{Nādabindūpaniṣat, 1}
oṃ akāro dakṣiṇaḥ pakṣa ukāras tūttaraḥ smṛtaḥ | [Nādabindūpaniṣat, 1 1.1]
makāras tasya pucchaṃ vā ardhamātrā śiras tathā | [Nādabindūpaniṣat, 1 1.2]
pādau rajas tamas tasya śarīraṃ sattvam ucyate | [Nādabindūpaniṣat, 1 2.1]
dharmaś ca dakṣiṇaṃ cakṣur adharmaś cottaraṃ smṛtam | [Nādabindūpaniṣat, 1 2.2]
bhūr lokaḥ pādayos tasya bhuvarlokas tu jānunoḥ | [Nādabindūpaniṣat, 1 3.1]
svar lokaḥ kaṭideśe tu nābhideśe mahar jagat | [Nādabindūpaniṣat, 1 3.2]
janalokas tu hṛdaye kaṇṭhadeśe tapas tataḥ | [Nādabindūpaniṣat, 1 4.1]
bhruvor lalāṭamadhye tu satyaloko vyavasthitaḥ | [Nādabindūpaniṣat, 1 4.2]
sahasram iti cātra mantra eva pradarśitaḥ | [Nādabindūpaniṣat, 1 5.1]
evam enaṃ samārūḍho haṃsaṃ yogavicakṣaṇaḥ | [Nādabindūpaniṣat, 1 5.2]
na badhyate karmacārī pāpakoṭiśatair api | [Nādabindūpaniṣat, 1 6.1]
āgneyī prathamā mātrā vāyavyaiṣā vaśānugā | [Nādabindūpaniṣat, 1 6.2]
bhānumaṇḍalasaṃkāśā bhaven mātrā tathottarā | [Nādabindūpaniṣat, 1 7.1]
paramā cārdhamātrā ca vāruṇīṃ tāṃ vidur budhāḥ | [Nādabindūpaniṣat, 1 7.2]
kalātrayānanā vāpi tāsāṃ mātrāpratiṣṭhitā | [Nādabindūpaniṣat, 1 8.1]
eṣa oṃkāra ākhyāto dhāraṇābhir nibodhata | [Nādabindūpaniṣat, 1 8.2]
yoṣiṇī prathamā mātrā vidyunmālā tathāparā | [Nādabindūpaniṣat, 1 9.1]
pataṃgī ca tṛtīyā syāc caturthī vāyuveginī | [Nādabindūpaniṣat, 1 9.2]
pañcamī nāmadheyā ca ṣaṣṭhī caindrī vidhīyate | [Nādabindūpaniṣat, 1 10.1]
saptamī vaiṣṇavī nāma śaṃkarī ca tathāṣṭamī | [Nādabindūpaniṣat, 1 10.2]
navamī mahatī nāma dhruveti daśamī matā | [Nādabindūpaniṣat, 1 11.1]
ekādaśī bhaven maunī brāhmīti dvādaśī matā | [Nādabindūpaniṣat, 1 11.2]
prathamāyāṃ tu mātrāyāṃ yadi prāṇair viyujyate | [Nādabindūpaniṣat, 1 12.1]
sa rājā bhārate varṣe sārvabhaumaḥ prajāyate | [Nādabindūpaniṣat, 1 12.2]
dvitīyāyāṃ samutkrānto bhaved yakṣo mahātmavān | [Nādabindūpaniṣat, 1 13.1]
vidyādharas tṛtīyāyāṃ gandharvas tu caturthikām | [Nādabindūpaniṣat, 1 13.2]
pañcamyām atha mātrāyāṃ yadi prāṇair viyujyate | [Nādabindūpaniṣat, 1 14.1]
uṣitaḥ sahadevatvaṃ somaloke mahīyate | [Nādabindūpaniṣat, 1 14.2]
ṣaṣṭhyām indrasya sāyujyaṃ saptamyāṃ vaiṣṇavaṃ padam | [Nādabindūpaniṣat, 1 15.1]
aṣṭamyāṃ vrajate rudraṃ paśūnāṃ ca patiṃ tathā | [Nādabindūpaniṣat, 1 15.2]
navamyāṃ ca maharlokaṃ daśamyāṃ ca dhruvaṃ vrajet | [Nādabindūpaniṣat, 1 16.1]
ekādaśyāṃ tapolokaṃ dvādaśyāṃ brahma śāśvatam | [Nādabindūpaniṣat, 1 16.2]
tataḥ paraṃ śuddhaṃ vyāpakaṃ niṣkalaṃ śivam | [Nādabindūpaniṣat, 1 17.1]
sadoditaṃ paraṃ brahma jyotiṣām udayo yataḥ | [Nādabindūpaniṣat, 1 17.2]
atīndriyaṃ guṇātītaṃ mano līnaṃ yadā bhavet | [Nādabindūpaniṣat, 1 18.1]
anaupamyam abhāvaṃ ca yogayuktaṃ tadādiśet | [Nādabindūpaniṣat, 1 18.2]
tadbhaktas tatsamāsaktaḥ śanair muñcet kalevaram | [Nādabindūpaniṣat, 1 19.1]
susthito yogacāreṇa sarvasaṅgavivarjitaḥ | [Nādabindūpaniṣat, 1 19.2]
tato vilīnapāśo 'sau vimalaḥ kevalaḥ prabhuḥ | [Nādabindūpaniṣat, 1 20.1]
tenaiva brahmabhāvena paramānandam aśnute | [Nādabindūpaniṣat, 1 20.2]
iti | [Nādabindūpaniṣat, 1 21]
