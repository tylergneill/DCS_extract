{SāṃKār, 1}
duḥkhatrayābhighātājjijñāsā tadapaghātake hetau | [SāṃKār, 1 1.1]
dṛṣṭe sāpārthā cen naikāntātyantato 'bhāvāt | [SāṃKār, 1 1.2]
dṛṣṭavad ānuśravikaḥ sa hyaviśuddhikṣayātiśayayuktaḥ | [SāṃKār, 1 2.1]
tadviparītaḥ śreyān vyaktāvyaktajñavijñānāt | [SāṃKār, 1 2.2]
mūlaprakṛtir avikṛtir mahadādyāḥ prakṛtivikṛtayaḥ sapta | [SāṃKār, 1 3.1]
ṣoḍaśakas tu vikāro na prakṛtir na vikṛtiḥ puruṣaḥ | [SāṃKār, 1 3.2]
dṛṣṭam anumānam āptavacanaṃ ca sarvapramāṇasiddhatvāt | [SāṃKār, 1 4.1]
trividhaṃ pramāṇam iṣṭaṃ prameyasiddhiḥ pramāṇāddhi | [SāṃKār, 1 4.2]
prativiṣayādhyavasāyo dṛṣṭaṃ trividham anumānam ākhyātam | [SāṃKār, 1 5.1]
tal liṅgaliṅgipūrvakam āptaśrutir āptavacanaṃ tu | [SāṃKār, 1 5.2]
sāmānyatas tu dṛṣṭād atīndriyāṇām pratītir anumānāt | [SāṃKār, 1 6.1]
tasmād api cāsiddham parokṣam āptāgamāt siddham | [SāṃKār, 1 6.2]
atidūrāt sāmīpyād indriyaghātānmano'navasthānāt | [SāṃKār, 1 7.1]
saukṣmyād vyavadhānād abhibhavāt samānābhihārācca | [SāṃKār, 1 7.2]
saukṣmyāt tadanupalabdhir nābhāvāt kāryatas tadupalabdhiḥ | [SāṃKār, 1 8.1]
mahadādi tacca kāryam prakṛtivirūpaṃ sarūpaṃ ca | [SāṃKār, 1 8.2]
asadakaraṇād upādānagrahaṇāt sarvasambhavābhāvāt | [SāṃKār, 1 9.1]
śaktasya śakyakaraṇāt kāraṇabhāvācca satkāryam | [SāṃKār, 1 9.2]
hetumad anityam avyāpi sakriyam anekam āśritaṃ liṅgam | [SāṃKār, 1 10.1]
sāvayavaṃ paratantraṃ vyaktaṃ viparītam avyaktam | [SāṃKār, 1 10.2]
triguṇam aviveki viṣayaḥ sāmānyam acetanaṃ prasavadharmi | [SāṃKār, 1 11.1]
vyaktaṃ tathā pradhānaṃ tadviparītas tathā ca pumān | [SāṃKār, 1 11.2]
prītyaprītiviṣādātmakāḥ prakāśapravṛttiniyamārthāḥ | [SāṃKār, 1 12.1]
anyonyābhibhavāśrayajananamithunavṛttayaśca guṇāḥ | [SāṃKār, 1 12.2]
sattvaṃ laghu prakāśakam iṣṭam upaṣṭambhakaṃ calaṃ ca rajaḥ | [SāṃKār, 1 13.1]
guru varaṇakam eva tamaḥ pradīpavaccārthato vṛttiḥ | [SāṃKār, 1 13.2]
avivekyādi hi siddhaṃ traiguṇyāt tadviparyayābhāvāt | [SāṃKār, 1 14.1]
kāraṇaguṇātmakatvāt kāryasyāvyaktam api siddham | [SāṃKār, 1 14.2]
bhedānāṃ parimāṇāt samanvayācchaktitaḥ pravṛtteśca | [SāṃKār, 1 15.1]
kāraṇakāryavibhāgād avibhāgād vaiśvarūpasya | [SāṃKār, 1 15.2]
kāraṇam astyavyaktaṃ pravartate triguṇataḥ samudayācca | [SāṃKār, 1 16.1]
pariṇāmataḥ salilavat pratipratiguṇāśrayaviśeṣāt | [SāṃKār, 1 16.2]
saṃghātaparārthatvāt triguṇādiviparyayād adhiṣṭhānāt | [SāṃKār, 1 17.1]
puruṣo 'sti bhoktṛbhāvāt kaivalyārthaṃ pravṛtteśca | [SāṃKār, 1 17.2]
jananamaraṇakaraṇānāṃ pratiniyamād ayugapat pravṛtteśca | [SāṃKār, 1 18.1]
puruṣabahutvaṃ siddhaṃ traiguṇyaviparyayāccaiva | [SāṃKār, 1 18.2]
tasmācca viparyāsāt siddhaṃ sākṣitvam asya puruṣasya | [SāṃKār, 1 19.1]
kaivalyam mādhyasthyaṃ draṣṭṛtvam akartṛbhāvaśca | [SāṃKār, 1 19.2]
tasmāt tatsaṃyogād acetanaṃ cetanāvad iva liṅgaṃ | [SāṃKār, 1 20.1]
guṇakartṛtve ca tathā karteva bhavatyudāsīnaḥ | [SāṃKār, 1 20.2]
puruṣasya darśanārthaṃ kaivalyārthaṃ tathā pradhānasya | [SāṃKār, 1 21.1]
paṅgvandhavad ubhayor api saṃyogas tatkṛtaḥ sargaḥ | [SāṃKār, 1 21.2]
prakṛter mahāṃstato 'haṃkāras tasmād gaṇaśca ṣoḍaśakaḥ | [SāṃKār, 1 22.1]
tasmād api ṣoḍaśakāt pañcabhyaḥ pañca bhūtāni | [SāṃKār, 1 22.2]
adhyavasāyo buddhir dharmo jñānaṃ virāga aiśvaryam | [SāṃKār, 1 23.1]
sāttvikam etadrūpaṃ tāmasam asmād viparyastam | [SāṃKār, 1 23.2]
abhimāno 'haṃkāras tasmād dvividhaḥ pravartate sargaḥ | [SāṃKār, 1 24.1]
ekādaśakaśca gaṇas tanmātraḥ pañcakaścaiva | [SāṃKār, 1 24.2]
sāttvika ekādaśakaḥ pravartate vaikṛtād ahaṃkārāt | [SāṃKār, 1 25.1]
bhūtādes tanmātraḥ sa tāmasas taijasād ubhayaṃ | [SāṃKār, 1 25.2]
buddhīndriyāṇi cakṣuḥśrotraghrāṇarasanatvagākhyāni | [SāṃKār, 1 26.1]
vākpāṇipādapāyūpasthān karmendriyānyāhuḥ | [SāṃKār, 1 26.2]
ubhayātmakam atra manaḥ saṃkalpakam indriyaṃ ca sādharmyāt | [SāṃKār, 1 27.1]
guṇapariṇāmaviśeṣān nānātvam bāhyabhedācca | [SāṃKār, 1 27.2]
śabdādiṣu pañcānām ālocanamātram iṣyate vṛttiḥ | [SāṃKār, 1 28.1]
vacanādānaviharaṇotsargānandāśca pañcānām | [SāṃKār, 1 28.2]
svālakṣaṇyaṃ vṛttis trayasya saiṣā bhavatyasāmānyā | [SāṃKār, 1 29.1]
sāmānyakaraṇavṛttiḥ prāṇādyā vāyavaḥ pañca | [SāṃKār, 1 29.2]
yugapaccatuṣṭayasya tu vṛttiḥ kramaśaśca tasya nirdiṣṭā | [SāṃKār, 1 30.1]
dṛṣṭe tathāpyadṛṣṭe trayasya tatpūrvikā vṛttiḥ | [SāṃKār, 1 30.2]
svāṃ svām pratipadyante parasparākūtahetukāṃ vṛttim | [SāṃKār, 1 31.1]
puruṣārtha eva hetur na kenacit kāryate karaṇam | [SāṃKār, 1 31.2]
karaṇaṃ trayodaśavidhaṃ tad āharaṇadhāraṇaprakāśakaram | [SāṃKār, 1 32.1]
kāryaṃ ca tasya daśadhāhāryaṃ dhāryam prakāśyaṃ ca | [SāṃKār, 1 32.2]
antaḥkaraṇaṃ trividhaṃ daśadhā bāhyaṃ trayasya viṣayākhyam | [SāṃKār, 1 33.1]
sāmpratakālam bāhyaṃ trikālam ābhyantaraṃ karaṇam | [SāṃKār, 1 33.2]
buddhīndriyāṇi teṣām pañca viśeṣāviśeṣaviṣayāṇi | [SāṃKār, 1 34.1]
vāg bhavati śabdaviṣayā śeṣāṇi tu pañcaviṣayāṇi | [SāṃKār, 1 34.2]
sāntaḥkaraṇā buddhiḥ sarvaṃ viṣayam avagāhate yasmāt | [SāṃKār, 1 35.1]
tasmāt trividhaṃ karaṇaṃ dvāri dvārāṇi śeṣāṇi | [SāṃKār, 1 35.2]
ete pradīpakalpāḥ parasparavilakṣaṇā guṇaviśeṣāḥ | [SāṃKār, 1 36.1]
kṛtsnam puruṣasyārtham prakāśya buddhau prayacchanti | [SāṃKār, 1 36.2]
sarvam pratyupabhogaṃ yasmāt puruṣasya sādhayati buddhiḥ | [SāṃKār, 1 37.1]
saiva ca viśinaṣṭi punaḥ pradhānapuruṣāntaraṃ sūkṣmam | [SāṃKār, 1 37.2]
tanmātrāṇyaviśeṣās tebhyo bhūtāni pañca pañcabhyaḥ | [SāṃKār, 1 38.1]
ete smṛtā viśeṣāḥ śāntā ghorāśca mūḍhāśca | [SāṃKār, 1 38.2]
sūkṣmā mātāpitṛjāḥ saha prabhūtais tridhā viśeṣāḥ syuḥ | [SāṃKār, 1 39.1]
sūkṣmās teṣāṃ niyatā mātāpitṛjā nivartante | [SāṃKār, 1 39.2]
pūrvotpannam asaktaṃ niyatam mahadādi sūkṣmaparyantam | [SāṃKār, 1 40.1]
saṃsarati nirupabhogam bhāvair adhivāsitaṃ liṅgam | [SāṃKār, 1 40.2]
citraṃ yathāśrayam ṛte sthāṇvādibhyo vinā yathā chāyā | [SāṃKār, 1 41.1]
tadvad vināviśeṣair na tiṣṭhati nirāśrayaṃ liṅgam | [SāṃKār, 1 41.2]
puruṣārthahetukam idaṃ nimittanaimittikaprasaṅgena | [SāṃKār, 1 42.1]
prakṛter vibhutvayogān naṭavad vyavatiṣṭhate liṅgam | [SāṃKār, 1 42.2]
sāṃsiddhikāśca bhāvāḥ prākṛtikā vaikṛtāśca dharmādyāḥ | [SāṃKār, 1 43.1]
dṛṣṭāḥ karaṇāśrayiṇaḥ kāryāśrayiṇaśca kalalādyāḥ | [SāṃKār, 1 43.2]
dharmeṇa gamanam ūrdhvaṃ gamanam adhastād bhavatyadharmeṇa | [SāṃKār, 1 44.1]
jñānena cāpavargo viparyayād iṣyate bandhaḥ | [SāṃKār, 1 44.2]
vairāgyāt prakṛtilayaḥ saṃsāro bhavati rājasād rāgāt | [SāṃKār, 1 45.1]
aiśvaryād avighāto viparyayāt tadviparyāsaḥ | [SāṃKār, 1 45.2]
eṣa pratyayasargo viparyayāśaktituṣṭisiddhyākhyaḥ | [SāṃKār, 1 46.1]
guṇavaiṣamyavimardāt tasya ca bhedās tu pañcāśat | [SāṃKār, 1 46.2]
pañca viparyayabhedā bhavantyaśakteśca karaṇavaikalyāt | [SāṃKār, 1 47.1]
aṣṭāviṃśatibhedās tuṣṭir navadhāṣṭadhā siddhiḥ | [SāṃKār, 1 47.2]
bhedas tamaso 'ṣṭavidho mohasya ca daśavidho mahāmohaḥ | [SāṃKār, 1 48.1]
tāmisro 'ṣṭādaśadhā tathā bhavatyandhatāmisraḥ | [SāṃKār, 1 48.2]
ekādaśendriyavadhāḥ saha buddhivadhair aśaktir uddiṣṭā | [SāṃKār, 1 49.1]
saptadaśa vadhā buddher viparyayāt tuṣṭisiddhīnām | [SāṃKār, 1 49.2]
ādhyātmikāścatasraḥ prakṛtyupādānakālabhāgyākhyāḥ | [SāṃKār, 1 50.1]
bāhyā viṣayoparamācca pañca nava tuṣṭayo 'bhimatāḥ | [SāṃKār, 1 50.2]
ūhaḥ śabdo 'dhyayanaṃ duḥkhavighātās trayaḥ suhṛtprāptiḥ | [SāṃKār, 1 51.1]
dānaṃ ca siddhayo 'ṣṭau siddheḥ pūrvo 'ṅkuśas trividhaḥ | [SāṃKār, 1 51.2]
na vinā bhāvair liṅgaṃ na vinā liṅgena bhāvanirvṛttiḥ | [SāṃKār, 1 52.1]
liṅgākhyo bhāvākhyas tasmād dvividhaḥ pravartate sargaḥ | [SāṃKār, 1 52.2]
aṣṭavikalpo daivas tairyagyonaśca pañcadhā bhavati | [SāṃKār, 1 53.1]
mānuṣyaścaikavidhaḥ samāsato bhautikaḥ sargaḥ | [SāṃKār, 1 53.2]
ūrdhvaṃ sattvaviśālas tamoviśālaśca mūlataḥ sargaḥ | [SāṃKār, 1 54.1]
madhye rajoviśālo brahmādistambaparyantaḥ | [SāṃKār, 1 54.2]
tatra jarāmaraṇakṛtaṃ duḥkham prāpnoti cetanaḥ puruṣaḥ | [SāṃKār, 1 55.1]
liṅgasya ā vinivṛttes tasmād duḥkhaṃ svabhāvena | [SāṃKār, 1 55.2]
ityeṣa prakṛtikṛto mahadādiviśeṣabhūtaparyantaḥ | [SāṃKār, 1 56.1]
pratipuruṣavimokṣārthaṃ svārtha iva parārtha ārambhaḥ | [SāṃKār, 1 56.2]
vatsavivṛddhinimittaṃ kṣīrasya yathā pravṛttir ajñasya | [SāṃKār, 1 57.1]
puruṣavimokṣanimittaṃ tathā pravṛttiḥ pradhānasya | [SāṃKār, 1 57.2]
autsukyanivṛttyarthaṃ yathā kriyāsu pravartate lokaḥ | [SāṃKār, 1 58.1]
puruṣasya vimokṣārtham pravartate tadvad avyaktam | [SāṃKār, 1 58.2]
raṅgasya darśayitvā nivartate nartakī yathā nṛtyāt | [SāṃKār, 1 59.1]
puruṣasya tathātmānam prakāśya vinivartate prakṛtiḥ | [SāṃKār, 1 59.2]
nānāvidhair upāyair upakāriṇyanupakāriṇaḥ puṃsaḥ | [SāṃKār, 1 60.1]
guṇavatyaguṇasya satas tasyārtham apārthakaṃ carati | [SāṃKār, 1 60.2]
prakṛteḥ sukumārataraṃ na kiṃcid astīti me matir bhavati | [SāṃKār, 1 61.1]
yā dṛṣṭāsmīti punar na darśanam upaiti puruṣasya | [SāṃKār, 1 61.2]
tasmān na badhyate addhā na mucyate nāpi saṃsarati kaścit | [SāṃKār, 1 62.1]
saṃsarati badhyate mucyate ca nānāśrayā prakṛtiḥ | [SāṃKār, 1 62.2]
rūpaiḥ saptabhir eva tu badhnātyātmānam ātmanā prakṛtiḥ | [SāṃKār, 1 63.1]
saiva ca puruṣārtham prati vimocayatyekarūpeṇa | [SāṃKār, 1 63.2]
evaṃ tattvābhyāsān nāsmi na me nāham ityapariśeṣam | [SāṃKār, 1 64.1]
aviparyayād viśuddhaṃ kevalam utpadyate jñānam | [SāṃKār, 1 64.2]
tena nivṛttaprasavām arthavaśāt saptarūpavinivṛttām | [SāṃKār, 1 65.1]
prakṛtim paśyati puruṣaḥ prekṣakavad avasthitaḥ susthaḥ | [SāṃKār, 1 65.2]
dṛṣṭā mayetyupekṣaka eko dṛṣṭāham ityuparatānyā | [SāṃKār, 1 66.1]
sati saṃyoge api tayoḥ prayojanaṃ nāsti sargasya | [SāṃKār, 1 66.2]
samyagjñānādhigamāddharmādīnām akāraṇaprāptau | [SāṃKār, 1 67.1]
tiṣṭhati saṃskāravaśāccakrabhramavaddhṛtaśarīraḥ | [SāṃKār, 1 67.2]
prāpte śarīrabhede caritārthatvāt pradhānavinivṛttau | [SāṃKār, 1 68.1]
aikāntikam ātyantikam ubhayaṃ kaivalyam āpnoti | [SāṃKār, 1 68.2]
puruṣārthajñānam idaṃ guhyam paramarṣiṇā samākhyātam | [SāṃKār, 1 69.1]
sthityutpattipralayāścintyante yatra bhūtānām | [SāṃKār, 1 69.2]
etat pavitram agryam munir āsuraye anukampayā pradadau | [SāṃKār, 1 70.1]
āsurir api pañcaśikhāya tena bahudhākṛtaṃ tantram | [SāṃKār, 1 70.2]
śiṣyaparamparayā gatam īśvarakṛṣṇena caitad āryābhiḥ | [SāṃKār, 1 71.1]
saṃkṣiptam āryamatinā samyag vijñāya siddhāntam | [SāṃKār, 1 71.2]
saptatyāṃ kila ye arthās te arthāḥ kṛtsnasya ṣaṣṭitantrasya | [SāṃKār, 1 72.1]
ākhyāyikāvirahitāḥ paravādavivarjitāścāpi | [SāṃKār, 1 72.2]
tasmāt samāsadṛṣṭaṃ śāstram idaṃ nārthataśca parihīṇam | [SāṃKār, 1 73.1]
tantrasya bṛhanmūrter darpaṇasaṃkrāntam iva bimbam | [SāṃKār, 1 73.2]
