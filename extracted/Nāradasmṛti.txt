{NāSmṛ, 1, 1}
dharmaikatānāḥ puruṣā yadāsan satyavādinaḥ | [NāSmṛ, 1, 1 1.1]
tadā na vyavahāro 'bhūn na dveṣo nāpi matsaraḥ | [NāSmṛ, 1, 1 1.2]
naṣṭe dharme manuṣyeṣu vyavahāraḥ pravartate | [NāSmṛ, 1, 1 2.1]
draṣṭā ca vyavahārāṇāṃ rājā daṇḍadharaḥ kṛtaḥ | [NāSmṛ, 1, 1 2.2]
likhitaṃ sākṣiṇaś cātra dvau vidhī saṃprakīrtitau | [NāSmṛ, 1, 1 3.1]
saṃdigdhārthaviśuddhyarthaṃ dvayor vivadamānayoḥ | [NāSmṛ, 1, 1 3.2]
sottaro 'nuttaraś caiva sa vijñeyo dvilakṣaṇaḥ | [NāSmṛ, 1, 1 4.1]
sottaro 'bhyadhiko yatra vilekhāpūrvakaḥ paṇaḥ | [NāSmṛ, 1, 1 4.2]
vivāde sottarapaṇe dvayor yas tatra hīyate | [NāSmṛ, 1, 1 5.1]
sa paṇaṃ svakṛtaṃ dāpyo vinayaṃ ca parājaye | [NāSmṛ, 1, 1 5.2]
sāras tu vyavahārāṇāṃ pratijñā samudāhṛtā | [NāSmṛ, 1, 1 6.1]
taddhānau hīyate vādī taraṃs tām uttaro bhavet | [NāSmṛ, 1, 1 6.2]
kulāni śreṇayaś caiva gaṇāś cādhikṛto nṛpaḥ | [NāSmṛ, 1, 1 7.1]
pratiṣṭhā vyavahārāṇāṃ gurvebhyas tūttarottaram | [NāSmṛ, 1, 1 7.2]
sa catuṣpāc catuḥsthānaś catuḥsādhana eva ca | [NāSmṛ, 1, 1 8.1]
caturhitaś caturvyāpī catuṣkārī ca kīrtyate | [NāSmṛ, 1, 1 8.2]
aṣṭāṅgo 'ṣṭādaśapadaḥ śataśākhas tathaiva ca | [NāSmṛ, 1, 1 9.1]
triyonir dvyabhiyogaś ca dvidvāro dvigatis tathā | [NāSmṛ, 1, 1 9.2]
dharmaś ca vyavahāraś ca caritraṃ rājaśāsanam | [NāSmṛ, 1, 1 10.1]
catuṣpād vyavahāro 'yam uttaraḥ pūrvabādhakaḥ | [NāSmṛ, 1, 1 10.2]
tatra satye sthito dharmo vyavahāras tu sākṣiṣu | [NāSmṛ, 1, 1 11.1]
caritraṃ pustakaraṇe rājājñāyāṃ tu śāsanam | [NāSmṛ, 1, 1 11.2]
sāmādyupāyasādhyatvāc catuḥsādhana ucyate | [NāSmṛ, 1, 1 12.1]
caturṇām āśramāṇāṃ ca rakṣaṇāt sa caturhitaḥ | [NāSmṛ, 1, 1 12.2]
kartṝn atho sākṣiṇaś ca sabhyān rājānam eva ca | [NāSmṛ, 1, 1 13.1]
vyāpnoti pādaśo yasmāc caturvyāpī tataḥ smṛtaḥ | [NāSmṛ, 1, 1 13.2]
dharmasyārthasya yaśaso lokapaktes tathaiva ca | [NāSmṛ, 1, 1 14.1]
caturṇāṃ karaṇād eṣāṃ catuṣkārī prakīrtitaḥ | [NāSmṛ, 1, 1 14.2]
rājā sapuruṣaḥ sabhyāḥ śāstraṃ gaṇakalekhakau | [NāSmṛ, 1, 1 15.1]
hiraṇyam agnir udakam aṣṭāṅgaḥ sa udāhṛtaḥ | [NāSmṛ, 1, 1 15.2]
ṛṇādānaṃ hy upanidhiḥ sambhūyotthānam eva ca | [NāSmṛ, 1, 1 16.1]
dattasya punar ādānam aśuśrūṣābhyupetya ca | [NāSmṛ, 1, 1 16.2]
vetanasyānapākarma tathaivāsvāmivikrayaḥ | [NāSmṛ, 1, 1 17.1]
vikrīyāsaṃpradānaṃ ca krītvānuśaya eva ca | [NāSmṛ, 1, 1 17.2]
samayasyānapākarma vivādaḥ kṣetrajas tathā | [NāSmṛ, 1, 1 18.1]
strīpuṃsayoś ca saṃbandho dāyabhāgo 'tha sāhasam | [NāSmṛ, 1, 1 18.2]
vākpāruṣyaṃ tathaivoktaṃ daṇḍapāruṣyam eva ca | [NāSmṛ, 1, 1 19.1]
dyūtaṃ prakīrṇakaṃ caivety aṣṭādaśapadaḥ smṛtaḥ | [NāSmṛ, 1, 1 19.2]
eṣām eva prabhedo 'nyaḥ śatam aṣṭottaraṃ smṛtam | [NāSmṛ, 1, 1 20.1]
kriyābhedān manuṣyāṇāṃ śataśākho nigadyate | [NāSmṛ, 1, 1 20.2]
kāmāt krodhāc ca lobhāc ca tribhyo yasmāt pravartate | [NāSmṛ, 1, 1 21.1]
triyoniḥ kīrtyate tena trayam etad vivādakṛt | [NāSmṛ, 1, 1 21.2]
dvyabhiyogas tu vijñeyaḥ śaṅkātattvābhiyogataḥ | [NāSmṛ, 1, 1 22.1]
śaṅkāsatāṃ tu saṃsargāt tattvaṃ hoḍhādidarśanāt | [NāSmṛ, 1, 1 22.2]
pakṣadvayābhisaṃbandhād dvidvāraḥ samudāhṛtaḥ | [NāSmṛ, 1, 1 23.1]
pūrvavādas tayoḥ pakṣaḥ pratipakṣas taduttaram | [NāSmṛ, 1, 1 23.2]
bhūtacchalānusāritvād dvigatiḥ sa udāhṛtaḥ | [NāSmṛ, 1, 1 24.1]
bhūtaṃ tattvārthasaṃyuktaṃ pramādābhihitaṃ chalam | [NāSmṛ, 1, 1 24.2]
tatra śiṣṭaṃ chalaṃ rājā marṣayed dharmasādhanaḥ | [NāSmṛ, 1, 1 25.1]
bhūtam eva prapadyeta dharmamūlā yataḥ śriyaḥ | [NāSmṛ, 1, 1 25.2]
dharmeṇoddharato rājño vyavahārān kṛtātmanaḥ | [NāSmṛ, 1, 1 26.1]
sambhavanti guṇāḥ sapta sapta vahner ivārciṣaḥ | [NāSmṛ, 1, 1 26.2]
dharmaś cārthaś ca kīrtiś ca lokapaktir upagrahaḥ | [NāSmṛ, 1, 1 27.1]
prajābhyo bahumānaś ca svarge sthānaṃ ca śāśvatam | [NāSmṛ, 1, 1 27.2]
tasmād dharmāsanaṃ prāpya rājā vigatamatsaraḥ | [NāSmṛ, 1, 1 28.1]
samaḥ syāt sarvabhūteṣu bibhrad vaivasvataṃ vratam | [NāSmṛ, 1, 1 28.2]
dharmaśāstraṃ puraskṛtya prāḍvivākamate sthitaḥ | [NāSmṛ, 1, 1 29.1]
samāhitamatiḥ paśyed vyavahārān anukramāt | [NāSmṛ, 1, 1 29.2]
āgamaḥ prathamaṃ kāryo vyavahārapadaṃ tataḥ | [NāSmṛ, 1, 1 30.1]
vivitsā nirṇayaś caiva darśanaṃ syāc caturvidham | [NāSmṛ, 1, 1 30.2]
dharmaśāstrārthaśāstrābhyām avirodhena mārgataḥ | [NāSmṛ, 1, 1 31.1]
samīkṣamāṇo nipuṇaṃ vyavahāragatiṃ nayet | [NāSmṛ, 1, 1 31.2]
yathā mṛgasya viddhasya vyādho mṛgapadaṃ nayet | [NāSmṛ, 1, 1 32.1]
kakṣe śoṇitaleśena tathā dharmapadaṃ nayet | [NāSmṛ, 1, 1 32.2]
yatra vipratipattiḥ syād dharmaśāstrārthaśāstrayoḥ | [NāSmṛ, 1, 1 33.1]
arthaśāstroktam utsṛjya dharmaśāstroktam ācaret | [NāSmṛ, 1, 1 33.2]
dharmaśāstravirodhe tu yuktiyukto 'pi dharmataḥ | [NāSmṛ, 1, 1 34.1]
vyavahāro hi balavān dharmas tenāvahīyate | [NāSmṛ, 1, 1 34.2]
sūkṣmo hi bhagavān dharmaḥ parokṣo durvicāraṇaḥ | [NāSmṛ, 1, 1 35.1]
ataḥ pratyakṣamārgeṇa vyavahāragatiṃ nayet | [NāSmṛ, 1, 1 35.2]
yāty acauro 'pi cauratvaṃ cauraś cāyāty acauratām | [NāSmṛ, 1, 1 36.1]
acauraś cauratāṃ prāpto māṇḍavyo vyavahārataḥ | [NāSmṛ, 1, 1 36.2]
strīṣu rātrau bahir grāmād antarveśmany arātiṣu | [NāSmṛ, 1, 1 37.1]
vyavahāraḥ kṛto 'py eṣu punaḥ kartavyatām iyāt | [NāSmṛ, 1, 1 37.2]
gahanatvād vivādānām asāmarthyāt smṛter api | [NāSmṛ, 1, 1 38.1]
ṛṇādiṣu haret kālaṃ kāmaṃ tattvabubhutsayā | [NāSmṛ, 1, 1 38.2]
gobhūhiraṇyastrīsteyapāruṣyātyayikeṣu ca | [NāSmṛ, 1, 1 39.1]
sāhaseṣv abhiśāpe ca sadya eva vivādayet | [NāSmṛ, 1, 1 39.2]
anāvedya tu yo rājñe saṃdigdhe 'rthe pravartate | [NāSmṛ, 1, 1 40.1]
prasahya sa vineyaḥ syāt sa cāsyārtho na sidhyati | [NāSmṛ, 1, 1 40.2]
vaktavye 'rthe na tiṣṭhantam utkrāmantaṃ ca tadvacaḥ | [NāSmṛ, 1, 1 41.1]
āsedhayed vivādārthī yāvad āhvānadarśanam | [NāSmṛ, 1, 1 41.2]
sthānāsedhaḥ kālakṛtaḥ pravāsāt karmaṇas tathā | [NāSmṛ, 1, 1 42.1]
caturvidhaḥ syād āsedho nāsiddhas taṃ vilaṅghayet | [NāSmṛ, 1, 1 42.2]
nadīsaṃtārakāntāradurdeśopaplavādiṣu | [NāSmṛ, 1, 1 43.1]
āsiddhas taṃ parāsedham utkrāman nāparādhnuyāt | [NāSmṛ, 1, 1 43.2]
āsedhakāla āsiddha āsedham yo vyatikramet | [NāSmṛ, 1, 1 44.1]
sa vineyo 'nyathā kurvann āseddhā daṇḍabhāg bhavet | [NāSmṛ, 1, 1 44.2]
nirveṣṭukāmo rogārto yiyakṣur vyasane sthitaḥ | [NāSmṛ, 1, 1 45.1]
abhiyuktas tathānyena rājakāryodyatas tathā | [NāSmṛ, 1, 1 45.2]
gavāṃ pracāre gopālāḥ sasyabandhe kṛṣīvalāḥ | [NāSmṛ, 1, 1 46.1]
śilpinaḥ cāpi tatkālam āyudhīyāś ca vigrahe | [NāSmṛ, 1, 1 46.2]
aprāptavyavahāraś ca dūto dānonmukho vratī | [NāSmṛ, 1, 1 47.1]
viṣamasthaś ca nāsedhyo na cainān āhvayen nṛpaḥ | [NāSmṛ, 1, 1 47.2]
nābhiyukto 'bhiyuñjīta tam atīrtvārtham anyataḥ | [NāSmṛ, 1, 1 48.1]
na cābhiyuktam anyena na viddhaṃ veddhum arhati | [NāSmṛ, 1, 1 48.2]
yam artham abhiyuñjīta na taṃ viprakṛtiṃ nayet | [NāSmṛ, 1, 1 49.1]
nānyat pakṣāntaraṃ gacched gacchan pūrvāt sa hīyate | [NāSmṛ, 1, 1 49.2]
na ca mithyābhiyuñjīta doṣo mithyābhiyoginaḥ | [NāSmṛ, 1, 1 50.1]
yas tatra vinayaḥ proktaḥ so 'bhiyoktāram āvrajet | [NāSmṛ, 1, 1 50.2]
sāpadeśaṃ haran kālam abruvaṃś cāpi saṃsadi | [NāSmṛ, 1, 1 51.1]
uktvā vaco vibruvaṃś ca hīyamānasya lakṣaṇam | [NāSmṛ, 1, 1 51.2]
palāyate ya āhūtaḥ prāptaś ca vivaden na yaḥ | [NāSmṛ, 1, 1 52.1]
vineyaḥ sa bhaved rājñā hīna eva sa vādataḥ | [NāSmṛ, 1, 1 52.2]
nirṇiktavyavahāreṣu pramāṇam aphalaṃ bhavet | [NāSmṛ, 1, 1 53.1]
likhitaṃ sākṣiṇo vāpi pūrvam āveditaṃ na cet | [NāSmṛ, 1, 1 53.2]
yathā pakveṣu dhānyeṣu niṣphalāḥ prāvṛṣo guṇāḥ | [NāSmṛ, 1, 1 54.1]
nirṇiktavyavahārāṇāṃ pramāṇam aphalaṃ tathā | [NāSmṛ, 1, 1 54.2]
abhūtam apy abhihitaṃ prāptakālaṃ parīkṣyate | [NāSmṛ, 1, 1 55.1]
yat tu pramādān nocyeta tad bhūtam api hīyate | [NāSmṛ, 1, 1 55.2]
tīritaṃ cānuśiṣṭaṃ ca yo manyeta vidharmataḥ | [NāSmṛ, 1, 1 56.1]
dviguṇaṃ daṇḍam āsthāya tat kāryaṃ punar uddharet | [NāSmṛ, 1, 1 56.2]
durdṛṣṭe vyavahāre tu sabhyās taṃ daṇḍam āpnuyuḥ | [NāSmṛ, 1, 1 57.1]
na hi jātu vinā daṇḍaṃ kaścin mārge 'vatiṣṭhate | [NāSmṛ, 1, 1 57.2]
rāgād ajñānato vāpi lobhād vā yo 'nyathā vadet | [NāSmṛ, 1, 1 58.1]
sabhyo 'sabhyaḥ sa vijñeyas taṃ rājā vinayed bhṛśam | [NāSmṛ, 1, 1 58.2]
kiṃtu rājñā viśeṣeṇa svadharmam anurakṣatā | [NāSmṛ, 1, 1 59.1]
manuṣyacittavaicitryāt parīkṣyā sādhvasādhutā | [NāSmṛ, 1, 1 59.2]
puruṣāḥ santi ye lobhāt prabrūyuḥ sākṣyam anyathā | [NāSmṛ, 1, 1 60.1]
santi cānye durātmānaḥ kūṭalekhyakṛto janāḥ | [NāSmṛ, 1, 1 60.2]
ataḥ parīkṣyam ubhayam etad rājñā viśeṣataḥ | [NāSmṛ, 1, 1 61.1]
lekhyācāreṇa likhitaṃ sākṣyācāreṇa sākṣiṇaḥ | [NāSmṛ, 1, 1 61.2]
asatyāḥ satyasaṃkāśāḥ satyāś cāsatyadarśanāḥ | [NāSmṛ, 1, 1 62.1]
dṛśyante vividhā bhāvās tasmād yuktaṃ parīkṣaṇam | [NāSmṛ, 1, 1 62.2]
talavad dṛśyate vyoma khadyoto havyavāḍ iva | [NāSmṛ, 1, 1 63.1]
na talaṃ vidyate vyomni na khadyote hutāśanaḥ | [NāSmṛ, 1, 1 63.2]
tasmāt pratyakṣadṛṣṭo 'pi yuktam arthaḥ parīkṣitum | [NāSmṛ, 1, 1 64.1]
parīkṣya jñāpayan arthān na dharmāt parihīyate | [NāSmṛ, 1, 1 64.2]
evaṃ paśyan sadā rājā vyavahārān samāhitaḥ | [NāSmṛ, 1, 1 65.1]
vitatyeha yaśo dīptaṃ bradhnasyāpnoti viṣṭapam | [NāSmṛ, 1, 1 65.2]
{NāSmṛ, 1, 2}
suniścitabalādhānas tv arthī svārthapracoditaḥ | [NāSmṛ, 1, 2 1.1]
lekhayet pūrvapakṣaṃ tu kṛtakāryaviniścayaḥ | [NāSmṛ, 1, 2 1.2]
pūrvapakṣaśrutārthas tu pratyarthī tadanantaram | [NāSmṛ, 1, 2 2.1]
pūrvapakṣārthasaṃbandhaṃ pratipakṣaṃ niveśayet | [NāSmṛ, 1, 2 2.2]
śvo lekhanaṃ vā sa labhet tryahaṃ saptāham eva vā | [NāSmṛ, 1, 2 3.1]
arthī tṛtīyapāde tu yuktaṃ sadyo dhruvaṃ jayī | [NāSmṛ, 1, 2 3.2]
mithyā saṃpratipattir vā pratyavaskandam eva vā | [NāSmṛ, 1, 2 4.1]
prāṅnyāyavidhisādhyaṃ vā uttaraṃ syāc caturvidham | [NāSmṛ, 1, 2 4.2]
mithyaitan nābhijānāmi tadā tatra na saṃnidhiḥ | [NāSmṛ, 1, 2 5.1]
ajātaś cāsmi tatkāla evaṃ mithyā caturvidhā | [NāSmṛ, 1, 2 5.2]
mithyā ca viparītaṃ ca punaḥ śabdasamāgamam | [NāSmṛ, 1, 2 6.1]
pūrvapakṣārthasaṃbandham uttaraṃ syāc caturvidham | [NāSmṛ, 1, 2 6.2]
bhāṣāyā uttaraṃ yāvat pratyarthī na niveśayet | [NāSmṛ, 1, 2 7.1]
arthī tu lekhayet tāvad yāvad vastu vivakṣitam | [NāSmṛ, 1, 2 7.2]
anyārtham arthahīnaṃ ca pramāṇāgamavarjitam | [NāSmṛ, 1, 2 8.1]
lekhyaṃ hīnādhikaṃ bhraṣṭaṃ bhāṣādoṣās tūdāhṛtāḥ | [NāSmṛ, 1, 2 8.2]
labdhavyaṃ yena yad yasmāt sa tat tasmād avāpnuyāt | [NāSmṛ, 1, 2 9.1]
na tv anyo 'nyad athānyasmād ity anyārtham idaṃ tridhā | [NāSmṛ, 1, 2 9.2]
manasāham api dhyātas tvanmitreṇeha śatruvat | [NāSmṛ, 1, 2 10.1]
ato 'nyathā mahākṣāntyā tvam ihāvedito mayā | [NāSmṛ, 1, 2 10.2]
dravyapramāṇahīnaṃ yat phalopāśrayavarjitam | [NāSmṛ, 1, 2 11.1]
pramāṇavarjitaṃ nāma lekhyadoṣaṃ tad utsṛjet | [NāSmṛ, 1, 2 11.2]
āgamavarjitaṃ doṣaṃ pūrvapāde vivarjayet | [NāSmṛ, 1, 2 12.1]
ekasya bahubhiḥ sārdhaṃ purarāṣṭravirodhakam | [NāSmṛ, 1, 2 12.2]
bindumātrāpadavarṇeṣv ekāvidhiṣṭayā | [NāSmṛ, 1, 2 13.1]
hīnādhikā bhaved vyarthā tāṃ yatnena vivarjayet | [NāSmṛ, 1, 2 13.2]
bhraṣṭaṃ tu duḥsthitaṃ yat syāj jalatailādibhir hatam | [NāSmṛ, 1, 2 14.1]
bhāṣāyāṃ tad api spaṣṭaṃ vispaṣṭārthaṃ vivarjayet | [NāSmṛ, 1, 2 14.2]
satyā bhāṣā na bhavati yady api syāt pratiṣṭhitā | [NāSmṛ, 1, 2 15.1]
bahiś ced bhraśyate dharmān niyatād vyavahārikāt | [NāSmṛ, 1, 2 15.2]
gandhamādanasaṃsthasya mayāsyāsīt tad arpitam | [NāSmṛ, 1, 2 16.1]
vyavahārikadharmasya bāhyam etan na sidhyati | [NāSmṛ, 1, 2 16.2]
anyākṣaraniveśena anyārthagamanena ca | [NāSmṛ, 1, 2 17.1]
ākulaṃ ca kriyādānaṃ kriyā caivākulā bhavet | [NāSmṛ, 1, 2 17.2]
rāgādīnāṃ yad ekena kopitaḥ karaṇe vadet | [NāSmṛ, 1, 2 18.1]
tad ādau tu likhet sarvaṃ vādinaḥ phalakādiṣu | [NāSmṛ, 1, 2 18.2]
nirākulāvabodhāya dharmasthaiḥ suvicāritam | [NāSmṛ, 1, 2 19.1]
tasmād anyad vyapohyaṃ syād vādinaḥ phalakādiṣu | [NāSmṛ, 1, 2 19.2]
vādibhyām abhyanujñātaṃ śeṣaṃ ca phalake sthitam | [NāSmṛ, 1, 2 20.1]
sasākṣikaṃ likheyus te pratipattiṃ ca vādinoḥ | [NāSmṛ, 1, 2 20.2]
vādibhyāṃ likhitāc cheṣaṃ yat punar vādinā smṛtam | [NāSmṛ, 1, 2 21.1]
tat pratyākalitaṃ nāma svapāde tasya likhyate | [NāSmṛ, 1, 2 21.2]
arthinā saṃniyukto vā pratyarthiprahito 'pi vā | [NāSmṛ, 1, 2 22.1]
yo yasyārthe vivadate tayor jayaparājayau | [NāSmṛ, 1, 2 22.2]
yo na bhrātā na ca pitā na putro na niyogakṛt | [NāSmṛ, 1, 2 23.1]
parārthavādī daṇḍyaḥ syād vyavahāre 'pi vibruvan | [NāSmṛ, 1, 2 23.2]
pūrvavādaṃ parityajya yo 'nyam ālambate punaḥ | [NāSmṛ, 1, 2 24.1]
vādasaṃkramaṇāj jñeyo hīnavādī sa vai naraḥ | [NāSmṛ, 1, 2 24.2]
sarveṣv api vivādeṣu vākchale nāpahīyate | [NāSmṛ, 1, 2 25.1]
paśustrībhūmyṛṇādāne śāsyo 'py arthān na hīyate | [NāSmṛ, 1, 2 25.2]
abhiyukto 'bhiyogasya yadi kuryād apahnavam | [NāSmṛ, 1, 2 26.1]
abhiyoktā diśed deśyaṃ pratyavaskandito na cet | [NāSmṛ, 1, 2 26.2]
pūrvapāde hi likhitaṃ yathākṣaram aśeṣataḥ | [NāSmṛ, 1, 2 27.1]
arthī tṛtīyapāde tu kriyayā pratipādayet | [NāSmṛ, 1, 2 27.2]
kriyāpi dvividhā proktā mānuṣī daivikī tathā | [NāSmṛ, 1, 2 28.1]
mānuṣī lekhyasākṣibhyāṃ dhaṭādir daivikī smṛtā | [NāSmṛ, 1, 2 28.2]
divā kṛte kāryavidhau grāmeṣu nagareṣu vā | [NāSmṛ, 1, 2 29.1]
saṃbhave sākṣiṇāṃ caiva divyā na bhavati kriyā | [NāSmṛ, 1, 2 29.2]
araṇye nirjane rātrāv antarveśmani sāhase | [NāSmṛ, 1, 2 30.1]
nyāsasyāpahnave caiva divyā sambhavati kriyā | [NāSmṛ, 1, 2 30.2]
kāraṇapratipattyā ca pūrvapakṣe virodhite | [NāSmṛ, 1, 2 31.1]
abhiyuktena vai bhāvyaṃ vijñeyaṃ pūrvapakṣavat | [NāSmṛ, 1, 2 31.2]
palāyate ya āhūto maunī sākṣiparājitaḥ | [NāSmṛ, 1, 2 32.1]
svayam abhyupapannaś ca avasannaś caturvidhaḥ | [NāSmṛ, 1, 2 32.2]
anyavādī kriyādveṣī nopasthātā niruttaraḥ | [NāSmṛ, 1, 2 33.1]
āhūtaprapalāyī ca hīnaḥ pañcavidhaḥ smṛtaḥ | [NāSmṛ, 1, 2 33.2]
maṇayaḥ padmarāgādyā dīnārādi hiraṇmayam | [NāSmṛ, 1, 2 34.1]
muktāvidrumaśaṅkhādyāḥ praduṣṭāḥ svāmigāminaḥ | [NāSmṛ, 1, 2 34.2]
gandhamālyam adattaṃ tu bhūṣaṇaṃ vāsa eva vā | [NāSmṛ, 1, 2 35.1]
pāduketi rājoktaṃ tad ākrāman vadham arhati | [NāSmṛ, 1, 2 35.2]
paṇyamūlyaṃ bhṛtir nyāso daṇḍo yac cāvahārakam | [NāSmṛ, 1, 2 36.1]
vṛthādānākṣikapaṇā vardhante nāvivakṣitāḥ | [NāSmṛ, 1, 2 36.2]
mithyābhiyogino ye syur dvijānāṃ śūdrayonayaḥ | [NāSmṛ, 1, 2 37.1]
teṣāṃ jihvāṃ samutkṛtya rājā śūle vidhāpayet | [NāSmṛ, 1, 2 37.2]
ājñā lekhaḥ paṭṭakaḥ śāsanaṃ vā ādhiḥ pattraṃ vikrayo vā krayo vā | [NāSmṛ, 1, 2 38.1]
rājñe kuryāt pūrvam āvedanaṃ yas tasya jñeyaḥ pūrvapakṣaḥ vidhijñaiḥ | [NāSmṛ, 1, 2 38.2]
sākṣikadūṣaṇe kāryaṃ pūrvasākṣiviśodhanam | [NāSmṛ, 1, 2 39.1]
śuddheṣu sākṣiṣu tataḥ paścāt sākṣyaṃ viśodhayet | [NāSmṛ, 1, 2 39.2]
sākṣisabhyāvasannānāṃ dūṣaṇe darśanaṃ punaḥ | [NāSmṛ, 1, 2 40.1]
svacaryāvasitānāṃ tu nāsti paunarbhavo vidhiḥ | [NāSmṛ, 1, 2 40.2]
svayam abhyupapanno 'pi svacaryāvasito 'pi san | [NāSmṛ, 1, 2 41.1]
kriyāvasanno 'py arheta paraṃ sabhyāvadhāraṇam | [NāSmṛ, 1, 2 41.2]
pakṣān utsārya kāryas tu sabhyaiḥ kāryaviniścayaḥ | [NāSmṛ, 1, 2 42.1]
anutsāritanirṇikte virodhaḥ pretya ceha ca | [NāSmṛ, 1, 2 42.2]
sabhair eva jitaḥ paścād rājñā śāsyaḥ svaśāstrataḥ | [NāSmṛ, 1, 2 43.1]
jayine cāpi deyaṃ syād yathāvaj jayapatrakam | [NāSmṛ, 1, 2 43.2]
vyavahāramukhaṃ caitat pūrvam uktaṃ svayaṃbhuvā | [NāSmṛ, 1, 2 44.1]
mukhaśuddhau hi śuddhiḥ syād vyavahārasya nānyathā | [NāSmṛ, 1, 2 44.2]
{NāSmṛ, 1, 3}
niyuktena tu vaktavyam apakṣapatitaṃ vacaḥ | [NāSmṛ, 1, 3 1.1]
yuktarūpaṃ bruvan sabhyo nāpnuyād dveṣakilbiṣe | [NāSmṛ, 1, 3 2.1]
bruvāṇas tv anyathā sabhyas tad evobhayam āpnuyāt | [NāSmṛ, 1, 3 2.2]
rājā tu dhārmikān sabhyān niyuñjyāt suparīkṣitān | [NāSmṛ, 1, 3 3.1]
vyavahāradhuraṃ voḍhuṃ ye śaktāḥ sadgavā iva | [NāSmṛ, 1, 3 3.2]
dharmaśāstrārthakuśalāḥ kulīnāḥ satyavādinaḥ | [NāSmṛ, 1, 3 4.1]
samāḥ śatrau ca mitre ca nṛpateḥ syuḥ sabhāsadaḥ | [NāSmṛ, 1, 3 4.2]
tatpratiṣṭhaḥ smṛto dharmo dharmamūlaś ca pārthivaḥ | [NāSmṛ, 1, 3 5.1]
saha sadbhir ato rājā vyavahārān viśodhayet | [NāSmṛ, 1, 3 5.2]
śuddheṣu vyavahāreṣu śuddhiṃ yānti sabhāsadaḥ | [NāSmṛ, 1, 3 6.1]
śuddhiś ca teṣāṃ dharmāddhi dharmam eva vadet tataḥ | [NāSmṛ, 1, 3 6.2]
yatra dharmo hy adharmeṇa satyaṃ yatrānṛtena ca | [NāSmṛ, 1, 3 7.1]
hanyate prekṣamāṇānāṃ hatās tatra sabhāsadaḥ | [NāSmṛ, 1, 3 7.2]
viddho dharmo hy adharmeṇa sabhāṃ yatropatiṣṭhate | [NāSmṛ, 1, 3 8.1]
na ced viśalyaḥ kriyate viddhās tatra sabhāsadaḥ | [NāSmṛ, 1, 3 8.2]
sabhā vā na praveṣṭavyā vaktavyaṃ vā samañjasam | [NāSmṛ, 1, 3 9.1]
abruvan vibruvan vāpi naro bhavati kilbiṣī | [NāSmṛ, 1, 3 9.2]
ye tu sabhyāḥ sabhāṃ gatvā tūṣṇīṃ dhyāyanta āsate | [NāSmṛ, 1, 3 10.1]
yathāprāptaṃ na bruvate sarve te 'nṛtavādinaḥ | [NāSmṛ, 1, 3 10.2]
pādo 'dharmasya kartāraṃ pādaḥ sākṣiṇam ṛcchati | [NāSmṛ, 1, 3 11.1]
pādaḥ sabhāsadaḥ sarvān pādo rājānam ṛcchati | [NāSmṛ, 1, 3 11.2]
rājā bhavaty anenās tu mucyante ca sabhāsadaḥ | [NāSmṛ, 1, 3 12.1]
eno gacchati kartāraṃ nindārho yatra nindyate | [NāSmṛ, 1, 3 12.2]
andho matsyān ivāśnāti nirapekṣaḥ sakaṇṭakān | [NāSmṛ, 1, 3 13.1]
parokṣam arthavaikalyād bhāṣate yaḥ sabhāṃ gataḥ | [NāSmṛ, 1, 3 13.2]
tasmāt sabhyaḥ sabhāṃ prāpya rāgadveṣavivarjitaḥ | [NāSmṛ, 1, 3 14.1]
vacas tathāvidhaṃ brūyād yathā na narakaṃ patet | [NāSmṛ, 1, 3 14.2]
yathā śalyaṃ bhiṣag vidvān uddhared yantrayuktitaḥ | [NāSmṛ, 1, 3 15.1]
prāḍvivākas tathā śalyam uddhared vyavahārataḥ | [NāSmṛ, 1, 3 15.2]
yatra sabhyo janaḥ sarvaḥ sādhv etad iti manyate | [NāSmṛ, 1, 3 16.1]
sa niḥśalyo vivādaḥ syāt saśalyaḥ syād ato 'nyathā | [NāSmṛ, 1, 3 16.2]
na sā sabhā yatra na santi vṛddhā vṛddhā na te ye na vadanti dharmam | [NāSmṛ, 1, 3 17.1]
nāsau dharmo yatra na satyam asti na tat satyaṃ yac chalenānuviddham | [NāSmṛ, 1, 3 17.2]
{NāSmṛ, 2, 1}
ṛṇaṃ deyam adeyaṃ ca yena yatra yathā ca yat | [NāSmṛ, 2, 1 1.1]
dānagrahaṇadharmāc ca ṛṇādānam iti smṛtam | [NāSmṛ, 2, 1 1.2]
pitary uparate putrā ṛṇaṃ dadyur yathāṃśataḥ | [NāSmṛ, 2, 1 2.1]
vibhaktā hy avibhaktā vā yas tām udvahate dhuram | [NāSmṛ, 2, 1 2.2]
pitṛvyeṇāvibhaktena bhrātrā vā yad ṛṇaṃ kṛtam | [NāSmṛ, 2, 1 3.1]
mātrā vā yat kuṭumbārthe dadyus tad rikthino 'khilam | [NāSmṛ, 2, 1 3.2]
kramād avyāhataṃ prāptaṃ putrair yan narṇam uddhṛtam | [NāSmṛ, 2, 1 4.1]
dadyuḥ paitāmahaṃ pautrās tac caturthān nivartate | [NāSmṛ, 2, 1 4.2]
icchanti pitaraḥ putrān svārthahetor yatas tataḥ | [NāSmṛ, 2, 1 5.1]
uttamarṇādhamarṇebhyo mām ayaṃ mocayiṣyati | [NāSmṛ, 2, 1 5.2]
ataḥ putreṇa jātena svārtham utsṛjya yatnataḥ | [NāSmṛ, 2, 1 6.1]
pitā mokṣitavya ṛṇād yathā na narakaṃ patet | [NāSmṛ, 2, 1 6.2]
tapasvī cāgnihotrī ca ṛṇavān mriyate yadi | [NāSmṛ, 2, 1 7.1]
tapaś caivāgnihotraṃ ca sarvaṃ tad dhanināṃ dhanam | [NāSmṛ, 2, 1 7.2]
na putrarṇaṃ pitā dadyād dadyāt putras tu paitṛkam | [NāSmṛ, 2, 1 8.1]
kāmakrodhasurādyūtaprātibhāvyakṛtaṃ vinā | [NāSmṛ, 2, 1 8.2]
pitur eva niyogād yat kuṭumbabharaṇāya ca | [NāSmṛ, 2, 1 9.1]
kṛtaṃ vā yad ṛṇaṃ kṛcchre dadyāt putrasya tat pitā | [NāSmṛ, 2, 1 9.2]
śiṣyāntevāsidāsastrīvaiyāvṛttyakaraiś ca yat | [NāSmṛ, 2, 1 10.1]
kuṭumbahetor utkṣiptaṃ voḍhavyaṃ tat kuṭumbinā | [NāSmṛ, 2, 1 10.2]
nārvāg viṃśatimād varṣāt pitari proṣite sutaḥ | [NāSmṛ, 2, 1 11.1]
ṛṇaṃ dadyāt pitṛvye vā jyeṣṭhe bhrātary athāpi vā | [NāSmṛ, 2, 1 11.2]
dāpyaḥ pararṇam eko 'pi jīvatsv adhikṛtaiḥ kṛtam | [NāSmṛ, 2, 1 12.1]
preteṣu tu na tatputraḥ pararṇaṃ dātum arhati | [NāSmṛ, 2, 1 12.2]
na strī patikṛtaṃ dadyād ṛṇaṃ putrakṛtaṃ tathā | [NāSmṛ, 2, 1 13.1]
abhyupetād ṛte yadvā saha patyā kṛtaṃ bhavet | [NāSmṛ, 2, 1 13.2]
dadyād aputrā vidhavā niyuktā yā mumūrṣuṇā | [NāSmṛ, 2, 1 14.1]
yo vā tadriktham ādadyād yato riktham ṛṇaṃ tataḥ | [NāSmṛ, 2, 1 14.2]
na ca bhāryākṛtam ṛṇaṃ kathaṃcit patyur ābhavet | [NāSmṛ, 2, 1 15.1]
āpatkṛtād ṛte puṃsāṃ kuṭumbārtho hi vistaraḥ | [NāSmṛ, 2, 1 15.2]
anyatra rajakavyādhagopaśauṇḍikayoṣitām | [NāSmṛ, 2, 1 16.1]
teṣāṃ tatpratyayā vṛttiḥ kuṭumbaṃ ca tadāśrayam | [NāSmṛ, 2, 1 16.2]
putriṇī tu samutsṛjya putraṃ strī yānyam āśrayet | [NāSmṛ, 2, 1 17.1]
ṛkthaṃ tasyā haret sarvaṃ niḥsvāyāḥ putra eva tu | [NāSmṛ, 2, 1 17.2]
yā tu sapradhanaiva strī sāpatyā cānyam āśrayet | [NāSmṛ, 2, 1 18.1]
so 'syā dadyād ṛṇaṃ bhartur utsṛjed vā tathaiva tām | [NāSmṛ, 2, 1 18.2]
adhanasya hy aputrasya mṛtasyopaiti yaḥ striyam | [NāSmṛ, 2, 1 19.1]
ṛṇaṃ voḍhuḥ sa bhajate tad evāsya dhanaṃ smṛtam | [NāSmṛ, 2, 1 19.2]
dhanastrīhāriputrāṇām ṛṇabhāg yo dhanaṃ haret | [NāSmṛ, 2, 1 20.1]
putro 'satoḥ strīdhaninoḥ strīhārī dhaniputrayoḥ | [NāSmṛ, 2, 1 20.2]
uttamā svairiṇī yā syād uttamā ca punarbhuvām | [NāSmṛ, 2, 1 21.1]
ṛṇaṃ tayoḥ patikṛtaṃ dadyād yas tām upāśnute | [NāSmṛ, 2, 1 21.2]
strīkṛtāny apramāṇāni kāryāṇy āhur anāpadi | [NāSmṛ, 2, 1 22.1]
viśeṣato gṛhakṣetradānādhamanavikrayāḥ | [NāSmṛ, 2, 1 22.2]
etāny api pramāṇāni bhartā yady anumanyate | [NāSmṛ, 2, 1 23.1]
putraḥ patyur abhāve vā rājā vā patiputrayoḥ | [NāSmṛ, 2, 1 23.2]
bhartrā prītena yad dattaṃ striyai tasmin mṛte 'pi tat | [NāSmṛ, 2, 1 24.1]
sā yathākāmam aśnīyād dadyād vā sthāvarād ṛte | [NāSmṛ, 2, 1 24.2]
tathā dāsakṛtaṃ kāryam akṛtaṃ paricakṣate | [NāSmṛ, 2, 1 25.1]
anyatra svāmisaṃdeśān na dāsaḥ prabhur ātmanaḥ | [NāSmṛ, 2, 1 25.2]
putreṇa ca kṛtaṃ kāryaṃ yat syāt pitur anicchataḥ | [NāSmṛ, 2, 1 26.1]
tad apy akṛtam evāhur dāsaḥ putraś ca tau samau | [NāSmṛ, 2, 1 26.2]
aprāptavyavahāraś cet svatantro 'pi hi narṇabhāk | [NāSmṛ, 2, 1 27.1]
svātantryaṃ tu smṛtaṃ jyeṣṭhe jyaiṣṭhyaṃ guṇavayaḥkṛtam | [NāSmṛ, 2, 1 27.2]
trayaḥ svatantrā loke 'smin rājācāryas tathaiva ca | [NāSmṛ, 2, 1 28.1]
prati prati ca varṇānāṃ sarveṣāṃ svagṛhe gṛhī | [NāSmṛ, 2, 1 28.2]
asvatantrāḥ prajāḥ sarvāḥ svatantraḥ pṛthivīpatiḥ | [NāSmṛ, 2, 1 29.1]
asvatantraḥ smṛtaḥ śiṣya ācārye tu svatantratā | [NāSmṛ, 2, 1 29.2]
asvatantrāḥ striyaḥ putrā dāsāś ca saparigrahāḥ | [NāSmṛ, 2, 1 30.1]
svatantras tatra tu gṛhī yasya yat syāt kramāgatam | [NāSmṛ, 2, 1 30.2]
garbhasthaiḥ sadṛśo jñeya ā varṣād aṣṭamācchiśuḥ | [NāSmṛ, 2, 1 31.1]
bāla ā ṣoḍaśāj jñeyaḥ pogaṇḍaś cāpi śabdyate | [NāSmṛ, 2, 1 31.2]
parato vyavahārajñaḥ svatantraḥ pitarau vinā | [NāSmṛ, 2, 1 32.1]
jīvator asvatantraḥ syāj jarayāpi samanvitaḥ | [NāSmṛ, 2, 1 32.2]
tayor api pitā śreyān bījaprādhānyadarśanāt | [NāSmṛ, 2, 1 33.1]
abhāve bījino mātā tadabhāve tu pūrvajaḥ | [NāSmṛ, 2, 1 33.2]
svatantrāḥ sarva evaite paratantreṣu sarvadā | [NāSmṛ, 2, 1 34.1]
anuśiṣṭau visarge ca vikraye ceśvarā matāḥ | [NāSmṛ, 2, 1 34.2]
yad bālaḥ kurute kāryam asvatantras tathaiva ca | [NāSmṛ, 2, 1 35.1]
akṛtaṃ tad iti prāhuḥ śāstre śāstravido janāḥ | [NāSmṛ, 2, 1 35.2]
svatantro 'pi hi yat kāryaṃ kuryād aprakṛtiṃ gataḥ | [NāSmṛ, 2, 1 36.1]
tad apy akṛtam evāhur asvatantraḥ sa hetutaḥ | [NāSmṛ, 2, 1 36.2]
kāmakrodhābhiyuktārtabhayavyasanapīḍitāḥ | [NāSmṛ, 2, 1 37.1]
rāgadveṣaparītāś ca jñeyās tv aprakṛtiṃ gatāḥ | [NāSmṛ, 2, 1 37.2]
kule jyeṣṭhas tathā śreṣṭhaḥ prakṛtisthaś ca yo bhavet | [NāSmṛ, 2, 1 38.1]
tatkṛtaṃ syāt kṛtaṃ kāryaṃ nāsvatantrakṛtaṃ kṛtam | [NāSmṛ, 2, 1 38.2]
dhanamūlāḥ kriyāḥ sarvā yatnas tatsādhane mataḥ | [NāSmṛ, 2, 1 39.1]
rakṣaṇaṃ vardhanaṃ bhoga iti tasya vidhiḥ kramāt | [NāSmṛ, 2, 1 39.2]
tat punas trividhaṃ jñeyaṃ śuklaṃ śabalam eva ca | [NāSmṛ, 2, 1 40.1]
kṛṣṇaṃ ca tasya vijñeyaḥ prabhedaḥ saptadhā pṛthak | [NāSmṛ, 2, 1 40.2]
śrutaśauryatapaḥkanyāśiṣyayājyānvayāgatam | [NāSmṛ, 2, 1 41.1]
dhanaṃ saptavidhaṃ śuklam udayo 'py asya tadvidhaḥ | [NāSmṛ, 2, 1 41.2]
kusīdakṛṣivāṇijyaśulkaśilpānuvṛttibhiḥ | [NāSmṛ, 2, 1 42.1]
kṛtopakārād āptaṃ ca śabalaṃ samudāhṛtam | [NāSmṛ, 2, 1 42.2]
pārśvikadyūtadautyārtipratirūpakasāhasaiḥ | [NāSmṛ, 2, 1 43.1]
vyājenopārjitaṃ yac ca tat kṛṣṇaṃ samudāhṛtam | [NāSmṛ, 2, 1 43.2]
tena krayo vikrayaś ca dānaṃ grahaṇam eva ca | [NāSmṛ, 2, 1 44.1]
vividhāś ca pravartante kriyāḥ saṃbhoga eva ca | [NāSmṛ, 2, 1 44.2]
yathāvidhena dravyeṇa yat kiṃcit kurute naraḥ | [NāSmṛ, 2, 1 45.1]
tathāvidham avāpnoti sa phalaṃ pretya ceha ca | [NāSmṛ, 2, 1 45.2]
tat punar dvādaśavidhaṃ prativarṇāśrayāt smṛtam | [NāSmṛ, 2, 1 46.1]
sādhāraṇaṃ syāt trividhaṃ śeṣaṃ navavidhaṃ smṛtam | [NāSmṛ, 2, 1 46.2]
kramāgataṃ prītidāyaḥ prāptaṃ ca saha bhāryayā | [NāSmṛ, 2, 1 47.1]
aviśeṣeṇa varṇānāṃ sarveṣāṃ trividhaṃ dhanam | [NāSmṛ, 2, 1 47.2]
vaiśeṣikaṃ dhanaṃ jñeyaṃ brāhmaṇasya trilakṣaṇam | [NāSmṛ, 2, 1 48.1]
pratigraheṇa yallabdhaṃ yājyataḥ śiṣyatas tathā | [NāSmṛ, 2, 1 48.2]
trividhaṃ kṣatriyasyāpi prāhur vaiśeṣikaṃ dhanam | [NāSmṛ, 2, 1 49.1]
yuddhopalabdhaṃ kāraś ca daṇḍaś ca vyavahārataḥ | [NāSmṛ, 2, 1 49.2]
vaiśeṣikaṃ dhanaṃ jñeyaṃ vaiśyasyāpi trilakṣaṇam | [NāSmṛ, 2, 1 50.1]
kṛṣigorakṣavāṇijyaiḥ śūdrasyaibhyas tv anugrahāt | [NāSmṛ, 2, 1 50.2]
sarveṣām eva varṇānām eṣa dharmyo dhanāgamaḥ | [NāSmṛ, 2, 1 51.1]
viparyayād adharmyaḥ syān na ced āpad garīyasī | [NāSmṛ, 2, 1 51.2]
āpatsv anantarā vṛttir brāhmaṇasya vidhīyate | [NāSmṛ, 2, 1 52.1]
vaiśyavṛttis tataś coktā na jaghanyā kathaṃcana | [NāSmṛ, 2, 1 52.2]
na kathaṃcana kurvīta brāhmaṇaḥ karma vārṣalam | [NāSmṛ, 2, 1 53.1]
vṛṣalaḥ karma na brāhmaṃ patanīye hi te tayoḥ | [NāSmṛ, 2, 1 53.2]
utkṛṣṭaṃ cāpakṛṣṭaṃ ca tayoḥ karma na vidyate | [NāSmṛ, 2, 1 54.1]
madhyame karmaṇī hitvā sarvasādhāraṇe hi te | [NāSmṛ, 2, 1 54.2]
āpadaṃ brāhmaṇas tīrtvā kṣatravṛttyā hṛtair dhanaiḥ | [NāSmṛ, 2, 1 55.1]
utsṛjet kṣatravṛttiṃ tāṃ kṛtvā pāvanam ātmanaḥ | [NāSmṛ, 2, 1 55.2]
tasyām eva tu yo vṛttau brāhmaṇo ramate rasāt | [NāSmṛ, 2, 1 56.1]
kāṇḍapṛṣṭhaś cyuto mārgāt so 'pāṅkteyaḥ prakīrtitaḥ | [NāSmṛ, 2, 1 56.2]
vaiśyavṛttāv avikreyaṃ brāhmaṇasya payo dadhi | [NāSmṛ, 2, 1 57.1]
ghṛtaṃ madhu madhūcchiṣṭaṃ lākṣākṣārarasāsavāḥ | [NāSmṛ, 2, 1 57.2]
māṃsaudanatilakṣaumasomapuṣpaphalapalāḥ | [NāSmṛ, 2, 1 58.1]
manuṣyaviṣaśastrāmbulavaṇāpūpavīrudhaḥ | [NāSmṛ, 2, 1 58.2]
nīlīkauśeyacarmāsthikutapaikaśaphā mṛdaḥ | [NāSmṛ, 2, 1 59.1]
udaśvitkeśapiṇyākaśākādyauṣadhayas tathā | [NāSmṛ, 2, 1 59.2]
brāhmaṇasya tu vikreyaṃ śuṣkaṃ dāru tṛṇāni ca | [NāSmṛ, 2, 1 60.1]
gandhadravyairakāvetratūlamūlatuśād ṛte | [NāSmṛ, 2, 1 60.2]
svayaṃ śīrṇaṃ ca vidalaṃ phalānāṃ badareṅgude | [NāSmṛ, 2, 1 61.1]
rajjuḥ kārpāsikaṃ sūtraṃ tac ced avikṛtaṃ bhavet | [NāSmṛ, 2, 1 61.2]
aśaktau bheṣajasyārthe yajñahetos tathaiva ca | [NāSmṛ, 2, 1 62.1]
yady avaśyaṃ tu vikreyās tilā dhānyena tatsāmāḥ | [NāSmṛ, 2, 1 62.2]
avikreyāṇi vikrīṇan brāhmaṇaḥ pracyutaḥ pathaḥ | [NāSmṛ, 2, 1 63.1]
mārge punar avasthāpya rājñā daṇḍena bhūyasā | [NāSmṛ, 2, 1 63.2]
pramāṇāni pramāṇasthaiḥ paripālyāni yatnataḥ | [NāSmṛ, 2, 1 64.1]
sīdanti hi pramāṇāni pramāṇair avyavasthitaiḥ | [NāSmṛ, 2, 1 64.2]
likhitaṃ sākṣiṇo bhuktiḥ pramāṇaṃ trividhaṃ smṛtaṃ | [NāSmṛ, 2, 1 65.1]
dhanasvīkaraṇe yena dhanī dhanam upāśnute | [NāSmṛ, 2, 1 65.2]
likhitaṃ balavan nityaṃ jīvantas tv eva sākṣiṇaḥ | [NāSmṛ, 2, 1 66.1]
kālātiharaṇād bhuktir iti śāstreṣu niścayaḥ | [NāSmṛ, 2, 1 66.2]
trividhasyāsya dṛṣṭasya pramāṇasya yathākramam | [NāSmṛ, 2, 1 67.1]
pūrvaṃ pūrvaṃ guru jñeyaṃ bhuktir ebhyo garīyasī | [NāSmṛ, 2, 1 67.2]
vidyamāne 'pi likhite jīvatsv api hi sākṣiṣu | [NāSmṛ, 2, 1 68.1]
viśeṣataḥ sthāvarāṇāṃ yan na bhuktaṃ na tat sthiram | [NāSmṛ, 2, 1 68.2]
bhujyamānān parair arthān yaḥ svān maurkhyād upekṣate | [NāSmṛ, 2, 1 69.1]
samakṣaṃ jīvato 'py asya tān bhuktiḥ kurute vaśe | [NāSmṛ, 2, 1 69.2]
yatkiṃcid daśa varṣāṇi saṃnidhau prekṣate dhanī | [NāSmṛ, 2, 1 70.1]
bhujyamānaṃ parais tūṣṇīṃ na sa tal labdhum arhati | [NāSmṛ, 2, 1 70.2]
upekṣāṃ kurvatas tasya tūṣṇīṃ bhūtasya tiṣṭhataḥ | [NāSmṛ, 2, 1 71.1]
kāle 'tipanne pūrvokte vyavahāro na sidhyati | [NāSmṛ, 2, 1 71.2]
ajaḍaś ced apogaṇḍo viṣaye cāsya bhujyate | [NāSmṛ, 2, 1 72.1]
bhuktaṃ tad vyavahāreṇa bhoktā tad dhanam arhati | [NāSmṛ, 2, 1 72.2]
ādhiḥ sīmā bāladhanaṃ nikṣepopanidhī striyaḥ | [NāSmṛ, 2, 1 73.1]
rājasvaṃ śrotriyasvaṃ ca nopabhogena jīryate | [NāSmṛ, 2, 1 73.2]
pratyakṣaparibhogāc ca svāmino dvidaśāḥ samāḥ | [NāSmṛ, 2, 1 74.1]
ādhyādīny api jīryante strīnarendradhanād ṛte | [NāSmṛ, 2, 1 74.2]
strīdhanaṃ ca narendrāṇāṃ na kadācana jīryate | [NāSmṛ, 2, 1 75.1]
anāgamaṃ bhujyamānaṃ vatsarāṇāṃ śatair api | [NāSmṛ, 2, 1 75.2]
nirbhogo yatra dṛśyeta na dṛśyetāgamaḥ kvacit | [NāSmṛ, 2, 1 76.1]
āgamaḥ kāraṇaṃ tatra na bhogas tatra kāraṇam | [NāSmṛ, 2, 1 76.2]
anāgamaṃ bhujyate yan na tad bhogo 'tivartate | [NāSmṛ, 2, 1 77.1]
prete tu bhoktari dhanaṃ yāti tadvaṃśyabhogyatām | [NāSmṛ, 2, 1 77.2]
āhartaivābhiyuktaḥ sann arthānām uddharet padam | [NāSmṛ, 2, 1 78.1]
bhuktir eva viśuddhiḥ syāt prāptānāṃ pitṛtaḥ kramāt | [NāSmṛ, 2, 1 78.2]
anvāhitaṃ hṛtaṃ nyastaṃ balāvaṣṭabdhaṃ yācitam | [NāSmṛ, 2, 1 79.1]
apratyakṣaṃ ca yad bhuktaṃ ṣaḍ etāny āgamaṃ vinā | [NāSmṛ, 2, 1 79.2]
tathārūḍhavivādasya pretasya vyavahāriṇaḥ | [NāSmṛ, 2, 1 80.1]
putreṇa so 'rthaḥ saṃśodhyo na taṃ bhogo 'tivartate | [NāSmṛ, 2, 1 80.2]
yad vināgamam apy ūrdhvaṃ bhuktaṃ pūrvais tribhir bhavet | [NāSmṛ, 2, 1 81.1]
na tac chakyam apākartuṃ kramāt tripuruṣāgatam | [NāSmṛ, 2, 1 81.2]
santo 'pi na pramāṇaṃ syur mṛte dhanini sākṣiṇaḥ | [NāSmṛ, 2, 1 82.1]
anyatra śrāvitaṃ yat syāt svayam āsannamṛtyunā | [NāSmṛ, 2, 1 82.2]
na hi pratyarthini prete pramāṇaṃ sākṣiṇāṃ vacaḥ | [NāSmṛ, 2, 1 83.1]
sākṣimat karaṇaṃ tatra pramāṇaṃ syād viniścaye | [NāSmṛ, 2, 1 83.2]
śrāvitas tv ātureṇāpi yas tv artho dharmasaṃhitaḥ | [NāSmṛ, 2, 1 84.1]
mṛte 'pi tatra sākṣī syāt ṣaṭsu cānvāhitādiṣu | [NāSmṛ, 2, 1 84.2]
kriyarṇādiṣu sarveṣu balavaty uttarottarā | [NāSmṛ, 2, 1 85.1]
pratigrahādhikrīteṣu pūrvā pūrvā garīyasī | [NāSmṛ, 2, 1 85.2]
sthānalābhanimittaṃ hi dānagrahaṇam iṣyate | [NāSmṛ, 2, 1 86.1]
tat kusīdam iti proktaṃ tena vṛttiḥ kusīdinām | [NāSmṛ, 2, 1 86.2]
kāyikā kālikā caiva kāritā ca tathā smṛtā | [NāSmṛ, 2, 1 87.1]
cakravṛddhiś ca śāstreṣu tasya vṛddhiś caturvidhā | [NāSmṛ, 2, 1 87.2]
kāyāvirodhinī śaśvat paṇapādyā tu kāyikā | [NāSmṛ, 2, 1 88.1]
pratimāsaṃ sravati yā vṛddhiḥ sā kālikā smṛtā | [NāSmṛ, 2, 1 88.2]
vṛddhiḥ sā kāritā nāma yarṇikena svayaṃkṛtā | [NāSmṛ, 2, 1 89.1]
vṛddher api punar vṛddhiś cakravṛddhir udāhṛtā | [NāSmṛ, 2, 1 89.2]
ṛṇānāṃ sārvabhaumo 'yaṃ vidhir vṛddhikaraḥ smṛtaḥ | [NāSmṛ, 2, 1 90.1]
deśācāravidhis tv anyo yatrarṇam avatiṣṭhati | [NāSmṛ, 2, 1 90.2]
dviguṇaṃ triguṇaṃ caiva tathānyasmiṃś caturguṇam | [NāSmṛ, 2, 1 91.1]
tathāṣṭaguṇam anyasmin deśe deśe 'vatiṣṭhate | [NāSmṛ, 2, 1 91.2]
hiraṇyadhānyavastrāṇāṃ vṛddhir dvitricaturguṇā | [NāSmṛ, 2, 1 92.1]
ghṛtasyāṣṭaguṇā vṛddhiḥ strīpaśūnāṃ ca saṃtatiḥ | [NāSmṛ, 2, 1 92.2]
sūtrakarpāsakiṇvānāṃ trapuṣaḥ sīsakasya ca | [NāSmṛ, 2, 1 93.1]
āyudhānāṃ ca sarveṣāṃ carmaṇas tāmralohayoḥ | [NāSmṛ, 2, 1 93.2]
anyeṣāṃ caiva sarveṣām iṣṭakānāṃ tathaiva ca | [NāSmṛ, 2, 1 94.1]
akṣayyā vṛddhir eteṣāṃ manur āha prajāpatiḥ | [NāSmṛ, 2, 1 94.2]
tailānāṃ caiva sarveṣāṃ madyānāṃ madhusarpiṣām | [NāSmṛ, 2, 1 95.1]
vṛddhir aṣṭaguṇā jñeyā guḍasya lavaṇasya ca | [NāSmṛ, 2, 1 95.2]
na vṛddhiḥ prītidattānāṃ syād anākāritā kvacit | [NāSmṛ, 2, 1 96.1]
anākāritam apy ūrdhvaṃ vatsarārdhād vivardhate | [NāSmṛ, 2, 1 96.2]
eṣa vṛddhividhiḥ proktaḥ prativṛddhasya dharmataḥ | [NāSmṛ, 2, 1 97.1]
vṛddhis tu yoktā dhānyānāṃ vārddhuṣyaṃ tad udāhṛtam | [NāSmṛ, 2, 1 97.2]
āpadaṃ nistared vaiśyaḥ kāmaṃ vārddhuṣakarmaṇā | [NāSmṛ, 2, 1 98.1]
āpatsv api hi kaṣṭāsu brāhmaṇasya na vārddhuṣam | [NāSmṛ, 2, 1 98.2]
brāhmaṇasya tu yad deyaṃ sānvayasya na cāsti saḥ | [NāSmṛ, 2, 1 99.1]
svakulyasyāsya nivapet tadabhāve 'sya bandhuṣu | [NāSmṛ, 2, 1 99.2]
yadā tu na svakulyāḥ syur na ca saṃbandhibāndhavāḥ | [NāSmṛ, 2, 1 100.1]
tadā dadyāt svajātibhyas teṣv asatsv apsu nikṣipet | [NāSmṛ, 2, 1 100.2]
gṛhītvopagataṃ dadyād ṛṇikāyodayaṃ dhanī | [NāSmṛ, 2, 1 101.1]
adadad yācyamānas tu śeṣahānim avāpnuyāt | [NāSmṛ, 2, 1 101.2]
lekhyaṃ dadyād ṛṇe śuddhe tadabhāve pratiśravam | [NāSmṛ, 2, 1 102.1]
dhanikarṇikayor evaṃ viśuddhiḥ syāt parasparam | [NāSmṛ, 2, 1 102.2]
viśrambhahetū dvāv atra pratibhūr ādhir eva ca | [NāSmṛ, 2, 1 103.1]
likhitaṃ sākṣiṇaś ca dve pramāṇe vyaktikārake | [NāSmṛ, 2, 1 103.2]
upasthānāya dānāya pratyayāya tathaiva ca | [NāSmṛ, 2, 1 104.1]
trividhaḥ pratibhūr dṛṣṭas triṣv evārtheṣu sūribhiḥ | [NāSmṛ, 2, 1 104.2]
ṛṇiṣv apratikurvatsu pratyaye vā vivādite | [NāSmṛ, 2, 1 105.1]
pratibhūs tad ṛṇaṃ dadyād anupasthāpayaṃs tathā | [NāSmṛ, 2, 1 105.2]
bahavaś cet pratibhuvo dadyus te 'rthaṃ yathākṛtam | [NāSmṛ, 2, 1 106.1]
arthe 'viśeṣite hy eṣu dhaninaś chandataḥ kriyā | [NāSmṛ, 2, 1 106.2]
yaṃ cārthaṃ pratibhūr dadyād dhanikenopapīḍitaḥ | [NāSmṛ, 2, 1 107.1]
ṛṇikas taṃ pratibhuve dviguṇaṃ pratipādayet | [NāSmṛ, 2, 1 107.2]
adhikriyata ity ādhiḥ sa vijñeyo dvilakṣaṇaḥ | [NāSmṛ, 2, 1 108.1]
kṛtakālopaneyaś ca yāvaddeyodyatas tathā | [NāSmṛ, 2, 1 108.2]
sa punar dvividhaḥ prokto gopyo bhogyas tathaiva ca | [NāSmṛ, 2, 1 109.1]
pratidānaṃ tathaivāsya lābhahānir viparyaye | [NāSmṛ, 2, 1 109.2]
pramādād dhaninas tadvad ādhau vikṛtim āgate | [NāSmṛ, 2, 1 110.1]
vinaṣṭe mūlanāśaḥ syād daivarājakṛtād ṛte | [NāSmṛ, 2, 1 110.2]
rakṣyamāṇo 'pi yatrādhiḥ kāleneyād asāratām | [NāSmṛ, 2, 1 111.1]
ādhir anyo 'dhikartavyo deyaṃ vā dhanine dhanam | [NāSmṛ, 2, 1 111.2]
atha śaktivihīnaḥ syād ṛṇī kālaviparyayāt | [NāSmṛ, 2, 1 112.1]
śakyaprekṣam ṛṇaṃ dāpyaḥ kāle kāle yathodayam | [NāSmṛ, 2, 1 112.2]
śakto vā yadi daurātmyān na dadyād dhanine dhanam | [NāSmṛ, 2, 1 113.1]
rājñā dāpayitavyaḥ syād gṛhītvāṃśaṃ tu viṃśakam | [NāSmṛ, 2, 1 113.2]
naśyed ṛṇaparīmāṇaṃ kāleneharṇikasya cet | [NāSmṛ, 2, 1 114.1]
jātisaṃjñādhivāsānām āgamo lekhyataḥ smṛtaḥ | [NāSmṛ, 2, 1 114.2]
lekhyaṃ tu dvividhaṃ jñeyaṃ svahastānyakṛtaṃ tathā | [NāSmṛ, 2, 1 115.1]
asākṣimat sākṣimac ca siddhir deśasthites tayoḥ | [NāSmṛ, 2, 1 115.2]
deśācārāviruddhaṃ yad vyaktādhikṛtalakṣaṇam | [NāSmṛ, 2, 1 116.1]
tat pramāṇaṃ smṛtaṃ lekhyam aviluptakramākṣaram | [NāSmṛ, 2, 1 116.2]
mattābhiyuktastrībālabalātkārakṛtaṃ ca yat | [NāSmṛ, 2, 1 117.1]
tad apramāṇakaraṇaṃ bhītopadhikṛtaṃ tathā | [NāSmṛ, 2, 1 117.2]
mṛtāḥ syuḥ sākṣiṇo yatra dhanikarṇikalekhakāḥ | [NāSmṛ, 2, 1 118.1]
tad apy apārthaṃ likhitam ṛte tv ādheḥ sthirāśrayāt | [NāSmṛ, 2, 1 118.2]
ādhir yo dvividhaḥ prokto jaṅgamaḥ sthāvaras tathā | [NāSmṛ, 2, 1 119.1]
siddhir atrobhayasyāsya bhogo yady asti nānyathā | [NāSmṛ, 2, 1 119.2]
darśitaṃ pratikālaṃ yac chrāvitaṃ śrāvitaṃ ca yat | [NāSmṛ, 2, 1 120.1]
lekhyaṃ sidhyati sarvatra mṛteṣv api hi sākṣiṣu | [NāSmṛ, 2, 1 120.2]
aśrutārtham adṛṣṭārthaṃ vyavahārārtham eva ca | [NāSmṛ, 2, 1 121.1]
na lekhyaṃ siddhim āpnoti jīvatsv api hi sākṣiṣu | [NāSmṛ, 2, 1 121.2]
lekhye deśāntaranyaste dagdhe durlikhite hṛte | [NāSmṛ, 2, 1 122.1]
satas tatkālakaraṇam asato dṛṣṭadarśanam | [NāSmṛ, 2, 1 122.2]
yasmin syāt saṃśayo lekhye bhūtābhūtakṛte kvacit | [NāSmṛ, 2, 1 123.1]
tatsvahastakriyācihnaprāptiyuktibhir uddharet | [NāSmṛ, 2, 1 123.2]
lekhyaṃ yac cānyanāmāṅkaṃ hetvantarakṛtaṃ bhavet | [NāSmṛ, 2, 1 124.1]
vipratyaye parīkṣyaṃ tat saṃbandhāgamahetubhiḥ | [NāSmṛ, 2, 1 124.2]
likhitaṃ likhitenaiva sākṣimat sākṣibhir haret | [NāSmṛ, 2, 1 125.1]
sākṣibhyo likhitaṃ śreyo likhitena tu sākṣiṇaḥ | [NāSmṛ, 2, 1 125.2]
chinnabhinnahṛtonmṛṣṭanaṣṭadurlikhiteṣu ca | [NāSmṛ, 2, 1 126.1]
kartavyam anyal lekhyaṃ syād eṣa lekhyavidhiḥ smṛtaḥ | [NāSmṛ, 2, 1 126.2]
saṃdigdheṣu tu kāryeṣu dvayor vivadamānayoḥ | [NāSmṛ, 2, 1 127.1]
dṛṣṭaśrutānubhūtatvāt sākṣibhyo vyaktidarśanam | [NāSmṛ, 2, 1 127.2]
samakṣadarśanāt sākṣī vijñeyaḥ śrotracakṣuṣoḥ | [NāSmṛ, 2, 1 128.1]
śrotrasya yat paro brūte cakṣuṣaḥ kāyakarma yat | [NāSmṛ, 2, 1 128.2]
ekādaśavidhaḥ sākṣī sa tu dṛṣṭo manīṣibhiḥ | [NāSmṛ, 2, 1 129.1]
kṛtaḥ pañcavidhas teṣāṃ ṣaḍvidho 'kṛta ucyate | [NāSmṛ, 2, 1 129.2]
likhitaḥ smāritaś caiva yadṛcchābhijña eva ca | [NāSmṛ, 2, 1 130.1]
gūḍhaś cottarasākṣī ca sākṣī pañcavidhaḥ smṛtaḥ | [NāSmṛ, 2, 1 130.2]
akṛtaḥ ṣaḍvidhaś cāpi sūribhiḥ parikīrtitaḥ | [NāSmṛ, 2, 1 131.1]
grāmaś ca prāḍvivākaś ca rājā ca vyavahāriṇām | [NāSmṛ, 2, 1 131.2]
kāryeṣv abhyantaro yaḥ syād arthinā prahitaś ca yaḥ | [NāSmṛ, 2, 1 132.1]
kulaṃ kulavivādeṣu bhaveyus te 'pi sākṣiṇaḥ | [NāSmṛ, 2, 1 132.2]
kulīnā ṛjavaḥ śuddhā janmataḥ karmato 'rthataḥ | [NāSmṛ, 2, 1 133.1]
tryavarāḥ sākṣiṇo 'nindyāḥ śucayaḥ syuḥ subuddhayaḥ | [NāSmṛ, 2, 1 133.2]
brāhmaṇāḥ kṣatriyā vaiśyāḥ śūdrā ye cāpy aninditāḥ | [NāSmṛ, 2, 1 134.1]
prativarṇaṃ bhaveyus te sarve sarveṣu vā punaḥ | [NāSmṛ, 2, 1 134.2]
śreṇīṣu śreṇipuruṣāḥ sveṣu vargeṣu vargiṇaḥ | [NāSmṛ, 2, 1 135.1]
bahirvāsiṣu bāhyāś ca striyaḥ strīṣu ca sākṣiṇaḥ | [NāSmṛ, 2, 1 135.2]
śreṇyādiṣu tu vargeṣu kaścic ced dveṣyatām iyāt | [NāSmṛ, 2, 1 136.1]
tebhya eva na sākṣī syād dveṣṭāraḥ sarva eva te | [NāSmṛ, 2, 1 136.2]
asākṣy api hi śāstreṣu dṛṣṭaḥ pañcavidho budhaiḥ | [NāSmṛ, 2, 1 137.1]
vacanād doṣato bhedāt svayamukter mṛtāntaraḥ | [NāSmṛ, 2, 1 137.2]
śrotriyādyā vacanataḥ stenādyā doṣadarśanāt | [NāSmṛ, 2, 1 138.1]
bhedād vipratipattiḥ syād vivāde yatra sākṣiṇaḥ | [NāSmṛ, 2, 1 138.2]
svayamukter anirdiṣṭaḥ svayam evaitya yo vadet | [NāSmṛ, 2, 1 139.1]
mṛtāntaro 'rthini prete mumūrṣuśrāvitād ṛte | [NāSmṛ, 2, 1 139.2]
śrotriyās tāpasā vṛddhā ye ca pravrajitā narāḥ | [NāSmṛ, 2, 1 140.1]
asākṣiṇas te vacanān nātra hetur udāhṛtaḥ | [NāSmṛ, 2, 1 140.2]
stenāḥ sāhasikāś caṇḍāḥ kitavā vadhakās tathā | [NāSmṛ, 2, 1 141.1]
asākṣiṇas te duṣṭatvāt teṣu satyaṃ na vidyate | [NāSmṛ, 2, 1 141.2]
rājñā parigṛhīteṣu sākṣiṣv ekārthaniścaye | [NāSmṛ, 2, 1 142.1]
vacanaṃ yatra bhidyate te syur bhedād asākṣiṇaḥ | [NāSmṛ, 2, 1 142.2]
anirdiṣṭas tu sākṣitve svayam evaitya yo vadet | [NāSmṛ, 2, 1 143.1]
sūcīty uktaḥ sa śāstreṣu na sa sākṣitvam arhati | [NāSmṛ, 2, 1 143.2]
yo 'rthaḥ śrāvayitavyaḥ syāt tasminn asati cārthini | [NāSmṛ, 2, 1 144.1]
kva tad vadatu sākṣitvam ity asākṣī mṛtāntaraḥ | [NāSmṛ, 2, 1 144.2]
dvayor vivadator arthe dvayoḥ satsu ca sākṣiṣu | [NāSmṛ, 2, 1 145.1]
pūrvapakṣo bhaved yasya bhaveyus tasya sākṣiṇaḥ | [NāSmṛ, 2, 1 145.2]
ādharyaṃ pūrvapakṣasya yasminn arthe vaśād bhavet | [NāSmṛ, 2, 1 146.1]
praṣṭavyāḥ sākṣiṇas tatra vivāde prativādinaḥ | [NāSmṛ, 2, 1 146.2]
na pareṇa samuddiṣṭam upeyāt sākṣiṇaṃ rahaḥ | [NāSmṛ, 2, 1 147.1]
bhedayet taṃ na cānyena hīyetaivaṃ samācaran | [NāSmṛ, 2, 1 147.2]
sākṣy uddiṣṭo yadi preyād gacched vāpi digantaram | [NāSmṛ, 2, 1 148.1]
tacchrotāraḥ pramāṇaṃ syuḥ pramāṇaṃ hy uttarakriyā | [NāSmṛ, 2, 1 148.2]
sudīrgheṇāpi kālena likhitaṃ siddhim āpnuyāt | [NāSmṛ, 2, 1 149.1]
jānatā cātmanā lekhyaṃ ajānānastu lekhayet | [NāSmṛ, 2, 1 149.2]
siddhir uktāṣṭamād varṣāt smāritasyeha sākṣiṇaḥ | [NāSmṛ, 2, 1 150.1]
ā pañcamāt tathā siddhir yadṛcchopagatasya tu | [NāSmṛ, 2, 1 150.2]
ā tṛtīyāt tathā varṣāt siddhir gūḍhasya sākṣiṇaḥ | [NāSmṛ, 2, 1 151.1]
ā vai saṃvatsarāt siddhiṃ vadanty uttarasākṣiṇaḥ | [NāSmṛ, 2, 1 151.2]
athavā kālaniyamo na dṛṣṭaḥ sākṣiṇaṃ prati | [NāSmṛ, 2, 1 152.1]
smṛtyapekṣaṃ hi sākṣitvam āhuḥ śāstravido janāḥ | [NāSmṛ, 2, 1 152.2]
yasya nopahatā puṃsaḥ smṛtiḥ śrotraṃ ca nityaśaḥ | [NāSmṛ, 2, 1 153.1]
sudīrgheṇāpi kālena sa sākṣī sākṣyam arhati | [NāSmṛ, 2, 1 153.2]
asākṣipratyayās tv anye ṣaḍvivādāḥ prakīrtitāḥ | [NāSmṛ, 2, 1 154.1]
lakṣaṇāny eva sākṣitvaṃ eṣām āhur manīṣiṇaḥ | [NāSmṛ, 2, 1 154.2]
ulkāhasto 'gnido jñeyaḥ śastrapāṇis tu ghātakaḥ | [NāSmṛ, 2, 1 155.1]
keśākeśigṛhītaś ca yugapat pāradārikaḥ | [NāSmṛ, 2, 1 155.2]
kuddālapāṇir vijñeyaḥ setubhettā samīpagaḥ | [NāSmṛ, 2, 1 156.1]
tathā kuṭhārapāṇiś ca vanachettā prakīrtitaḥ | [NāSmṛ, 2, 1 156.2]
abhyagracihno vijñeyo daṇḍapāruṣyakṛn naraḥ | [NāSmṛ, 2, 1 157.1]
asākṣipratyayā hy ete pāruṣye tu parīkṣaṇam | [NāSmṛ, 2, 1 157.2]
kaścit kṛtvātmanaś cihnaṃ dveṣāt param upadravet | [NāSmṛ, 2, 1 158.1]
hetvarthagatisāmarthyais tatra yuktaṃ parīkṣaṇam | [NāSmṛ, 2, 1 158.2]
nārthasaṃbandhino nāptā na sahāyā na vairiṇaḥ | [NāSmṛ, 2, 1 159.1]
na dṛṣṭadoṣāḥ praṣṭavyā na vyādhyārtā na dūṣitāḥ | [NāSmṛ, 2, 1 159.2]
dāsanaikṛtikāśraddhavṛddhastrībālacākrikāḥ | [NāSmṛ, 2, 1 160.1]
mattonmattapramattārtakitavagrāmayājakāḥ | [NāSmṛ, 2, 1 160.2]
mahāpathikasāmudravaṇikpravrajitāturāḥ | [NāSmṛ, 2, 1 161.1]
lubdhakaśrotriyācārahīnaklībakuśīlavāḥ | [NāSmṛ, 2, 1 161.2]
nāstikavrātyadārāgnityāgino 'yājyayājakāḥ | [NāSmṛ, 2, 1 162.1]
ekasthālīsahāyāricarajñātisanābhayaḥ | [NāSmṛ, 2, 1 162.2]
prāgdṛṣṭadoṣaśailūṣaviṣajīvyahituṇḍikāḥ | [NāSmṛ, 2, 1 163.1]
garadāgnidakīnāśaśūdrāputropapātikāḥ | [NāSmṛ, 2, 1 163.2]
klāntasāhasikaśrāntanirdhanāntyāvasāyinaḥ | [NāSmṛ, 2, 1 164.1]
bhinnavṛttāsamāvṛttajaḍatailikamūlikāḥ | [NāSmṛ, 2, 1 164.2]
bhūtāviṣṭanṛpadviṣṭavarṣanakṣatrasūcakāḥ | [NāSmṛ, 2, 1 165.1]
aghaśaṃsyātmavikretṛhīnāṅgabhagavṛttayaḥ | [NāSmṛ, 2, 1 165.2]
kunakhī śyāvadan śvitrimitradhruk śaṭhaśauṇḍikāḥ | [NāSmṛ, 2, 1 166.1]
aindrajālikalubdhograśreṇīgaṇavirodhinaḥ | [NāSmṛ, 2, 1 166.2]
vadhakṛc citrakṛn maṅkhaḥ patitaḥ kūṭakārakaḥ | [NāSmṛ, 2, 1 167.1]
kuhakaḥ pratyavasitas taskaro rājapūruṣaḥ | [NāSmṛ, 2, 1 167.2]
manuṣyaviṣaśastrāmbulavaṇāpūpavīrudhām | [NāSmṛ, 2, 1 168.1]
vikretā brāhmaṇaś caiva dvijo vārdhuṣikaś ca yaḥ | [NāSmṛ, 2, 1 168.2]
cyutaḥ svadharmāt kulikaḥ stāvako hīnasevakaḥ | [NāSmṛ, 2, 1 169.1]
pitrā vivadamānaś ca bhedakṛc cety asākṣiṇaḥ | [NāSmṛ, 2, 1 169.2]
asākṣiṇo ye nirdiṣṭā dāsanaikṛtikādayaḥ | [NāSmṛ, 2, 1 170.1]
kāryagauravam āsādya bhaveyus te 'pi sākṣiṇaḥ | [NāSmṛ, 2, 1 170.2]
sāhaseṣu ca sarveṣu steyasaṃgrahaṇeṣu ca | [NāSmṛ, 2, 1 171.1]
pāruṣyayoś cāpy ubhayor na parīkṣeta sākṣiṇaḥ | [NāSmṛ, 2, 1 171.2]
teṣām api na bālaḥ syān naiko na strī na kūṭakṛt | [NāSmṛ, 2, 1 172.1]
na bāndhavo na cārātir brūyus te sākṣyam anyathā | [NāSmṛ, 2, 1 172.2]
bālo 'jñānād asatyāt strī pāpābhyāsāc ca kūṭakṛt | [NāSmṛ, 2, 1 173.1]
vibrūyād bāndhavaḥ snehād vairaniryātanād ariḥ | [NāSmṛ, 2, 1 173.2]
athavānumato yaḥ syād dvayor vivadamānayoḥ | [NāSmṛ, 2, 1 174.1]
asākṣy eko 'pi sākṣitve praṣṭavyaḥ syāt sa saṃsadi | [NāSmṛ, 2, 1 174.2]
yas tv ātmadoṣabhinnatvād asvastha iva lakṣyate | [NāSmṛ, 2, 1 175.1]
sthānāt sthānāntaraṃ gacched ekaikaṃ copadhāvati | [NāSmṛ, 2, 1 175.2]
kāsate 'nibhṛto 'kasmād abhīkṣṇaṃ niśvasaty api | [NāSmṛ, 2, 1 176.1]
bhūmiṃ likhati pādābhyāṃ bāhuvāso dhunoti ca | [NāSmṛ, 2, 1 176.2]
bhidyate mukhavarṇo 'sya lalāṭaṃ svidyate tathā | [NāSmṛ, 2, 1 177.1]
śoṣam āgacchataś coṣṭhāv ūrdhvaṃ tiryak ca vīkṣate | [NāSmṛ, 2, 1 177.2]
tvaramāṇa ivābaddham apṛṣṭo bahu bhāṣate | [NāSmṛ, 2, 1 178.1]
kūṭasākṣī sa vijñeyas taṃ pāpaṃ vinayen nṛpaḥ | [NāSmṛ, 2, 1 178.2]
śrāvayitvā ca yo 'nyebhyaḥ sākṣitvaṃ tad vinihnute | [NāSmṛ, 2, 1 179.1]
sa vineyo bhṛśataraṃ kūṭasākṣyadhiko hi saḥ | [NāSmṛ, 2, 1 179.2]
āhūya sākṣiṇaḥ pṛcchen niyamya śapathair bhṛśam | [NāSmṛ, 2, 1 180.1]
samastān viditācārān vijñātārthān pṛthak pṛthak | [NāSmṛ, 2, 1 180.2]
satyena śāpayed vipraṃ kṣatriyaṃ vāhanāyudhaiḥ | [NāSmṛ, 2, 1 181.1]
gobījakāñcanair vaiśyaṃ śūdraṃ sarvais tu pātakaiḥ | [NāSmṛ, 2, 1 181.2]
purāṇair dharmavacanaiḥ satyamāhātmyakīrtanaiḥ | [NāSmṛ, 2, 1 182.1]
anṛtasyāpavādaiś ca bhṛśam uttrāsya sākṣiṇaḥ | [NāSmṛ, 2, 1 182.2]
nagno muṇḍaḥ kapālena bhikṣārthī kṣutpipāsitaḥ | [NāSmṛ, 2, 1 183.1]
dīnaḥ śatrugṛhaṃ gacched yaḥ sākṣyam anṛtaṃ vadet | [NāSmṛ, 2, 1 183.2]
nagare pratiruddhaḥ san bahirdvāre bubhukṣitaḥ | [NāSmṛ, 2, 1 184.1]
amitrān bhūyaśaḥ paśyed yaḥ sākṣyam anṛtaṃ vadet | [NāSmṛ, 2, 1 184.2]
yāṃ rātrim adhivinnā strī yāṃ caivākṣaparājitaḥ | [NāSmṛ, 2, 1 185.1]
yāṃ ca bhārābhitaptāṅgo durvivaktā sa tāṃ vaset | [NāSmṛ, 2, 1 185.2]
sākṣī sākṣyasamuddeśe gokarṇaśithilaṃ caran | [NāSmṛ, 2, 1 186.1]
sahasraṃ vāruṇān pāśān ātmani pratimuñcati | [NāSmṛ, 2, 1 186.2]
tasya varṣaśate pūrṇe pāśam ekaṃ pramucyate | [NāSmṛ, 2, 1 187.1]
evaṃ sa bandhanāt tasmān mucyate niyutāḥ samāḥ | [NāSmṛ, 2, 1 187.2]
yāvato bāndhavān yasmin hanti sākṣye 'nṛtaṃ vadan | [NāSmṛ, 2, 1 188.1]
tāvataḥ saṃkhyayā tasmin śṛṇu saumyānupūrvaśaḥ | [NāSmṛ, 2, 1 188.2]
pañca paśvanṛte hanti daśa hanti gavānṛte | [NāSmṛ, 2, 1 189.1]
śatam aśvānṛte hanti sahasraṃ puruṣānṛte | [NāSmṛ, 2, 1 189.2]
hanti jātān ajātāṃś ca hiraṇyārthe 'nṛtaṃ vadan | [NāSmṛ, 2, 1 190.1]
sarvaṃ bhūmyanṛte hanti mā sma bhūmyanṛtaṃ vadīḥ | [NāSmṛ, 2, 1 190.2]
ekam evādvitīyaṃ tat prāhuḥ pāvanam ātmanaḥ | [NāSmṛ, 2, 1 191.1]
satyaṃ svargasya sopānaṃ pārāvārasya naur iva | [NāSmṛ, 2, 1 191.2]
aśvamedhasahasraṃ ca satyaṃ ca tulayā dhṛtam | [NāSmṛ, 2, 1 192.1]
aśvamedhasahasrāddhi satyam eva viśiṣyate | [NāSmṛ, 2, 1 192.2]
varaṃ kūpaśatād vāpi varaṃ vāpīśatāt kratuḥ | [NāSmṛ, 2, 1 193.1]
varaṃ kratuśatāt putraḥ satyaṃ putraśatād varam | [NāSmṛ, 2, 1 193.2]
bhūr dhārayati satyena satyenodeti bhāskaraḥ | [NāSmṛ, 2, 1 194.1]
satyena vāyuḥ pavate satyenāpaḥ sravanti ca | [NāSmṛ, 2, 1 194.2]
satyam eva paraṃ dānaṃ satyam eva paraṃ tapaḥ | [NāSmṛ, 2, 1 195.1]
satyam eva paro dharmo lokānām iti naḥ śrutam | [NāSmṛ, 2, 1 195.2]
satyaṃ devāḥ samāsena manuṣyās tv anṛtaṃ smṛtam | [NāSmṛ, 2, 1 196.1]
ihaiva tasya devatvaṃ yasya satye sthitā matiḥ | [NāSmṛ, 2, 1 196.2]
satyaṃ brūhy anṛtaṃ tyaktvā satyena svargam eṣyasi | [NāSmṛ, 2, 1 197.1]
uktvānṛtaṃ mahāghoraṃ narakaṃ pratipatsyate | [NāSmṛ, 2, 1 197.2]
nirayeṣu ca te śaśvaj jihvām utkṛtya dāruṇāḥ | [NāSmṛ, 2, 1 198.1]
asibhiḥ śātayiṣyanti balino yamakiṃkarāḥ | [NāSmṛ, 2, 1 198.2]
śūlair bhetsyanti cākruddhāḥ krośantam aparāyaṇam | [NāSmṛ, 2, 1 199.1]
avākśirasam utkṣipya kṣepsyanty agnihradeṣu ca | [NāSmṛ, 2, 1 199.2]
anubhūya ca duḥkhās tāś ciraṃ narakavedanāḥ | [NāSmṛ, 2, 1 200.1]
iha yāsyasy abhavyāsu gṛdhrakākādiyoniṣu | [NāSmṛ, 2, 1 200.2]
jñātvaitān anṛte doṣāñ jñātvā satye ca sadguṇān | [NāSmṛ, 2, 1 201.1]
satyaṃ vadoddharātmānaṃ mātmānaṃ pātayiṣyasi | [NāSmṛ, 2, 1 201.2]
na bāndhavā na suhṛdo na dhanāni mahānty api | [NāSmṛ, 2, 1 202.1]
alaṃ tārayituṃ śaktās tamasy ugre nimajjataḥ | [NāSmṛ, 2, 1 202.2]
pitaras tv avalambante tvayi sākṣitvam āgate | [NāSmṛ, 2, 1 203.1]
tārayiṣyati kiṃvāsmān ātmānaṃ pātayiṣyati | [NāSmṛ, 2, 1 203.2]
satyam ātmā manuṣyasya satye sarvaṃ pratiṣṭhitam | [NāSmṛ, 2, 1 204.1]
sarvathaivātmanātmānaṃ śreyasā yojayiṣyasi | [NāSmṛ, 2, 1 204.2]
yāṃ ca rātrim ajaniṣṭhā yāṃ rātriṃ ca mariṣyasi | [NāSmṛ, 2, 1 205.1]
vṛthā tadantaraṃ te syāt kuryāś cet satyam anyathā | [NāSmṛ, 2, 1 205.2]
nāsti satyāt paro dharmo nānṛtāt pātakaṃ param | [NāSmṛ, 2, 1 206.1]
sākṣidharme viśeṣeṇa satyam eva vadet tataḥ | [NāSmṛ, 2, 1 206.2]
yaḥ parārthe praharati svāṃ vācaṃ puruṣādhamaḥ | [NāSmṛ, 2, 1 207.1]
ātmārthe kiṃ na kuryāt sa pāpo narakanirbhayaḥ | [NāSmṛ, 2, 1 207.2]
arthā vai vāci niyatā vāṅmūlā vāgviniḥsṛtāḥ | [NāSmṛ, 2, 1 208.1]
yo hy etāṃ stenayed vācaṃ sa sarvasteyakṛn naraḥ | [NāSmṛ, 2, 1 208.2]
sākṣivipratipattau tu pramāṇaṃ bahavo yataḥ | [NāSmṛ, 2, 1 209.1]
tatsāmye śucayo grāhyās tatsāmye smṛtimattarāḥ | [NāSmṛ, 2, 1 209.2]
smṛtimatsākṣisāmyaṃ tu vivāde yatra dṛśyate | [NāSmṛ, 2, 1 210.1]
sūkṣmatvāt sākṣidharmasya sākṣyaṃ vyāvartate punaḥ | [NāSmṛ, 2, 1 210.2]
nirdiṣṭeṣv arthajāteṣu sākṣī cet sākṣyam āgataḥ | [NāSmṛ, 2, 1 211.1]
na brūyād akṣarasamaṃ na tan nigaditaṃ bhavet | [NāSmṛ, 2, 1 211.2]
deśakālavayodravyapramāṇākṛtijātiṣu | [NāSmṛ, 2, 1 212.1]
yatra vipratipattiḥ syāt sākṣyaṃ tad asad ucyate | [NāSmṛ, 2, 1 212.2]
ūnam abhyadhikaṃ cārthaṃ prabrūyur yatra sākṣiṇaḥ | [NāSmṛ, 2, 1 213.1]
tad apy anuktaṃ vijñeyam eṣa sākṣyavidhiḥ smṛtaḥ | [NāSmṛ, 2, 1 213.2]
pramādād dhanino yatra na syāl lekhyaṃ na sākṣiṇaḥ | [NāSmṛ, 2, 1 214.1]
arthaṃ cāpahnuyād vādī tatroktas trividho vidhiḥ | [NāSmṛ, 2, 1 214.2]
codanā pratikālaṃ ca yuktileśas tathaiva ca | [NāSmṛ, 2, 1 215.1]
tṛtīyaḥ śapathaś coktas tair evaṃ sādhayet kramāt | [NāSmṛ, 2, 1 215.2]
abhīkṣṇaṃ codyamāno yaḥ pratihanyān na tadvacaḥ | [NāSmṛ, 2, 1 216.1]
tricatuḥpañcakṛtvo vā parato 'rthaṃ tam āvahet | [NāSmṛ, 2, 1 216.2]
codanāpratighāte tu yuktileśais tam anviyāt | [NāSmṛ, 2, 1 217.1]
deśakālārthasaṃbandhaparimāṇakriyādibhiḥ | [NāSmṛ, 2, 1 217.2]
yuktiṣv apy asamarthāsu śapathair enam ardayet | [NāSmṛ, 2, 1 218.1]
arthakālabalāpekṣam agnyambusukṛtādibhiḥ | [NāSmṛ, 2, 1 218.2]
dīptāgnir yaṃ na dahati yam antardhārayanty āpaḥ | [NāSmṛ, 2, 1 219.1]
sa taraty abhiśāpaṃ taṃ kilbiṣī syād viparyaye | [NāSmṛ, 2, 1 219.2]
strīṇāṃ śīlābhiyogeṣu steyasāhasayor api | [NāSmṛ, 2, 1 220.1]
eṣa eva vidhir dṛṣṭaḥ sarvārthāpahnaveṣu ca | [NāSmṛ, 2, 1 220.2]
śapathā hy api devānām ṛṣīṇām api ca smṛtāḥ | [NāSmṛ, 2, 1 221.1]
vasiṣṭhaḥ śapathaṃ śepe yātudhāne tu śaṅkitaḥ | [NāSmṛ, 2, 1 221.2]
saptarṣayas tathendrāya puṣkarārthe samāgatāḥ | [NāSmṛ, 2, 1 222.1]
śepuḥ śapatham avyagrāḥ parasparaviśuddhaye | [NāSmṛ, 2, 1 222.2]
ayuktaṃ sāhasaṃ kṛtvā pratyāpattiṃ bhajeta yaḥ | [NāSmṛ, 2, 1 223.1]
brūyāt svayaṃ vā sadasi tasyārdhavinayaḥ smṛtaḥ | [NāSmṛ, 2, 1 223.2]
gūhamānas tu daurātmyād yadi pāpaṃ sa jīyate | [NāSmṛ, 2, 1 224.1]
sabhyāś cātra na tuṣyanti tīvro daṇḍaś ca pātyate | [NāSmṛ, 2, 1 224.2]
{NāSmṛ, 2, 2}
svadravyaṃ yatra viśrambhān nikṣipaty aviśaṅkitaḥ | [NāSmṛ, 2, 2 1.1]
nikṣepo nāma tat proktaṃ vyavahārapadaṃ budhaiḥ | [NāSmṛ, 2, 2 1.2]
anyadravyavyavahitaṃ dravyam avyākṛtaṃ ca yat | [NāSmṛ, 2, 2 2.1]
nikṣipyate paragṛhe tad aupanidhikaṃ smṛtam | [NāSmṛ, 2, 2 2.2]
sa punar dvividhaḥ proktaḥ sākṣimān itaras tathā | [NāSmṛ, 2, 2 3.1]
pratidānaṃ tathaivāsya pratyayaḥ syād viparyaye | [NāSmṛ, 2, 2 3.2]
yācyamānas tu yo dātrā nikṣepaṃ na prayacchati | [NāSmṛ, 2, 2 4.1]
daṇḍyaḥ sa rājñā dāpyaś ca naṣṭe dāpyaś ca tatsamam | [NāSmṛ, 2, 2 4.2]
yaś cārthaṃ sādhayet tena nikṣeptur ananujñayā | [NāSmṛ, 2, 2 5.1]
tatrāpi daṇḍyaḥ sa bhavet tac ca sodayam āvahet | [NāSmṛ, 2, 2 5.2]
grahītuḥ saha yo 'rthena naṣṭo naṣṭaḥ sa dāyinaḥ | [NāSmṛ, 2, 2 6.1]
daivarājakṛte tadvan na cet taj jihmakāritam | [NāSmṛ, 2, 2 6.2]
eṣa eva vidhir dṛṣṭo yācitānvāhitādiṣu | [NāSmṛ, 2, 2 7.1]
śilpiṣūpanidhau nyāse pratinyāse tathaiva ca | [NāSmṛ, 2, 2 7.2]
pratigṛhṇāti pogaṇḍaṃ yaś ca sapradhanaṃ naraḥ | [NāSmṛ, 2, 2 8.1]
tasyāpy eṣa bhaved dharmaḥ ṣaḍ ete vidhayaḥ samāḥ | [NāSmṛ, 2, 2 8.2]
{NāSmṛ, 2, 3}
vaṇikprabhṛtayo yatra karma sambhūya kurvate | [NāSmṛ, 2, 3 1.1]
tat saṃbhūyasamutthānaṃ vyavahārapadaṃ smṛtam | [NāSmṛ, 2, 3 1.2]
phalahetor upāyena karma sambhūya kurvatām | [NāSmṛ, 2, 3 2.1]
ādhārabhūtaḥ prakṣepas tenottiṣṭheyur aṃśataḥ | [NāSmṛ, 2, 3 2.2]
samo 'tirikto hīno vā yatrāṃśo yasya yādṛśaḥ | [NāSmṛ, 2, 3 3.1]
kṣayavyayau tathā vṛddhis tasya tatra tathāvidhāḥ | [NāSmṛ, 2, 3 3.2]
bhāṇḍapiṇḍavyayoddhārabhārasārānvavekṣaṇam | [NāSmṛ, 2, 3 4.1]
kuryus te 'vyabhicāreṇa samaye sve vyavasthitāḥ | [NāSmṛ, 2, 3 4.2]
pramādān nāśitaṃ dāpyaḥ pratiṣiddhakṛtaṃ ca yat | [NāSmṛ, 2, 3 5.1]
asaṃdiṣṭaś ca yat kuryāt sarvaiḥ saṃbhūyakāribhiḥ | [NāSmṛ, 2, 3 5.2]
daivataskararājotthe vyasane samupasthite | [NāSmṛ, 2, 3 6.1]
yas tat svaśaktyā saṃrakṣet tasyāṃśo daśamaḥ smṛtaḥ | [NāSmṛ, 2, 3 6.2]
ekasya cet syād vyasanaṃ dāyādo 'sya tad āpnuyāt | [NāSmṛ, 2, 3 7.1]
anyo vāsati dāyāde śaktāś cet sarva eva vā | [NāSmṛ, 2, 3 7.2]
ṛtvijāṃ vyasane 'py evam anyas tat karma nistaret | [NāSmṛ, 2, 3 8.1]
labheta dakṣiṇābhāgaṃ sa tasmāt saṃprakalpitam | [NāSmṛ, 2, 3 8.2]
ṛtvig yājyam aduṣṭaṃ yas tyajed anapakāriṇam | [NāSmṛ, 2, 3 9.1]
aduṣṭaṃ vartvijaṃ yājyo vineyau tāv ubhāv api | [NāSmṛ, 2, 3 9.2]
ṛtvik tu trividho dṛṣṭaḥ pūrvajuṣṭaḥ svayaṃkṛtaḥ | [NāSmṛ, 2, 3 10.1]
yadṛcchayā ca yaḥ kuryād ārtvijyaṃ prītipūrvakam | [NāSmṛ, 2, 3 10.2]
kramāgateṣv eṣa dharmo vṛteṣv ṛtvikṣu ca svayam | [NāSmṛ, 2, 3 11.1]
yādṛcchike tu saṃyājye tattyāge nāsti kilbiṣam | [NāSmṛ, 2, 3 11.2]
śulkasthānaṃ vaṇik prāptaḥ śulkaṃ dadyād yathopagam | [NāSmṛ, 2, 3 12.1]
na tad vyatihared rājñāṃ balir eṣa prakalpitaḥ | [NāSmṛ, 2, 3 12.2]
śulkasthānaṃ pariharan na kāle krayavikrayī | [NāSmṛ, 2, 3 13.1]
mithyoktvā ca parīmāṇaṃ dāpyo 'ṣṭaguṇam atyayam | [NāSmṛ, 2, 3 13.2]
kaścic cet saṃcaran deśāt preyād abhyāgato vaṇik | [NāSmṛ, 2, 3 14.1]
rājāsya bhāṇḍaṃ tad rakṣet yāvad dāyādadarśanam | [NāSmṛ, 2, 3 14.2]
dāyāde 'sati bandhubhyo jñātibhyo vā tad arpayet | [NāSmṛ, 2, 3 15.1]
tadabhāve suguptaṃ tad dhārayed daśatīḥ samāḥ | [NāSmṛ, 2, 3 15.2]
asvāmikam adāyādaṃ daśavarṣasthitaṃ tataḥ | [NāSmṛ, 2, 3 16.1]
rājā tad ātmasātkuryād evaṃ dharmo na hīyate | [NāSmṛ, 2, 3 16.2]
{NāSmṛ, 2, 4}
dattvā dravyam asamyag yaḥ punar ādātum icchati | [NāSmṛ, 2, 4 1.1]
dattāpradānikaṃ nāma tad vivādapadaṃ smṛtam | [NāSmṛ, 2, 4 1.2]
adeyam atha deyaṃ ca dattaṃ cādattam eva ca | [NāSmṛ, 2, 4 2.1]
vyavahāreṣu vijñeyo dānamārgaś caturvidhaḥ | [NāSmṛ, 2, 4 2.2]
tatra hyaṣṭāv adeyāni deyam ekavidhaṃ smṛtam | [NāSmṛ, 2, 4 3.1]
dattaṃ saptavidhaṃ vidyād adattaṃ ṣoḍaśātmakam | [NāSmṛ, 2, 4 3.2]
anvāhitaṃ yācitakam ādhiḥ sādhāraṇaṃ ca yat | [NāSmṛ, 2, 4 4.1]
nikṣepaḥ putradāraṃ ca sarvasvaṃ cānvaye sati | [NāSmṛ, 2, 4 4.2]
āpatsv api hi kaṣṭāsu vartamānena dehinā | [NāSmṛ, 2, 4 5.1]
adeyāny āhur ācāryā yac cānyasmai pratiśrutam | [NāSmṛ, 2, 4 5.2]
kuṭumbabharaṇād dravyaṃ yatkiṃcid atiricyate | [NāSmṛ, 2, 4 6.1]
tad deyam upahṛtyānyad dadad doṣam avāpnuyāt | [NāSmṛ, 2, 4 6.2]
paṇyamūlyaṃ bhṛtis tuṣṭyā snehāt pratyupakārataḥ | [NāSmṛ, 2, 4 7.1]
strīśulkānugrahārthaṃ ca dattaṃ dānavido viduḥ | [NāSmṛ, 2, 4 7.2]
adattaṃ tu bhayakrodhaśokavegarujānvitaiḥ | [NāSmṛ, 2, 4 8.1]
tathotkocaparīhāsavyatyāsacchalayogataḥ | [NāSmṛ, 2, 4 8.2]
bālamūḍhāsvatantrārtamattonmattāpavarjitam | [NāSmṛ, 2, 4 9.1]
kartā mamāyaṃ karmeti pratilābhecchayā ca yat | [NāSmṛ, 2, 4 9.2]
apātre pātram ity ukte kārye cādharmasaṃhite | [NāSmṛ, 2, 4 10.1]
yad dattaṃ syād avijñānād adattaṃ tad api smṛtam | [NāSmṛ, 2, 4 10.2]
gṛhṇāty adattaṃ yo lobhād yaś cādeyaṃ prayacchati | [NāSmṛ, 2, 4 11.1]
adattādāyako daṇḍyas tathādeyasya dāyakaḥ | [NāSmṛ, 2, 4 11.2]
{NāSmṛ, 2, 5}
abhyupetya tu śuśrūṣāṃ yas tāṃ na pratipadyate | [NāSmṛ, 2, 5 1.1]
aśuśrūṣābhyupetyaitad vivādapadam ucyate | [NāSmṛ, 2, 5 1.2]
śuśrūṣakaḥ pañcavidhaḥ śāstre dṛṣṭo manīṣibhiḥ | [NāSmṛ, 2, 5 2.1]
caturvidhaḥ karmakaras teṣāṃ dāsās tripañcakāḥ | [NāSmṛ, 2, 5 2.2]
śiṣyāntevāsibhṛtakāś caturthas tv adhikarmakṛt | [NāSmṛ, 2, 5 3.1]
ete karmakarāḥ proktā dāsās tu gṛhajādayaḥ | [NāSmṛ, 2, 5 3.2]
sāmānyam asvatantratvam eṣām āhur manīṣiṇaḥ | [NāSmṛ, 2, 5 4.1]
jātikarmakṛtas tūkto viśeṣo vṛttir eva ca | [NāSmṛ, 2, 5 4.2]
karmāpi dvividhaṃ jñeyam aśubhaṃ śubham eva ca | [NāSmṛ, 2, 5 5.1]
aśubhaṃ dāsakarmoktaṃ śubhaṃ karmakṛtāṃ smṛtam | [NāSmṛ, 2, 5 5.2]
gṛhadvārāśucisthānarathyāvaskaraśodhanam | [NāSmṛ, 2, 5 6.1]
guhyāṅgasparśanocchiṣṭaviṇmūtragrahaṇojjhanam | [NāSmṛ, 2, 5 6.2]
iṣṭataḥ svāminaś cāṅgair upasthānam athāntataḥ | [NāSmṛ, 2, 5 7.1]
aśubhaṃ karma vijñeyaṃ śubham anyad ataḥ param | [NāSmṛ, 2, 5 7.2]
ā vidyāgrahaṇāc chiṣyaḥ śuśrūṣet prayato gurum | [NāSmṛ, 2, 5 8.1]
tadvṛttir gurudāreṣu guruputre tathaiva ca | [NāSmṛ, 2, 5 8.2]
brahmacārī cared bhaikṣam adhaḥśāyy analaṃkṛtaḥ | [NāSmṛ, 2, 5 9.1]
jaghanyaśāyī sarveṣāṃ pūrvotthāyī guror gṛhe | [NāSmṛ, 2, 5 9.2]
nāsaṃdiṣṭaḥ pratiṣṭheta tiṣṭhed vāpi guruṃ kvacit | [NāSmṛ, 2, 5 10.1]
saṃdiṣṭaḥ karma kurvīta śaktaś ced avicārayan | [NāSmṛ, 2, 5 10.2]
yathākālam adhīyīta yāvan na vimanā guruḥ | [NāSmṛ, 2, 5 11.1]
āsīno 'dho guroḥ kūrce phalake vā samāhitaḥ | [NāSmṛ, 2, 5 11.2]
anuśāsyaś ca guruṇā na ced anuvidhīyate | [NāSmṛ, 2, 5 12.1]
avadhenāthavā hanyāt rajjvā veṇudalena vā | [NāSmṛ, 2, 5 12.2]
bhṛśaṃ na tāḍayed enaṃ nottamāṅge na vakṣasi | [NāSmṛ, 2, 5 13.1]
anuśāsyātha viśvāsyaḥ śāsyo rājñānyathā guruḥ | [NāSmṛ, 2, 5 13.2]
samāvṛttaś ca gurave pradāya gurudakṣiṇām | [NāSmṛ, 2, 5 14.1]
pratīyāt svagṛhān eṣā śiṣyavṛttir udāhṛtā | [NāSmṛ, 2, 5 14.2]
svaśilpam icchann āhartuṃ bāndhavānām anujñayā | [NāSmṛ, 2, 5 15.1]
ācāryasya vased ante kālaṃ kṛtvā suniścitam | [NāSmṛ, 2, 5 15.2]
ācāryaḥ śikṣayed enaṃ svagṛhād dattabhojanam | [NāSmṛ, 2, 5 16.1]
na cānyat kārayet karma putravac cainam ācaret | [NāSmṛ, 2, 5 16.2]
śikṣayantam aduṣṭaṃ ca yas tv ācāryaṃ parityajet | [NāSmṛ, 2, 5 17.1]
balād vāsayitavyaḥ syād vadhabandhau ca so 'rhati | [NāSmṛ, 2, 5 17.2]
śikṣito 'pi kṛtaṃ kālam antevāsī samāpnuyāt | [NāSmṛ, 2, 5 18.1]
tatra karma ca yat kuryād ācāryasyaiva tatphalam | [NāSmṛ, 2, 5 18.2]
gṛhītaśilpaḥ samaye kṛtvācāryaṃ pradakṣiṇam | [NāSmṛ, 2, 5 19.1]
śaktitaś cānumānyainam antevāsī nivartayet | [NāSmṛ, 2, 5 19.2]
bhṛtakas trividho jñeya uttamo madhyamo 'dhamaḥ | [NāSmṛ, 2, 5 20.1]
śaktibhaktyanurūpā syād eṣāṃ karmāśrayā bhṛtiḥ | [NāSmṛ, 2, 5 20.2]
uttamas tv āyudhīyo 'tra madhyamas tu kṛṣīvalaḥ | [NāSmṛ, 2, 5 21.1]
adhamo bhāravāhaḥ syād ity evaṃ trividho bhṛtaḥ | [NāSmṛ, 2, 5 21.2]
artheṣv adhikṛto yaḥ syāt kuṭumbasya tathopari | [NāSmṛ, 2, 5 22.1]
so 'dhikarmakaro jñeyaḥ sa ca kauṭumbikaḥ smṛtaḥ | [NāSmṛ, 2, 5 22.2]
śubhakarmakarās tv ete catvāraḥ samudāhṛtāḥ | [NāSmṛ, 2, 5 23.1]
jaghanyakarmabhājas tu śeṣā dāsās tripañcakāḥ | [NāSmṛ, 2, 5 23.2]
gṛhajātas tathā krīto labdho dāyād upāgataḥ | [NāSmṛ, 2, 5 24.1]
anākālabhṛtas tadvad ādhattaḥ svāminā ca yaḥ | [NāSmṛ, 2, 5 24.2]
mokṣito mahataś carṇāt prāpto yuddhāt paṇe jitaḥ | [NāSmṛ, 2, 5 25.1]
tavāham ity upagataḥ pravrajyāvasitaḥ kṛtaḥ | [NāSmṛ, 2, 5 25.2]
bhaktadāsaś ca vijñeyas tathaiva vaḍavābhṛtaḥ | [NāSmṛ, 2, 5 26.1]
vikretā cātmanaḥ śāstre dāsāḥ pañcadaśā smṛtāḥ | [NāSmṛ, 2, 5 26.2]
tatra pūrvaś caturvargo dāsatvān na vimucyate | [NāSmṛ, 2, 5 27.1]
prasādāt svāmino 'nyatra dāsyam eṣāṃ kramāgatam | [NāSmṛ, 2, 5 27.2]
yaś caiṣāṃ svāminaṃ kaścin mokṣayet prāṇasaṃśayāt | [NāSmṛ, 2, 5 28.1]
dāsatvāt sa vimucyeta putrabhāgaṃ labheta ca | [NāSmṛ, 2, 5 28.2]
anākālabhṛto dāsyān mucyate goyugaṃ dadat | [NāSmṛ, 2, 5 29.1]
saṃbhakṣitaṃ yad durbhikṣe na tac chudhyeta karmaṇā | [NāSmṛ, 2, 5 29.2]
ādhatto 'pi dhanaṃ dattvā svāmī yady enam uddharet | [NāSmṛ, 2, 5 30.1]
athopagamayed enaṃ sa vikrītād anantaraḥ | [NāSmṛ, 2, 5 30.2]
dattvā tu sodayam ṛṇaṃ ṛṇī dāsyāt pramucyate | [NāSmṛ, 2, 5 31.1]
kṛtakālābhyupagamāt kṛtako 'pi vimucyate | [NāSmṛ, 2, 5 31.2]
tavāham ity upagato yuddhaprāptaḥ paṇe jitaḥ | [NāSmṛ, 2, 5 32.1]
pratiśīrṣapradānena mucyate tulyakarmaṇā | [NāSmṛ, 2, 5 32.2]
rājña eva tu dāsaḥ syāt pravrajyāvasito naraḥ | [NāSmṛ, 2, 5 33.1]
na tasya pratimokṣo 'sti na viśuddhiḥ kathaṃcana | [NāSmṛ, 2, 5 33.2]
bhaktasyopekṣaṇāt sadyo bhaktadāsaḥ pramucyate | [NāSmṛ, 2, 5 34.1]
nigrahād vaḍavāyāś ca mucyate vaḍavābhṛtaḥ | [NāSmṛ, 2, 5 34.2]
vikrīṇīte ya ātmānaṃ svatantraḥ san narādhamaḥ | [NāSmṛ, 2, 5 35.1]
sa jaghanyataras teṣāṃ naiva dāsyāt pramucyate | [NāSmṛ, 2, 5 35.2]
caurāpahṛtavikrītā ye ca dāsīkṛtā balāt | [NāSmṛ, 2, 5 36.1]
rājñā mokṣayitavyās te dāsatvaṃ teṣu neṣyate | [NāSmṛ, 2, 5 36.2]
varṇānāṃ prātilomyena dāsatvaṃ na vidhīyate | [NāSmṛ, 2, 5 37.1]
svadharmatyāgino 'nyatra dāravad dāsatā matā | [NāSmṛ, 2, 5 37.2]
tavāham iti cātmānaṃ yo 'svatantraḥ prayacchati | [NāSmṛ, 2, 5 38.1]
na sa taṃ prāpnuyāt kāmaṃ pūrvasvāmī labheta tam | [NāSmṛ, 2, 5 38.2]
adhanās traya evoktā bhāryā dāsas tathā sutaḥ | [NāSmṛ, 2, 5 39.1]
yat te samadhigacchanti yasya te tasya tad dhanam | [NāSmṛ, 2, 5 39.2]
svadāsam icched yaḥ kartum adāsaṃ prītamānasaḥ | [NāSmṛ, 2, 5 40.1]
skandhād ādāya tasyāpi bhindyāt kumbhaṃ sahāmbhasā | [NāSmṛ, 2, 5 40.2]
akṣatābhiḥ sapuṣpābhir mūrdhany enam avākiret | [NāSmṛ, 2, 5 41.1]
adāsa iti coktvā triḥ prāṅmukhaṃ tam athotsṛjet | [NāSmṛ, 2, 5 41.2]
tataḥprabhṛti vaktavyaḥ svāmyanugrahapālitaḥ | [NāSmṛ, 2, 5 42.1]
bhojyānnaḥ pratigṛhyaś ca bhavaty abhimataś ca saḥ | [NāSmṛ, 2, 5 42.2]
{NāSmṛ, 2, 6}
bhṛtānāṃ vetanasyokto dānādānavidhikramaḥ | [NāSmṛ, 2, 6 1.1]
vetanasyānapākarma tad vivādapadaṃ smṛtam | [NāSmṛ, 2, 6 1.2]
bhṛtāya vetanaṃ dadyāt karmasvāmī yathākramam | [NāSmṛ, 2, 6 2.1]
ādau madhye 'vasāne vā karmaṇo yad viniścitam | [NāSmṛ, 2, 6 2.2]
bhṛtāvaniścitāyāṃ tu daśabhāgaṃ samāpnuyuḥ | [NāSmṛ, 2, 6 3.1]
lābhagobījasasyānāṃ vaṇiggopakṛṣīvalāḥ | [NāSmṛ, 2, 6 3.2]
karmopakaraṇaṃ caiṣāṃ kriyāṃ prati yad āhṛtam | [NāSmṛ, 2, 6 4.1]
āptabhāvena kurvīta na jihmena samācaret | [NāSmṛ, 2, 6 4.2]
karmākurvan pratiśrutya kāryo dattvā bhṛtiṃ balāt | [NāSmṛ, 2, 6 5.1]
bhṛtiṃ gṛhītvākurvāṇo dviguṇāṃ bhṛtim āvahet | [NāSmṛ, 2, 6 5.2]
kāle 'pūrṇe tyajet karma bhṛtināśo 'sya cārhati | [NāSmṛ, 2, 6 6.1]
svāmidoṣād apākrāman yāvat kṛtam avāpnuyāt | [NāSmṛ, 2, 6 6.2]
bhṛtiṣaḍbhāgam ābhāṣya pathi yugyakṛtaṃ tyajan | [NāSmṛ, 2, 6 7.1]
adadat kārayitvā tu karmaivaṃ sodayāṃ bhṛtim | [NāSmṛ, 2, 6 7.2]
anayan bhāṭayitvā tu bhāṇḍavān yānavāhane | [NāSmṛ, 2, 6 8.1]
dāpyo bhṛticaturbhāgaṃ samam ardhapathe tyajan | [NāSmṛ, 2, 6 8.2]
anayan vāhako 'py evaṃ bhṛtihānim avāpnuyāt | [NāSmṛ, 2, 6 9.1]
dviguṇāṃ tu bhṛtiṃ dāpyaḥ prasthāne vighnam ācaran | [NāSmṛ, 2, 6 9.2]
bhāṇḍaṃ vyasanam āgacched yadi vāhakadoṣataḥ | [NāSmṛ, 2, 6 10.1]
dāpyo yat tatra naṣṭaṃ syād daivarājakṛtād ṛte | [NāSmṛ, 2, 6 10.2]
gavāṃ śatād vatsatarī dhenuḥ syād dviśatād bhṛtiḥ | [NāSmṛ, 2, 6 11.1]
prati saṃvatsaraṃ gope sadohaś cāṣṭame 'hani | [NāSmṛ, 2, 6 11.2]
upānayet gā gopāya pratyahaṃ rajanīkṣaye | [NāSmṛ, 2, 6 12.1]
cīrṇāḥ pītāś ca tā gopaḥ sāyāhne pratyupānayet | [NāSmṛ, 2, 6 12.2]
syāc ced govyasanaṃ gopo vyāyacchet tatra śaktitaḥ | [NāSmṛ, 2, 6 13.1]
aśaktas tūrṇam āgamya svāmine tan nivedayet | [NāSmṛ, 2, 6 13.2]
avyāyac channavikrośan svāmine cānivedayan | [NāSmṛ, 2, 6 14.1]
voḍhum arhati gopas tāṃ vinayaṃ cāpi rājani | [NāSmṛ, 2, 6 14.2]
naṣṭavinaṣṭaṃ kṛmibhiḥ śvahataṃ viṣame mṛtam | [NāSmṛ, 2, 6 15.1]
hīnaṃ puruṣakāreṇa gopāyaiva nipātayet | [NāSmṛ, 2, 6 15.2]
ajāvike tathāruddhe vṛkaiḥ pāle tv anāyati | [NāSmṛ, 2, 6 16.1]
yat prasahya vṛko hanyāt pāle tatkilbiṣam bhavet | [NāSmṛ, 2, 6 16.2]
tāsāṃ caivāniruddhānāṃ carantīnāṃ mitho vane | [NāSmṛ, 2, 6 17.1]
yām utpatya vṛko hanyān na pālas tatra kilbiṣī | [NāSmṛ, 2, 6 17.2]
vighuṣya tu hṛtaṃ caurair na pālo dātum arhati | [NāSmṛ, 2, 6 18.1]
yadi deśe ca kāle ca svāminaḥ svasya śaṃsati | [NāSmṛ, 2, 6 18.2]
etena sarvapālānāṃ vivādaḥ samudāhṛtaḥ | [NāSmṛ, 2, 6 19.1]
mṛteṣu ca viśuddhiḥ syāt pālasyāṅkādidarśanāt | [NāSmṛ, 2, 6 19.2]
śulkaṃ gṛhītvā paṇyastrī necchantī dvis tad āvahet | [NāSmṛ, 2, 6 20.1]
aprayacchaṃs tadā śulkam anubhūya pumān striyam | [NāSmṛ, 2, 6 20.2]
ayonau kramate yas tu bahubhir vāpi vāsayet | [NāSmṛ, 2, 6 21.1]
śulkam aṣṭaguṇaṃ dāpyo vinayas tāvad eva ca | [NāSmṛ, 2, 6 21.2]
parājire gṛhaṃ kṛtvā stomaṃ dattvā vaset tu yaḥ | [NāSmṛ, 2, 6 22.1]
sa tad gṛhītvā nirgacchet tṛṇakāṣṭheṣṭakādikam | [NāSmṛ, 2, 6 22.2]
stomavāhīni bhāṇḍāni pūrṇakālāny upānayet | [NāSmṛ, 2, 6 23.1]
grahītur ābhaved bhagnaṃ naṣṭaṃ cānyatra saṃplavāt | [NāSmṛ, 2, 6 23.2]
{NāSmṛ, 2, 7}
nikṣiptaṃ vā paradravyaṃ naṣṭaṃ labdhvāpahṛtya vā | [NāSmṛ, 2, 7 1.1]
vikrīyate 'samakṣaṃ yad vijñeyo 'svāmivikrayaḥ | [NāSmṛ, 2, 7 1.2]
dravyam asvāmivikrītaṃ prāpya svāmī samāpnuyāt | [NāSmṛ, 2, 7 2.1]
prakāśaṃ krayataḥ śuddhiḥ kretuḥ steyaṃ rahaḥ krayāt | [NāSmṛ, 2, 7 2.2]
asvāmyanumatād dāsād asataś ca janād rahaḥ | [NāSmṛ, 2, 7 3.1]
hīnamūlyam avelāyāṃ krīṇaṃs taddoṣabhāg bhavet | [NāSmṛ, 2, 7 3.2]
na gūhetāgamaṃ kretā śuddhis tasya tadāgamāt | [NāSmṛ, 2, 7 4.1]
viparyaye tulyadoṣaḥ steyadaṇḍaṃ ca so 'rhati | [NāSmṛ, 2, 7 4.2]
vikretā svāmine 'rthaṃ ca kretur mūlyaṃ ca tatkṛtam | [NāSmṛ, 2, 7 5.1]
dadyād daṇḍaṃ tathā rājñe vidhir asvāmivikraye | [NāSmṛ, 2, 7 5.2]
pareṇa nihitaṃ labdhvā rājany upaharen nidhim | [NāSmṛ, 2, 7 6.1]
rājagāmī nidhiḥ sarvaḥ sarveṣāṃ brāhmaṇād ṛte | [NāSmṛ, 2, 7 6.2]
brāhmaṇo 'pi nidhiṃ labdhvā kṣipraṃ rājñe nivedayet | [NāSmṛ, 2, 7 7.1]
tena dattaṃ ca bhuñjīta stenaḥ syād anivedayan | [NāSmṛ, 2, 7 7.2]
svam apy arthaṃ tathā naṣṭaṃ labdhvā rājñe nivedayet | [NāSmṛ, 2, 7 8.1]
gṛhṇīyāt tatra taṃ śuddham aśuddhaṃ syāt tato 'nyathā | [NāSmṛ, 2, 7 8.2]
{NāSmṛ, 2, 8}
vikrīya paṇyaṃ mūlyena kretur yan na pradīyate | [NāSmṛ, 2, 8 1.1]
vikrīyāsaṃpradānaṃ tad vivādapadam ucyate | [NāSmṛ, 2, 8 1.2]
loke 'smin dvividhaṃ dravyaṃ jaṅgamaṃ sthāvaraṃ tathā | [NāSmṛ, 2, 8 2.1]
krayavikrayadharmeṣu sarvaṃ tat paṇyam ucyate | [NāSmṛ, 2, 8 2.2]
ṣaḍvidhas tasya tu budhair dānādānavidhiḥ smṛtaḥ | [NāSmṛ, 2, 8 3.1]
gaṇimaṃ tulimaṃ meyaṃ kriyayā rūpataḥ śriyā | [NāSmṛ, 2, 8 3.2]
vikrīya paṇyaṃ mūlyena kretur yo na prayacchati | [NāSmṛ, 2, 8 4.1]
sthāvarasya kṣayaṃ dāpyo jaṅgamasya kriyāphalam | [NāSmṛ, 2, 8 4.2]
arghaś ced apahīyeta sodayaṃ paṇyam āvahet | [NāSmṛ, 2, 8 5.1]
sthāyinām eṣa niyamo diglābho digvicāriṇām | [NāSmṛ, 2, 8 5.2]
upahanyeta vā paṇyaṃ dahyetāpahriyeta vā | [NāSmṛ, 2, 8 6.1]
vikretur eva so 'nartho vikrīyāsamprayacchataḥ | [NāSmṛ, 2, 8 6.2]
nirdoṣaṃ darśayitvā tu sadoṣaṃ yaḥ prayacchati | [NāSmṛ, 2, 8 7.1]
mūlyaṃ taddviguṇaṃ dāpyo vinayaṃ tāvad eva ca | [NāSmṛ, 2, 8 7.2]
tathānyahaste vikrīya yo 'nyasmai samprayacchati | [NāSmṛ, 2, 8 8.1]
so 'pi taddviguṇaṃ dāpyo vineyas tāvad eva ca | [NāSmṛ, 2, 8 8.2]
dīyamānaṃ na gṛhṇāti krītaṃ paṇyaṃ ca yaḥ krayī | [NāSmṛ, 2, 8 9.1]
vikrīṇānas tad anyatra vikretā nāparādhnuyāt | [NāSmṛ, 2, 8 9.2]
dattamūlyasya paṇyasya vidhir eṣa prakīrtitaḥ | [NāSmṛ, 2, 8 10.1]
adatte 'nyatra samayān na vikretur atikramaḥ | [NāSmṛ, 2, 8 10.2]
lābhārthe vaṇijāṃ sarvapaṇyeṣu krayavikrayaḥ | [NāSmṛ, 2, 8 11.1]
sa ca lābho 'rgham āsādya mahān bhavati vā na vā | [NāSmṛ, 2, 8 11.2]
tasmād deśe ca kāle ca vaṇig arghaṃ parākramet | [NāSmṛ, 2, 8 12.1]
na jihmena pravarteta śreyān evaṃ vaṇikpathaḥ | [NāSmṛ, 2, 8 12.2]
{NāSmṛ, 2, 9}
krītvā mūlyena yaḥ paṇyaṃ kretā na bahu manyate | [NāSmṛ, 2, 9 1.1]
krītvānuśaya ity etad vivādapadam ucyate | [NāSmṛ, 2, 9 1.2]
krītvā mūlyena yat paṇyaṃ duṣkrītaṃ manyate krayī | [NāSmṛ, 2, 9 2.1]
vikretuḥ pratideyaṃ tat tasmin evāhny avikṣatam | [NāSmṛ, 2, 9 2.2]
dvitīye 'hni dadat kretā mūlyāt triṃśāṃśam āvahet | [NāSmṛ, 2, 9 3.1]
dviguṇaṃ tat tṛtīye 'hni parataḥ kretur eva tat | [NāSmṛ, 2, 9 3.2]
kretā paṇyaṃ parīkṣeta prāk svayaṃ guṇadoṣataḥ | [NāSmṛ, 2, 9 4.1]
parīkṣyābhimataṃ krītaṃ vikretur na bhavet punaḥ | [NāSmṛ, 2, 9 4.2]
tryahād dohyaṃ parīkṣeta pañcāhād vāhyam eva tu | [NāSmṛ, 2, 9 5.1]
muktāvajrapravālānāṃ saptāhaṃ syāt parīkṣaṇam | [NāSmṛ, 2, 9 5.2]
dvipadām ardhamāsaṃ syāt puṃsāṃ taddviguṇaṃ striyāḥ | [NāSmṛ, 2, 9 6.1]
daśāhaṃ sarvabījānām ekāhaṃ lohavāsasām | [NāSmṛ, 2, 9 6.2]
paribhuktaṃ ca yad vāsaḥ kliṣṭarūpaṃ malīmasam | [NāSmṛ, 2, 9 7.1]
sadoṣam api vikrītaṃ vikretur na bhavet punaḥ | [NāSmṛ, 2, 9 7.2]
mūlyāṣṭabhāgo hīyeta sakṛd dhautasya vāsasaḥ | [NāSmṛ, 2, 9 8.1]
dviḥ pādas tris tribhāgas tu catuḥkṛtvo 'rdham eva ca | [NāSmṛ, 2, 9 8.2]
ardhakṣayāt tu parataḥ pādāṃśāpacayaḥ kramāt | [NāSmṛ, 2, 9 9.1]
yāvat kṣīṇadaśaṃ jīrṇaṃ jīrṇasyāniyamaḥ kṣaye | [NāSmṛ, 2, 9 9.2]
lohānām api sarveṣāṃ hetur agnikriyāvidhau | [NāSmṛ, 2, 9 10.1]
kṣayaḥ saṃskriyamāṇānāṃ teṣāṃ dṛṣṭo 'gnisaṃgamāt | [NāSmṛ, 2, 9 10.2]
suvarṇasya kṣayo nāsti rajate dvipalaṃ śatam | [NāSmṛ, 2, 9 11.1]
śatam aṣṭapalaṃ jñeyaṃ kṣayaḥ syāt trapusīsayoḥ | [NāSmṛ, 2, 9 11.2]
tāmre pañcapalaṃ vidyād vikārā ye ca tanmayāḥ | [NāSmṛ, 2, 9 12.1]
taddhātūnām anekatvād ayaso 'niyamaḥ kṣaye | [NāSmṛ, 2, 9 12.2]
tāntavasya ca saṃskāre kṣayavṛddhī udāhṛte | [NāSmṛ, 2, 9 13.1]
sūtrakārpāsikorṇānāṃ vṛddhir daśapalaṃ śatam | [NāSmṛ, 2, 9 13.2]
sthūlasūtravatāṃ teṣāṃ madhyānāṃ pañcakaṃ śatam | [NāSmṛ, 2, 9 14.1]
tripalaṃ tu susūkṣmāṇām antaḥkṣaya udāhṛtaḥ | [NāSmṛ, 2, 9 14.2]
triṃśāṃśo romaviddhasya kṣayaḥ karmakṛtasya tu | [NāSmṛ, 2, 9 15.1]
kauśeyavalkalānāṃ tu naiva vṛddhir na ca kṣayaḥ | [NāSmṛ, 2, 9 15.2]
krītvā nānuśayaṃ kuryād vaṇik paṇyavicakṣaṇaḥ | [NāSmṛ, 2, 9 16.1]
vṛddhikṣayau tu jānīyāt paṇyānām āgamaṃ tathā | [NāSmṛ, 2, 9 16.2]
{NāSmṛ, 2, 10}
pāṣaṇḍanaigamādīnāṃ sthitiḥ samaya ucyate | [NāSmṛ, 2, 10 1.1]
samayasyānapākarma tad vivādapadaṃ smṛtam | [NāSmṛ, 2, 10 1.2]
pāṣaṇḍanaigamaśreṇīpūgavrātagaṇādiṣu | [NāSmṛ, 2, 10 2.1]
saṃrakṣet samayaṃ rājā durge janapade tathā | [NāSmṛ, 2, 10 2.2]
yo dharmaḥ karma yac caiṣām upasthānavidhiś ca yaḥ | [NāSmṛ, 2, 10 3.1]
yac caiṣāṃ vṛttyupādānam anumanyeta tat tathā | [NāSmṛ, 2, 10 3.2]
pratikūlaṃ ca yad rājñaḥ prakṛtyavamataṃ ca yat | [NāSmṛ, 2, 10 4.1]
bādhakaṃ ca yad arthānāṃ tat tebhyo vinivartayet | [NāSmṛ, 2, 10 4.2]
mithaḥ saṃghātakaraṇam ahitaṃ śastradhāraṇam | [NāSmṛ, 2, 10 5.1]
parasparopaghātaṃ ca teṣāṃ rājā na marṣayet | [NāSmṛ, 2, 10 5.2]
pṛthag gaṇāṃś ca ye bhindyus te vineyā viśeṣataḥ | [NāSmṛ, 2, 10 6.1]
āvaheyur bhayaṃ ghoraṃ vyādhivat te hy upekṣitāḥ | [NāSmṛ, 2, 10 6.2]
doṣavat karaṇaṃ yat syād anāmnāyaprakalpitam | [NāSmṛ, 2, 10 7.1]
pravṛttam api tad rājā śreyaskāmo nivartayet | [NāSmṛ, 2, 10 7.2]
{NāSmṛ, 2, 11}
setukedāramaryādāvikṛṣṭākṛṣṭaniścayāḥ | [NāSmṛ, 2, 11 1.1]
kṣetrādhikārā yatra syur vivādaḥ kṣetrajas tu saḥ | [NāSmṛ, 2, 11 1.2]
kṣetrasīmāvirodheṣu sāmantebhyo viniścayaḥ | [NāSmṛ, 2, 11 2.1]
nagaragrāmagaṇino ye ca vṛddhatamā narāḥ | [NāSmṛ, 2, 11 2.2]
grāmasīmāsu ca bahir ye syus tatkṛṣijīvinaḥ | [NāSmṛ, 2, 11 3.1]
gopaśākunikavyādhā ye cānye vanagocarāḥ | [NāSmṛ, 2, 11 3.2]
samunnayeyus te sīmāṃ lakṣaṇair upalakṣitām | [NāSmṛ, 2, 11 4.1]
tuṣāṅgārakapālaiś ca kumbhair āyatanair drumaiḥ | [NāSmṛ, 2, 11 4.2]
abhijñātaiś ca valmīkasthalanimnonnatādibhiḥ | [NāSmṛ, 2, 11 5.1]
kedārārāmamārgaiś ca purāṇaiḥ setubhis tathā | [NāSmṛ, 2, 11 5.2]
nimnagāpahṛtotsṛṣṭanaṣṭacihnāsu bhūmiṣu | [NāSmṛ, 2, 11 6.1]
tatpradeśānumānāc ca pramāṇair bhogadarśanaiḥ | [NāSmṛ, 2, 11 6.2]
atha ced anṛtaṃ brūyuḥ sāmantās tadviniścaye | [NāSmṛ, 2, 11 7.1]
sarve pṛthak pṛthag daṇḍyā rājñā madhyamasāhasam | [NāSmṛ, 2, 11 7.2]
gaṇavṛddhādayas tv anye daṇḍaṃ dāpyāḥ pṛthak pṛthak | [NāSmṛ, 2, 11 8.1]
vineyāḥ prathamena syuḥ sāhasenānṛte sthitāḥ | [NāSmṛ, 2, 11 8.2]
naikaḥ samunnayet sīmāṃ naraḥ pratyayavān api | [NāSmṛ, 2, 11 9.1]
gurutvād asya dharmasya kriyaiṣā bahuṣu sthitā | [NāSmṛ, 2, 11 9.2]
ekaś ced unnayet sīmāṃ sopavāsaḥ samāhitaḥ | [NāSmṛ, 2, 11 10.1]
raktamālyāmbaradharaḥ kṣitim āropya mūrdhani | [NāSmṛ, 2, 11 10.2]
yadā ca na syur jñātāraḥ sīmāyā na ca lakṣaṇam | [NāSmṛ, 2, 11 11.1]
tadā rājā dvayoḥ sīmām uddhared iṣṭataḥ svayam | [NāSmṛ, 2, 11 11.2]
etenaiva gṛhodyānanipānāyatanādiṣu | [NāSmṛ, 2, 11 12.1]
vivādavidhir ākhyātas tathā grāmāntareṣu ca | [NāSmṛ, 2, 11 12.2]
avaskarasthalaśvabhrabhramasyandanikādibhiḥ | [NāSmṛ, 2, 11 13.1]
catuṣpathasurasthānarathyāmārgān na rodhayet | [NāSmṛ, 2, 11 13.2]
parakṣetrasya madhye tu setur na pratiṣidhyate | [NāSmṛ, 2, 11 14.1]
mahāguṇo 'lpabādhaś ca vṛddhir iṣṭā kṣaye sati | [NāSmṛ, 2, 11 14.2]
setus tu dvividho jñeyaḥ kheyo bandhyas tathaiva ca | [NāSmṛ, 2, 11 15.1]
toyapravartanāt kheyo bandhyaḥ syāt tannivartanāt | [NāSmṛ, 2, 11 15.2]
nāntareṇodakaṃ sasyaṃ naśyed abhyudakena tu | [NāSmṛ, 2, 11 16.1]
ya evānudake doṣaḥ sa evābhyudake smṛtaḥ | [NāSmṛ, 2, 11 16.2]
pūrvapravṛttam utsannam apṛṣṭvā svāminaṃ tu yaḥ | [NāSmṛ, 2, 11 17.1]
setuṃ pravartayet kaścin na sa tatphalabhāg bhavet | [NāSmṛ, 2, 11 17.2]
mṛte tu svāmini punas tadvaṃśye vāpi mānave | [NāSmṛ, 2, 11 18.1]
rājānam āmantrya tataḥ prakuryāt setukarma tat | [NāSmṛ, 2, 11 18.2]
ato 'nyathā kleśabhāk syān mṛgavyādhānudarśanāt | [NāSmṛ, 2, 11 19.1]
iṣavas tasya naśyanti yo viddham anuvidhyati | [NāSmṛ, 2, 11 19.2]
aśaktapretanaṣṭeṣu kṣetrikeṣv anivāritaḥ | [NāSmṛ, 2, 11 20.1]
kṣetraṃ ced vikṛṣet kaścid aśnuvīta sa tatphalam | [NāSmṛ, 2, 11 20.2]
vikṛṣyamāṇe kṣetre cet kṣetrikaḥ punar āvrajet | [NāSmṛ, 2, 11 21.1]
khilopacāraṃ tat sarvaṃ dattvā svakṣetram āpnuyāt | [NāSmṛ, 2, 11 21.2]
tadaṣṭabhāgāpacayād yāvat sapta gatāḥ samāḥ | [NāSmṛ, 2, 11 22.1]
samprāpte tv aṣṭame varṣe bhuktaṃ kṣetraṃ labheta saḥ | [NāSmṛ, 2, 11 22.2]
saṃvatsareṇārdhakhilaṃ khilaṃ tad vatsarais tribhiḥ | [NāSmṛ, 2, 11 23.1]
pañcavarṣāvasannaṃ tu syāt kṣetram aṭavīsamam | [NāSmṛ, 2, 11 23.2]
kṣetraṃ tripuruṣaṃ yat syād gṛhaṃ vā syāt kramāgatam | [NāSmṛ, 2, 11 24.1]
rājaprasādād anyatra na tadbhogaḥ paraṃ nayet | [NāSmṛ, 2, 11 24.2]
utkramya tu vṛtiṃ yatra sasyaghāto gavādibhiḥ | [NāSmṛ, 2, 11 25.1]
pālaḥ śāsyo bhavet tatra na cecchaktyā nivārayet | [NāSmṛ, 2, 11 25.2]
samūlasasyanāśe tu tatsvāmī samam āpnuyāt | [NāSmṛ, 2, 11 26.1]
vadhena pālo mucyeta daṇḍaṃ svāmini pātayet | [NāSmṛ, 2, 11 26.2]
gauḥ prasūtā daśāhāt ca mahokṣājāvikuñjarāḥ | [NāSmṛ, 2, 11 27.1]
nivāryās tu prayatnena teṣāṃ svāmī na daṇḍabhāk | [NāSmṛ, 2, 11 27.2]
māṣaṃ gāṃ dāpayed daṇḍaṃ dvau māṣau mahiṣīṃ tathā | [NāSmṛ, 2, 11 28.1]
ajāvike savatse tu daṇḍaḥ syād ardhamāṣakaḥ | [NāSmṛ, 2, 11 28.2]
adaṇḍyā hastino 'śvāś ca prajāpālā hi te smṛtāḥ | [NāSmṛ, 2, 11 29.1]
adaṇḍyā garbhiṇī gauś ca sūtikā cābhisāriṇī | [NāSmṛ, 2, 11 29.2]
proktas tu dvir niṣaṇṇānāṃ vasantyāṃ tu caturguṇam | [NāSmṛ, 2, 11 30.1]
pratyakṣacārakāṇāṃ tu cauradaṇḍaḥ smṛtas tathā | [NāSmṛ, 2, 11 30.2]
yā naṣṭāḥ pāladoṣeṇa gāvaḥ kṣetraṃ samāśritāḥ | [NāSmṛ, 2, 11 31.1]
na tatra gomino daṇḍaḥ pālas taṃ daṇḍam arhati | [NāSmṛ, 2, 11 31.2]
rājagrāhagṛhīto vā vajrāśanihato 'pi vā | [NāSmṛ, 2, 11 32.1]
atha sarpeṇa daṣṭo vā giryagrāt patito 'pi vā | [NāSmṛ, 2, 11 32.2]
siṃhavyāghrahato vāpi vyādhibhiḥ caiva pātitaḥ | [NāSmṛ, 2, 11 33.1]
na tatra doṣaḥ pālasya na ca doṣo 'sti gominām | [NāSmṛ, 2, 11 33.2]
gobhis tu bhakṣitaṃ dhānyaṃ yo naraḥ pratimārgati | [NāSmṛ, 2, 11 34.1]
sāmantasya śado deyo dhānyaṃ yat tatra vāpitam | [NāSmṛ, 2, 11 34.2]
gavatraṃ gomine deyaṃ dhānyaṃ tatkarṣikasya tu | [NāSmṛ, 2, 11 34.3]
grāmopānte ca yat kṣetraṃ vivītānte mahāpathe | [NāSmṛ, 2, 11 35.1]
anāvṛte cet tannāśe na pālasya vyatikramaḥ | [NāSmṛ, 2, 11 35.2]
pathi kṣetre vṛtiḥ kāryā yām uṣṭro nāvalokayet | [NāSmṛ, 2, 11 36.1]
na laṅghayet paśur nāśvo na bhindyād yāṃ ca sūkaraḥ | [NāSmṛ, 2, 11 36.2]
gṛhaṃ kṣetraṃ ca vijñeyaṃ vāsahetuḥ kuṭumbinām | [NāSmṛ, 2, 11 37.1]
tasmāt tan nākṣiped rājā taddhi mūlaṃ kuṭumbinām | [NāSmṛ, 2, 11 37.2]
vṛddhe janapade rājño dharmaḥ kośaś ca vardhate | [NāSmṛ, 2, 11 38.1]
hīyate hīyamāne ca vṛddhihetum ataḥ śrayet | [NāSmṛ, 2, 11 38.2]
{NāSmṛ, 2, 12}
vivāhādividhiḥ strīṇāṃ yatra puṃsāṃ ca kīrtyate | [NāSmṛ, 2, 12 1.1]
strīpuṃsayoganāmaitad vivādapadam ucyate | [NāSmṛ, 2, 12 1.2]
strīpuṃsayos tu saṃbandhād varaṇaṃ prāg vidhīyate | [NāSmṛ, 2, 12 2.1]
varaṇād grahaṇaṃ pāṇeḥ saṃskāro 'tha dvilakṣaṇaḥ | [NāSmṛ, 2, 12 2.2]
tayor aniyataṃ proktaṃ varaṇaṃ doṣadarśanāt | [NāSmṛ, 2, 12 3.1]
pāṇigrahaṇamantrābhyāṃ niyataṃ dāralakṣaṇam | [NāSmṛ, 2, 12 3.2]
brāhmaṇakṣatriyaviśāṃ śūdrāṇāṃ ca parigrahe | [NāSmṛ, 2, 12 4.1]
svajātyā śreyasī bhāryā svajātyaś ca patiḥ striyāḥ | [NāSmṛ, 2, 12 4.2]
brāhmaṇasyānulomyena striyo 'nyās tisra eva tu | [NāSmṛ, 2, 12 5.1]
śūdrāyāḥ prātilomyena tathānye patayas trayaḥ | [NāSmṛ, 2, 12 5.2]
dve bhārye kṣatriyasyānye vaiśyasyaikā prakīrtitā | [NāSmṛ, 2, 12 6.1]
vaiśyāyā dvau patī jñeyāv eko 'nyaḥ kṣatriyāpatiḥ | [NāSmṛ, 2, 12 6.2]
ā saptamāt pañcamād vā bandhubhyaḥ pitṛmātṛtāḥ | [NāSmṛ, 2, 12 7.1]
avivāhyāḥ sagotrāḥ syuḥ samānapravarās tathā | [NāSmṛ, 2, 12 7.2]
parīkṣyaḥ puruṣaḥ puṃstve nijair evāṅgalakṣaṇaiḥ | [NāSmṛ, 2, 12 8.1]
pumāṃś ced avikalpena sa kanyāṃ labdhum arhati | [NāSmṛ, 2, 12 8.2]
subaddhajatrujānvasthiḥ subaddhāṃsaśirodharaḥ | [NāSmṛ, 2, 12 9.1]
sthūlaghāṭas tanūrutvag avilagnagatisvaraḥ | [NāSmṛ, 2, 12 9.2]
viṭ cāsya plavate nāpsu hlādi mūtraṃ ca phenilam | [NāSmṛ, 2, 12 10.1]
pumān syāṃl lakṣaṇair etair viparītais tu paṇḍakaḥ | [NāSmṛ, 2, 12 10.2]
caturdaśavidhaḥ śāstre sa tu dṛṣṭo manīṣibhiḥ | [NāSmṛ, 2, 12 11.1]
cikitsyaś cācikitsyaś ca teṣām ukto vidhiḥ kramāt | [NāSmṛ, 2, 12 11.2]
nisargapaṇḍo vadhriś ca pakṣapaṇḍas tathaiva ca | [NāSmṛ, 2, 12 12.1]
abhiśāpād guro rogād devakrodhāt tathaiva ca | [NāSmṛ, 2, 12 12.2]
īrṣyāpaṇḍaś ca sevyaś ca vātaretā mukhebhagaḥ | [NāSmṛ, 2, 12 13.1]
ākṣipto moghabījaś ca śālīno 'nyapatis tathā | [NāSmṛ, 2, 12 13.2]
tatrādyāv apratīkarau pakṣākhyo māsam ācaret | [NāSmṛ, 2, 12 14.1]
anukramāt trayasyāsya kālaḥ saṃvatsaraḥ smṛtaḥ | [NāSmṛ, 2, 12 14.2]
īrṣyāpaṇḍādayo ye 'nye catvāraḥ samudāhṛtāḥ | [NāSmṛ, 2, 12 15.1]
saṃtyaktavyāḥ patitavat kṣatayonyā api striyāḥ | [NāSmṛ, 2, 12 15.2]
ākṣiptamoghabījābhyām patyāv apratikarmaṇi | [NāSmṛ, 2, 12 16.1]
patir anyaḥ smṛto nāryā vatsaraṃ saṃpratīkṣya tu | [NāSmṛ, 2, 12 16.2]
śālīnasyāpi dhṛṣṭastrīsaṃyogād bhajyate dhvajaḥ | [NāSmṛ, 2, 12 17.1]
taṃ hīnavegam anyastrībālādyābhir upakramet | [NāSmṛ, 2, 12 17.2]
anyasyām yo manuṣyaḥ syād amanuṣyaḥ svayoṣiti | [NāSmṛ, 2, 12 18.1]
labheta sānyaṃ bhartāram etat kāryaṃ prajāpateḥ | [NāSmṛ, 2, 12 18.2]
apatyārthaṃ striyaḥ sṛṣṭāḥ strī kṣetraṃ bījinaḥ prajāḥ | [NāSmṛ, 2, 12 19.1]
kṣetraṃ bījavate deyaṃ nābījī kṣetram arhati | [NāSmṛ, 2, 12 19.2]
pitā dadyāt svayaṃ kanyām bhrātā vānumate pituḥ | [NāSmṛ, 2, 12 20.1]
mātāmaho mātulaś ca sakulyā bāndhavās tathā | [NāSmṛ, 2, 12 20.2]
mātābhāve tu sarveṣāṃ prakṛtau yadi vartate | [NāSmṛ, 2, 12 21.1]
tasyām aprakṛtisthāyāṃ dadyuḥ kanyāṃ svajātayaḥ | [NāSmṛ, 2, 12 21.2]
yadā tu naiva kaścit syāt kanyā rājānam āvrajet | [NāSmṛ, 2, 12 22.1]
anujñayā tasya varaṃ pratītya varayet svayam | [NāSmṛ, 2, 12 22.2]
savarṇam anurūpaṃ ca kularūpavayaḥśrutaiḥ | [NāSmṛ, 2, 12 23.1]
saha dharmaṃ caret tena putrāṃś cotpādayet tataḥ | [NāSmṛ, 2, 12 23.2]
pratigṛhya ca yaḥ kanyāṃ naro deśāntaraṃ vrajet | [NāSmṛ, 2, 12 24.1]
trīn ṛtūn samatikramya kanyānyaṃ varayed varam | [NāSmṛ, 2, 12 24.2]
kanyā nartum upekṣeta bāndhavebhyo nivedayet | [NāSmṛ, 2, 12 25.1]
te cen na dadyus tāṃ bhartre te syur bhrūṇahabhiḥ samāḥ | [NāSmṛ, 2, 12 25.2]
yāvantaś cartavas tasyāḥ samatītā patiṃ vinā | [NāSmṛ, 2, 12 26.1]
tāvatyo bhrūṇahatyāḥ syus tasya yo na dadāti tām | [NāSmṛ, 2, 12 26.2]
ato 'pravṛtte rajasi kanyāṃ dadyāt pitā sakṛt | [NāSmṛ, 2, 12 27.1]
mahad enaḥ spṛśed enam anyathaiṣa vidhiḥ satām | [NāSmṛ, 2, 12 27.2]
sakṛd aṃśo nipatati sakṛt kanyā pradīyate | [NāSmṛ, 2, 12 28.1]
sakṛd āha dadānīti trīṇy etāni sakṛt sakṛt | [NāSmṛ, 2, 12 28.2]
brāhmādiṣu vivāheṣu pañcasv eṣu vidhiḥ smṛtaḥ | [NāSmṛ, 2, 12 29.1]
guṇāpekṣaṃ bhaved dānam āsurādiṣu ca triṣu | [NāSmṛ, 2, 12 29.2]
kanyāyām prāptaśulkāyāṃ jyāyāṃś ced vara āvrajet | [NāSmṛ, 2, 12 30.1]
dharmārthakāmasaṃyuktaṃ vācyaṃ tatrānṛtaṃ bhavet | [NāSmṛ, 2, 12 30.2]
nāduṣṭāṃ dūṣayet kanyāṃ nāduṣṭaṃ dūṣayed varam | [NāSmṛ, 2, 12 31.1]
doṣe tu sati nāgaḥ syād anyonyaṃ tyajatos tayoḥ | [NāSmṛ, 2, 12 31.2]
dattvā nyāyena yaḥ kanyāṃ varāya na dadāti tām | [NāSmṛ, 2, 12 32.1]
aduṣṭaś ced varo rājñā sa daṇḍyas tatra coravat | [NāSmṛ, 2, 12 32.2]
yas tu doṣavatīṃ kanyām anākhyāya prayacchati | [NāSmṛ, 2, 12 33.1]
tasya kuryān nṛpo daṇḍaṃ pūrvasāhasacoditam | [NāSmṛ, 2, 12 33.2]
akanyeti tu yaḥ kanyāṃ brūyād dveṣeṇa mānavaḥ | [NāSmṛ, 2, 12 34.1]
sa śataṃ prāpnuyād daṇḍaṃ tasyā doṣam adarśayan | [NāSmṛ, 2, 12 34.2]
pratigṛhya tu yaḥ kanyām aduṣṭām utsṛjed varaḥ | [NāSmṛ, 2, 12 35.1]
vineyaḥ so 'py akāmo 'pi kanyāṃ tām eva codvahet | [NāSmṛ, 2, 12 35.2]
dīrghakutsitarogārtā vyaṅgā saṃsṛṣṭamaithunā | [NāSmṛ, 2, 12 36.1]
dhṛṣṭānyagatabhāvā ca kanyādoṣāḥ prakīrtitāḥ | [NāSmṛ, 2, 12 36.2]
unmattaḥ patitaḥ klībo durbhagas tyaktabāndhavaḥ | [NāSmṛ, 2, 12 37.1]
kanyādoṣau ca yau pūrvau eṣa doṣagaṇo vare | [NāSmṛ, 2, 12 37.2]
aṣṭau vivāhā varṇānāṃ saṃskārārthaṃ prakīrtitāḥ | [NāSmṛ, 2, 12 38.1]
brāhmas tu prathamas teṣāṃ prājāpatyas tathaiva ca | [NāSmṛ, 2, 12 38.2]
ārṣaś caivātha daivaś ca gāndharvaś cāsuras tathā | [NāSmṛ, 2, 12 39.1]
rākṣaso 'nantaras tasmāt paiśācas tv aṣṭamaḥ smṛtaḥ | [NāSmṛ, 2, 12 39.2]
satkṛtyāhūya kanyāṃ tu brāhme dadyāttv alaṃkṛtām | [NāSmṛ, 2, 12 40.1]
saha dharmaṃ carety uktvā prājāpatyo vidhīyate | [NāSmṛ, 2, 12 40.2]
vastragomithune dattvā vivāhas tv ārṣa ucyate | [NāSmṛ, 2, 12 41.1]
antarvedyāṃ tu daivaḥ syād ṛtvije karma kurvate | [NāSmṛ, 2, 12 41.2]
icchantīm icchate prāhur gāndharvo nāma pañcamam | [NāSmṛ, 2, 12 42.1]
vivāhas tv āsuro jñeyaḥ śulkasaṃvyavahārataḥ | [NāSmṛ, 2, 12 42.2]
prasahya haraṇād ukto vivāho rākṣasas tathā | [NāSmṛ, 2, 12 43.1]
suptamattopagamanāt paiśācas tv aṣṭamo 'dhamaḥ | [NāSmṛ, 2, 12 43.2]
eṣāṃ tu dharmyāś catvāro brāhmādyāḥ samudāhṛtāḥ | [NāSmṛ, 2, 12 44.1]
sādhāraṇaḥ syād gāndharvas trayo 'dharmyās tv ataḥ pare | [NāSmṛ, 2, 12 44.2]
parapūrvāḥ striyas tv anyāḥ sapta proktā yathākramam | [NāSmṛ, 2, 12 45.1]
punarbhūs trividhā tāsāṃ svairiṇī tu caturvidhā | [NāSmṛ, 2, 12 45.2]
kanyaivākṣatayonir yā pāṇigrahaṇadūṣitā | [NāSmṛ, 2, 12 46.1]
punarbhūḥ prathamā soktā punaḥ saṃskāram arhati | [NāSmṛ, 2, 12 46.2]
kaumāraṃ patim utsṛjya yānyaṃ puruṣam āśritā | [NāSmṛ, 2, 12 47.1]
punaḥ patyur gṛham yāyāt sā dvitīyā prakīrtitā | [NāSmṛ, 2, 12 47.2]
asatsu devareṣu strī bāndhavair yā pradīyate | [NāSmṛ, 2, 12 48.1]
savarṇāyāsapiṇḍāya sā tṛtīyā prakīrtitā | [NāSmṛ, 2, 12 48.2]
strī prasūtāprasūtā vā patyāv eva tu jīvati | [NāSmṛ, 2, 12 49.1]
kāmāt samāśrayed anyaṃ prathamā svairiṇī tu sā | [NāSmṛ, 2, 12 49.2]
mṛte bhartari yā prāptān devarān apy apāsya tu | [NāSmṛ, 2, 12 50.1]
upagacchet paraṃ kāmāt sā dvitīyā prakīrtitā | [NāSmṛ, 2, 12 50.2]
prāptā deśād dhanakrītā kṣutpipāsāturā ca yā | [NāSmṛ, 2, 12 51.1]
tavāham ity upagatā sā tṛtīyā prakīrtitā | [NāSmṛ, 2, 12 51.2]
deśadharmān apekṣya strī gurubhir yā pradīyate | [NāSmṛ, 2, 12 52.1]
utpannasāhasānyasmai sāntyā vai svairiṇī smṛtā | [NāSmṛ, 2, 12 52.2]
punarbhuvāṃ eṣa vidhiḥ svairiṇīnāṃ ca kīrtitaḥ | [NāSmṛ, 2, 12 53.1]
pūrvā pūrvā jaghanyāsāṃ śreyasī tūttarottarā | [NāSmṛ, 2, 12 53.2]
apatyam utpādayitus tāsāṃ yā śulkato hṛtā | [NāSmṛ, 2, 12 54.1]
aśulkopanatāyāṃ tu kṣetrikasyaiva tat phalam | [NāSmṛ, 2, 12 54.2]
kṣetrikasya yad ajñātaṃ kṣetre bījaṃ pradīyate | [NāSmṛ, 2, 12 55.1]
na tatra bījino bhāgaḥ kṣetrikasyaiva tad bhavet | [NāSmṛ, 2, 12 55.2]
oghavātāhṛtaṃ bījaṃ kṣetre yasya prarohati | [NāSmṛ, 2, 12 56.1]
phalabhug yasya tat kṣetraṃ na bījī phalabhāg bhavet | [NāSmṛ, 2, 12 56.2]
mahokṣo janayed vatsān yasya goṣu vraje caran | [NāSmṛ, 2, 12 57.1]
tasya te yasya tā gāvo moghaṃ syanditam ārṣabham | [NāSmṛ, 2, 12 57.2]
kṣetrikānumataṃ bījaṃ yasya kṣetre pramucyate | [NāSmṛ, 2, 12 58.1]
tadapatyaṃ dvayor eva bījikṣetrikayor matam | [NāSmṛ, 2, 12 58.2]
narte kṣetraṃ bhavet sasyaṃ na ca bījaṃ vināsti tat | [NāSmṛ, 2, 12 59.1]
ato 'patyaṃ dvayor iṣṭaṃ pitur mātuś ca dharmataḥ | [NāSmṛ, 2, 12 59.2]
nāthavatyā paragṛhe saṃyuktasya striyā saha | [NāSmṛ, 2, 12 60.1]
dṛṣṭaṃ saṃgrahaṇaṃ tajjñair nāgatāyāḥ svayaṃ gṛhe | [NāSmṛ, 2, 12 60.2]
praduṣṭatyaktadārasya klībasya kṣamakasya ca | [NāSmṛ, 2, 12 61.1]
svecchayopeyuṣo dārān na doṣaḥ sāhaso bhavet | [NāSmṛ, 2, 12 61.2]
parastriyā sahākāle 'deśe vā bhavato mithaḥ | [NāSmṛ, 2, 12 62.1]
sthānasaṃbhāṣaṇāmodās trayaḥ saṃgrahaṇakramāḥ | [NāSmṛ, 2, 12 62.2]
nadīnāṃ saṃgame tīrtheṣv ārāmeṣu vaneṣu ca | [NāSmṛ, 2, 12 63.1]
strī pumāṃś ca sameyātāṃ grāhyaṃ saṃgrahaṇaṃ bhavet | [NāSmṛ, 2, 12 63.2]
dūtīprasthāpanaiś caiva lekhāsaṃpreṣaṇair api | [NāSmṛ, 2, 12 64.1]
anyair api vyabhicāraiḥ sarvaṃ saṃgrahaṇaṃ smṛtam | [NāSmṛ, 2, 12 64.2]
striyaṃ spṛśed adeśe yaḥ spṛṣṭo vā marśayet tathā | [NāSmṛ, 2, 12 65.1]
parasparasyānumate tac ca saṃgrahaṇaṃ bhavet | [NāSmṛ, 2, 12 65.2]
bhakṣair vā yadi vā bhojyair vastrair mālyais tathaiva ca | [NāSmṛ, 2, 12 66.1]
saṃpreṣyamānair gandhaiś ca sarvaṃ saṃgrahaṇaṃ smṛtam | [NāSmṛ, 2, 12 66.2]
darpād vā yadi vā mohācchlāghayā vā svayaṃ vadet | [NāSmṛ, 2, 12 67.1]
mameyaṃ bhuktapūrveti sarvaṃ saṃgrahaṇaṃ smṛtam | [NāSmṛ, 2, 12 67.2]
pāṇau yaś ca nigṛhṇīyād veṇyāṃ vastrāntare 'pi vā | [NāSmṛ, 2, 12 68.1]
tiṣṭha tiṣṭheti vā brūyāt sarvaṃ saṃgrahaṇaṃ smṛtam | [NāSmṛ, 2, 12 68.2]
svajātyatikrame puṃsāṃ uktam uttamasāhasam | [NāSmṛ, 2, 12 69.1]
viparyaye madhyamas tu prātilome pramāpaṇam | [NāSmṛ, 2, 12 69.2]
kanyāyām asakāmāyāṃ dvyaṅgulasyāvakartanam | [NāSmṛ, 2, 12 70.1]
uttamāyāṃ vadhas tv eva sarvasvaharaṇaṃ tathā | [NāSmṛ, 2, 12 70.2]
sakāmāyāṃ tu kanyāyāṃ savarṇe nāsty atikramaḥ | [NāSmṛ, 2, 12 71.1]
kiṃtv alaṃkṛtya satkṛtya sa evaināṃ samudvahet | [NāSmṛ, 2, 12 71.2]
mātā mātṛṣvasā śvaśrūr mātulānī pitṛṣvasā | [NāSmṛ, 2, 12 72.1]
pitṛvyasakhiśiṣyastrī bhaginī tatsakhī snuṣā | [NāSmṛ, 2, 12 72.2]
duhitācāryabhāryā ca sagotrā śaraṇāgatā | [NāSmṛ, 2, 12 73.1]
rājñī pravrajitā dhātrī sādhvī varṇottamā ca yā | [NāSmṛ, 2, 12 73.2]
āsām anyatamāṃ gatvā gurutalpaga ucyate | [NāSmṛ, 2, 12 74.1]
śiśnasyotkartanaṃ daṇḍo nānyas tatra vidhīyate | [NāSmṛ, 2, 12 74.2]
paśuyonyām atikrāman vineyaḥ sa damaṃ śatam | [NāSmṛ, 2, 12 75.1]
madhyamaṃ sāhasaṃ goṣu tad evāntyāvasāyiṣu | [NāSmṛ, 2, 12 75.2]
agamyāgāminaḥ śāsti daṇḍo rājñā pracoditaḥ | [NāSmṛ, 2, 12 76.1]
prāyaścittavidhāv atra prāyaścittaṃ viśodhanam | [NāSmṛ, 2, 12 76.2]
svairiṇy abrāhmaṇī veśyā dāsī niṣkāsinī ca yā | [NāSmṛ, 2, 12 77.1]
gamyāḥ syur ānulomyena striyo na pratilomataḥ | [NāSmṛ, 2, 12 77.2]
āsv eva tu bhujiṣyāsu doṣaḥ syāt paradāravat | [NāSmṛ, 2, 12 78.1]
gamyā api hi nopeyās tāś ced anyaparigrahāḥ | [NāSmṛ, 2, 12 78.2]
anutpannaprajāyās tu patiḥ preyād yadi striyāḥ | [NāSmṛ, 2, 12 79.1]
niyuktā gurubhir gacched devaraṃ putrakāmyayā | [NāSmṛ, 2, 12 79.2]
sa ca tāṃ pratipadyeta tathaiva putrajanmataḥ | [NāSmṛ, 2, 12 80.1]
putre jāte nivarteta viplavaḥ syād ato 'nyathā | [NāSmṛ, 2, 12 80.2]
ghṛtenābhyajya gātrāṇi tailenāvikṛtena vā | [NāSmṛ, 2, 12 81.1]
mukhān mukhaṃ pariharan gātrair gātrāṇy asaṃspṛśan | [NāSmṛ, 2, 12 81.2]
striyaṃ putravatīṃ vandhyāṃ nīrajaskām anicchantīm | [NāSmṛ, 2, 12 82.1]
na gacched garbhiṇīṃ nindyām aniyuktāṃ ca bandhubhiḥ | [NāSmṛ, 2, 12 82.2]
aniyuktā tu yā nārī devarāj janayet sutam | [NāSmṛ, 2, 12 83.1]
jārajātam arikthīyaṃ tam āhur dharmavādinaḥ | [NāSmṛ, 2, 12 83.2]
tathāniyukto bhāryāyāṃ yavīyāñ jyāyaso vrajet | [NāSmṛ, 2, 12 84.1]
yavīyaso vā yo jyāyān ubhau tau gurutalpagau | [NāSmṛ, 2, 12 84.2]
kule tadavaśeṣe tu saṃtānārthaṃ na kāmataḥ | [NāSmṛ, 2, 12 85.1]
niyukto gurubhir gacched bhrātṛbhāryāṃ yavīyasaḥ | [NāSmṛ, 2, 12 85.2]
avidyamāne tu gurau rājño vācyaḥ kulakṣayaḥ | [NāSmṛ, 2, 12 86.1]
tatas tadvacanād gacched anuśiṣya striyā saha | [NāSmṛ, 2, 12 86.2]
pūrvoktenaiva vidhinā snātāṃ puṃsavane śuciḥ | [NāSmṛ, 2, 12 87.1]
sakṛd ā garbhādhānād vā kṛte garbhe snuṣaiva sā | [NāSmṛ, 2, 12 87.2]
ato 'nyathā vartamānaḥ pumān strī vāpi kāmataḥ | [NāSmṛ, 2, 12 88.1]
vineyau subhṛśaṃ rājñā kilbiṣī syād anigrahāt | [NāSmṛ, 2, 12 88.2]
īrṣyāsūyasamutthe tu saṃrambhe rāgahetuke | [NāSmṛ, 2, 12 89.1]
dampatī vivadeyātāṃ na jñātiṣu na rājani | [NāSmṛ, 2, 12 89.2]
anyonyaṃ tyajator nāgaḥ syād anyonyaviruddhayoḥ | [NāSmṛ, 2, 12 90.1]
strīpuṃsayor nigūḍhāyā vyabhicārād ṛte striyāḥ | [NāSmṛ, 2, 12 90.2]
vyabhicāre striyā mauṇḍyam adhaḥśayanam eva ca | [NāSmṛ, 2, 12 91.1]
kadannaṃ vā kuvāsaś ca karma cāvaskaroñjhanam | [NāSmṛ, 2, 12 91.2]
strīdhanabhraṣṭasarvasvāṃ garbhavisraṃsinīṃ tathā | [NāSmṛ, 2, 12 92.1]
bhartuś ca vadham icchantīṃ striyaṃ nirvāsayed gṛhāt | [NāSmṛ, 2, 12 92.2]
anarthaśīlāṃ satataṃ tathaivāpriyavādinīm | [NāSmṛ, 2, 12 93.1]
pūrvāśinīṃ ca yā bhartuḥ striyaṃ nirvāsayed budhaḥ | [NāSmṛ, 2, 12 93.2]
vandhyāṃ strījananīṃ nindyāṃ pratikulāṃ ca sarvadā | [NāSmṛ, 2, 12 94.1]
kāmato nābhinandeta kurvann evaṃ sa doṣabhāk | [NāSmṛ, 2, 12 94.2]
anukūlām avāgduṣṭāṃ dakṣāṃ sādhvīṃ prajāvatīm | [NāSmṛ, 2, 12 95.1]
tyajan bhāryām avasthāpyo rājñā daṇḍena bhūyasā | [NāSmṛ, 2, 12 95.2]
ajñātadoṣeṇoḍhā yā nirgatā nānyam āśritā | [NāSmṛ, 2, 12 96.1]
bandhubhiḥ sā niyoktavyā nirbandhuḥ svayam āśrayet | [NāSmṛ, 2, 12 96.2]
naṣṭe mṛte pravrajite klībe ca patite patau | [NāSmṛ, 2, 12 97.1]
pañcasv āpatsu nārīṇāṃ patir anyo vidhīyate | [NāSmṛ, 2, 12 97.2]
aṣṭau varṣāṇy udīkṣeta brāhmaṇī proṣitaṃ patim | [NāSmṛ, 2, 12 98.1]
aprasūtā tu catvāri parato 'nyaṃ samāśrayet | [NāSmṛ, 2, 12 98.2]
kṣatriyā ṣaṭ samās tiṣṭhed aprasūtā samātrayam | [NāSmṛ, 2, 12 99.1]
vaiśyā prasūtā catvāri dve same tv itarā vaset | [NāSmṛ, 2, 12 99.2]
na śūdrāyāḥ smṛtaḥ kālo na ca dharmavyatikramaḥ | [NāSmṛ, 2, 12 100.1]
viśeṣato 'prasūtāyāḥ saṃvatsaraparā sthitiḥ | [NāSmṛ, 2, 12 100.2]
apravṛttau smṛtaḥ dharma eṣa proṣitayoṣitām | [NāSmṛ, 2, 12 101.1]
jīvati śrūyamāṇe tu syād eṣa dviguṇo vidhiḥ | [NāSmṛ, 2, 12 101.2]
prajāpravṛttau bhūtānāṃ sṛṣṭir eṣā prajāpateḥ | [NāSmṛ, 2, 12 102.1]
ato 'nyagamane strīṇām evaṃ doṣo na vidyate | [NāSmṛ, 2, 12 102.2]
ānulomyena varṇānāṃ yaj janma sa vidhiḥ smṛtaḥ | [NāSmṛ, 2, 12 103.1]
prātilomyena yaj janma sa jñeyo varṇasaṃkaraḥ | [NāSmṛ, 2, 12 103.2]
anantaraḥ smṛtaḥ putraḥ putra ekāntaras tathā | [NāSmṛ, 2, 12 104.1]
dvyantaraś cānulomyena tathaiva pratilomataḥ | [NāSmṛ, 2, 12 104.2]
ugraḥ pāraśavaś caiva niṣādaś cānulomataḥ | [NāSmṛ, 2, 12 105.1]
uttamebhyas trayas tribhyaḥ śūdrāputrāḥ prakīrtitāḥ | [NāSmṛ, 2, 12 105.2]
brāhmaṇyā api cāṇḍālasūtavaidehakā api | [NāSmṛ, 2, 12 106.1]
aparebhyas trayas tribhyo vijñeyaḥ pratilomataḥ | [NāSmṛ, 2, 12 106.2]
ambaṣṭho māgadhaś caiva kṣattā ca kṣatriyāsutāḥ | [NāSmṛ, 2, 12 107.1]
ānulomyena tatraiko dvau jñeyau pratilomataḥ | [NāSmṛ, 2, 12 107.2]
vaiśyāputrās tu dauṣṣantayavanāyogavā api | [NāSmṛ, 2, 12 108.1]
prātilomyena yatraiko dvau jñeyau cānulomajau | [NāSmṛ, 2, 12 108.2]
sūtādyāḥ pratilomās tu ye jātipratilomajāḥ | [NāSmṛ, 2, 12 109.1]
te saṃkarāḥ śvapākādyās teṣāṃ triḥ saptako gaṇaḥ | [NāSmṛ, 2, 12 109.2]
savarṇo brāhmaṇīputraḥ kṣatriyāyām anantaraḥ | [NāSmṛ, 2, 12 110.1]
ambaṣṭhograu tathā putrāv evaṃ kṣatriyavaiśyayoḥ | [NāSmṛ, 2, 12 110.2]
ekāntaras tu dauṣṣanto vaiśyāyāṃ brāhmaṇāt sutaḥ | [NāSmṛ, 2, 12 111.1]
śūdrāyāṃ kṣatriyāt tadvan niṣādo nāma jāyate | [NāSmṛ, 2, 12 111.2]
śūdrā pāraśavaṃ sūte brāhmaṇād uttaraṃ sutam | [NāSmṛ, 2, 12 112.1]
ānulomyena varṇānāṃ putrā hy ete prakīrtitāḥ | [NāSmṛ, 2, 12 112.2]
sūtaś ca māgadhaś caiva putrāv āyogavas tathā | [NāSmṛ, 2, 12 113.1]
prātilomyena varṇānāṃ tadvad ete 'py anantarāḥ | [NāSmṛ, 2, 12 113.2]
anantaraḥ smṛtaḥ sūto brāhmaṇyāṃ kṣatriyāt sutaḥ | [NāSmṛ, 2, 12 114.1]
māgadhāyogavau tadvad dvī putrau vaiśyaśūdrayoḥ | [NāSmṛ, 2, 12 114.2]
brāhmaṇy ekāntaraṃ vaiśyāt sūte vaidehakaṃ sutam | [NāSmṛ, 2, 12 115.1]
kṣattāraṃ kṣatriyā śūdrāt putram ekāntaraṃ tathā | [NāSmṛ, 2, 12 115.2]
dvyantaraḥ prātilomyena pāpiṣṭhaḥ sati saṃkare | [NāSmṛ, 2, 12 116.1]
cāṇḍālo jāyate śūdrād brāhmaṇī yatra muhyati | [NāSmṛ, 2, 12 116.2]
rājñā parīkṣyaṃ na yathā jāyate varṇasaṃkaraḥ | [NāSmṛ, 2, 12 117.1]
tasmād rājñā viśeṣeṇa trayī rakṣyā tu saṃkarāt | [NāSmṛ, 2, 12 117.2]
{NāSmṛ, 2, 13}
vibhāgo 'rthasya pitryasya putrair yatra prakalpyate | [NāSmṛ, 2, 13 1.1]
dāyabhāga iti proktaṃ tad vivādapadaṃ budhaiḥ | [NāSmṛ, 2, 13 1.2]
pitary ūrdhvaṃ mṛte putrā vibhajeyur dhanaṃ pituḥ | [NāSmṛ, 2, 13 2.1]
mātur duhitaro 'bhāve duhitāraṃ tadanvayaḥ | [NāSmṛ, 2, 13 2.2]
mātur nivṛtte rajasi prattāsu bhaginīṣu ca | [NāSmṛ, 2, 13 3.1]
niraṣṭe vāpy amaraṇe pitary uparataspṛhe | [NāSmṛ, 2, 13 3.2]
pitaiva vā svayaṃ putrān vibhajed vayasi sthitaḥ | [NāSmṛ, 2, 13 4.1]
jyeṣṭhaṃ śreṣṭhavibhāgena yathā vāsya matir bhavet | [NāSmṛ, 2, 13 4.2]
bibhṛyād vecchataḥ sarvāñ jyeṣṭho bhrātā yathā pitā | [NāSmṛ, 2, 13 5.1]
bhrātā śaktaḥ kaniṣṭho vā śaktyapekṣaḥ kule kriyā | [NāSmṛ, 2, 13 5.2]
śauryabhāryādhane hitvā yac ca vidyādhanaṃ bhavet | [NāSmṛ, 2, 13 6.1]
trīṇy etāny avibhājyāni prasādo yaś ca paitṛkaḥ | [NāSmṛ, 2, 13 6.2]
mātrā ca svadhanaṃ dattaṃ yasmai syāt prītipūrvakam | [NāSmṛ, 2, 13 7.1]
tasyāpy eṣa vidhir dṛṣṭo mātāpīṣṭe yathā pitā | [NāSmṛ, 2, 13 7.2]
adhyagnyadhyāvahanikaṃ bhartṛdāyas tathaiva ca | [NāSmṛ, 2, 13 8.1]
bhrātṛmātṛpitṛbhyaś ca ṣaḍvidhaṃ strīdhanaṃ smṛtam | [NāSmṛ, 2, 13 8.2]
strīdhanaṃ tadapatyānāṃ bhartṛgāmy aprajāsu ca | [NāSmṛ, 2, 13 9.1]
brāhmādiṣu catuḥṣv āhuḥ pitṛgāmītareṣu tu | [NāSmṛ, 2, 13 9.2]
kuṭumbaṃ bibhṛyād bhrātur yo vidyām adhigacchataḥ | [NāSmṛ, 2, 13 10.1]
bhāgaṃ vidyādhanāt tasmāt sa labhetāśruto 'pi san | [NāSmṛ, 2, 13 10.2]
vaidyo 'vaidyāya nākāmo dadyād aṃśaṃ svato dhanāt | [NāSmṛ, 2, 13 11.1]
pitṛdravyaṃ tad āśritya na cet tena tad āhṛtam | [NāSmṛ, 2, 13 11.2]
dvāv āṃśau pratipadyeta vibhajann ātmanaḥ pitā | [NāSmṛ, 2, 13 12.1]
samāṃśabhāginī mātā putrāṇāṃ syān mṛte patau | [NāSmṛ, 2, 13 12.2]
jyeṣṭhāyāṃśo 'dhiko deyaḥ jyeṣṭhāya tu varaḥ smṛtaḥ | [NāSmṛ, 2, 13 13.1]
samāṃśabhājaḥ śeṣāḥ syur aprattā bhaginī tathā | [NāSmṛ, 2, 13 13.2]
kṣetrajeṣv api putreṣu tadvaj jāteṣu dharmataḥ | [NāSmṛ, 2, 13 14.1]
varṇāvareṣv aṃśahānir ūḍhājāteṣv anukramāt | [NāSmṛ, 2, 13 14.2]
pitraiva tu vibhaktā ye hīnādhikasamair dhanaiḥ | [NāSmṛ, 2, 13 15.1]
teṣāṃ sa eva dharmaḥ syāt sarvasya hi pitā prabhuḥ | [NāSmṛ, 2, 13 15.2]
kānīnaś ca sahoḍhaś ca gūḍhāyāṃ yaś ca jāyate | [NāSmṛ, 2, 13 16.1]
teṣāṃ voḍhāpitā jñeyas te ca bhāgaharāḥ smṛtāḥ | [NāSmṛ, 2, 13 16.2]
ajñātapitṛko yaś ca kānīno 'nūḍhamātṛkaḥ | [NāSmṛ, 2, 13 17.1]
mātāmahāya dadyāt sa piṇḍaṃ rikthaṃ hareta ca | [NāSmṛ, 2, 13 17.2]
jātā ye tv aniyuktāyām ekena bahubhis tathā | [NāSmṛ, 2, 13 18.1]
arikthabhājas te sarve bījinām eva te sutāḥ | [NāSmṛ, 2, 13 18.2]
dadyus te bījine piṇḍaṃ mātā cecchulkato hṛtā | [NāSmṛ, 2, 13 19.1]
aśulkopagatāyāṃ tu piṇḍadā voḍhur eva te | [NāSmṛ, 2, 13 19.2]
pitṛdviṭ patitaḥ paṇḍo yaś ca syād aupapātikaḥ | [NāSmṛ, 2, 13 20.1]
aurasā api naite 'ṃśaṃ labheran kṣetrajāḥ kutaḥ | [NāSmṛ, 2, 13 20.2]
dīrghatīvrāmayagrastā jaḍonmattāndhapaṅgavaḥ | [NāSmṛ, 2, 13 21.1]
bhartavyāḥ syuḥ kule caite tatputrās tv aṃśabhāginaḥ | [NāSmṛ, 2, 13 21.2]
dvirāmuṣyāyaṇā dadyur dvābhyāṃ piṇḍodake pṛthak | [NāSmṛ, 2, 13 22.1]
rikthād ardhāṃśam ādadyur bījikṣetrikayos tathā | [NāSmṛ, 2, 13 22.2]
saṃsṛṣṭināṃ tu yo bhāgas teṣām eva sa iṣyate | [NāSmṛ, 2, 13 23.1]
ato 'nyathāṃśabhājo hi nirbījiṣv itarān iyāt | [NāSmṛ, 2, 13 23.2]
bhrātām aprajaḥ preyāt kaścic cet pravrajet tu vā | [NāSmṛ, 2, 13 24.1]
vibhajeyur dhanaṃ tasya śeṣās tu strīdhanaṃ vinā | [NāSmṛ, 2, 13 24.2]
bharaṇam cāsya kurvīran strīṇām ā jīvitakṣayāt | [NāSmṛ, 2, 13 25.1]
rakṣanti śayyāṃ bhartuś ced āchindyur itarāsu tu | [NāSmṛ, 2, 13 25.2]
syād yasya duhitā tasyāḥ pitraṃśo bharaṇe mataḥ | [NāSmṛ, 2, 13 26.1]
ā saṃskārād bhajed enāṃ parato bibhṛyāt patiḥ | [NāSmṛ, 2, 13 26.2]
mṛte bhartary aputrāyāḥ patipakṣaḥ prabhuḥ striyāḥ | [NāSmṛ, 2, 13 27.1]
viniyogātmarakṣāsu bharaṇe ca sa īśvaraḥ | [NāSmṛ, 2, 13 27.2]
parikṣīṇe patikule nirmanuṣye nirāśraye | [NāSmṛ, 2, 13 28.1]
tatsapiṇḍeṣu vāsatsu pitṛpakṣaḥ prabhuḥ striyāḥ | [NāSmṛ, 2, 13 28.2]
pakṣadvayāvasāne tu rājā bhartā smṛtaḥ striyāḥ | [NāSmṛ, 2, 13 29.1]
sa tasyā bharaṇaṃ kuryān nigṛhṇīyāt pathaś cyutām | [NāSmṛ, 2, 13 29.2]
svātantryād vipraṇaśyanti kule jātā api striyaḥ | [NāSmṛ, 2, 13 30.1]
asvātantryam atas tāsāṃ prajāpatir akalpayat | [NāSmṛ, 2, 13 30.2]
pitā rakṣati kaumāre bhartā rakṣati yauvane | [NāSmṛ, 2, 13 31.1]
putrā rakṣanti vaidhavye na strī svātantryam arhati | [NāSmṛ, 2, 13 31.2]
yacchiṣṭaṃ pitṛdāyebhyo dattvarṇaṃ paitṛkaṃ ca yat | [NāSmṛ, 2, 13 32.1]
bhrātṛbhis tad vibhaktavyam ṛṇī na syād yathā pitā | [NāSmṛ, 2, 13 32.2]
yeṣāṃ ca na kṛtāḥ pitrā saṃskāravidhayaḥ kramāt | [NāSmṛ, 2, 13 33.1]
kartavyā bhrātṛbhis teṣāṃ paitṛkād eva te dhanāt | [NāSmṛ, 2, 13 33.2]
avidyamāne pitrye 'rthe svāṃśād uddhṛtya vā punaḥ | [NāSmṛ, 2, 13 34.1]
avaśyakāryāḥ saṃskārā bhrātaraṃ pūrvasaṃskṛtaiḥ | [NāSmṛ, 2, 13 34.2]
kuṭumbārtheṣu codyuktas tatkāryaṃ kurute ca yaḥ | [NāSmṛ, 2, 13 35.1]
sa bhrātṛbhir bṛṃhaṇīyo grāsācchādanavāhanaiḥ | [NāSmṛ, 2, 13 35.2]
vibhāgadharmasaṃdehe dāyādānāṃ vinirṇaye | [NāSmṛ, 2, 13 36.1]
jñātibhir bhāgalekhyaiś ca pṛthakkāryapravartanāt | [NāSmṛ, 2, 13 36.2]
bhrātām avibhaktānām eko dharmaḥ pravartate | [NāSmṛ, 2, 13 37.1]
vibhāge sati dharmo 'pi bhaved eṣāṃ pṛthak pṛthak | [NāSmṛ, 2, 13 37.2]
dānagrahaṇapaśvannagṛhakṣetraparigrahāḥ | [NāSmṛ, 2, 13 38.1]
vibhaktānāṃ pṛthag jñeyāḥ pākadharmāgamavyayāḥ | [NāSmṛ, 2, 13 38.2]
sākṣitvaṃ prātibhāvyaṃ ca dānaṃ grahaṇam eva ca | [NāSmṛ, 2, 13 39.1]
vibhaktā bhrātaraḥ kuryur nāvibhaktā parasparam | [NāSmṛ, 2, 13 39.2]
yeṣām etāḥ kriyā loke pravartante svarikthinām | [NāSmṛ, 2, 13 40.1]
vibhaktān avagaccheyur lekhyam apy antareṇa tān | [NāSmṛ, 2, 13 40.2]
yady ekajātā bahavaḥ pṛthagdharmāḥ pṛthakkriyāḥ | [NāSmṛ, 2, 13 41.1]
pṛthakkarmaguṇopetā na te kṛtyeṣu saṃmatāḥ | [NāSmṛ, 2, 13 41.2]
svān bhāgān yadi dadyus te vikrīṇīrann athāpi vā | [NāSmṛ, 2, 13 42.1]
kuryur yatheṣṭaṃ tat sarvam īśante svadhanasya te | [NāSmṛ, 2, 13 42.2]
aurasaḥ kṣetrajaś caiva putrikāputra eva ca | [NāSmṛ, 2, 13 43.1]
kānīnaś ca sahoḍhaś ca gūḍhotpannas tathaiva ca | [NāSmṛ, 2, 13 43.2]
paunarbhavo 'paviddhaś ca labdhaḥ krītaḥ kṛtas tathā | [NāSmṛ, 2, 13 44.1]
svayaṃ copagataḥ putrā dvādaśaita udāhṛtāḥ | [NāSmṛ, 2, 13 44.2]
teṣāṃ ṣaḍ bandhudāyādāḥ ṣaḍ adāyādabāndhavāḥ | [NāSmṛ, 2, 13 45.1]
pūrvaḥ pūrvaḥ smṛtaḥ śreyāj jaghanyo yo ya uttaraḥ | [NāSmṛ, 2, 13 45.2]
kramāddhy ete prapadyeran mṛte pitari taddhanam | [NāSmṛ, 2, 13 46.1]
jyāyaso jyāyaso 'bhāve jaghanyas tad avāpnuyāt | [NāSmṛ, 2, 13 46.2]
putrābhāve tu duhitā tulyasaṃtānadarśanāt | [NāSmṛ, 2, 13 47.1]
putraś ca duhitā coktau pituḥ saṃtānakārakau | [NāSmṛ, 2, 13 47.2]
abhāve tu duhitṝṇāṃ sakulyā bāndhavās tataḥ | [NāSmṛ, 2, 13 48.1]
tataḥ sajātyāḥ sarveṣām abhāve rājagāmi tat | [NāSmṛ, 2, 13 48.2]
anyatra brāhmaṇāt kiṃtu rājā dharmaparāyaṇaḥ | [NāSmṛ, 2, 13 49.1]
sa strīṇāṃ jīvanaṃ dadyād eṣa dāyavidhiḥ smṛtaḥ | [NāSmṛ, 2, 13 49.2]
{NāSmṛ, 2, 14}
sahasā kriyate karma yat kiṃcid baladarpitaiḥ | [NāSmṛ, 2, 14 1.1]
tat sāhasam iti proktaṃ saho balam ihocyate | [NāSmṛ, 2, 14 1.2]
tat punas trividhaṃ jñeyaṃ prathamaṃ madhyamaṃ tathā | [NāSmṛ, 2, 14 2.1]
uttamaṃ ceti śāstreṣu tasyoktaṃ lakṣaṇaṃ pṛthak | [NāSmṛ, 2, 14 2.2]
phalamūlodakādīnāṃ kṣetropakaraṇasya ca | [NāSmṛ, 2, 14 3.1]
bhaṅgākṣepopamardādyaiḥ prathamaṃ sāhasaṃ smṛtam | [NāSmṛ, 2, 14 3.2]
vāsaḥpaśvannapānānām gṛhopakaraṇasya ca | [NāSmṛ, 2, 14 4.1]
etenaiva prakāreṇa madhyamaṃ sāhasaṃ smṛtam | [NāSmṛ, 2, 14 4.2]
vyāpādo viṣaśastrādyaiḥ paradārapradharṣaṇam | [NāSmṛ, 2, 14 5.1]
prāṇoparodhi yac cānyad uktam uttamasāhasam | [NāSmṛ, 2, 14 5.2]
tasya daṇḍaḥ kriyāpekṣaḥ prathamasya śatāvaraḥ | [NāSmṛ, 2, 14 6.1]
madhyamasya tu śāstrajñair jñeyaḥ pañcaśatāvaraḥ | [NāSmṛ, 2, 14 6.2]
vadhaḥ sarvasvaharaṇaṃ purān nirvāsanāṅkane | [NāSmṛ, 2, 14 7.1]
tadaṅgaccheda ity ukto daṇḍa uttamasāhase | [NāSmṛ, 2, 14 7.2]
aviśeṣeṇa sarveṣām eṣa daṇḍavidhiḥ smṛtaḥ | [NāSmṛ, 2, 14 8.1]
vadhād ṛte brāhmaṇasya na vadhaṃ brāhmaṇo 'rhati | [NāSmṛ, 2, 14 8.2]
śiraso muṇḍanaṃ daṇḍas tasya nirvāsanaṃ purāt | [NāSmṛ, 2, 14 9.1]
lalāṭe cābhiśastāṅkaḥ prayāṇaṃ gardabhena ca | [NāSmṛ, 2, 14 9.2]
syātāṃ saṃvyavahāryau tau dhṛtadaṇḍau tu pūrvayoḥ | [NāSmṛ, 2, 14 10.1]
dhṛtadaṇḍo 'py asaṃbhojyo jñeya uttamasāhase | [NāSmṛ, 2, 14 10.2]
tasyaiva bhedaḥ steyaṃ syād viśeṣas tatra cocyate | [NāSmṛ, 2, 14 11.1]
atisāhasam ākramya steyam āhuś chalena tu | [NāSmṛ, 2, 14 11.2]
tad api trividhaṃ proktaṃ dravyāpekṣaṃ manīṣibhiḥ | [NāSmṛ, 2, 14 12.1]
kṣudramadhyottamānāṃ tu dravyāṇām apakarṣaṇāt | [NāSmṛ, 2, 14 12.2]
mṛdbhāṇḍāsanakhaṭvāsthidārucarmatṛṇādi yat | [NāSmṛ, 2, 14 13.1]
śamīdhānyamudgādīni kṣudradravyam udāhṛtam | [NāSmṛ, 2, 14 13.2]
vāsaḥ kauśeyavarjaṃ ca govarjaṃ paśavas tathā | [NāSmṛ, 2, 14 14.1]
hiraṇyavarjaṃ lohaṃ ca madhyaṃ vrīhiyavā api | [NāSmṛ, 2, 14 14.2]
hiraṇyaratnakauśeyastrīpuṃgogajavājinaḥ | [NāSmṛ, 2, 14 15.1]
devabrāhmaṇarājñāṃ ca dravyaṃ vijñeyam uttamam | [NāSmṛ, 2, 14 15.2]
upāyair vividhair eṣāṃ chalayitvāpakarṣaṇam | [NāSmṛ, 2, 14 16.1]
suptapramattamattebhyaḥ steyam āhur manīṣiṇaḥ | [NāSmṛ, 2, 14 16.2]
sahoḍhagrahaṇāt steyaṃ hoḍhe 'saty upabhogataḥ | [NāSmṛ, 2, 14 17.1]
śaṅkā tv asajjanaikārthyād anāyavyayatas tathā | [NāSmṛ, 2, 14 17.2]
bhaktāvakāśadātāraḥ stenānāṃ ye prasarpatām | [NāSmṛ, 2, 14 18.1]
śaktāś ca ya upekṣante te 'pi taddoṣabhāginaḥ | [NāSmṛ, 2, 14 18.2]
utkrośatāṃ janānāṃ ca hriyamāṇe dhane 'pi ca | [NāSmṛ, 2, 14 19.1]
śrutvā ye nābhidhāvanti te 'pi taddoṣabhāginaḥ | [NāSmṛ, 2, 14 19.2]
sāhaseṣu ya evoktas triṣu daṇḍo manīṣibhiḥ | [NāSmṛ, 2, 14 20.1]
sa eva daṇḍaḥ steye 'pi dravyeṣu triṣv anukramāt | [NāSmṛ, 2, 14 20.2]
gavādiṣu praṇaṣṭeṣu dravyeṣv apahṛteṣu vā | [NāSmṛ, 2, 14 21.1]
padenānveṣaṇaṃ kuryur ā mūlāt tadvido janāḥ | [NāSmṛ, 2, 14 21.2]
grāme vraje vivīte vā yatra saṃnipatet padam | [NāSmṛ, 2, 14 22.1]
voḍhavyaṃ tad bhavet tena na cet so 'nyatra tan nayet | [NāSmṛ, 2, 14 22.2]
pade pramūḍhe bhagne vā viṣamatvāj janāntike | [NāSmṛ, 2, 14 23.1]
yas tv āsannataro grāmo vrajo vā tatra pātayet | [NāSmṛ, 2, 14 23.2]
same 'dhvani dvayor yatra tena prāyo 'śucir janaḥ | [NāSmṛ, 2, 14 24.1]
pūrvāpadānair dṛṣṭo vā saṃsṛṣṭo vā durātmabhiḥ | [NāSmṛ, 2, 14 24.2]
grāmeṣv anveṣaṇaṃ kuryuś caṇḍālavadhakādayaḥ | [NāSmṛ, 2, 14 25.1]
rātrisaṃcāriṇo ye ca bahiḥ kuryur bahiścarāḥ | [NāSmṛ, 2, 14 25.2]
steneṣv alabhyamāneṣu rājā dadyāt svakād dhanāt | [NāSmṛ, 2, 14 26.1]
upekṣamāṇo hy enasvī dharmād arthāc ca hīyate | [NāSmṛ, 2, 14 26.2]
{NāSmṛ, 2, 15-16}
deśajātikulādīnām ākrośanyaṅgasaṃhitam | [NāSmṛ, 2, 15-16 1.1]
yad vacaḥ pratikūlārthaṃ vākpāruṣyaṃ tad ucyate | [NāSmṛ, 2, 15-16 1.2]
niṣṭhurāślīlatīvratvāt tad api trividhaṃ smṛtam | [NāSmṛ, 2, 15-16 2.1]
gauravānukramād asya daṇḍo 'py atra kramād guruḥ | [NāSmṛ, 2, 15-16 2.2]
sākṣepaṃ niṣṭhuraṃ jñeyam aślīlaṃ nyaṅgasaṃyutam | [NāSmṛ, 2, 15-16 3.1]
pātanīyair upakrośais tīvram āhur manīṣiṇaḥ | [NāSmṛ, 2, 15-16 3.2]
paragātreṣv abhidroho hastapādāyudhādibhiḥ | [NāSmṛ, 2, 15-16 4.1]
bhasmādibhiś copaghāto daṇḍapāruṣyam ucyate | [NāSmṛ, 2, 15-16 4.2]
tasyāpi dṛṣṭaṃ traividhyaṃ mṛdumadhyottamaṃ kramāt | [NāSmṛ, 2, 15-16 5.1]
avagūraṇaniḥsaṅgapātanakṣatadarśanaiḥ | [NāSmṛ, 2, 15-16 5.2]
hīnamadhyottamānāṃ tu dravyāṇām samatikramāt | [NāSmṛ, 2, 15-16 6.1]
trīṇy eva sāhasāny āhus tatra kaṇṭakaśodhanam | [NāSmṛ, 2, 15-16 6.2]
vidhiḥ pañcavidhas tūkta etayor ubhayor api | [NāSmṛ, 2, 15-16 7.1]
viśuddhir daṇḍabhāktvaṃ ca tatra sambadhyate yathā | [NāSmṛ, 2, 15-16 7.2]
pāruṣye sati saṃrambhād utpanne kṣubdhayor dvayoḥ | [NāSmṛ, 2, 15-16 8.1]
sa manyate yaḥ kṣamate daṇḍabhāg yo 'tivartate | [NāSmṛ, 2, 15-16 8.2]
pāruṣyadoṣāvṛtayor yugapat sampravṛttayoḥ | [NāSmṛ, 2, 15-16 9.1]
viśeṣaś cen na dṛśyeta vinayaḥ syāt samas tayoḥ | [NāSmṛ, 2, 15-16 9.2]
pūrvam ākṣārayed yas tu niyataṃ syāt sa doṣabhāk | [NāSmṛ, 2, 15-16 10.1]
paścād yaḥ so 'py asatkārī pūrve tu vinayo guruḥ | [NāSmṛ, 2, 15-16 10.2]
dvayor āpannayos tulyam anubadhnāti yaḥ punaḥ | [NāSmṛ, 2, 15-16 11.1]
sa tayor daṇḍam āpnoti pūrvo vā yadi vetaraḥ | [NāSmṛ, 2, 15-16 11.2]
śvapākapaṇḍacaṇḍālavyaṅgeṣu vadhavṛttiṣu | [NāSmṛ, 2, 15-16 12.1]
hastipavrātyadāreṣu gurvācāryāṅganāsu ca | [NāSmṛ, 2, 15-16 12.2]
maryādātikrame sadyo ghāta evānuśāsanam | [NāSmṛ, 2, 15-16 13.1]
na ca taddaṇḍapāruṣye doṣam āhur manīṣiṇaḥ | [NāSmṛ, 2, 15-16 13.2]
yam eva hy ativarterann ete santaṃ janaṃ nṛṣu | [NāSmṛ, 2, 15-16 14.1]
sa eva vinayaṃ kuryān na tadvinayabhāṅ nṛpaḥ | [NāSmṛ, 2, 15-16 14.2]
malā hy ete manuṣyeṣu dhanam eṣāṃ malātmakam | [NāSmṛ, 2, 15-16 15.1]
api tān ghātayed rājā nārthadaṇḍena daṇḍayet | [NāSmṛ, 2, 15-16 15.2]
śataṃ brāhmaṇam ākruśya kṣatriyo daṇḍam arhati | [NāSmṛ, 2, 15-16 16.1]
vaiśyo 'dhyardhaṃ śataṃ dve vā śūdras tu vadham arhati | [NāSmṛ, 2, 15-16 16.2]
vipraḥ pañcāśataṃ daṇḍyaḥ kṣatriyasyābhiśaṃsane | [NāSmṛ, 2, 15-16 17.1]
vaiśye syād ardhapañcāśacchūdre dvādaśako damaḥ | [NāSmṛ, 2, 15-16 17.2]
samavarṇadvijātīnāṃ dvādaśaiva vyatikrame | [NāSmṛ, 2, 15-16 18.1]
vādeṣv avacanīyeṣu tad eva dviguṇaṃ bhavet | [NāSmṛ, 2, 15-16 18.2]
kāṇam apy athavā khañjam anyaṃ vāpi tathāvidham | [NāSmṛ, 2, 15-16 19.1]
tathyenāpi bruvan dāpyo rājñā kārṣāpaṇāvaram | [NāSmṛ, 2, 15-16 19.2]
na kilbiṣeṇāpavadecchāstrataḥ kṛtapāvanam | [NāSmṛ, 2, 15-16 20.1]
na rājñā dhṛtadaṇḍaṃ ca daṇḍabhāk tadvyatikramāt | [NāSmṛ, 2, 15-16 20.2]
loke 'smin dvāv avaktavyāv adaṇḍyau ca prakīrtitau | [NāSmṛ, 2, 15-16 21.1]
brāhmaṇaś caiva rājā ca tau hīdaṃ bibhṛto jagat | [NāSmṛ, 2, 15-16 21.2]
patitaṃ patitety uktvā cauraṃ caureti vā punaḥ | [NāSmṛ, 2, 15-16 22.1]
vacanāt tulyadoṣaḥ syān mithyā dvir doṣatāṃ vrajet | [NāSmṛ, 2, 15-16 22.2]
nāmajātigrahaṃ teṣām abhidroheṇa kurvataḥ | [NāSmṛ, 2, 15-16 23.1]
nikheyo 'yomayaḥ śaṅkuḥ śūdrasyāṣṭādaśāṅgulaḥ | [NāSmṛ, 2, 15-16 23.2]
dharmāpadeśaṃ darpeṇa dvijānām asya kurvataḥ | [NāSmṛ, 2, 15-16 24.1]
taptam āsecayet tailaṃ vaktre śrotre ca pārthivaḥ | [NāSmṛ, 2, 15-16 24.2]
yenāṅgenāvaro varṇo brāhmaṇasyāparādhnuyāt | [NāSmṛ, 2, 15-16 25.1]
tad aṅgaṃ tasya chettavyam evaṃ śuddhim avāpnuyāt | [NāSmṛ, 2, 15-16 25.2]
sahāsanam abhiprepsur utkṛṣṭasyāvakṛṣṭajaḥ | [NāSmṛ, 2, 15-16 26.1]
kaṭyāṃ kṛtāṅko nirvāsyaḥ sphigdeśaṃ vāsya kartayet | [NāSmṛ, 2, 15-16 26.2]
avaniṣṭhīvato darpād dvāv oṣṭhau chedayen nṛpaḥ | [NāSmṛ, 2, 15-16 27.1]
avamūtrayataḥ śiśnam avaśardhayato gudam | [NāSmṛ, 2, 15-16 27.2]
keśeṣu gṛhṇato hastau chedayed avicārayan | [NāSmṛ, 2, 15-16 28.1]
pādayor nāsikāyāṃ ca grīvāyāṃ vṛṣaṇeṣu ca | [NāSmṛ, 2, 15-16 28.2]
upakruśya tu rājānaṃ vartmani sve vyavasthitam | [NāSmṛ, 2, 15-16 29.1]
jihvāchedād bhavecchuddhiḥ sarvasvaharaṇena vā | [NāSmṛ, 2, 15-16 29.2]
rājani prahared yas tu kṛtāgasy api durmatiḥ | [NāSmṛ, 2, 15-16 30.1]
śūle tam agnau vipaced brahmahatyāśatādhikam | [NāSmṛ, 2, 15-16 30.2]
putrāparādhe na pitā na śvavāñ śuni daṇḍabhāk | [NāSmṛ, 2, 15-16 31.1]
na markaṭe ca tatsvāmī tair eva prahito na cet | [NāSmṛ, 2, 15-16 31.2]
{NāSmṛ, 2, 17}
akṣavardhraśalākādyair devanaṃ jihmakāritam | [NāSmṛ, 2, 17 1.1]
paṇakrīḍā vayobhiś ca padaṃ dyūtasamāhvayam | [NāSmṛ, 2, 17 1.2]
sabhikaḥ kārayed dyūtaṃ deyaṃ dadyāc ca tatkṛtam | [NāSmṛ, 2, 17 2.1]
daśakaṃ tu śataṃ vṛddhis tasya syād dyūtakāritā | [NāSmṛ, 2, 17 2.2]
dvirabhyastāḥ patanty akṣā glahe yasyākṣadevinaḥ | [NāSmṛ, 2, 17 3.1]
jayaṃ tasyāparasyāhuḥ kitavasya parājayam | [NāSmṛ, 2, 17 3.2]
kitaveṣv eva tiṣṭheyuḥ kitavāḥ saṃśayaṃ prati | [NāSmṛ, 2, 17 4.1]
ta eva tasya draṣṭāraḥ syus ta eva ca sākṣiṇaḥ | [NāSmṛ, 2, 17 4.2]
aśuddhaḥ kitavo nānyad āśrayed dyūtamaṇḍalam | [NāSmṛ, 2, 17 5.1]
pratihanyān na sabhikaṃ dāpayet tat svam iṣṭataḥ | [NāSmṛ, 2, 17 5.2]
kūṭākṣadevinaḥ pāpān nirbhajed dyūtamaṇḍalāt | [NāSmṛ, 2, 17 6.1]
kaṇṭhe 'kṣamālām āsajya sa hy eṣāṃ vinayaḥ smṛtaḥ | [NāSmṛ, 2, 17 6.2]
{NāSmṛ, 2, 18}
prakīrṇake punar jñeyā vyavahārā nṛpāśrayāḥ | [NāSmṛ, 2, 18 1.1]
rājñām ājñāpratīghātas tatkarmakaraṇaṃ tathā | [NāSmṛ, 2, 18 1.2]
purapradānaṃ saṃbhedaḥ prakṛtīnāṃ tathaiva ca | [NāSmṛ, 2, 18 2.1]
pāṣaṇḍanaigamaśreṇīgaṇadharmaviparyayāḥ | [NāSmṛ, 2, 18 2.2]
pitṛputravivādaś ca prāyaścittavyatikramaḥ | [NāSmṛ, 2, 18 3.1]
pratigrahavilopaś ca kopa āśramiṇām api | [NāSmṛ, 2, 18 3.2]
varṇasaṃkaradoṣaś ca tadvṛttiniyamas tathā | [NāSmṛ, 2, 18 4.1]
na dṛṣṭaṃ yac ca pūrveṣu tat sarvaṃ syāt prakīrṇake | [NāSmṛ, 2, 18 4.2]
rājā tv avahitaḥ sarvān āśramān paripālayet | [NāSmṛ, 2, 18 5.1]
upāyaiḥ śāstravihitaiś caturbhiḥ prakṛtais tathā | [NāSmṛ, 2, 18 5.2]
yo yo varṇo 'vahīyeta yo vodrekam anuvrajet | [NāSmṛ, 2, 18 6.1]
taṃ taṃ dṛṣṭvā svato mārgāt pracyutaṃ sthāpayet pathi | [NāSmṛ, 2, 18 6.2]
aśāstrokteṣu cānyeṣu pāpayukteṣu karmasu | [NāSmṛ, 2, 18 7.1]
prasamīkṣyātmano rājā daṇḍaṃ daṇḍyeṣu pātayet | [NāSmṛ, 2, 18 7.2]
śrutismṛtiviruddhaṃ ca janānām ahitaṃ ca yat | [NāSmṛ, 2, 18 8.1]
na tat pravartayed rājā pravṛttaṃ ca nivartayet | [NāSmṛ, 2, 18 8.2]
nyāyāpetaṃ yad anyena rājñājñānakṛtaṃ ca yat | [NāSmṛ, 2, 18 9.1]
tad apy anyāyavihitaṃ punar nyāye niveśayet | [NāSmṛ, 2, 18 9.2]
rājñā pravartitān dharmān yo naro nānupālayet | [NāSmṛ, 2, 18 10.1]
daṇḍyaḥ sa pāpo vadhyaś ca lopayan rājaśāsanam | [NāSmṛ, 2, 18 10.2]
āyudhāny āyudhīyānāṃ vāhyādīn vāhyajīvinām | [NāSmṛ, 2, 18 11.1]
veśyāstrīṇām alaṃkāraṃ vādyātodyāni tadvidām | [NāSmṛ, 2, 18 11.2]
yac ca yasyopakaraṇaṃ yena jīvanti kārukāḥ | [NāSmṛ, 2, 18 12.1]
sarvasvaharaṇe 'py etān na rājā hartum arhati | [NāSmṛ, 2, 18 12.2]
anādiś cāpy anantaś ca dvipadāṃ pṛthivīpatiḥ | [NāSmṛ, 2, 18 13.1]
dīptimattvācchucitvāc ca yadi na syāt pathaś cyutaḥ | [NāSmṛ, 2, 18 13.2]
yadi rājā na sarveṣāṃ varṇānāṃ daṇḍadhāraṇam | [NāSmṛ, 2, 18 14.1]
kuryāt patho vyapetānāṃ vinaśyeyur imāḥ prajāḥ | [NāSmṛ, 2, 18 14.2]
brāhmaṇyaṃ brāhmaṇo jahyāt kṣatriyaḥ kṣātram utsṛjet | [NāSmṛ, 2, 18 15.1]
svakarma jahyād vaiśyas tu śūdraḥ sarvān viśeṣayet | [NāSmṛ, 2, 18 15.2]
rājānaś cen nābhaviṣyan pṛthivyāṃ daṇḍadhāraṇam | [NāSmṛ, 2, 18 16.1]
śūle matsyān ivāpakṣyan durbalān balavattarāḥ | [NāSmṛ, 2, 18 16.2]
satām anugraho nityam asatāṃ nigrahas tathā | [NāSmṛ, 2, 18 17.1]
eṣa dharmaḥ smṛto rājñām arthaś cāmitrapīḍanāt | [NāSmṛ, 2, 18 17.2]
na lipyate yathā vahnir dahañchaśvad imāḥ prajāḥ | [NāSmṛ, 2, 18 18.1]
na lipyate tathā rājā daṇḍaṃ daṇḍyeṣu pātayan | [NāSmṛ, 2, 18 18.2]
ājñā tejaḥ pārthivānāṃ sā ca vāci pratiṣṭhitā | [NāSmṛ, 2, 18 19.1]
te yad brūyur asat sad vā sa dharmo vyavahāriṇām | [NāSmṛ, 2, 18 19.2]
rājā nāma caraty eṣa bhūmau sākṣāt sahasradṛk | [NāSmṛ, 2, 18 20.1]
na tasyājñām atikramya saṃtiṣṭheran prajāḥ kvacit | [NāSmṛ, 2, 18 20.2]
rakṣādhikārād īśatvād bhūtānugrahadarśanāt | [NāSmṛ, 2, 18 21.1]
yad eva rājā kurute tat pramāṇam iti sthitiḥ | [NāSmṛ, 2, 18 21.2]
nirguṇo 'pi yathā strīṇāṃ pūjya eva patiḥ sadā | [NāSmṛ, 2, 18 22.1]
prajānāṃ viguṇo 'py evaṃ pūjya eva narādhipaḥ | [NāSmṛ, 2, 18 22.2]
tapaḥkrītāḥ prajā rājñā prabhur āsāṃ tato nṛpaḥ | [NāSmṛ, 2, 18 23.1]
tatas tadvacasi stheyaṃ vārtā cāsāṃ tadāśrayā | [NāSmṛ, 2, 18 23.2]
pañca rūpāṇi rājāno dhārayanty amitaujasaḥ | [NāSmṛ, 2, 18 24.1]
agner indrasya somasya yamasya dhanadasya ca | [NāSmṛ, 2, 18 24.2]
kāraṇād animittaṃ vā yadā krodhavaśaṃ gataḥ | [NāSmṛ, 2, 18 25.1]
prajā dahati bhūpālas tadāgnir abhidhīyate | [NāSmṛ, 2, 18 25.2]
yadā tejaḥ samālambya vijigīṣur udāyudhaḥ | [NāSmṛ, 2, 18 26.1]
abhiyāti parān rājā tadendraḥ sa udāhṛtaḥ | [NāSmṛ, 2, 18 26.2]
vigatakrodhasaṃtāpo hṛṣṭarūpo yadā nṛpaḥ | [NāSmṛ, 2, 18 27.1]
prajānāṃ darśanaṃ yāti soma ity ucyate tadā | [NāSmṛ, 2, 18 27.2]
dharmāsanagataḥ śrīmān daṇḍaṃ dhatte yadā nṛpaḥ | [NāSmṛ, 2, 18 28.1]
samaḥ sarveṣu bhūteṣu tadā vaivasvataḥ yamaḥ | [NāSmṛ, 2, 18 28.2]
yadā tv arthiguruprājñabhṛtyādīn avanīpatiḥ | [NāSmṛ, 2, 18 29.1]
anugṛhṇāti dānena tadā sa dhanadaḥ smṛtaḥ | [NāSmṛ, 2, 18 29.2]
tasmāt taṃ nāvajānīyān nākrośen na viśeṣayet | [NāSmṛ, 2, 18 30.1]
ājñāyāṃ cāsya tiṣṭheta mṛtyuḥ syāt tadvyatikramāt | [NāSmṛ, 2, 18 30.2]
tasya vṛttiḥ prajārakṣā vṛddhaprājñopasevanam | [NāSmṛ, 2, 18 31.1]
darśanaṃ vyavahārāṇām ātmanaś cābhirakṣaṇam | [NāSmṛ, 2, 18 31.2]
brāhmaṇān upaseveta nityaṃ rājā samāhitaḥ | [NāSmṛ, 2, 18 32.1]
saṃyuktaṃ brāhmaṇaiḥ kṣatraṃ mūlaṃ lokābhirakṣaṇe | [NāSmṛ, 2, 18 32.2]
brāhmaṇasyāparīhāro rājanyāsanam agrataḥ | [NāSmṛ, 2, 18 33.1]
prathamaṃ darśanaṃ prātaḥ sarvebhyaś cābhivādanam | [NāSmṛ, 2, 18 33.2]
agraṃ navebhyaḥ sasyebhyo mārgadānaṃ ca gacchataḥ | [NāSmṛ, 2, 18 34.1]
bhaikṣahetoḥ parāgāre praveśas tv anivāritaḥ | [NāSmṛ, 2, 18 34.2]
samitpuṣpodakādāneṣv asteyaṃ saparigrahāt | [NāSmṛ, 2, 18 35.1]
anākṣepaḥ parebhyaś ca saṃbhāṣaś ca parastriyā | [NāSmṛ, 2, 18 35.2]
nadīṣv avetanas tāraḥ pūrvam uttaraṇaṃ tathā | [NāSmṛ, 2, 18 36.1]
tareṣv aśulkadānaṃ ca na ced vāṇijyam asya tat | [NāSmṛ, 2, 18 36.2]
vartamāno 'dhvani śrānto gṛhṇann anivasan svayam | [NāSmṛ, 2, 18 37.1]
brāhmaṇo nāparādhnoti dvāv ikṣū pañca mūlakān | [NāSmṛ, 2, 18 37.2]
nābhiśastān na patitān na dviṣo na ca nāstikāt | [NāSmṛ, 2, 18 38.1]
na sopadhān nānimittaṃ na dātāraṃ prapīḍya ca | [NāSmṛ, 2, 18 38.2]
arthānāṃ bhūribhāvāc ca deyatvācca mahātmanām | [NāSmṛ, 2, 18 39.1]
śreyān pratigraho rājñāṃ anyeṣāṃ brāhmaṇād ṛte | [NāSmṛ, 2, 18 39.2]
brāhmaṇaś caiva rājā ca dvāvapyetau dhṛtavratau | [NāSmṛ, 2, 18 40.1]
naitayor antaraṃ kiṃcit prajādharmābhirakṣaṇāt | [NāSmṛ, 2, 18 40.2]
dharmajñasya kṛtajñasya rakṣārthaṃ śāsato 'śucīn | [NāSmṛ, 2, 18 41.1]
medhyam eva dhanaṃ prāhus tīkṣṇasyāpi mahīpateḥ | [NāSmṛ, 2, 18 41.2]
śucīnām aśucīnāṃ ca saṃnipāto yathāmbhasām | [NāSmṛ, 2, 18 42.1]
samudre samatāṃ yāti tadvad rājño dhanāgamaḥ | [NāSmṛ, 2, 18 42.2]
yathā cāgnau sthitaṃ dīpte śuddhim āyāti kāñcanam | [NāSmṛ, 2, 18 43.1]
evam evāgamā sarve śuddhim āyānti rājasu | [NāSmṛ, 2, 18 43.2]
ya eva kaścit svadravyaṃ brāhmaṇebhyaḥ prayacchati | [NāSmṛ, 2, 18 44.1]
tad rājñāpy anumantavyam eṣa dharmaḥ sanātanaḥ | [NāSmṛ, 2, 18 44.2]
anyaprakārād ucitād bhūmeḥ ṣaḍbhāgasaṃjñitāt | [NāSmṛ, 2, 18 45.1]
baliḥ sa tasya vihitaḥ prajāpālanavetanam | [NāSmṛ, 2, 18 45.2]
śakyaṃ tat punar ādātuṃ yad abrāhmaṇasātkṛtam | [NāSmṛ, 2, 18 46.1]
brāhmaṇāya tu yad dattaṃ na tasya haraṇaṃ punaḥ | [NāSmṛ, 2, 18 46.2]
dānam adhyayanaṃ yajñas tasya karma trilakṣaṇam | [NāSmṛ, 2, 18 47.1]
yājanādhyāpane vṛttis tṛtīyas tu pratigrahaḥ | [NāSmṛ, 2, 18 47.2]
svakarmaṇi dvijas tiṣṭhed vṛttim āhārayet kṛtām | [NāSmṛ, 2, 18 48.1]
nāsadbhyaḥ pratigṛhṇīyād varṇebhyo niyame 'sati | [NāSmṛ, 2, 18 48.2]
aśucir vacanād yasya śucir bhavati puruṣaḥ | [NāSmṛ, 2, 18 49.1]
śuciś caivāśuciḥ sadyaḥ kathaṃ rājā na daivatam | [NāSmṛ, 2, 18 49.2]
vidur ya eva devatvaṃ rājño hy amitatejasaḥ | [NāSmṛ, 2, 18 50.1]
tasya te pratigṛhṇanto na lipyante dvijātayaḥ | [NāSmṛ, 2, 18 50.2]
loke 'smin maṅgalāny aṣṭau brāhmaṇo gaur hutāśanaḥ | [NāSmṛ, 2, 18 51.1]
hiraṇyaṃ sarpir āditya āpo rājā tathāṣṭamaḥ | [NāSmṛ, 2, 18 51.2]
etāni satataṃ paśyen namasyed arcayec ca tān | [NāSmṛ, 2, 18 52.1]
pradakṣiṇaṃ ca kurvīta tathā hy āyur na hīyate | [NāSmṛ, 2, 18 52.2]
{NāSmṛ, 2, 19}
dvividhās taskarā jñeyāḥ paradravyāpahāriṇaḥ | [NāSmṛ, 2, 19 1.1]
prakāśāś cāprakāśāś ca tān vidyād ātmavān nṛpaḥ | [NāSmṛ, 2, 19 1.2]
prakāśavañcakās tatra kūṭamānatulāśritāḥ | [NāSmṛ, 2, 19 2.1]
utkoṭakāḥ sāhasikāḥ kitavāḥ paṇyayoṣitaḥ | [NāSmṛ, 2, 19 2.2]
pratirūpakarāś caiva maṅgaloddeśavṛttayaḥ | [NāSmṛ, 2, 19 3.1]
ity evamādayo jñeyāḥ prakāśalokavañcakāḥ | [NāSmṛ, 2, 19 3.2]
aprakāśāś ca vijñeyā bahirabhyantarāśritāḥ | [NāSmṛ, 2, 19 4.1]
suptān pramattāṃś ca narā muṣṇanty ākramya caiva te | [NāSmṛ, 2, 19 4.2]
deśagrāmagṛhaghnāś ca pathighnā granthimocakāḥ | [NāSmṛ, 2, 19 5.1]
ity evamādayo jñeyā aprakāśāś ca taskarāḥ | [NāSmṛ, 2, 19 5.2]
tān viditvā sukuśalaiś cārais tatkarmakāribhiḥ | [NāSmṛ, 2, 19 6.1]
anusṛtya gṛhītavyā gūḍhapraṇihitair naraiḥ | [NāSmṛ, 2, 19 6.2]
sabhāprapāpūpaśālāveśamadyānnavikrayāḥ | [NāSmṛ, 2, 19 7.1]
catuṣpathāś caityavṛkṣāḥ samājāḥ prekṣaṇāni ca | [NāSmṛ, 2, 19 7.2]
śūnyāgārāṇy araṇyāni devatāyatanāni ca | [NāSmṛ, 2, 19 8.1]
cārair vineyāny etāni cauragrahaṇatatparaiḥ | [NāSmṛ, 2, 19 8.2]
tathaivānye praṇihitāḥ śraddheyāś citravādinaḥ | [NāSmṛ, 2, 19 9.1]
carā hy utsāhayeyus tāṃs taskarān pūrvataskarāḥ | [NāSmṛ, 2, 19 9.2]
annapānasamādānaiḥ samājotsavadarśanaiḥ | [NāSmṛ, 2, 19 10.1]
tathā cauryāpadeśaiś ca kuryus teṣāṃ samāgamam | [NāSmṛ, 2, 19 10.2]
ye tatra nopasarpanti sṛtāḥ praṇihitā api | [NāSmṛ, 2, 19 11.1]
te 'bhisārya gṛhītavyāḥ saputrapaśubāndhavāḥ | [NāSmṛ, 2, 19 11.2]
yāṃs tatra caurān gṛhṇīyāt tān vitāḍya viḍambya ca | [NāSmṛ, 2, 19 12.1]
avaghuṣya ca sarvatra vadhyāś citravadhena te | [NāSmṛ, 2, 19 12.2]
na tv ahoḍhānvitāś caurā rājñā vadhyā hyanāgamāḥ | [NāSmṛ, 2, 19 13.1]
sahoḍhān sopakaraṇān kṣipraṃ caurān praśāsayet | [NāSmṛ, 2, 19 13.2]
svadeśaghātino ye syus tathā panthāvarodhinaḥ | [NāSmṛ, 2, 19 14.1]
teṣāṃ sarvasvam ādāya bhūyo nindāṃ prakalpayet | [NāSmṛ, 2, 19 14.2]
ahoḍhān vimṛśec caurān gṛhītān pariśaṅkayā | [NāSmṛ, 2, 19 15.1]
bhayopadhābhiś citrābhir brūyus tathā yathākṛtam | [NāSmṛ, 2, 19 15.2]
deśaṃ kālaṃ diśaṃ jātiṃ nāma vā saṃpratiśrayam | [NāSmṛ, 2, 19 16.1]
kṛtyaṃ karmakarā vā syuḥ praṣṭavyās te vinigrahe | [NāSmṛ, 2, 19 16.2]
varṇasvarākārabhedāt sasaṃdigdhanivedanāt | [NāSmṛ, 2, 19 17.1]
adeśakāladṛṣṭatvād vāsasyāpy aviśodhanāt | [NāSmṛ, 2, 19 17.2]
asadvyayāt pūrvacauryād asatsaṃsargakāraṇāt | [NāSmṛ, 2, 19 18.1]
leśair apy avagantavyā na hoḍhenaiva kevalam | [NāSmṛ, 2, 19 18.2]
dasyuvṛtte yadi nare śaṅkā syāt taskare 'pi vā | [NāSmṛ, 2, 19 19.1]
yadi spṛśyeta leśena kāryaḥ syācchapathaḥ tataḥ | [NāSmṛ, 2, 19 19.2]
caurāṇāṃ bhaktadā ye syus tathāgnyudakadāyakāḥ | [NāSmṛ, 2, 19 20.1]
āvāsadā deśikadās tathaivottaradāyakāḥ | [NāSmṛ, 2, 19 20.2]
kretāraś caiva bhāṇḍānāṃ pratigrāhiṇa eva ca | [NāSmṛ, 2, 19 21.1]
samadaṇḍāḥ smṛtā hy ete ye ca pracchādayanti tān | [NāSmṛ, 2, 19 21.2]
rāṣṭreṣu rāṣṭrādhikṛtāḥ sāmantāś caiva coditāḥ | [NāSmṛ, 2, 19 22.1]
abhyāghāteṣu madhyasthā yathā caurās tathaiva te | [NāSmṛ, 2, 19 22.2]
gocare yasya muṣyeta tena caurāḥ prayatnataḥ | [NāSmṛ, 2, 19 23.1]
mṛgyā dāpyo 'nyathā moṣaṃ padaṃ yadi na nirgatam | [NāSmṛ, 2, 19 23.2]
nirgate tu pade tasmin naṣṭe 'nyatra nipātite | [NāSmṛ, 2, 19 24.1]
sāmantān mārgapālāṃś ca dikpālāṃś caiva dāpayet | [NāSmṛ, 2, 19 24.2]
gṛhe vai muṣite rājā cauragrāhāṃs tu dāpayet | [NāSmṛ, 2, 19 25.1]
ārakṣakān rāṣṭrikāṃś ca yadi cauro na labhyate | [NāSmṛ, 2, 19 25.2]
yadi vā dāpyamānānāṃ tasmin moṣe tu saṃśayaḥ | [NāSmṛ, 2, 19 26.1]
muṣitaḥ śapathaṃ śāpyo moṣe vaiśodhyakāraṇāt | [NāSmṛ, 2, 19 26.2]
acaure dāpite moṣaṃ cauryavaiśodhyakāraṇāt | [NāSmṛ, 2, 19 27.1]
caure labdhe labheyus te dviguṇaṃ pratipāditāḥ | [NāSmṛ, 2, 19 27.2]
caurahṛtaṃ prayatnena sarūpaṃ pratipādayet | [NāSmṛ, 2, 19 28.1]
tadabhāve tu mūlyaṃ syād daṇḍaṃ dāpyaś ca tatsamam | [NāSmṛ, 2, 19 28.2]
kāṣṭhakāṇḍatṛṇādīnāṃ mṛnmayānāṃ tathaiva ca | [NāSmṛ, 2, 19 29.1]
veṇuvaiṇavabhāṇḍānāṃ vetrasnāyvasthicarmaṇām | [NāSmṛ, 2, 19 29.2]
śākaharitamūlānāṃ haraṇe phalapuṣpayoḥ | [NāSmṛ, 2, 19 30.1]
gorasekṣuvikārāṇāṃ tathā lavaṇatailayoḥ | [NāSmṛ, 2, 19 30.2]
pakvānnānāṃ kṛtānnānāṃ madyānām āmiṣasya ca | [NāSmṛ, 2, 19 31.1]
sarveṣām alpamūlyānāṃ mūlyāt pañcaguṇo damaḥ | [NāSmṛ, 2, 19 31.2]
tulādharimameyānāṃ gaṇimānāṃ ca sarvaśaḥ | [NāSmṛ, 2, 19 32.1]
ebhyas tūtkṛṣṭamūlyānāṃ mūlyād daśaguṇo damaḥ | [NāSmṛ, 2, 19 32.2]
dhānyaṃ daśabhyaḥ kumbhebhyo harato 'bhyadhikaṃ vadhaḥ | [NāSmṛ, 2, 19 33.1]
nyūnaṃ tv ekādaśaguṇaṃ daṇḍaṃ dāpyo 'bravīn manuḥ | [NāSmṛ, 2, 19 33.2]
suvarṇarajatādīnām uttamānāṃ ca vāsasām | [NāSmṛ, 2, 19 34.1]
ratnānāṃ caiva mukhyānāṃ śatād abhyadhikaṃ vadhaḥ | [NāSmṛ, 2, 19 34.2]
puruṣaṃ harataḥ pātyo daṇḍa uttamasāhasaḥ | [NāSmṛ, 2, 19 35.1]
sarvasvaṃ strīṃ tu harataḥ kanyāṃ tu harato vadhaḥ | [NāSmṛ, 2, 19 35.2]
mahāpaśūn stenayato daṇḍa uttamasāhasaḥ | [NāSmṛ, 2, 19 36.1]
madhyamo madhyamapaśuṃ pūrvaḥ kṣudrapaśuṃ haran | [NāSmṛ, 2, 19 36.2]
caturviṃśāvaraḥ pūrvaḥ paraḥ ṣaṇṇavatir bhavet | [NāSmṛ, 2, 19 37.1]
śatāni pañca tu paro madhyamo dviśatāvaraḥ | [NāSmṛ, 2, 19 37.2]
sahasraṃ tūttamo jñeyaḥ paraḥ pañcaśatāvaraḥ | [NāSmṛ, 2, 19 38.1]
trividhaḥ sāhaseṣv eva daṇḍaḥ proktaḥ svayaṃbhuvā | [NāSmṛ, 2, 19 38.2]
prathame granthibhedānām aṅgulyaṅguṣṭhayor vadhaḥ | [NāSmṛ, 2, 19 39.1]
dvitīye caiva taccheṣaṃ daṇḍaḥ pūrvaś ca sāhasaḥ | [NāSmṛ, 2, 19 39.2]
goṣu brāhmaṇasaṃsthāsu sthūrāyāś chedanaṃ bhavet | [NāSmṛ, 2, 19 40.1]
dāsīṃ tu harato nityam ardhapādavikartanam | [NāSmṛ, 2, 19 40.2]
yena yena viśeṣeṇa stenāṅgena viceṣṭate | [NāSmṛ, 2, 19 41.1]
tat tad evāsya chettavyaṃ tan manor anuśāsanam | [NāSmṛ, 2, 19 41.2]
garīyasi garīyāṃsam agarīyasi vā punaḥ | [NāSmṛ, 2, 19 42.1]
stene nipātayed daṇḍaṃ na yathā prathame tathā | [NāSmṛ, 2, 19 42.2]
daśa sthānāni daṇḍasya manuḥ svāyaṃbhuvo 'bravīt | [NāSmṛ, 2, 19 43.1]
triṣu varṇeṣu yāni syur brāhmaṇo rakṣitaḥ sadā | [NāSmṛ, 2, 19 43.2]
upastham udaraṃ jihvā hastau pādau ca pañcamam | [NāSmṛ, 2, 19 44.1]
cakṣur nāsā ca karṇau ca dhanaṃ dehas tathaiva ca | [NāSmṛ, 2, 19 44.2]
aparādhaṃ parijñāya deśakālau ca tattvataḥ | [NāSmṛ, 2, 19 45.1]
sārānubandhāv ālokya daṇḍān etān prakalpayet | [NāSmṛ, 2, 19 45.2]
na mitrakāraṇād rājñā vipulād vā dhanāgamāt | [NāSmṛ, 2, 19 46.1]
utsraṣṭavyaḥ sāhasikas tyaktātmā manur abravīt | [NāSmṛ, 2, 19 46.2]
yāvān avadhyasya vadhe tāvān vadhyasya mokṣaṇe | [NāSmṛ, 2, 19 47.1]
bhavaty adharmo nṛpater dharmas tu viniyacchataḥ | [NāSmṛ, 2, 19 47.2]
na jātu brāhmaṇaṃ hanyāt sarvapāpeṣv api sthitam | [NāSmṛ, 2, 19 48.1]
nirvāsaṃ kārayet kāmam iti dharmo vyavasthitaḥ | [NāSmṛ, 2, 19 48.2]
sarvasvaṃ vā hared rājā caturthaṃ vāvaśeṣayet | [NāSmṛ, 2, 19 49.1]
bhṛtyebhyo 'nusmaran dharmaṃ prājāpatyam iti sthitiḥ | [NāSmṛ, 2, 19 49.2]
brāhmaṇasyāparādhe tu caturṣv aṅko vidhīyate | [NāSmṛ, 2, 19 50.1]
gurutalpe surāpāne steye brāhmaṇahiṃsane | [NāSmṛ, 2, 19 50.2]
gurutalpe bhagaḥ kāryaḥ surāpāne dhvajaḥ smṛtaḥ | [NāSmṛ, 2, 19 51.1]
steye tu śvapadaṃ kṛtvā śikhipittena kūṭayet | [NāSmṛ, 2, 19 51.2]
viśirāḥ puruṣaḥ kāryo lalāṭe bhrūṇaghātinaḥ | [NāSmṛ, 2, 19 52.1]
asaṃbhāṣyaś ca kartavyas tan manor anuśāsanam | [NāSmṛ, 2, 19 52.2]
rājā stenena gantavyo muktakeśena dhāvatā | [NāSmṛ, 2, 19 53.1]
ācakṣāṇena tatsteyam evaṃ kartāsmi śādhi mām | [NāSmṛ, 2, 19 53.2]
anenā bhavati stenaḥ svakarmapratipādanāt | [NāSmṛ, 2, 19 54.1]
rājānaṃ tat spṛśed ena utsṛjantaṃ sakilbiṣam | [NāSmṛ, 2, 19 54.2]
rājabhir dhṛtadaṇḍās tu kṛtvā pāpāni mānavāḥ | [NāSmṛ, 2, 19 55.1]
nirmalāḥ svargam āyānti santaḥ sukṛtino yathā | [NāSmṛ, 2, 19 55.2]
śāsanād vā vimokṣād vā steno mucyate kilbiṣāt | [NāSmṛ, 2, 19 56.1]
aśāsanāt tu tad rājā stenasyāpnoti kilbiṣam | [NāSmṛ, 2, 19 56.2]
gurur ātmavatāṃ śāstā śāstā rājā durātmanām | [NāSmṛ, 2, 19 57.1]
atha pracchannapāpānāṃ śāstā vaivasvato yamaḥ | [NāSmṛ, 2, 19 57.2]
aṣṭāpādyaṃ tu śūdrasya steye bhavati kilbiṣam | [NāSmṛ, 2, 19 58.1]
dvir aṣṭāpādyaṃ vaiśyasya dvātriṃśat kṣatriyasya tu | [NāSmṛ, 2, 19 58.2]
brāhmaṇasya catuḥṣaṣṭīty evaṃ svāyaṃbhuvo 'bravīt | [NāSmṛ, 2, 19 59.1]
tatrāpi ca viśeṣeṇa vidvatsv abhyadhikaṃ bhavet | [NāSmṛ, 2, 19 59.2]
śārīraś cārthadaṇḍaś ca daṇḍas tu dvividhaḥ smṛtaḥ | [NāSmṛ, 2, 19 60.1]
śārīrā daśadhā proktā arthadaṇḍās tv anekadhā | [NāSmṛ, 2, 19 60.2]
kākaṇyādis tv arthadaṇḍaḥ sarvasvāntas tathaiva ca | [NāSmṛ, 2, 19 61.1]
śārīras tv avarodhādir jīvitāntas tathaiva ca | [NāSmṛ, 2, 19 61.2]
kākaṇyādis tu yo daṇḍaḥ sa tu māṣāparaḥ smṛtaḥ | [NāSmṛ, 2, 19 62.1]
māṣāvarādyo yaḥ proktaḥ kārṣāpaṇaparas tu saḥ | [NāSmṛ, 2, 19 62.2]
kārṣāpaṇāparādyas tu catuḥkārṣāpaṇaḥ paraḥ | [NāSmṛ, 2, 19 63.1]
dvyavaro 'ṣṭāparaś cānyas tryavaro dvādaśottaraḥ | [NāSmṛ, 2, 19 63.2]
kārṣāpaṇādyā ye proktāḥ sarve te syuś caturguṇāḥ | [NāSmṛ, 2, 19 64.1]
evam anye tu vijñeyāḥ prāk ca te pūrvasāhasāt | [NāSmṛ, 2, 19 64.2]
kārṣāpaṇo dakṣiṇasyāṃ diśi raupyaḥ pravartate | [NāSmṛ, 2, 19 65.1]
paṇair nibaddhaḥ pūrvasyāṃ ṣoḍaśaiva paṇāḥ sa tu | [NāSmṛ, 2, 19 65.2]
māṣo viṃśatibhāgas tu jñeyaḥ kārṣāpaṇasya tu | [NāSmṛ, 2, 19 66.1]
kākaṇī tu caturbhāgo māṣasya ca paṇasya ca | [NāSmṛ, 2, 19 66.2]
pāñcanadyāḥ pradeśe tu saṃjñā yā vyāvahārikī | [NāSmṛ, 2, 19 67.1]
kārṣāpaṇapramāṇaṃ tu nibaddham iha vai tayā | [NāSmṛ, 2, 19 67.2]
kārṣāpaṇo 'ṇḍikā jñeyāś catasras tās tu dhānakaḥ | [NāSmṛ, 2, 19 68.1]
taddvādaśa suvarṇasya dīnāraś citrakaḥ smṛtaḥ | [NāSmṛ, 2, 19 68.2]
vārttāṃ trayīṃ cāpy atha daṇḍanītim rājānuvartet saṃtatāpramattaḥ | [NāSmṛ, 2, 19 69.1]
hanyād upāyair nipuṇair gṛhītān pure ca rāṣṭre nigṛhṇīyāt pāpān | [NāSmṛ, 2, 19 69.2]
{NāSmṛ, 2, 20}
yadā sākṣī na vidyate vivāde vadatāṃ nṛṇām | [NāSmṛ, 2, 20 1.1]
tadā divyaiḥ parīkṣeta śapathaiś ca pṛthagvidhaiḥ | [NāSmṛ, 2, 20 1.2]
satyaṃ vāhanaśastrāṇi gobījarajatāni ca | [NāSmṛ, 2, 20 2.1]
devatāpitṛpādāś ca dattāni sukṛtāni ca | [NāSmṛ, 2, 20 2.2]
mahāparādhe divyāni dāpayet tu mahīpatiḥ | [NāSmṛ, 2, 20 3.1]
alpeṣu ca naraḥ śreṣṭhaḥ śapathaiḥ śāpayen naram | [NāSmṛ, 2, 20 3.2]
ete hi śapathāḥ proktāḥ sukarāḥ svalpasaṃśaye | [NāSmṛ, 2, 20 4.1]
sāhaseṣv abhiśāpe ca vidhir divyaḥ prakīrtitaḥ | [NāSmṛ, 2, 20 4.2]
saṃdigdhe 'rthe 'bhiyuktānāṃ pracchanneṣu viśeṣataḥ | [NāSmṛ, 2, 20 5.1]
divyaḥ pañcavidho jñeya ity āha bhagavān manuḥ | [NāSmṛ, 2, 20 5.2]
dhaṭo 'gnir udakaṃ caiva viṣaṃ kośaś ca pañcamaḥ | [NāSmṛ, 2, 20 6.1]
uktāny etāni divyāni dūṣitānāṃ viśodhane | [NāSmṛ, 2, 20 6.2]
saṃdigdheṣv abhiyuktānāṃ viśuddhyarthaṃ mahātmanā | [NāSmṛ, 2, 20 7.1]
nāradena punaḥ proktāḥ satyānṛtavibhāvanāḥ | [NāSmṛ, 2, 20 7.2]
vādino 'numatenainaṃ kārayen nānyathā budhaḥ | [NāSmṛ, 2, 20 7.3]
caturhastau tulāpādāv ucchrayeṇa prakīrtitau | [NāSmṛ, 2, 20 8.1]
ṣaḍḍhastaṃ tu tayor dṛṣṭaṃ pramāṇaṃ parimāṇataḥ | [NāSmṛ, 2, 20 8.2]
pādayor antaraṃ hastaṃ bhaved adhyardham eva ca | [NāSmṛ, 2, 20 9.1]
śikyadvayaṃ samāsajya dhaṭe karkaṭake dṛḍhe | [NāSmṛ, 2, 20 9.2]
tulayitvā naraṃ pūrvaṃ cihnaṃ kuryād dhaṭasya tu | [NāSmṛ, 2, 20 10.1]
kakṣāsthānena taṃ tulyam avatārya tato dhaṭāt | [NāSmṛ, 2, 20 10.2]
samayaiḥ parigṛhyainaṃ punar āropayen naraḥ | [NāSmṛ, 2, 20 11.1]
tasmin evaṃ kṛte sā cet kakṣe sthāpya suniścalā | [NāSmṛ, 2, 20 11.2]
tulito yadi vardheta śuddhaḥ syān nātre saṃśayaḥ | [NāSmṛ, 2, 20 12.1]
samo vā hīyamāno vā na viśuddho bhaven naraḥ | [NāSmṛ, 2, 20 12.2]
dharmaparyāyavacanair dhaṭa ity abhidhīyase | [NāSmṛ, 2, 20 13.1]
tvaṃ vetsi sarvabhūtānāṃ pāpāni sukṛtāni ca | [NāSmṛ, 2, 20 13.2]
tvam eva dhaṭa jānīṣe na vidur yāni mānuṣāḥ | [NāSmṛ, 2, 20 13.3]
vyavahārābhiśasto 'yaṃ mānuṣas tulyate tathā | [NāSmṛ, 2, 20 14.1]
tad eva saṃśayāpannaṃ dharmatas trātum arhasi | [NāSmṛ, 2, 20 14.2]
ata ūrdhvaṃ pravakṣyāmi lohasya vidhim uttamam | [NāSmṛ, 2, 20 15.1]
dvātriṃśadaṅgulāni tu maṇḍalān maṇḍalāntaram | [NāSmṛ, 2, 20 15.2]
aṣṭābhir maṇḍalair evam aṅgulānāṃ śatadvayam | [NāSmṛ, 2, 20 16.1]
caturviṃśat samākhyātaṃ saṃkhyātattvārthadarśibhiḥ | [NāSmṛ, 2, 20 16.2]
kalpitair maṇḍalair evam uṣitasya śucer api | [NāSmṛ, 2, 20 17.1]
saptāśvatthasya pattrāṇi sūtreṇāveṣṭya hastayoḥ | [NāSmṛ, 2, 20 17.2]
vidadhyāt taptalohasya pañcāśatpalam saṃmitam | [NāSmṛ, 2, 20 18.1]
hastābhyāṃ piṇḍam ādāya śanaiḥ saptapadaṃ vrajet | [NāSmṛ, 2, 20 18.2]
na maṇḍalam atikrāmen nāpy arvāk pādayet padam | [NāSmṛ, 2, 20 19.1]
na ca pātayetāprāptaḥ yāvadbhūmiḥ prakalpitā | [NāSmṛ, 2, 20 19.2]
tīrtvānena vidhānena maṇḍalāni samāhitaḥ | [NāSmṛ, 2, 20 20.1]
adagdhaḥ sarvato yas tu sa viśuddho bhaven naraḥ | [NāSmṛ, 2, 20 20.2]
bhayād vā pātayate yas tv adagdho yo vibhāvyate | [NāSmṛ, 2, 20 21.1]
punas taṃ hārayel lohaṃ sthitir eṣā purātanī | [NāSmṛ, 2, 20 21.2]
anena vidhinā kāryo hutāśasamayaḥ smṛtaḥ | [NāSmṛ, 2, 20 21.3]
tvam agne sarvabhūtānām antaścarasi sākṣivat | [NāSmṛ, 2, 20 22.1]
sukṛtaṃ duṣkṛtaṃ lokena ajñātaṃ vidyate tvayā | [NāSmṛ, 2, 20 22.2]
pracchannāni manuṣyāṇāṃ pāpāni sukṛtāni ca | [NāSmṛ, 2, 20 23.1]
yathāvad eva jānīṣe na vidur yāni mānuṣāḥ | [NāSmṛ, 2, 20 23.2]
vyavahārābhiśasto 'yaṃ puruṣaḥ śuddhim icchati | [NāSmṛ, 2, 20 24.1]
tad enaṃ saṃśayāpannaṃ dharmatas trātum arhasi | [NāSmṛ, 2, 20 24.2]
ataḥ paraṃ pravakṣyāmi toyasya vidhim uttamam | [NāSmṛ, 2, 20 25.1]
nātikrūreṇa dhanuṣā prerayet sāyakatrayam | [NāSmṛ, 2, 20 25.2]
madhyamas tu śaro grāhyaḥ puruṣeṇa yavīyasā | [NāSmṛ, 2, 20 26.1]
pratyānītasya tasyātha sa viśuddho bhaven naraḥ | [NāSmṛ, 2, 20 26.2]
anyathā na viśuddhaḥ syād ekāṅgam api darśayet | [NāSmṛ, 2, 20 27.1]
sthānād anyatra vā gacched yasmin pūrvaṃ niveśitaḥ | [NāSmṛ, 2, 20 27.2]
striyas tu na balāt kāryā na pumān api durbalaḥ | [NāSmṛ, 2, 20 28.1]
bhīrutvād yoṣito mṛtyuḥ kṛśasyāpi balāt kuryāt | [NāSmṛ, 2, 20 28.2]
sahasā prāpnuyāt sarvāṃs tasmād etān na majjayet | [NāSmṛ, 2, 20 28.3]
toyamadhye manuṣyasya gṛhītvorū susaṃyataḥ | [NāSmṛ, 2, 20 29.1]
satyānṛtavibhāgasya toyāgnī spaṣṭakṛttamau | [NāSmṛ, 2, 20 30.1]
yataś cāgnir abhūd asmāt tatas toyaṃ viśiṣyate | [NāSmṛ, 2, 20 30.2]
kriyate dharmatattvajñair dūṣitānāṃ viśodhanam | [NāSmṛ, 2, 20 31.1]
tasmāt satyena bhagavañ jaleśa trātum arhasi | [NāSmṛ, 2, 20 31.2]
ataḥ paraṃ pravakṣyāmi viṣasya vidhim uttamam | [NāSmṛ, 2, 20 32.1]
tulayitvā viṣaṃ pūrvaṃ deyam etaddhimāgame | [NāSmṛ, 2, 20 32.2]
na pūrvāhṇe na madhyāhne na saṃdhyāyāṃ tu dharmavit | [NāSmṛ, 2, 20 33.1]
śaradgrīṣmavasanteṣu varṣāsu ca na dāpayet | [NāSmṛ, 2, 20 33.2]
bhagnaṃ ca dāritaṃ caiva dhūpitaṃ miśritaṃ tathā | [NāSmṛ, 2, 20 34.1]
kālakūṭam alambuṃ ca viṣaṃ yatnena varjayet | [NāSmṛ, 2, 20 34.2]
śārṅgahaimavataṃ śastaṃ gandhavarṇarasānvitam | [NāSmṛ, 2, 20 35.1]
mahādoṣavate deyaṃ rājñā tattvabubhutsayā | [NāSmṛ, 2, 20 35.2]
na bālāturavṛddheṣu naiva svalpāparādhiṣu | [NāSmṛ, 2, 20 36.1]
viṣasya tu yavān sapta dadyācchodhye ghṛtaplutān | [NāSmṛ, 2, 20 36.2]
viṣasya palaṣaḍbhāgād bhāgo viṃśatimas tu yaḥ | [NāSmṛ, 2, 20 37.1]
tam aṣṭabhāgahīnaṃ tu śodhye dadyād ghṛtaplutam | [NāSmṛ, 2, 20 37.2]
yathoktena vidhānena viprān spṛṣṭvānumoditaḥ | [NāSmṛ, 2, 20 38.1]
sopavāsaś ca khādeta devabrāhmaṇasaṃnidhau | [NāSmṛ, 2, 20 38.2]
viṣaṃ vegaklamāpetaṃ sukhena yadi jīryate | [NāSmṛ, 2, 20 39.1]
viśuddham iti taṃ jñātvā rājā satkṛtya mokṣayet | [NāSmṛ, 2, 20 39.2]
tvaṃ viṣa brahmaṇaḥ putraḥ satyadharmaratau sthitaḥ | [NāSmṛ, 2, 20 40.1]
śodhayainaṃ naraṃ pāpāt satyenāsyāmṛtībhava | [NāSmṛ, 2, 20 40.2]
ataḥ paraṃ pravakṣyāmi kośasya vidhim uttamam | [NāSmṛ, 2, 20 41.1]
pūrvāhṇe sopavāsasya snātasyārdrapaṭasya ca | [NāSmṛ, 2, 20 42.1]
saśūkasyāvyasaninaḥ kośapānaṃ vidhīyate | [NāSmṛ, 2, 20 42.2]
yadbhaktaḥ so 'bhiyuktaḥ syāt taddaivatyaṃ tu pāyayet | [NāSmṛ, 2, 20 43.1]
saptāhād yasya dṛśyate dvisaptāhena vā punaḥ | [NāSmṛ, 2, 20 43.2]
pratyātmikaṃ tu yatkiṃcit saiva tasya vibhāvanā | [NāSmṛ, 2, 20 43.3]
dvisaptāhāt paraṃ yasya mahad vā vaikṛtaṃ bhavet | [NāSmṛ, 2, 20 44.1]
nābhiyojyaḥ sa viduṣāṃ kṛtakālavyatikramāt | [NāSmṛ, 2, 20 44.2]
mahāparādhe nirdharme kṛtaghne klībakutsite | [NāSmṛ, 2, 20 45.1]
nāstikavrātyadāseṣu kośapānaṃ vivarjayet | [NāSmṛ, 2, 20 45.2]
yathoktena prakāreṇa pañca divyāni dharmavit | [NāSmṛ, 2, 20 46.1]
dadyād rājābhiyuktānāṃ pretya ceha ca nandati | [NāSmṛ, 2, 20 46.2]
na viṣaṃ brāhmaṇe dadyān na lohaṃ kṣatriyo haret | [NāSmṛ, 2, 20 47.1]
na nimajjyāpsu vaiśyaś ca śūdraḥ kośaṃ na pāyayet | [NāSmṛ, 2, 20 47.2]
varṣāsu na viṣaṃ dadyāt hemante nāpsu majjayet | [NāSmṛ, 2, 20 48.1]
na lohaṃ hārayed grīṣme na kośaṃ pāyayen niśi | [NāSmṛ, 2, 20 48.2]
