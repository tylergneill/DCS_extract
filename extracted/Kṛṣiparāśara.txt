{KṛṣiPar, 1}
prajāpatiṃ namaskṛtya kṛṣikarmavivecanam | [KṛṣiPar, 1 1.1]
kṛṣakāṇāṃ hitārthāya brūte ṛṣiparāśaraḥ | [KṛṣiPar, 1 1.2]
caturvedāntago vipraḥ śāstravādī vicakṣaṇaḥ | [KṛṣiPar, 1 2.1]
alakṣmyā gṛhyate so'pi prārthanālāghavānvitaḥ | [KṛṣiPar, 1 2.2]
ekayā ca punaḥ kṛṣyā prārthako naiva jāyate | [KṛṣiPar, 1 3.1]
kṛṣyanvito hi loke'sminbhūyādekaśca bhūpatiḥ | [KṛṣiPar, 1 3.2]
suvarṇaraupyamāṇikyavasanairapi pūritāḥ | [KṛṣiPar, 1 4.1]
tathāpi prārthayantyeva kṛṣakān bhaktatṛṣṇayā | [KṛṣiPar, 1 4.2]
kaṇṭhe karṇe ca haste ca suvarṇaṃ vidyate yadi | [KṛṣiPar, 1 5.1]
upavāsastathāpi syādannābhāvena dehinām | [KṛṣiPar, 1 5.2]
yanna prāṇā balaṃ cānnamannaṃ sarvārthasādhanam | [KṛṣiPar, 1 6.1]
devāsuramanuṣyāśca sarve cānnopajīvinaḥ | [KṛṣiPar, 1 6.2]
annaṃ hi dhānyasaṃjātaṃ dhānyaṃ kṛpayā vinā na ca | [KṛṣiPar, 1 7.1]
tasmāt sarvaṃ parityajya kṛṣiṃ yatnena kārayet | [KṛṣiPar, 1 7.2]
kṛṣir dhainyā kṛṣirmedhyā jantūnāṃ jīvanaṃ kṛṣiḥ | [KṛṣiPar, 1 8.1]
hiṃsādidoṣayukto 'pi mucyate tithipūjanāt | [KṛṣiPar, 1 8.2]
tenārcitaṃ jagat sarvamatithiryena pūjitaḥ | [KṛṣiPar, 1 9.1]
arcitāstena devāśca sa eva puruṣottamaḥ | [KṛṣiPar, 1 9.2]
tathā ca parāśaraḥ | [KṛṣiPar, 1 10.1]
vṛṣṭimūlā kṛṣiḥ sarvā vṛṣṭimūlaṃ ca jīvanam | [KṛṣiPar, 1 10.2]
tasmādādau prayatnena vṛṣṭijñānaṃ samācaret | [KṛṣiPar, 1 10.3]
ato vatsararājānaṃ mantriṇaṃ meghameva ca | [KṛṣiPar, 1 11.1]
āḍhakaṃ salilasyāpi vṛṣṭijñānāya śodhayet | [KṛṣiPar, 1 11.2]
atha rājānayanam | [KṛṣiPar, 1 12.1]
śākaṃ triguṇitaṃ kṛtvā dviyutaṃ muninā haret | [KṛṣiPar, 1 12.2]
bhāgaśiṣṭo nṛpo jñeyo nṛpamantrī caturthakaḥ | [KṛṣiPar, 1 12.3]
cittalārke nṛpe vṛṣṭirvṛṣṭirugrā niśāpatau | [KṛṣiPar, 1 13.1]
vṛṣṭirmandā sadā bhaume candraje vṛṣṭiruttamā | [KṛṣiPar, 1 13.2]
gurau ca śobhanā vṛṣṭirbhārgave vṛṣṭiruttamā | [KṛṣiPar, 1 14.1]
pṛthivī dhūlisampūrṇā vṛṣṭihīnā śanau bhavet | [KṛṣiPar, 1 14.2]
cakṣūrogo jvarāriṣṭaṃ sarvopadrava eva ca | [KṛṣiPar, 1 15.1]
mandā vṛṣṭiḥ sadā vāto yatrābde bhāskaro nṛpaḥ | [KṛṣiPar, 1 15.2]
yasmin saṃvatsare caiva candro rājā bhaved dhruvam | [KṛṣiPar, 1 16.1]
kuryāt śasyānvitāṃ pṛthvīṃ nairujyaṃ cāpi mānave | [KṛṣiPar, 1 16.2]
śasyahānirbhavettatra nityaṃ rogaśca mānave | [KṛṣiPar, 1 17.1]
yasmin abde kujo rājā śasyaśūnyā ca medinī | [KṛṣiPar, 1 17.2]
nairujyaṃ supracāraśca subhikṣaṃ kṣitimaṇḍale | [KṛṣiPar, 1 18.1]
yatrābde candrajo rājā sarvaśasyā ca medinī | [KṛṣiPar, 1 18.2]
dharmasthitirmanaḥsthairyaṃ vṛṣṭikāraṇamuttamam | [KṛṣiPar, 1 19.1]
yasmin abde gurū rājā sarvā vasumatī mahī | [KṛṣiPar, 1 19.2]
nṛpāṇāṃ vardhanaṃ nityaṃ dhanadhānyādikaṃ phalam | [KṛṣiPar, 1 20.1]
rājā daityaguruḥ kuryāt sarvaśasyaṃ rasātalam | [KṛṣiPar, 1 20.2]
saṃgrāmo vātavṛṣṭiśca rogopadrava eva ca | [KṛṣiPar, 1 21.1]
mandā vṛṣṭiḥ sadā vāto nṛpe saṃvatsare śanau | [KṛṣiPar, 1 21.2]
yathā vṛṣṭiphalaṃ proktaṃ vatsaragrahabhūpatau | [KṛṣiPar, 1 22.1]
tadvad vṛṣṭiphalaṃ jñeyaṃ vijñairvatsaramantriṇi | [KṛṣiPar, 1 22.2]
atha meghanayanam | [KṛṣiPar, 1 23.1]
śakābdaṃ vahṇisaṃyuktaṃ vedabhāgasamāhṛtam | [KṛṣiPar, 1 23.2]
śeṣaṃ meghaṃ vijānīyādāvartādi yathākramam | [KṛṣiPar, 1 23.3]
āvartaṃścaiva saṃvartaḥ puṣkaro droṇa eva ca | [KṛṣiPar, 1 24.1]
catvāro jaladāḥ proktā āvartādi yathākramam | [KṛṣiPar, 1 24.2]
ekadeśena cāvartaḥ saṃvartaḥ sarvato jalam | [KṛṣiPar, 1 25.1]
puṣkare duṣkaraṃ vāri droṇe bahujalā mahī | [KṛṣiPar, 1 25.2]
atha jalāḍhakanirṇayaḥ | [KṛṣiPar, 1 26.1]
śatayojanavistīrṇaṃ triṃśadyojanamucchritam | [KṛṣiPar, 1 26.2]
āḍhakasya bhavenmānaṃ munibhiḥ parikīrtitam | [KṛṣiPar, 1 26.3]
yugmājagomatsyagate śaśāṅke raviryadā karkaṭakaṃ prayāti | [KṛṣiPar, 1 27.1]
jalaṃ śatāḍhaṃ harikārmuke 'rdhaṃ vadanti kanyāmṛgayoraśītim | [KṛṣiPar, 1 27.2]
kulīrakumbhālitulābhidhāne jalāḍhakaṃ ṣaṇṇavatiṃ vadanti | [KṛṣiPar, 1 28.1]
anena mānena tu vatsarasya nirūpya nīraṃ kṛṣikarma kāryam | [KṛṣiPar, 1 28.2]
samudre daśabhāgāṃśca ṣaḍbhāgānapi parvate | [KṛṣiPar, 1 29.1]
pṛthivyāṃ caturo bhāgānsadā varṣati vāsavaḥ | [KṛṣiPar, 1 29.2]
atha pauṣavṛṣṭijñānam | [KṛṣiPar, 1 30.1]
sārdhaṃ dinadvayaṃ mānaṃ kṛtvā pauṣādinā budhaḥ | [KṛṣiPar, 1 30.2]
gaṇayenmāsikīṃ vṛṣṭimavṛṣṭiṃ vānilakramāt | [KṛṣiPar, 1 30.3]
saumyavāruṇayorvṛṣṭiravṛṣṭiḥ pūrvayāmyayoḥ | [KṛṣiPar, 1 31.1]
nirvāte vṛṣṭihāniḥ syāt saṃkule saṃkulaṃ jalam | [KṛṣiPar, 1 31.2]
ekaikaṃ pañcadaṇḍena māsasya divaso mataḥ | [KṛṣiPar, 1 32.1]
pūrvārddhe vāsarī vṛṣṭiruttarārddhe ca naiśikī | [KṛṣiPar, 1 32.2]
dattvā daṇḍe patākāṃ tu vātasyānukrameṇa ca | [KṛṣiPar, 1 33.1]
vijñeyā māsikī vṛṣṭiḥ kṛtvā yatnamaharniśam | [KṛṣiPar, 1 33.2]
dhūlībhireva dhavalīkṛtam antarikṣaṃ vidyucchaṭācchuritavāruṇadigvibhāgam | [KṛṣiPar, 1 34.1]
pauṣe yadā bhavati māsi site ca pakṣe toyena tatra sakalā plavate dharitrī | [KṛṣiPar, 1 34.2]
pauṣe masi yadā vṛṣṭiḥ kujjhaṭirvā yadā bhavet | [KṛṣiPar, 1 35.1]
tadādau saptame māsi vāripūrṇā bhavenmahī | [KṛṣiPar, 1 35.2]
yadā pauṣe site pakṣe nabho meghāvṛtaṃ bhavet | [KṛṣiPar, 1 36.1]
toyāvṛtā dharitrī ca bhavet saṃvatsare tadā | [KṛṣiPar, 1 36.2]
mīnavṛścikayormadhye yadi varṣati vāsavaḥ | [KṛṣiPar, 1 37.1]
tadādau saptame māsi tattithau plavate mahī | [KṛṣiPar, 1 37.2]
atha māghavṛṣṭijñānam | [KṛṣiPar, 1 38.1]
māghasya sitasaptamyāṃ vṛṣṭirvā meghadarśanam | [KṛṣiPar, 1 38.2]
tadā saṃvatsaro dhanyaḥ sarvaśasyaphalapradaḥ | [KṛṣiPar, 1 38.3]
māghe bahulasaptamyāṃ tathaiva phālgunasya ca | [KṛṣiPar, 1 39.1]
caitre śuklatṛtīyāyāṃ vaiśākhe prathame 'hani | [KṛṣiPar, 1 39.2]
etāsu caṇḍavāto vā taḍidvṛṣṭirathāpi vā | [KṛṣiPar, 1 40.1]
tadā syācchobhanā prāvṛḍ bhavetsasyavatī mahī | [KṛṣiPar, 1 40.2]
saptamyāṃ svātiyoge yadi patati jalaṃ māghapakṣe 'ndhakāre vāyurvā caṇḍavegaḥ sajalajaladharo garjito vāsavo vā | [KṛṣiPar, 1 41.1]
vidyunmālākulaṃ vā yadi bhavati nabho naṣṭacandrārkatāraṃ tāvadvarṣanti meṣā dharaṇitalagatā yāvad ā kārtikāntam | [KṛṣiPar, 1 41.2]
māghe māsi nirantaraṃ yadi bhavet prāleyatoyāgamo vātā vānti ca phālgune jaladharaiścitre ca channaṃ nabhaḥ | [KṛṣiPar, 1 42.1]
vaiśākhe karakāḥ patanti satataṃ jyaiṣṭhe pracaṇḍātapāḥ tāvadvarṣati vāsavo ravirasau yāvattulāyāṃ vrajet | [KṛṣiPar, 1 42.2]
atha phālgunavṛṣṭijñānam | [KṛṣiPar, 1 43.1]
pañcamyādiṣu pañcasu kumbhe 'rke yadi bhavati rohiṇīyogāḥ | [KṛṣiPar, 1 43.2]
adhamatamādhamamadhyamamahadatimahāmbhasāṃ nipātaḥ | [KṛṣiPar, 1 43.3]
atha caitravṛṣṭijñānam | [KṛṣiPar, 1 44.1]
pratipadi madhumāse bhānuvāraḥ sitāyāṃ yadi bhavati tadā syāccittalā vṛṣṭirabde | [KṛṣiPar, 1 44.2]
aviralapṛthudhārāsāndravṛṣṭipravāhair dharaṇitalam aśeṣaṃ plāvyate somavāre | [KṛṣiPar, 1 44.3]
avanitanayavāre vārivṛṣṭirna samyag budhagurubhṛgujānāṃ śasyasampatpramodaḥ | [KṛṣiPar, 1 45.1]
jalanidhirapi śoṣaṃ yāti vāre ca śaurerbhavati khalu dharitrī dhūlijālairadṛśyā | [KṛṣiPar, 1 45.2]
caitrādyabhāge citrāyāṃ bhavecca cittalā kṣitiḥ | [KṛṣiPar, 1 46.1]
śeṣe nīcairna vātyarthaṃ kṣmāmadhye bahuvarṣiṇī | [KṛṣiPar, 1 46.2]
mūlasyādau yamasyānte caitre vāyuraharniśam | [KṛṣiPar, 1 47.1]
ārdrādīni ca ṛkṣāṇi vṛṣṭihetorviśodhayet | [KṛṣiPar, 1 47.2]
atha vaiśākhavṛṣṭijñānam | [KṛṣiPar, 1 48.1]
pravāhayutanadyāṃ tu daṇḍaṃ nyasya jale niśi | [KṛṣiPar, 1 48.2]
vaiśākhaśuklapratipattithau vṛṣṭiṃ nirūpayet | [KṛṣiPar, 1 48.3]
oṃ siddhiriti mantreṇa mantrayitvā śatadvayam | [KṛṣiPar, 1 49.1]
aṅkayitvā tu taddaṇḍam aṅkatulye jale kṣipet | [KṛṣiPar, 1 49.2]
prātarutthāya sahasā tadaṅkaṃ tu nirūpayet | [KṛṣiPar, 1 50.1]
samaṃ caivādhikaṃ nyūnaṃ bhaviṣyajjalakāṅkṣayā | [KṛṣiPar, 1 50.2]
gatavatsaravadvāri vanyā caiva same bhavet | [KṛṣiPar, 1 51.1]
hīne hīnaṃ bhavedvāri bhaved vanyā ca tādṛśī | [KṛṣiPar, 1 51.2]
aṅkādhikye ca dviguṇā vṛṣṭirvanyā ca jāyate | [KṛṣiPar, 1 52.1]
iti parāśareṇoktaṃ bhaviṣyadvṛṣṭilakṣaṇam | [KṛṣiPar, 1 52.2]
sūryodaye viplavato jagatāṃ vipattirmadhyaṃ gate dinakare bahuśasyahāniḥ | [KṛṣiPar, 1 53.1]
astaṃgate dinakare tu tadardhaśasyaṃ aiśvaryabhogamatulaṃ khalu cārdharātre | [KṛṣiPar, 1 53.2]
rekhātrayaṃ samullikhya tābhistāśca vivardhayet | [KṛṣiPar, 1 54.1]
triśṛṅgaṃ sarvakoṇeṣu parvataṃ tatra dāpayet | [KṛṣiPar, 1 54.2]
īśānādidakṣiṇāṅkān sa likhed analāditaḥ | [KṛṣiPar, 1 55.1]
yena yenājasaṃkrāntistena prāvṛṭphalaṃ bhavet | [KṛṣiPar, 1 55.2]
ativṛṣṭiḥ samudre syādanāvṛṣṭistu parvate | [KṛṣiPar, 1 56.1]
kakṣayościttalā vṛṣṭiḥ suvṛṣṭistīrasaṅgame | [KṛṣiPar, 1 56.2]
atha jyaiṣṭhavṛṣṭilakṣaṇam | [KṛṣiPar, 1 57.1]
citrāsvātīviśākhāsu jyaiṣṭhe māsi nirabhratā | [KṛṣiPar, 1 57.2]
tāsveva śrāvaṇe māsi yadi varṣati vāsavaḥ | [KṛṣiPar, 1 57.3]
tadā saṃvatsaro dhanyo bahuśasyaphalapradaḥ | [KṛṣiPar, 1 57.4]
jyaiṣṭhādau sitapakṣe ca ārdrādidaśarkṣake | [KṛṣiPar, 1 58.1]
sajalā nirjalā yānti nirjalāḥ sajalā iva | [KṛṣiPar, 1 58.2]
athāvāhavṛṣṭilakṣaṇam | [KṛṣiPar, 1 59.1]
āṣāḍhyāṃ paurṇamāsyāṃ surapatikakubho vāti vātaḥ suvṛṣṭiḥ śasyadhvaṃsaṃ prakuryāddahanadiśigato mandavṛṣṭiryamena | [KṛṣiPar, 1 59.2]
naikasyāṃ śasyahānirvaruṇadiśi jalaṃ vāyunā vāyukopaḥ kauberyāṃ śasyapūrṇāṃ prathayati niyataṃ medinīṃ śambhunā ca | [KṛṣiPar, 1 59.3]
āṣāḍhasya site pakṣe navamyāṃ yadi varṣati | [KṛṣiPar, 1 60.1]
varṣatyeva tadā devastatrāvṛṣṭau kuto jalam | [KṛṣiPar, 1 60.2]
śuklāṣāḍhyāṃ navamyāmudayagiritaṭī nirmalatvaṃ prayāti svīyaṃ kāyaṃ vidhatte kharatanukiraṇo maṇḍalākārayogam | [KṛṣiPar, 1 61.1]
jīmūtairveṣṭito 'sau yadi bhavati ravirgamyamāno 'staśaile tāvatparyantameva pragalati jalado yāvadastaṃ tulāyāḥ | [KṛṣiPar, 1 61.2]
atha śrāvaṇavṛṣṭilakṣaṇam | [KṛṣiPar, 1 62.1]
rohiṇyāṃ śrāvaṇe māsi yadi varṣati vāsavaḥ | [KṛṣiPar, 1 62.2]
tadā vṛṣṭirbhavettāvad yāvannottiṣṭhate hariḥ | [KṛṣiPar, 1 62.3]
karkaṭe rohiṇīkakṣe yadi vṛṣṭirna jāyate | [KṛṣiPar, 1 63.1]
tadā parāśaraḥ prāha hā hā lokasya kā gatiḥ | [KṛṣiPar, 1 63.2]
śrāvaṇe māsi rohiṇyāṃ na bhavedvarṣaṇaṃ yadi | [KṛṣiPar, 1 64.1]
viphalārambhasaṃkleśāstadā syuḥ kṛṣivṛttayaḥ | [KṛṣiPar, 1 64.2]
atha sadyovṛṣṭijñānam | [KṛṣiPar, 1 65.1]
jalastho jalahasto vā nikaṭe 'tha jalasya vā | [KṛṣiPar, 1 65.2]
sraṣṭā pṛcchati sṛṣṭyarthaṃ vṛṣṭiḥ saṃjāyate cirāt | [KṛṣiPar, 1 65.3]
uttiṣṭhatyaṇḍamādāya yadā caiva pipīlikā | [KṛṣiPar, 1 66.1]
bhekaḥ śabdāyate kasmāt tadā vṛṣṭirbhaveddhruvam | [KṛṣiPar, 1 66.2]
biḍālā nakulāḥ sarpā ye cānye vā bileśayāḥ | [KṛṣiPar, 1 67.1]
dhāvanti śalabhā mattāḥ sadyovṛṣṭirbhaved dhruvam | [KṛṣiPar, 1 67.2]
kurvanti bālakā mārge dhūlibhiḥ setubandhanam | [KṛṣiPar, 1 68.1]
mayūrāścaiva nṛtyanti sadyovṛṣṭirbhaved dhruvam | [KṛṣiPar, 1 68.2]
āghātavātaduṣṭānāṃ nṛṇāmaṅge vyathā yadi | [KṛṣiPar, 1 69.1]
vṛkṣāgrārohaṇaṃ cāheḥ sadyovarṣaṇalakṣaṇam | [KṛṣiPar, 1 69.2]
pakṣayoḥ śoṣaṇaṃ raudre khagānāmambucāriṇām | [KṛṣiPar, 1 70.1]
jhiñjhīravas tathākāśe sadyo varṣaṇalakṣaṇam | [KṛṣiPar, 1 70.2]
atha grahasaṃcāre vṛṣṭijñānam | [KṛṣiPar, 1 71.1]
calatyaṅgārake vṛṣṭirdhruvā vṛṣṭiḥ śanaiścare | [KṛṣiPar, 1 71.2]
vāripūrṇāṃ mahīṃ kṛtvā paścāt saṃcarate guptaḥ | [KṛṣiPar, 1 71.3]
grahāṇāmudaye cāste tathā vakrāticārayoḥ | [KṛṣiPar, 1 72.1]
prāyo varṣanti hi ghanā nṛpāṇāmudyameṣu ca | [KṛṣiPar, 1 72.2]
citrāmadhyagate jīve bhinnabhāṇḍamiva sravet | [KṛṣiPar, 1 73.1]
tataḥ svātiṃ samāsādya mahāmeghān vimuñcati | [KṛṣiPar, 1 73.2]
puṣyeṇopacitān meghān svātirekā vyapohati | [KṛṣiPar, 1 74.1]
śravaṇe janitaṃ varṣaṃ revatyekā vimuñcati | [KṛṣiPar, 1 74.2]
athānāvṛṣṭilakṣaṇam | [KṛṣiPar, 1 75.1]
dhruve ca vaiṣṇave haste mūle śakre caran kujaḥ | [KṛṣiPar, 1 75.2]
sadyaḥ karotyanāvṛṣṭiṃ kṛttikāsu maghāsu ca | [KṛṣiPar, 1 75.3]
kujapṛṣṭhagato bhānuḥ samudramapi śoṣayet | [KṛṣiPar, 1 76.1]
sa eva viparītastu parvatānapi plāvayet | [KṛṣiPar, 1 76.2]
sadyo nikṛntayedvṛṣṭiṃ citrāmadhyagato bhṛguḥ | [KṛṣiPar, 1 77.1]
aṅgārako yadā siṃhe tadāṅgāramayī mahī | [KṛṣiPar, 1 77.2]
sa eva raviṇā yuktaḥ samudramapi śoṣayet | [KṛṣiPar, 1 78.1]
atha kṛṣyavekṣaṇam | [KṛṣiPar, 1 79.1]
phalatyavekṣitā svarṇaṃ dainyaṃ saivānavekṣitā | [KṛṣiPar, 1 79.2]
kṛṣiḥ kṛṣipurāṇajña ityuvāca parāśaraḥ | [KṛṣiPar, 1 79.3]
atha cānye munayaḥ | [KṛṣiPar, 1 80.1]
piturantaḥpuraṃ dadyānmāturdadyānmahānasam | [KṛṣiPar, 1 80.2]
goṣu cātmasamaṃ dadyāt svayameva kṛṣiṃ vrajet | [KṛṣiPar, 1 80.3]
kṛṣigāvo vaṇigvidyāḥ striyo rājakulāni ca | [KṛṣiPar, 1 81.1]
kṣaṇenaikena sīdanti muhūrtamanavekṣaṇāt | [KṛṣiPar, 1 81.2]
samarthena kṛṣiḥ kāryā lokānāṃ hitakāmyayā | [KṛṣiPar, 1 82.1]
asamartho hi kṛṣako bhikṣāṃ prāpnoti mānavaḥ | [KṛṣiPar, 1 82.2]
gohitaḥ kṣetragāmī ca kālajño bījatatparaḥ | [KṛṣiPar, 1 83.1]
vitandraḥ sarvaśasyāḍhyaḥ kṛṣako nāvasīdati | [KṛṣiPar, 1 83.2]
atha vāhanavidhānam | [KṛṣiPar, 1 84.1]
kṛṣiṃ ca tādṛśīṃ kuryādyathā vāhānna pīḍayet | [KṛṣiPar, 1 84.2]
vāhapīḍārjitaṃ śasyaṃ garhitaṃ sarvakarmasu | [KṛṣiPar, 1 84.3]
vāhapīḍārjitaṃ śasyaṃ phalitaṃ ca caturguṇam | [KṛṣiPar, 1 85.1]
vāhaniḥśvāsavātena taddrutaṃ ca vinaśyati | [KṛṣiPar, 1 85.2]
guḍakairyavasairdhūmaistathānyairapi poṣaṇaiḥ | [KṛṣiPar, 1 86.1]
vāhāḥ kvacinna sīdanti sāyaṃ prātaśca cāraṇāt | [KṛṣiPar, 1 86.2]
gośālā sudṛḍhā yasya śucirgomayavarjitā | [KṛṣiPar, 1 87.1]
tasya vāhā vivardhante poṣaṇairapi varjitāḥ | [KṛṣiPar, 1 87.2]
gośakṛnmūtraliptāṅgā vāhā yatra dine dine | [KṛṣiPar, 1 88.1]
niḥsaranti gavāṃ sthānāt tatra kiṃ poṣaṇādibhiḥ | [KṛṣiPar, 1 88.2]
pañcapadā tu gośālā gavāṃ vṛddhikarī smṛtā | [KṛṣiPar, 1 89.1]
siṃhagehe kṛtā saiva gonāśaṃ kurute dhruvam | [KṛṣiPar, 1 89.2]
kāṃsyaṃ kāṃsyodakaṃ caiva taptamaṇḍaṃ jhaṣodakam | [KṛṣiPar, 1 90.1]
kārpāsaśodhanaṃ caiva gosthāne govināśakṛt | [KṛṣiPar, 1 90.2]
saṃmārjanīṃ ca musalamucchiṣṭaṃ goniketane | [KṛṣiPar, 1 91.1]
kṛtvā gonāśamāpnoti tatrājabandhanād dhruvam | [KṛṣiPar, 1 91.2]
gomūtrajālakenaiva yatrāvaskaramocanam | [KṛṣiPar, 1 92.1]
kurvanti gṛhamedhinyastatra kā vāhavāsanā | [KṛṣiPar, 1 92.2]
vilabdhiṃ gomayasyāpi ravibhaumaśanerdine | [KṛṣiPar, 1 93.1]
na kārayed bhrameṇāpi govṛddhiṃ yadi vāñchati | [KṛṣiPar, 1 93.2]
vāratrayaṃ parityajya dadyādanyeṣu gomayam | [KṛṣiPar, 1 94.1]
śanibhaumārkavāreṣu gavāṃ hānikaraḥ smṛtaḥ | [KṛṣiPar, 1 94.2]
sandhyāyāṃ tu gavāṃ sthāne dīpo yatra na dīyate | [KṛṣiPar, 1 95.1]
sthānaṃ tatakamalāhīnaṃ vīkṣya krandanti gogaṇāḥ | [KṛṣiPar, 1 95.2]
halamaṣṭagavaṃ proktaṃ ṣaḍgavaṃ vyavahārikam | [KṛṣiPar, 1 96.1]
caturgavaṃ nṛśaṃsanāṃ dvigavaṃ tu gavāśinām | [KṛṣiPar, 1 96.2]
nityaṃ daśahale lakṣmīrnityaṃ pañcahale dhanam | [KṛṣiPar, 1 97.1]
nityaṃ tu trihale bhaktaṃ nityamekahale ṛṇam | [KṛṣiPar, 1 97.2]
ātmapoṣaṇamātraṃ tu dvihalena ca sarvadā | [KṛṣiPar, 1 98.1]
pitṛdevātithīnāṃ ca nānnadāne bhavet kṣamaḥ | [KṛṣiPar, 1 98.2]
atha goparvakathanam | [KṛṣiPar, 1 99.1]
gopūjāṃ kārtike kuryāllaguḍapratipattithau | [KṛṣiPar, 1 99.2]
baddhvā śyāmalatāṃ śṛṅge liptvā tailaharidrayā | [KṛṣiPar, 1 99.3]
kuṅkumaiścandanaiścāpi kṛtvā cāṅge vilepanam | [KṛṣiPar, 1 100.1]
udyamya laguḍaṃ haste gopālāḥ kṛtabhūṣaṇāḥ | [KṛṣiPar, 1 100.2]
tato vādyaiśca gītaiśca maṇḍayitvāmbarādibhiḥ | [KṛṣiPar, 1 101.1]
bhrāmayeyurvṛṣaṃ mukhyaṃ grāme govighnaśāntaye | [KṛṣiPar, 1 101.2]
gavāmaṅge tato dadyāt kārtikaprathame dine | [KṛṣiPar, 1 102.1]
tailaṃ haridrayā yuktaṃ militvā kṛṣakaiḥ saha | [KṛṣiPar, 1 102.2]
taptalauhaṃ dine tasmin gavāmaṅgeṣu dāpayet | [KṛṣiPar, 1 103.1]
chedanaṃ ca prakurvīta lāṅgūlakacakarṇayoḥ | [KṛṣiPar, 1 103.2]
sarvā gojātayaḥ susthā bhavantyetena tadgṛhe | [KṛṣiPar, 1 104.1]
nānāvyādhivinirmuktā varṣamekaṃ na saṃśayaḥ | [KṛṣiPar, 1 104.2]
atha goyātrāpraveśau | [KṛṣiPar, 1 105.1]
pūrvātrayaṃ dhaniṣṭhā ca indrāgnisaumyavāruṇāḥ | [KṛṣiPar, 1 105.2]
ete śubhapradā nityaṃ gavāṃ yātrāpraveśayoḥ | [KṛṣiPar, 1 105.3]
triṣūttareṣu rohiṇyāṃ sinīvālī caturdaśī | [KṛṣiPar, 1 106.1]
puṣyaśravaṇahasteṣu citrāyāmaṣṭamīṣu ca | [KṛṣiPar, 1 106.2]
gavāṃ yātrāṃ na kurvīta prasthānaṃ vā praveśanam | [KṛṣiPar, 1 107.1]
paśavastasya naśyanti ye cānye tṛṇacāriṇaḥ | [KṛṣiPar, 1 107.2]
arkārkikujavāreṣu gavāṃ yātrāpraveśayoḥ | [KṛṣiPar, 1 108.1]
gamane govināśaḥ syāt praveśe gṛhiṇo vadhaḥ | [KṛṣiPar, 1 108.2]
atha gomayakūṭoddhāraḥ | [KṛṣiPar, 1 109.1]
māghe gomayakūṭaṃ tu sampūjya śraddhayānvitaḥ | [KṛṣiPar, 1 109.2]
śobhane divase ṛkṣe kuddālaistolayettataḥ | [KṛṣiPar, 1 109.3]
raudre saṃśoṣya tat sarvaṃ kṛtvā guṇḍakarūpiṇam | [KṛṣiPar, 1 110.1]
phālgune pratikedāre sāraṃ garte nidhāpayet | [KṛṣiPar, 1 110.2]
tato vapanakāle tu kuryāt sāravimocanam | [KṛṣiPar, 1 111.1]
vinā sāreṇa yaddhānyaṃ vardhate phalavarjitam | [KṛṣiPar, 1 111.2]
atha halasāmagrīkathanam | [KṛṣiPar, 1 112.1]
īṣāyugahalasthāṇurniryolastasya pāśikāḥ | [KṛṣiPar, 1 112.2]
aḍḍacallaśca śaulaśca paccanī ca halāṣṭakam | [KṛṣiPar, 1 112.3]
pañcahastā bhavedīṣā sthāṇuḥ pañcavitastikaḥ | [KṛṣiPar, 1 113.1]
sārdhahastastu niryolo yugaṃ karṇasamānakam | [KṛṣiPar, 1 113.2]
niryolaḥ pāśikā caiva aḍḍacallastathaiva ca | [KṛṣiPar, 1 114.1]
dvādaśāṅgulamānau tau śaulo ratnipramāṇakaḥ | [KṛṣiPar, 1 114.2]
sārdhadvādaśamuṣṭirvā kāryā vā navamuṣṭikā | [KṛṣiPar, 1 115.1]
dṛḍhā paccanikā jñeyā lauhābhā vaṃśasaṃbhavā | [KṛṣiPar, 1 115.2]
ābaddho maṇḍalākāraścatuḥpañcāśadaṅgulaḥ | [KṛṣiPar, 1 116.1]
yotraṃ hastacatuṣkaṃ syāt rajjuḥ pañcakarātmikā | [KṛṣiPar, 1 116.2]
pañcāṅgulyadhiko hasto hasto vā phālakaḥ smṛtaḥ | [KṛṣiPar, 1 117.1]
arkasya patrasadṛśī kālikā tu navāṅgulā | [KṛṣiPar, 1 117.2]
ekaviṃśatiśalyastu viddhakaḥ parikīrtitaḥ | [KṛṣiPar, 1 118.1]
navahastā tu madikā praśastā sarvakarmasu | [KṛṣiPar, 1 118.2]
iyaṃ hi halasāmagrī parāśaramunermatā | [KṛṣiPar, 1 119.1]
sudṛḍhā kṛṣakaiḥ kāryā śubhadā sarvakarmasu | [KṛṣiPar, 1 119.2]
adṛḍhāyuktamānā yā sāmagrī vāhanasya ca | [KṛṣiPar, 1 120.1]
vighnaṃ pade pade kuryāt karṣakāle na saṃśayaḥ | [KṛṣiPar, 1 120.2]
atha halaprasāraṇam | [KṛṣiPar, 1 121.1]
anilottararohiṇyāṃ mṛgamūlapunarvasau | [KṛṣiPar, 1 121.2]
puṣyaśravaṇahastāsu kuryāddhalaprasāraṇam | [KṛṣiPar, 1 121.3]
halaprasāraṇaṃ kāryaṃ kṛṣakaiḥ śasyavṛddhaye | [KṛṣiPar, 1 122.1]
śukrendujīvāreṣu śaśijasya viśeṣataḥ | [KṛṣiPar, 1 122.2]
bhaumārkadivase caiva tathā ca śanivāsare | [KṛṣiPar, 1 123.1]
kṛṣikarmasamārambhe rājyopadravamādiśet | [KṛṣiPar, 1 123.2]
daśamyekādaśī caiva dvitīyā pañcamī tathā | [KṛṣiPar, 1 124.1]
trayodaśī tṛtīyā ca saptamī ca śubhāvahā | [KṛṣiPar, 1 124.2]
śasyakṣayaḥ pratipadi dvādaśyāṃ badhabandhanam | [KṛṣiPar, 1 125.1]
bahuvighnakarī ṣaṣṭhī kuhūḥ karṣakanāśinī | [KṛṣiPar, 1 125.2]
hantyaṣṭamī balīvardān navamī śasyaghātinī | [KṛṣiPar, 1 126.1]
caturthī kīṭajananī patiṃ hanti caturdaśī | [KṛṣiPar, 1 126.2]
vṛṣe mīne ca kanyāyāṃ yugme dhanuṣi vṛścike | [KṛṣiPar, 1 127.1]
eteṣu śubhalagneṣu kuryāddhalaprasāraṇam | [KṛṣiPar, 1 127.2]
meṣalagne paśuṃ hanyāt karkaṭe jalajādbhayam | [KṛṣiPar, 1 128.1]
siṃhe sarpabhayaṃ caiva kumbhe caurabhayaṃ tathā | [KṛṣiPar, 1 128.2]
makare śasyanāśaḥ syāttulāyāṃ prāṇasaṃśayaḥ | [KṛṣiPar, 1 129.1]
tasmāllagnaṃ prayatnena kṛṣyārambhe vicārayet | [KṛṣiPar, 1 129.2]
śubhe 'rke candrasaṃyukte śuklayugmena vāsasā | [KṛṣiPar, 1 130.1]
snātvā gandhaiśca puṣpaiśca pūjayitvā yathāvidhi | [KṛṣiPar, 1 130.2]
pṛthivīṃ grahasaṃyuktāṃ pṛthuṃ caiva prajāpatim | [KṛṣiPar, 1 131.1]
agneḥ pradakṣiṇaṃ kṛtvā bhūri dattvā ca dakṣiṇām | [KṛṣiPar, 1 131.2]
phālāgraṃ svarṇasaṃyuktaṃ kṛtvā ca madhulepanam | [KṛṣiPar, 1 132.1]
aheḥ kroḍe vāmapārśve kuryāddhalaprasāraṇam | [KṛṣiPar, 1 132.2]
smartavyo vāsavaḥ śukraḥ pṛthurāmaḥ parāśaraḥ | [KṛṣiPar, 1 133.1]
sampūjyāgniṃ dvijaṃ devaṃ kuryāddhalaprasāraṇam | [KṛṣiPar, 1 133.2]
kṛṣṇau vṛṣau halaślāghyau raktau vā kṛṣṇalohitau | [KṛṣiPar, 1 134.1]
mukhapārśvau tayorlepyau navanītairghṛtena vā | [KṛṣiPar, 1 134.2]
uttarābhimukho bhūtvā kṣīreṇārghyaṃ nivedayet | [KṛṣiPar, 1 135.1]
śuklapuṣpasamāyuktaṃ dadhikṣīrasamanvitam | [KṛṣiPar, 1 135.2]
suvṛṣṭiṃ kuru deveśa gṛhāṇārghyaṃ śacīpate | [KṛṣiPar, 1 136.1]
niviṣṭo viṣṭare bhaktaḥ saṃsthāpya jānunī kṣitau | [KṛṣiPar, 1 137.1]
praṇamed vāsavaṃ devaṃ mantreṇānena karṣakaḥ | [KṛṣiPar, 1 137.2]
nirvighnāṃ śasyasampattiṃ kuru deva namo 'stu te | [KṛṣiPar, 1 138.1]
tato dadyācca naivedyaṃ ghṛtapūrṇaṃ pradīpakam | [KṛṣiPar, 1 139.1]
śasyasampattaye vaśyaṃ saghanāya marutvate | [KṛṣiPar, 1 139.2]
vasudhe hemagarbhāsi śeṣasyopariśāyinī | [KṛṣiPar, 1 140.1]
carācaradhṛte devi dehi me vāñchitaṃ phalam | [KṛṣiPar, 1 140.2]
vṛṣo vyathaikaṭir varjyaś chinnalāṅgūlakarṇakaḥ | [KṛṣiPar, 1 141.1]
sarvaśuklastathā varjyaḥ kṛṣakairhalakarmaṇi | [KṛṣiPar, 1 141.2]
chinnarekhā na kartavyā yathā prāha parāśaraḥ | [KṛṣiPar, 1 142.1]
ekā tisrastathā pañca halarekhāḥ prakīrtitāḥ | [KṛṣiPar, 1 142.2]
ekā jayakarī rekhā tṛtīyā cārthasiddhidā | [KṛṣiPar, 1 143.1]
pañcasaṃkhyā tu yā rekhā bahuśasyapradāyinī | [KṛṣiPar, 1 143.2]
halaṃ pravahamāṇaṃ tu kūrmamutpāṭayedyadi | [KṛṣiPar, 1 144.1]
gṛhiṇī mriyate tasya tathā cāgnibhayaṃ bhavet | [KṛṣiPar, 1 144.2]
phālotpāṭe ca bhagne ca deśatyāgo bhaveddhruvam | [KṛṣiPar, 1 145.1]
lāṅgalaṃ bhidyate vāpi prabhustatra vinaśyati | [KṛṣiPar, 1 145.2]
īṣābhaṅgo bhavedvāpi kṛṣakaprāṇanāśakaḥ | [KṛṣiPar, 1 146.1]
bhrātṛnāśo yuge bhagne śaule ca mriyate sutaḥ | [KṛṣiPar, 1 146.2]
yodhacchede tu rogaḥ syāt sasyahāniśca jāyate | [KṛṣiPar, 1 147.1]
nipāte karṣakasyāpi kaṣṭaṃ syādrājamandire | [KṛṣiPar, 1 147.2]
halapravāhakāle tu gaurekaḥ prapatedyadi | [KṛṣiPar, 1 148.1]
jvarātisārarogeṇa mānuṣo mriyate dhruvam | [KṛṣiPar, 1 148.2]
hale pravāhamāṇe tu vṛṣo dhāvan yadā vrajet | [KṛṣiPar, 1 149.1]
kṛṣibhaṅgo bhavettasya pīḍā vāpi śarīrajā | [KṛṣiPar, 1 149.2]
halapravāhamātraṃ tu gaureko nardate yadā | [KṛṣiPar, 1 150.1]
nāsālīḍhāṃ prakurvīta tadā śasyaṃ caturguṇam | [KṛṣiPar, 1 150.2]
hale pravāhamāṇe tu śakṛnmūtraṃ bhaved yadā | [KṛṣiPar, 1 151.1]
śasyavṛddhiḥ śakṛtpāte mūtre vanyā prajāyate | [KṛṣiPar, 1 151.2]
halaprasāraṇaṃ yena na kṛtaṃ mṛgakumbhayoḥ | [KṛṣiPar, 1 152.1]
kutastasya kṛṣāṇasya phalāśā kṛṣikarmaṇi | [KṛṣiPar, 1 152.2]
halaprasāraṇaṃ naiva kṛtvā yaḥ karṣaṇaṃ caret | [KṛṣiPar, 1 153.1]
kevalaṃ baladarpeṇa sa karoti kṛṣiṃ vṛthā | [KṛṣiPar, 1 153.2]
mṛt suvarṇasamā māghe kumbhe rajatasannibhā | [KṛṣiPar, 1 154.1]
caitre tāmrasamā proktā dhānyatulyā tu mādhave | [KṛṣiPar, 1 154.2]
jyaiṣṭhe tu mṛtsamā jñeyā āṣāḍhe kardamānvitā | [KṛṣiPar, 1 155.1]
niṣphalā karkaṭe caiva halairutpāṭitā tu yā | [KṛṣiPar, 1 155.2]
tathā ca parāśaraḥ | [KṛṣiPar, 1 156.1]
hemante kṛṣyate hema vasante tāmrarūpyakam | [KṛṣiPar, 1 156.2]
dhānyaṃ nidāghakāle tu dāridryaṃ tu ghanāgame | [KṛṣiPar, 1 156.3]
atha bījasthāpanavidhiḥ | [KṛṣiPar, 1 157.1]
māghe vā phālgune māsi sarvabījāni saṃharet | [KṛṣiPar, 1 157.2]
śoṣayedātape samyak naivādho vinidhāpayet | [KṛṣiPar, 1 157.3]
bījasya puṭikāṃ kṛtvā vidhānyaṃ tatra śodhayet | [KṛṣiPar, 1 158.1]
bījaṃ vidhānyasaṃmiśraṃ phalahānikaraṃ param | [KṛṣiPar, 1 158.2]
ekarūpaṃ tu yadbījaṃ phalaṃ phalati nirbharam | [KṛṣiPar, 1 159.1]
ekarūpaṃ prayatnena tasmādbījaṃ samācaret | [KṛṣiPar, 1 159.2]
sudṛḍhaṃ puṭakaṃ kṛtvā tṛṇaṃ chindyād vinirgatam | [KṛṣiPar, 1 160.1]
acchinnatṛṇake hyasmin kṛṣiḥ syāt tṛṇapūritā | [KṛṣiPar, 1 160.2]
na valmīke na gosthāne na prasūtāniketane | [KṛṣiPar, 1 161.1]
na ca vandhyāvati gehe bījasthāpanamācaret | [KṛṣiPar, 1 161.2]
nocchiṣṭaṃ sparśayedbījaṃ na ca nārīṃ rajasvalām | [KṛṣiPar, 1 162.1]
na bandhyā garbhiṇī caiva na ca sadyaḥprasūtikā | [KṛṣiPar, 1 162.2]
ghṛtaṃ tailaṃ ca takraṃ ca pradīpaṃ lavaṇaṃ tathā | [KṛṣiPar, 1 163.1]
bījopari bhrameṇāpi kṛṣako naiva kārayet | [KṛṣiPar, 1 163.2]
tathā ca gārgyaḥ | [KṛṣiPar, 1 164.1]
dīpāgnidhūmasaṃspṛṣṭaṃ vṛṣṭyā copahataṃ ca yat | [KṛṣiPar, 1 164.2]
varjanīyaṃ sadā bījaṃ yadgarteṣu pidhāpitam | [KṛṣiPar, 1 164.3]
prothitaṃ miśritaṃ bījaṃ bhrāntyā na nirvapet kvacit | [KṛṣiPar, 1 165.1]
vidhānyaṃ guḍakonmiśraṃ tadbījaṃ vandhyatāṃ vrajet | [KṛṣiPar, 1 165.2]
kṛṣāṇasārakedāranṛpanīradasañcayāḥ | [KṛṣiPar, 1 166.1]
sarve te vandhyatāṃ yānti bīje vandhyatvam āgate | [KṛṣiPar, 1 166.2]
tiladhānyayavānāṃ ca vidhireṣa prakīrtitaḥ | [KṛṣiPar, 1 167.1]
bīje yatnamataḥ kuryād bījamūlāḥ phalaśriyaḥ | [KṛṣiPar, 1 167.2]
atha bījavapanavidhiḥ | [KṛṣiPar, 1 168.1]
vaiśākhe vapanaṃ śreṣṭhaṃ jyaiṣṭhe tu madhyamaṃ smṛtam | [KṛṣiPar, 1 168.2]
āṣāḍhe cādhamaṃ proktaṃ śrāvaṇe cādhamādhamam | [KṛṣiPar, 1 168.3]
ropaṇārthaṃ tu bījānāṃ śucau vapanamuttamam | [KṛṣiPar, 1 169.1]
śrāvaṇe cādhamaṃ proktaṃ bhādre caivādhamādhamam | [KṛṣiPar, 1 169.2]
uttarātrayamūlendramaitrapaitrendudhātṛṣu | [KṛṣiPar, 1 170.1]
hastāyām atha revatyāṃ bījavapanamuttamam | [KṛṣiPar, 1 170.2]
viṣṇupūrvāviśākhāsu yāmyaraudrānilāhiṣu | [KṛṣiPar, 1 171.1]
bījasya vapanaṃ kṛtvā bījamāpnoti mānavaḥ | [KṛṣiPar, 1 171.2]
vapane ropaṇe caiva vārayugmaṃ vivarjayet | [KṛṣiPar, 1 172.1]
mūṣikāṇāṃ bhayaṃ bhaume mande śalabhakīṭayoḥ | [KṛṣiPar, 1 172.2]
na vāpayettithau rikte kṣīṇe some viśeṣataḥ | [KṛṣiPar, 1 173.1]
evaṃ samyak prayuñjānaḥ śasyavṛddhimavāpnuyāt | [KṛṣiPar, 1 173.2]
jyaiṣṭhānte tridinaṃ sārdham āṣāḍhādau tathaiva ca | [KṛṣiPar, 1 174.1]
vapanaṃ sarvaśasyānāṃ phalārthī kṛṣakastyajet | [KṛṣiPar, 1 174.2]
vṛṣānte mithunādau ca trīṇyahāni rajasvalā | [KṛṣiPar, 1 175.1]
bījaṃ na vāpayettatra janaḥ pāpād vinaśyati | [KṛṣiPar, 1 175.2]
tathā ca | [KṛṣiPar, 1 176.1]
mṛgaśirasi nivṛtte raudrapāde 'mbuvācī bhavati ṛtumatī kṣmā varjayettrīṇyahāni | [KṛṣiPar, 1 176.2]
yadi vapati kṛṣāṇaḥ kṣetramāsādya bījaṃ na bhavati phalabhāgī dāruṇaścātra kālaḥ | [KṛṣiPar, 1 176.3]
himavāriniṣiktasya bījasya tanmanāḥ śuciḥ | [KṛṣiPar, 1 177.1]
indraṃ citte samādhāya svayaṃ muṣṭitrayaṃ vapet | [KṛṣiPar, 1 177.2]
kṛtvā dhānyasya puṇyāhaṃ kṛṣako hṛṣṭamānasaḥ | [KṛṣiPar, 1 178.1]
prāṅmukhaḥ kalasaṃ dhṛtvā paṭhenmantramanuttamam | [KṛṣiPar, 1 178.2]
vasundhare mahābhāge bahuśasyaphalaprade | [KṛṣiPar, 1 179.1]
devarājñi namo 'stu te śubhage śasyakāriṇi | [KṛṣiPar, 1 179.2]
rohantu sarvaśasyāni kāle devaḥ pravarṣatu | [KṛṣiPar, 1 180.1]
susthā bhavantu kṛṣakā dhanadhānyasamṛddhibhiḥ | [KṛṣiPar, 1 180.2]
kṛtvā tu vapanaṃ kṣetre kṛṣakān ghṛtapāyasaiḥ | [KṛṣiPar, 1 181.1]
bhojayitvā subhojyena nirvighnā jāyate kṛṣiḥ | [KṛṣiPar, 1 181.2]
atha mayikādānam | [KṛṣiPar, 1 182.1]
bījasya vapanaṃ kṛtvā mayikāṃ tatra dāpayet | [KṛṣiPar, 1 182.2]
tadabhāvena bījānāṃ samajanma na jāyate | [KṛṣiPar, 1 182.3]
atha ropaṇavidhiḥ | [KṛṣiPar, 1 183.1]
vapanaṃ ropaṇaṃ caiva bījaṃ syādubhayātmakam | [KṛṣiPar, 1 183.2]
vapanaṃ roganirmuktaṃ ropaṇaṃ sagadaṃ sadā | [KṛṣiPar, 1 183.3]
na vṛkṣarūpaṃ dhānyānāṃ bījākarṣaṇamācaret | [KṛṣiPar, 1 184.1]
na phalanti dṛḍhāḥ sarve bījāḥ kedārasaṃsthitāḥ | [KṛṣiPar, 1 184.2]
hastāntaraṃ karkaṭe ca siṃhe hastārddhameva ca | [KṛṣiPar, 1 185.1]
ropaṇaṃ sarvaśasyānāṃ kanyāyāṃ caturaṅgulam | [KṛṣiPar, 1 185.2]
atha dhānyakaṭṭanavidhiḥ | [KṛṣiPar, 1 186.1]
āṣāḍhe śrāvaṇe māsi dhānyam ākaṭṭayed budhaḥ | [KṛṣiPar, 1 186.2]
anākaṭṭaṃ tu yaddhānyaṃ yathā bījaṃ tathaiva hi | [KṛṣiPar, 1 186.3]
karkaṭe kaṭṭayed dhānyam avṛṣṭau kṛṣitatparaḥ | [KṛṣiPar, 1 187.1]
bhādre cārddhaphalaprāptiḥ phalāśā naiva cāśvine | [KṛṣiPar, 1 187.2]
na nimnabhūmau dhānyasya kuryāt kaṭṭanaropaṇe | [KṛṣiPar, 1 188.1]
na ca sārapradānaṃ tu tṛṇamātraṃ tu śodhayet | [KṛṣiPar, 1 188.2]
atha dhānyanistṛṇīkaraṇam | [KṛṣiPar, 1 189.1]
niṣpannamapi yaddhānyaṃ na kṛtaṃ tṛṇavarjitam | [KṛṣiPar, 1 189.2]
na samyak phalamāpnoti tṛṇakṣīṇā kṛṣirbhavet | [KṛṣiPar, 1 189.3]
kulīrabhādrayormadhye yaddhānyaṃ nistṛṇaṃ bhavet | [KṛṣiPar, 1 190.1]
tṛṇairapi tu sampūrṇaṃ taddhānyaṃ dviguṇaṃ bhavet | [KṛṣiPar, 1 190.2]
dvivāraṃ āśvine māsi kṛtvā dhānyaṃ tu nistṛṇam | [KṛṣiPar, 1 191.1]
atha pākavihīnaṃ hi dhānyaṃ phalati māṣavat | [KṛṣiPar, 1 191.2]
tasmāt sarvaprayatnena nistṛṇāṃ kārayet kṛṣim | [KṛṣiPar, 1 192.1]
nistṛṇā hi kṛṣāṇānāṃ kṛṣiḥ kāmadughā bhavet | [KṛṣiPar, 1 192.2]
atha bhādrajalamokṣaṇam | [KṛṣiPar, 1 193.1]
nairujyārthaṃ hi dhānyānāṃ jalaṃ bhādre vimocayet | [KṛṣiPar, 1 193.2]
mūlamātrārpitaṃ tatra kārayejjalarakṣaṇam | [KṛṣiPar, 1 193.3]
bhādre ca jalasampūrṇaṃ dhānyaṃ vividhabādhakaiḥ | [KṛṣiPar, 1 194.1]
prapīḍitaṃ kṛṣāṇānāṃ na datte phalamuttamam | [KṛṣiPar, 1 194.2]
atha dhānyavyādhikhaṇḍanamantraḥ | [KṛṣiPar, 1 195.1]
oṃ siddhiḥ śrīgurupādebhyo namaḥ | [KṛṣiPar, 1 195.2]
svasti himagiriśikharaśaṅkhakundendudhavalaśilātaṭāt nandanavanasamāyatanāt parameśvaraparamabhaṭṭārakamahārājādhirājaśrīmadrāmapādā vijayinaḥ samudrataṭe anekaśatasahasravānaragaṇamadhye kharanakharacaraṇordhvalāṃgūlaṃ pavanasutaṃ vātavegaṃ paracakrapramathanaṃ śrīmaddhanūmantam ājñāpayānta kuśalamanyasya amukagotrasya śrīamukasya kṣetrakhaṇḍamadhye vātā bhāmbhā bhāntī śāṅkhīgāndhīpāṇḍaramuṇḍīdhūlīśṛṅgārīkumārīmaḍakādayaḥ | [KṛṣiPar, 1 195.3]
ajācaṭakaśukaśūkaramṛgamahiṣavarāhapataṅgādayaśca sarve śasyopaghātino yadi tvadīyavacanena tat kṣetraṃ na tyajanti tadā tān vajralāṃgūlena tāḍayiṣyasīti oṃ āṃ ghāṃ dhīṃ ghūṃ ghaḥ likhitvālaktakenāpi mantraṃ śasyeṣu bandhayet | [KṛṣiPar, 1 195.4]
na vyādhikīṭahiṃsrāṇāṃ bhayaṃ tatra bhavet kvacit | [KṛṣiPar, 1 195.5]
atha jalarakṣaṇam | [KṛṣiPar, 1 196.1]
āśvine kārtike caiva dhānyasya jalarakṣaṇam | [KṛṣiPar, 1 196.2]
na kṛtaṃ yena mūrkhena tasya kā śasyavāsanā | [KṛṣiPar, 1 196.3]
yathā kulārthī kurute kulastrīparirakṣaṇam | [KṛṣiPar, 1 197.1]
tathā saṃrakṣayed vāri śaratkāle samāgate | [KṛṣiPar, 1 197.2]
atha kārtikasaṃkrāntyāṃ kṣetre ca ropayennalam | [KṛṣiPar, 1 198.1]
kedāreśānakoṇe ca sapatraṃ kṛṣakaḥ śuciḥ | [KṛṣiPar, 1 198.2]
tato gandhaiśca mālyaiśca dhūpaiśca sumanoharaiḥ | [KṛṣiPar, 1 199.1]
pūjayitvā nalaṃ tatra pūjayeddhānyavṛkṣakān | [KṛṣiPar, 1 199.2]
dadhi bhaktaṃ ca naivedyaṃ pāyasaṃ ca viśeṣataḥ | [KṛṣiPar, 1 200.1]
tato dadyāt prayatnena tālāsthiśasyameva ca | [KṛṣiPar, 1 200.2]
tadarthamantraḥ | [KṛṣiPar, 1 201.1]
bālakāstaruṇā vṛddhā ye cānye dhānyavṛkṣakāḥ | [KṛṣiPar, 1 201.2]
jyeṣṭhā vāpi kaniṣṭhā vā sagadā nirgadāśca ye | [KṛṣiPar, 1 201.3]
ājñayā hi suṣeṇasya rāghavasya pṛthorapi | [KṛṣiPar, 1 202.1]
tāḍitā naladaṇḍena sarve syuḥ samapuṣpitāḥ | [KṛṣiPar, 1 202.2]
samapuṣpatvamāsādya śīghraṃ phalantu nirbharam | [KṛṣiPar, 1 203.1]
susthā bhavantu kṛṣakā dhanadhānyasamanvitāḥ | [KṛṣiPar, 1 203.2]
propayitvā nalaṃ kṣetre mantreṇānena ca kramāt | [KṛṣiPar, 1 204.1]
dhānyavṛddhiṃ parāṃ prāpya nandanti kṛṣakā janāḥ | [KṛṣiPar, 1 204.2]
nalaṃ tu ghaṭasaṃkrāntyāṃ kṣetre nāropayanti ye | [KṛṣiPar, 1 205.1]
asamā vandhyapuṣpāśca teṣāṃ syurdhānyajātayaḥ | [KṛṣiPar, 1 205.2]
atha mārge muṣṭigrahaṇam | [KṛṣiPar, 1 206.1]
tato mārge tu samprāpte kedāre śubhavāsare | [KṛṣiPar, 1 206.2]
dhānyasya lavanaṃ kuryāt sārdhamuṣṭidvayaṃ śuciḥ | [KṛṣiPar, 1 206.3]
gandhaiḥ puṣpaiśca naivedyairdhūpaiśca dhānyavṛkṣakān | [KṛṣiPar, 1 207.1]
pūjayitvā yathānyāyamīśāne lavanaṃ caret | [KṛṣiPar, 1 207.2]
tatastanmastake kṛtvā sammukhaṃ śīrṣakānvitam | [KṛṣiPar, 1 208.1]
spṛṣṭvā na kimapi kvāpi vrajenmaunena mandiram | [KṛṣiPar, 1 208.2]
saptapadyāṃ tataḥ pādaṃ dattvā mukhyaniketane | [KṛṣiPar, 1 209.1]
praviśya sthāpayettatra pūrvabhāge supūjitam | [KṛṣiPar, 1 209.2]
na muṣṭigrahaṇaṃ kuryāt kadācid dhaṭapauṣayoḥ | [KṛṣiPar, 1 210.1]
śreṣṭho muṣṭigraho mārge dhanadhānyaphalapradaḥ | [KṛṣiPar, 1 210.2]
sārdhamuṣṭidvayaṃ mārge yo 'chittvā lavanaṃ caret | [KṛṣiPar, 1 211.1]
pade pade viphalatā tasya dhānyaṃ kuto gṛhe | [KṛṣiPar, 1 211.2]
raudre māghe tathā saumye puṣye hastānilottare | [KṛṣiPar, 1 212.1]
dhānyacchedaṃ praśaṃsanti mūle śravaṇavāsare | [KṛṣiPar, 1 212.2]
vyatīpāte ca bhādre ca riktāyāṃ vaidhṛtau tathā | [KṛṣiPar, 1 213.1]
bhaumārkibudhavāreṣu muṣṭisaṃgrahaṇaṃ tyajet | [KṛṣiPar, 1 213.2]
atha mārge medhiropaṇam | [KṛṣiPar, 1 214.1]
kṛtvā tu khananaṃ mārge samaṃ gomayalepitam | [KṛṣiPar, 1 214.2]
āropaṇīyo yatnena tatra medhiḥ śubhe 'hani | [KṛṣiPar, 1 214.3]
strīnāmnā karṣakaiḥ kāryo medhir vṛścikabhāskare | [KṛṣiPar, 1 215.1]
medher guṇena kṛṣakaḥ śasyavṛddhimavāpnuyāt | [KṛṣiPar, 1 215.2]
nyagrodhaḥ saptaparṇaśca gambhārī śālmalī tathā | [KṛṣiPar, 1 216.1]
audumbarī viśeṣeṇa anyā vā kṣīravāhinī | [KṛṣiPar, 1 216.2]
vaṭādīnāmabhāve tu kāryā strīnāmadhārikā | [KṛṣiPar, 1 217.1]
vaijayantīsamāyukto nimbasarṣaparakṣitaḥ | [KṛṣiPar, 1 217.2]
dhānyakeśarasaṃyuktastṛṇakarkaṭakānvitaḥ | [KṛṣiPar, 1 218.1]
arcito gandhapuṣpābhyāṃ medhiḥ śasyasukhapradaḥ | [KṛṣiPar, 1 218.2]
pauṣe medhir na cāropyaḥ krūrāhe śravaṇe tathā | [KṛṣiPar, 1 219.1]
śasyavṛddhikaro mārge pauṣe śasyakṣayapradaḥ | [KṛṣiPar, 1 219.2]
kapitthabilvavaṃśānāṃ tṛṇarājasya caiva hi | [KṛṣiPar, 1 220.1]
medhiḥ kāryo narairnaiva yadīcchedātmanaḥ śubham | [KṛṣiPar, 1 220.2]
atha pauṣe puṣyayātrākathanam | [KṛṣiPar, 1 221.1]
akhaṇḍite tato dhānye pauṣe māsi śubhe dine | [KṛṣiPar, 1 221.2]
puṣyayātrāṃ janāḥ kuryuranyonyaṃ kṣetrasannidhau | [KṛṣiPar, 1 221.3]
paramānnaṃ ca tatraiva vyañjanairmatsyamāṃsakaiḥ | [KṛṣiPar, 1 222.1]
nirāmiṣaistathā divyaiḥ sahiṅgumarīcānvitaiḥ | [KṛṣiPar, 1 222.2]
dadhibhiśca tathā dugdhairājyapāyasapānakaiḥ | [KṛṣiPar, 1 223.1]
nānāphalaiśca mūlaiśca miṣṭapiṣṭakavistaraiḥ | [KṛṣiPar, 1 223.2]
ebhiḥ suḍhaukitaṃ kṛtvā tadannaṃ kadalīdale | [KṛṣiPar, 1 224.1]
bhojayeyuḥ janāḥ sarve yathāvṛddhapuraḥsarāḥ | [KṛṣiPar, 1 224.2]
ācamya ca tatastatra candanaiśca catuḥsamaiḥ | [KṛṣiPar, 1 225.1]
anyonyaṃ lepanaṃ kuryustailaiḥ pakvaiḥ sugandhibhiḥ | [KṛṣiPar, 1 225.2]
karpūravāsitaṃ divyaṃ tāmbūlaṃ gandhapūritam | [KṛṣiPar, 1 226.1]
bhakṣayeyustato 'nyonyaṃ paridhāya navāmbaram | [KṛṣiPar, 1 226.2]
puṣpairābharaṇaṃ kṛtvā namaskṛtya śacīpatim | [KṛṣiPar, 1 227.1]
gītairnṛtyaiśca vādyaiśca kuryustatra mahotsavam | [KṛṣiPar, 1 227.2]
tataśca harṣitāḥ sarve mantraṃ ślokacatuṣṭayam | [KṛṣiPar, 1 228.1]
hastasaṃpuṭakaṃ kṛtvā paṭheyurvīkṣya bhāskaram | [KṛṣiPar, 1 228.2]
kṣetre cākhaṇḍitadhānye puṣyayātrāprabhāvataḥ | [KṛṣiPar, 1 229.1]
asmābhirmānitā sarvaiḥ sāsmān pātu śubhapradā | [KṛṣiPar, 1 229.2]
karmaṇā manasā vācā ye cāsmākaṃ virodhinaḥ | [KṛṣiPar, 1 230.1]
sarve te praśamaṃ yāntu puṣyayātrāprabhāvataḥ | [KṛṣiPar, 1 230.2]
dhānyavṛddhiryaśovṛddhiḥ pravṛddhirdāraputrayoḥ | [KṛṣiPar, 1 231.1]
rājasamānavṛddhiśca gavāṃ vṛddhistathaiva ca | [KṛṣiPar, 1 231.2]
mantraśāsanavṛddhiśca dhanavṛddhiraharniśam | [KṛṣiPar, 1 232.1]
asmākamastu satataṃ yāvat pūrṇo na vatsaraḥ | [KṛṣiPar, 1 232.2]
tataḥ pramuditāḥ sarve vrajeyuḥ svaniketanam | [KṛṣiPar, 1 233.1]
na bhojanaṃ punaḥ kuryustasmin ahani te janāḥ | [KṛṣiPar, 1 233.2]
hitāya sarvalokānāṃ puṣyayātrā manoharā | [KṛṣiPar, 1 234.1]
purā parāśareṇeyaṃ kṛtā sarvārthasādhinī | [KṛṣiPar, 1 234.2]
tasmādiyaṃ prayatnena puṣyayātrāvidhānataḥ | [KṛṣiPar, 1 235.1]
sarvavighnapraśāntyarthaṃ kāryā śasyasya vṛddhaye | [KṛṣiPar, 1 235.2]
puṣyayātrāṃ na kurvanti ye janā dhanagarvitāḥ | [KṛṣiPar, 1 236.1]
na vighnopaśamasteṣāṃ kutastadvatsare sukham | [KṛṣiPar, 1 236.2]
pauṣe māsi tataḥ kuryāddhānyacchedaṃ vicakṣaṇaḥ | [KṛṣiPar, 1 237.1]
mardayitvā yathāyogamāḍhakena pramāpayet | [KṛṣiPar, 1 237.2]
athāḍhakalakṣaṇam | [KṛṣiPar, 1 238.1]
dvādaśāṅgulakairmānairāḍhakaḥ parikīrtitaḥ | [KṛṣiPar, 1 238.2]
māpanaṃ vāmāvartena dakṣiṇe na kadācana | [KṛṣiPar, 1 238.3]
yāmyāvartena dhānyānāṃ māpanaṃ vyayakārakam | [KṛṣiPar, 1 239.1]
vāmāvartena sukhadaṃ dhānyavṛddhikaraṃ param | [KṛṣiPar, 1 239.2]
śleṣmātakāmrapunnāgakṛtamāḍhakamuttamam | [KṛṣiPar, 1 240.1]
kapitthaparkaṭīnimbajanitaṃ dainyavarddhanam | [KṛṣiPar, 1 240.2]
atha dhānyasthāpanam | [KṛṣiPar, 1 241.1]
hastāharitraye puṣye revatyāṃ ca prajāpatau | [KṛṣiPar, 1 241.2]
yamamūlottare saumye maghāyāṃ ca punarvasau | [KṛṣiPar, 1 241.3]
jīve saumye bhṛgorvāre nidhane krūravarjite | [KṛṣiPar, 1 242.1]
mīnalagne śubhe ṛkṣe dhānyasthāpanamuttamam | [KṛṣiPar, 1 242.2]
oṃ dhanadātha sarvalokahitāya dehi me dhanaṃ svāhā | [KṛṣiPar, 1 243.1]
oṃ navadhuryasahe devi sarvakāmavivardhini kāmarūpiṇi seha me dhanaṃ svāhā | [KṛṣiPar, 1 243.2]
likhitvā tu svayaṃ mantraṃ dhānyāgāreṣu nikṣipet | [KṛṣiPar, 1 243.3]
samṛddhiṃ ca parāṃ kuryāt tato lakṣmīṃ prapūjayet | [KṛṣiPar, 1 243.4]
iti parāśaramuniviracitaṃ kṛṣiparāśaranāma pustakaṃ samāptam | [KṛṣiPar, 1 244.1]
