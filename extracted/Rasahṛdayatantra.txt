{RHT, 1}
jayati sa dainyagadākulam akhilam idaṃ paśyato jagad yasya | [RHT, 1 1.1]
hṛdayasthaiva galitvā jātā rasarūpiṇī karuṇā | [RHT, 1 1.2]
pītāmbaro'tha balijinnāgakṣayabahalarāgagaruḍacaraḥ | [RHT, 1 2.1]
jayati sa haririva harajo vidalitabhavadainyaduḥkhabharaḥ | [RHT, 1 2.2]
mūrchitvā harati rujaṃ bandhanamanubhūya muktido bhavati | [RHT, 1 3.1]
amarīkaroti sumṛtaḥ ko 'nyaḥ karuṇākaraḥ sūtāt | [RHT, 1 3.2]
suragurugodvijahiṃsāpāpakalāpodbhavaṃ kilāsādhyam | [RHT, 1 4.1]
tadapi ca śamayati yasmāt ko 'nyas tasmāt pavitrataraḥ | [RHT, 1 4.2]
tasya svayaṃ hi sphurati prādurbhāvaḥ sa śāṃkaraḥ ko 'pi | [RHT, 1 5.1]
kathamanyathā hi śamayati vilasanmātrācca pāparujam | [RHT, 1 5.2]
rasabandhaśca sa dhanyaḥ prārambhe yasya satatamiva karuṇā | [RHT, 1 6.1]
siddhe rase kariṣye mahīmahaṃ nirjarāmaraṇam | [RHT, 1 6.2]
ye cātyaktaśarīrā haragaurīsṛṣṭijāṃ tanuṃ prāptāḥ | [RHT, 1 7.1]
vandyāste rasasiddhā mantragaṇāḥ kiṃkarā yeṣām | [RHT, 1 7.2]
sukṛtaphalaṃ tāvadidaṃ sukule yajjanma dhīśca tatrāpi | [RHT, 1 8.1]
sāpi ca sakalamahītalatulanaphalā bhūtalaṃ ca suvidheyam | [RHT, 1 8.2]
bhūtalavidheyatāyāḥ phalamarthāste ca vividhabhogaphalāḥ | [RHT, 1 9.1]
bhogāḥ santi śarīre tadanityamaho vṛthā sakalam | [RHT, 1 9.2]
iti dhanaśarīrabhogān matvānityān sadaiva yatanīyam | [RHT, 1 10.1]
muktau sā ca jñānāt taccābhyāsāt sa ca sthire dehe | [RHT, 1 10.2]
tatsthairyaṃ na samarthaṃ rasāyanaṃ kimapi mūlalohādi | [RHT, 1 11.1]
svayamasthirasvabhāvaṃ dāhyaṃ kledyaṃ ca śoṣyaṃ ca | [RHT, 1 11.2]
kāṣṭhauṣadhyo nāge nāgaṃ vaṅge vaṅgamapi līyate śulve | [RHT, 1 12.1]
śulvaṃ tāre tāraṃ kanake kanakaṃ ca līyate sūte | [RHT, 1 12.2]
paramātmanīva niyataṃ layo yatra sarvasattvānām | [RHT, 1 13.1]
eko'sau rasarājaḥ śarīramajarāmaraṃ kurute | [RHT, 1 13.2]
amṛtatvaṃ hi bhajante haramūrtau yogino yathā līnāḥ | [RHT, 1 14.1]
tadvatkavalitagagane rasarāje hemalohādyāḥ | [RHT, 1 14.2]
sthiradeho'bhyāsavaśātprāpya jñānaṃ guṇāṣṭakopetam | [RHT, 1 15.1]
prāpnoti brahmapadaṃ na punarbhavāvāsaduḥkhena | [RHT, 1 15.2]
ekāṃśena jaganti ca viṣṭabhyāvasthitaṃ paraṃ jyotiḥ | [RHT, 1 16.1]
pādaistribhistadamṛtaṃ sulabhaṃ na viraktimātreṇa | [RHT, 1 16.2]
na hi dehena kathaṃcid vyādhijarāmaraṇaduḥkhavidhureṇa | [RHT, 1 17.1]
kṣaṇabhaṅgureṇa sūkṣmaṃ tadbrahmopāsituṃ śakyam | [RHT, 1 17.2]
nāmāpi yogasiddheḥ ko gṛhṇīyādvinā śarīreṇa | [RHT, 1 18.1]
yadyogagamyamamalaṃ manaso'pi na gocaraṃ tattvam | [RHT, 1 18.2]
yajñāddānāttapaso vedādhyayanāddamātsadācārāt | [RHT, 1 19.1]
atyantaṃ śreyaḥ kila yogavaśādātmasaṃvittiḥ | [RHT, 1 19.2]
galitānalpavikalpasarvārthavivarjitaś cidānandaḥ | [RHT, 1 20.1]
sphurito'pyasphuritatanoḥ karoti kiṃ jantuvargasya | [RHT, 1 20.2]
bhrūyugamadhyagataṃ yacchikhividyunnirmalaṃ jagadbhāsi | [RHT, 1 21.1]
keṣāṃcit puṇyakṛtām unmīlati cinmayaṃ jyotiḥ | [RHT, 1 21.2]
paramānandaikamayaṃ paramaṃ jyotiḥsvabhāvamavikalpam | [RHT, 1 22.1]
vigalitasarvakleśaṃ jñeyaṃ śāntaṃ svayaṃsaṃvedyam | [RHT, 1 22.2]
tasminnādhāya manaḥ sphuradakhilaṃ jagatpaśyan | [RHT, 1 23.1]
utsannakarmabandho brahmatvamihaiva cāpnoti | [RHT, 1 23.2]
astaṃ hi yānti viṣayāḥ prāṇāntaḥkaraṇasaṃyogāt | [RHT, 1 24.1]
sphuraṇaṃ nendriyatamasāṃ nātaḥ sphurataśca duḥkhasukhe | [RHT, 1 24.2]
rāgadveṣavimuktāḥ satyācārā narā mṛṣārahitāḥ | [RHT, 1 25.1]
sarvatra nirviśeṣā bhavanti cidbrahmasaṃsparśāt | [RHT, 1 25.2]
tiṣṭhantyaṇimādiyutā vilasaddehā mudā sadānandāḥ | [RHT, 1 26.1]
ye brahmabhāvamamṛtaṃ samprāptāścaiva kṛtakṛtyāḥ | [RHT, 1 26.2]
āyatanaṃ vidyānāṃ mūlaṃ dharmārthakāmamokṣāṇām | [RHT, 1 27.1]
śreyaḥ paraṃ kimanyat śarīramajarāmaraṃ vihāyaikam | [RHT, 1 27.2]
pramāṇato'pi pratyakṣādyo na jānāti sūtakam | [RHT, 1 28.1]
adṛṣṭavigrahaṃ devaṃ kathaṃ jñāsyati cinmayam | [RHT, 1 28.2]
yajjarayā jarjaritaṃ kāsaśvāsādiduḥkhavaśamāptam | [RHT, 1 29.1]
yogyaṃ tanna samādhau pratihatabuddhīndriyaprasaram | [RHT, 1 29.2]
bālaḥ ṣoḍaśavarṣo viṣayarasāsvādalampaṭaḥ parataḥ | [RHT, 1 30.1]
jātaviveko vṛddho martyaḥ kathamāpnuyānmuktim | [RHT, 1 30.2]
asminn eva śarīre yeṣāṃ paramātmano na saṃvedaḥ | [RHT, 1 31.1]
dehatyāgādūrdhvaṃ teṣāṃ tadbrahma dūrataram | [RHT, 1 31.2]
brahmādayo yajante yasmin divyāṃ tanuṃ samāśritya | [RHT, 1 32.1]
jīvanmuktāścānye kalpāntasthāyino munayaḥ | [RHT, 1 32.2]
tasmājjīvanmuktiṃ samīhamānena yoginā prathamam | [RHT, 1 33.1]
divyā tanurvidheyā haragaurīsṛṣṭisaṃyogāt | [RHT, 1 33.2]
tasyāpi sādhanavidhau sudhiyā pratikarmanirmalāḥ prathamam | [RHT, 1 34.1]
aṣṭādaśasaṃskārā vijñātavyāḥ prayatnena | [RHT, 1 34.2]
{RHT, 2}
svedanamardanamūrchotthāpanapātananirodhaniyamāśca | [RHT, 2 1.1]
dīpanagaganagrāsapramāṇamatha cāraṇavidhānaṃ ca | [RHT, 2 1.2]
garbhadrutibāhyadrutijāraṇarasarāgasāraṇaṃ caiva | [RHT, 2 2.1]
krāmaṇavedhau bhakṣaṇamaṣṭādaśadheti rasakarma | [RHT, 2 2.2]
āsuripaṭukaṭukatrayacitrārdrakamūlakaiḥ kalāṃśaistu | [RHT, 2 3.1]
sūtasya kāñjikena tridinaṃ mṛduvahninā svedaḥ | [RHT, 2 3.2]
guḍadagdhorṇālavaṇair mandiradhūmeṣṭakāsurīsahitaiḥ | [RHT, 2 4.1]
rasaṣoḍaśāṃśamānaiḥ sakāñjikairmardanaṃ tridinam | [RHT, 2 4.2]
malaśikhiviṣābhidhānā rasasya naisargikās trayo doṣāḥ | [RHT, 2 5.1]
mūrchāṃ malena kurute śikhinā dāhaṃ viṣeṇa mṛtyuṃ ca | [RHT, 2 5.2]
gṛhakanyā harati malaṃ triphalāgniṃ citrakaśca viṣam | [RHT, 2 6.1]
tasmād ebhir miśrair vārān saṃmūrchayetsapta | [RHT, 2 6.2]
amunā vimardanena hi suviśuddho nāgavaṅgaparimuktaḥ | [RHT, 2 7.1]
sūtaḥ pātanayantre samutthitaḥ kāñjikakvāthāt | [RHT, 2 7.2]
kṛtvā tu śulbapiṣṭiṃ nipātyate nāgavaṅgaśaṅkātaḥ | [RHT, 2 8.1]
tasmindoṣān muktvā nipatati śuddhas tathā sūtaḥ | [RHT, 2 8.2]
aṣṭāṅgulavistāraṃ dairghyeṇa daśāṅgulaṃ tv adhobhāṇḍam | [RHT, 2 9.1]
kaṇṭhādadhaḥ samucchritaṃ caturaṅgulaṃ kṛtajalādhāram | [RHT, 2 9.2]
antaḥpraviṣṭatalabhāṇḍavadanaṃ jalamagnanijamukhaprāntā | [RHT, 2 10.1]
upariṣṭāccipiṭaghaṭī deyodaraṣoḍaśāṅgulaviśālā | [RHT, 2 10.2]
tasminn ūrdhvabhāṇḍe nipātitaḥ sakaladoṣanirmuktaḥ | [RHT, 2 11.1]
sutarāṃ bhavati rasendro dravye ca rasāyane yogyaḥ | [RHT, 2 11.2]
kṛtvā ca naṣṭapiṣṭiṃ triphalāśikhiśigrurājikāpaṭubhiḥ | [RHT, 2 12.1]
saṃlepya cordhvabhāṇḍe dīptaikapalairadhaḥpātyaḥ | [RHT, 2 12.2]
athavā dīpakayantre nipātitaḥ sakaladoṣanirmuktaḥ | [RHT, 2 13.1]
tiryakpātanavidhinā nipātyaḥ sūtarājastu | [RHT, 2 13.2]
ślakṣṇīkṛtamabhradalaṃ rasendrayuktaṃ tathāranālena | [RHT, 2 14.1]
khalve dattvā mṛditaṃ yāvat tannaṣṭapiṣṭatām eti | [RHT, 2 14.2]
kuryāt tiryakpātanapātitasūtaṃ krameṇa dṛḍhavahnau | [RHT, 2 15.1]
saṃsvedya pātyate'sau na patati yāvaddṛḍhaścāgniḥ | [RHT, 2 15.2]
mardanamūrchanapātaiḥ kadarthito bhajati mandavīryatvāt | [RHT, 2 16.1]
sṛṣṭyambujair nirodhāllabdhāpyāyo na ṣaṇḍhaḥ syāt | [RHT, 2 16.2]
iti labdhavīryaḥ samyak capalo'sau saṃniyamyate tadanu | [RHT, 2 17.1]
phaṇinayanāmbujamārkavakarkoṭīciñcikāsvedāt | [RHT, 2 17.2]
bhūkhagaṭaṅkaṇamaricair lavaṇāsurīśigrukāñjikais tridinam | [RHT, 2 18.1]
svedena dīpito'sau grāsārthī jāyate sūtaḥ | [RHT, 2 18.2]
iti dīpito viśuddhaḥ pracalitavidyullatāsahasrābhaḥ | [RHT, 2 19.1]
bhavati yadā rasarājaś cāryo satvādi tadā bījam | [RHT, 2 19.2]
pītakriyāsu pītaṃ śvetaṃ tārakriyāsu mukham ādau | [RHT, 2 20.1]
deyaṃ khalve ghṛṣṭo divyauṣadhibhiḥ sa nirmukhaś carati | [RHT, 2 20.2]
iti paramahaṃsaparivrājakācāryaśrīmadgovindabhagavatpādaviracite rasahṛdayatantre rasaśodhanātmako dvitīyo'vabodhaḥ | [RHT, 2 21.1]
{RHT, 3}
ghanarahitabījacāraṇasamprāptadalādilābhakṛtakṛtyāḥ | [RHT, 3 1.1]
kṛpaṇāḥ prāpya samudraṃ varāṭikālābhasaṃtuṣṭāḥ | [RHT, 3 1.2]
anye punarmahānto lakṣmīkarirājakaustubhādīni | [RHT, 3 2.1]
avadhīrya labdhavantaḥ parāmṛtaṃ cāmarā jātāḥ | [RHT, 3 2.2]
kṣārauṣadhipaṭvamlaiḥ kṣudbodho rāgabandhane svedāt | [RHT, 3 3.1]
na punaḥ pakṣacchedo dravatvaṃ vā vinā gaganam | [RHT, 3 3.2]
abhrakajīrṇo balavān bhavati rasastasya cāraṇe proktāḥ | [RHT, 3 4.1]
saṃdhānavāsanauṣadhinirmukhasamukhā mahāyogāḥ | [RHT, 3 4.2]
niścandrikaṃ hi gaganaṃ kṣārāmlairbhāvitaṃ tathā rudhiraiḥ | [RHT, 3 5.1]
sṛṣṭitrayanīrakaṇātumbarurasamarditaṃ carati | [RHT, 3 5.2]
yavaciñcikāmbupuṭitaṃ tanmūlaśatāvarīgadākulitam | [RHT, 3 6.1]
ghanaravaśigrupunarnavarasabhāvitamabhrakaṃ carati | [RHT, 3 6.2]
sarjīkṣitikhagaṭaṅkaṇalavaṇānvitam arkabhājane tridinam | [RHT, 3 7.1]
paryuṣitamāranālaṃ gaganādiṣu bhāvane śastam | [RHT, 3 7.2]
tasminnāgaṃ śuddhaṃ pradrāvya niṣecayecchataṃ vārān | [RHT, 3 8.1]
vaṅgaṃ vā tāravidhau rasāyane naiva tadyojyam | [RHT, 3 8.2]
gaganarasoparasāmṛtaloharasāyasādicūrṇāni | [RHT, 3 9.1]
sarvamanena ha bhāvyaṃ yatkiṃcit cāraṇāvastu | [RHT, 3 9.2]
ādau khalve mṛditāṃ piṣṭīṃ hemnaśca tāṃ rasaścarati | [RHT, 3 10.1]
tārasya tārakarmaṇi dattvā sūte tato gaganam | [RHT, 3 10.2]
truṭiśo dattvā mṛditaṃ sāre khalve 'bhrahemalohādi | [RHT, 3 11.1]
carati rasendraḥ kṣitikhagavetasabījapūrāmlaiḥ | [RHT, 3 11.2]
samukhaṃ nirmukhamathavā tulyaṃ dviguṇaṃ caturguṇaṃ vāpi | [RHT, 3 12.1]
aṣṭaguṇaṃ ṣoḍaśaguṇamathavā dvātriṃśatāguṇitam | [RHT, 3 12.2]
iti pattrābhrakam uktaṃ tena vidhānena cārayetsūtam | [RHT, 3 13.1]
grāsaḥ piṣṭī garbhastrilakṣaṇā cāraṇā bhavati | [RHT, 3 13.2]
dolanavidhinā yair api nānāvidhabhaṅgasaṃskṛtaṃ gaganam | [RHT, 3 14.1]
cāraṇavidhau pradiṣṭaṃ dṛṣṭaṃ noddhūyamānaṃ taiḥ | [RHT, 3 14.2]
anye 'pi tucchamatayo gandhakaniṣpiṣṭiśulbapiṣṭirajaḥ | [RHT, 3 15.1]
dolanavidhinoddhūtaṃ rasajīrṇaṃ taditi manyante | [RHT, 3 15.2]
tailādikataptarase hāṭakatārādigolakamukhena | [RHT, 3 16.1]
carati ghanaṃ rasarājo hemādibhir eti piṇḍatvam | [RHT, 3 16.2]
anye svacchaṃ kṛtvā śukapicchamukhena cārayanti ghanam | [RHT, 3 17.1]
siddhopadeśavidhinā āśitagrāse na śuṣkeṇa | [RHT, 3 17.2]
athavā mākṣikagaganaṃ samabhāgaṃ paṭuyutaṃ pakvam | [RHT, 3 18.1]
prakṣipya lohapātre svedāntaścarati kṛṣṇābhram | [RHT, 3 18.2]
taṃ pravakṣyāmyupadeśaṃ gandhābhrakasaṃpraveśanaṃ yena | [RHT, 3 19.1]
pakṣachinnaś ca raso yogyaḥ syād rasarasāyanayoḥ | [RHT, 3 19.2]
rasarājarāgadāyī bījānāṃ pākajāraṇasamarthaḥ | [RHT, 3 20.1]
sūtakapakṣacchedī rasabandhe gandhako 'bhihitaḥ | [RHT, 3 20.2]
dattvā khalve truṭiśo gandhakam ādau rasaṃ ca truṭiśo'pi | [RHT, 3 21.1]
tāvacca mardanīyaṃ yāvatsā piṣṭikā bhavati | [RHT, 3 21.2]
tadanu ca drutabalivasayā samabhāganiyojitaṃ tathā gaganam | [RHT, 3 22.1]
truṭiśo rasaṃ ca dattvā kurvīta yathepsitāṃ piṣṭim | [RHT, 3 22.2]
sāpi ca dīptairupalairnipātyate 'dho 'tha dīpikāyantre | [RHT, 3 23.1]
tadanu ca nirmuktamalo nikṛntapakṣo 'bhragandhābhyām | [RHT, 3 23.2]
bhasmākāraś ca raso hemnā saha yujyate sa ca dvaṃdve | [RHT, 3 24.1]
athavā gandhakapiṣṭiṃ paktvā drutagandhakasya madhye tu | [RHT, 3 24.2]
sā cāpi hemapiṣṭirvipacyate gandhake bhūyaḥ | [RHT, 3 25.1]
itthaṃ hemnā sūto milati dvaṃdve tathā kṣaṇānmriyate | [RHT, 3 25.2]
itare pakṣacchedaṃ dvaṃdve rasamāraṇaṃ na vāñchanti | [RHT, 3 26.1]
bījānāmapi pākaṃ hṛṣyanti ca tadanu tapyanti | [RHT, 3 26.2]
itthamanekadoṣairbahuśramairgaganacāraṇaṃ matvā | [RHT, 3 27.1]
nirdiśyate prakāraḥ karmaṇi śāstre'pi saṃvādī | [RHT, 3 27.2]
agrāhyo nirlepaḥ sūkṣmagatirvyāpako'kṣayo jīvaḥ | [RHT, 3 28.1]
yāvadviśati na yonau tāvadbandhaṃ kuto bhajate | [RHT, 3 28.2]
iti paramahaṃsaparivrājakācāryaśrīmadgovindabhagavatpādaviracite rasahṛdayākhye tantre nirmukhavāsanāmukhāntarbhūtasamukhapattrābhrakacaraṇātmakas tṛtīyo 'vabodhaḥ | [RHT, 3 29.1]
{RHT, 4}
kṛṣṇo raktaḥ pīto yo 'bhraḥ syāt sthūlatārakārahitaḥ | [RHT, 4 1.1]
vajrī sa pītakarmaṇi pātitasattvo ghano yojyaḥ | [RHT, 4 1.2]
niścandrikaṃ hi gaganaṃ vāsitamapi vāsanābhir iha śatadhā | [RHT, 4 2.1]
tadapi na carati rasendraḥ sattvaṃ kathamatra yatnataḥ prabhavet | [RHT, 4 2.2]
muktvaikamabhrasattvaṃ nānyaḥ pakṣāpakartanasamarthaḥ | [RHT, 4 3.1]
tena niruddhaprasaro niyamyate badhyate ca sukham | [RHT, 4 3.2]
pakṣacchedam akṛtvā rasabandhaṃ kartum īhate yastu | [RHT, 4 4.1]
bījaireva hi sa jaḍo vāñchatyajitendriyo mokṣam | [RHT, 4 4.2]
nādhaḥ patati na cordhvaṃ tiṣṭhati yantre bhaved anudgārī | [RHT, 4 5.1]
abhrakajīrṇaḥ sūtaḥ pakṣacchinnaḥ sa vijñeyaḥ | [RHT, 4 5.2]
śvetādicaturvarṇāḥ kathitāste sthūlatārakārahitāḥ | [RHT, 4 6.1]
vajrī satvaṃ muñcatyapare dhmātāśca kācatāṃ yānti | [RHT, 4 6.2]
sitaraktāsitapītā ye kecidudāhṛtā ghanā loke | [RHT, 4 7.1]
alpabalā niḥsattvā vajrī śreṣṭhastu sarveṣām | [RHT, 4 7.2]
sūte'pi rasāyanināṃ yojyaṃ parikīrtitaṃ paraṃ satvam | [RHT, 4 8.1]
trividhaṃ gaganamabhakṣyaṃ kācaṃ kiṭṭaṃ ca pattrarajaḥ | [RHT, 4 8.2]
muñcati satvaṃ dhmātas tṛṇasāravikārakair ghanaḥ svinnaḥ | [RHT, 4 9.1]
parihṛtya kācakiṭṭaṃ grāhyaṃ sāraṃ prayatnena | [RHT, 4 9.2]
svedya baddhvā piṇḍaṃ māhiṣadadhidugdhamūtraśakṛdājyaiḥ | [RHT, 4 10.1]
atha paṃcagavyayuktaḥ satvaṃ pātayati lohanibham | [RHT, 4 10.2]
sūryātapapītarasāḥ svalpaṃ muñcanti dhātavaḥ satvam | [RHT, 4 11.1]
svasthānasthāḥ santo muñcanti ta eva bhūyiṣṭham | [RHT, 4 11.2]
bahugambhīraṃ dhmāto varṣati meghaḥ suvarṇadhārābhiḥ | [RHT, 4 12.1]
devamukhatulyamamalaṃ patitaṃ satvaṃ tathā vindyāt | [RHT, 4 12.2]
yadi lohanibhaṃ patitaṃ jātaṃ gaganasya tadrasaścarati | [RHT, 4 13.1]
milati ca sarvadvandve hyauṣadhibhiścarati vināpi mukhaiḥ | [RHT, 4 13.2]
mākṣikasahitaṃ gaganaṃ dhmātaṃ satvaṃ mukhapradaṃ bhavati | [RHT, 4 14.1]
tadanu ca nāgairvaṅgaiḥ sahitaṃ ca mukhapradaṃ satvam | [RHT, 4 14.2]
mākṣikasatve yogādghanasatvaṃ carati sūtako nikhilam | [RHT, 4 15.1]
niyataṃ garbhadrāvī sa rajyate badhyate caivam | [RHT, 4 15.2]
satvaṃ ghanasya kāntaṃ tālakayuktaṃ surundhitaṃ dhmātam | [RHT, 4 16.1]
vāraistribhiriha satvaṃ bhavati rasendrabandhakāri param | [RHT, 4 16.2]
lohaṃ cābhrakasatvaṃ tālakasamabhāgasāritaṃ carati | [RHT, 4 17.1]
abhiṣavayogāccāṅgulimṛditaṃ garbhe ca taddravati | [RHT, 4 17.2]
vaṃgamatho ghanasatvaṃ tālakaṣaḍbhāgasāritaṃ carati | [RHT, 4 18.1]
abhiṣavayogāccarati vrajati raso nātra sandehaḥ | [RHT, 4 18.2]
bahalaṃ suvarṇavarṇaṃ niculapuṭaiḥ patati pañcabhiḥ satvam | [RHT, 4 19.1]
vaṭakīkṛtamṛtagaganaṃ nirañjanaṃ kiṭṭarahitaṃ ca | [RHT, 4 19.2]
taccūrṇīkṛtya tataḥ kṣārāmlairbhāvitaṃ ghanaṃ bahuśaḥ | [RHT, 4 20.1]
sṛṣṭitrayanīrakaṇātumbururasamarditaṃ carati | [RHT, 4 20.2]
ghanasatvaśulbamākṣikasamabhāganiyojitaṃ tathā militam | [RHT, 4 21.1]
tacchulbābhraṃ kathitaṃ carati raso jīryati kṣipram | [RHT, 4 21.2]
iti tāpyaśulbasahitaṃ ghanasatvaṃ lohakhalvake mṛditam | [RHT, 4 22.1]
carati rasendraḥ kāñjikavetasajambīrabījapūrāmlaiḥ | [RHT, 4 22.2]
iti tīkṣṇaśulbanāgaṃ mākṣikayuktaṃ ca tatkṛtaṃ khoṭam | [RHT, 4 23.1]
tadbhasma ca puṭavidhinā nirvyūḍhaṃ satvarañjakaṃ bhavati | [RHT, 4 23.2]
cāryaṃ yatnena rase ghanasatvaṃ tadvidhaṃ ghanaṃ tasya | [RHT, 4 24.1]
saṃyojya sarvabījaṃ nirvāhya dvandvasaṃkarataḥ | [RHT, 4 24.2]
abhrakacāraṇamādau garbhadruticāraṇaṃ ca hemno'nte | [RHT, 4 25.1]
yo jānāti na vādī vṛthaiva so'rthakṣayaṃ kurute | [RHT, 4 25.2]
gaganagrāsarahasyaṃ vakṣyāmyekaṃ ghanārkasaṃyogāt | [RHT, 4 26.1]
kevalamabhrakasatvaṃ grasate yatnānna sarvāṅgam | [RHT, 4 26.2]
{RHT, 5}
yadi ghanasatvaṃ garbhe na patati no vā dravanti bījāni | [RHT, 5 1.1]
na ca bāhyadrutiyogastatkathamiha badhyate sūtaḥ | [RHT, 5 1.2]
garbhadrutyā rahito grāsaścīrṇo'pi naikatāṃ yāti | [RHT, 5 2.1]
ekībhāvena vinā na jīryate tena sā kāryā | [RHT, 5 2.2]
bījānāṃ saṃskāraḥ kartavyaḥ ko'pi tādṛśaḥ prathamam | [RHT, 5 3.1]
yena dravanti garbhe rasarājasyāmlavargeṇa | [RHT, 5 3.2]
samamākṣikakṛtavāpaṃ samamākṣikasatvasaṃyutaṃ hema | [RHT, 5 4.1]
garbhe dravati ca jarati ca jaritaṃ badhnāti nānyathā sūtam | [RHT, 5 4.2]
mākṣikasatvaṃ hemnā pādādikajāritaṃ drutaṃ sūte | [RHT, 5 5.1]
tārāriṣṭaṃ kurute varakanakaṃ pattralepena | [RHT, 5 5.2]
samarasatāṃ yadi yāto vastrādgalito'dhikaśca tulanāyām | [RHT, 5 6.1]
grāso drutaḥ sa garbhe drutvāsau jīryate kṣipram | [RHT, 5 6.2]
na biḍairnāpi kṣārairna snehairdravati hemaṃ tāraṃ vā | [RHT, 5 7.1]
mākṣikasatvena vinā tridinaṃ nihitena raktena | [RHT, 5 7.2]
lavaṇaṃ devīsvarasaplutam ahipatraṃ vicūrṇitaṃ śilayā | [RHT, 5 8.1]
etat puṭanatritayāt sumṛtaṃ saṃsthāpayedayaḥpātre | [RHT, 5 8.2]
vihitārdhāṃgulanimnā sphuṭavikaṭakaṭorikā mukhādhārā | [RHT, 5 9.1]
tasyoparyādeyā kaṭorikā cāṅgulotsedhā | [RHT, 5 9.2]
vihitacchidratritayā śastā caturaṃgulordhvachidreṣu | [RHT, 5 10.1]
lohaśalākā yojyāstatrāpi ca hemapatrāṇi | [RHT, 5 10.2]
saṃsthāpya vidhūpyante yantrādhastāt pradīpayedagnim | [RHT, 5 11.1]
dhūmopalepamātrādbhavanti kṛṣṇāni hemapatrāṇi | [RHT, 5 11.2]
tānyagnitāpitāni ca paścādyantre mṛtāni dhūmena | [RHT, 5 12.1]
pācitahemavidhānāccarati rasendro dravati garbhe ca | [RHT, 5 12.2]
tenaiva tārapatraṃ vidhinā saṃsvedya yantrayogena | [RHT, 5 13.1]
jāyeta kṛṣṇavarṇaṃ tattāraṃ dravati garbhe ca | [RHT, 5 13.2]
athavā balinā vaṅgaṃ nāgābhidhānena yantrayogena | [RHT, 5 14.1]
hemāhvaṃ tāraṃ vā dravati ca garbhe na sandehaḥ | [RHT, 5 14.2]
rasakaṃ balinā yuktaṃ pūrvoktavidhānayogena | [RHT, 5 15.1]
pakvaṃ cūrṇaṃ yāvadbhavati bhṛśaṃ dravati garbhe ca | [RHT, 5 15.2]
vyūḍho'tha gandhakāśmā śataguṇasaṃkhyaṃ tathottame hemni | [RHT, 5 16.1]
sūte ca bhavati piṣṭirdravati hi garbhe na vismayaḥ kāryaḥ | [RHT, 5 16.2]
athavā śatanirvyūḍhaṃ rasakavaraṃ śuddhahemni varabījam | [RHT, 5 17.1]
bījaṃ jarati rasendre dravati ca garbhe na sandehaḥ | [RHT, 5 17.2]
athavā tālakasatvaṃ śilayā vā tacca hemni nirvyūḍham | [RHT, 5 18.1]
śataguṇamatha mūṣāyāṃ jarati rasendro dravati garbhe ca | [RHT, 5 18.2]
rasadaradābhrakatāpyavimalāmṛtaśulbalohaparpaṭikā | [RHT, 5 19.1]
snuhyarkadugdhapiṣṭaṃ kaṃkuṣṭhaśilāyutaṃ nāgam | [RHT, 5 19.2]
abhrakatālakaśaṅkharasasahitaṃ tatpunaḥ punaḥ puṭitam | [RHT, 5 20.1]
ciñcākṣāravimiśraṃ vaṅgaṃ nirjīvatāṃ yāti | [RHT, 5 20.2]
vidhinānena ca puṭitaṃ mriyate nāgaṃ nirutthatāṃ ca gatam | [RHT, 5 21.1]
vaṅgaṃ ca sarvakarmasu niyujyate tadapi gatajīvam | [RHT, 5 21.2]
mṛtanāgaṃ mṛtavaṅgaṃ mṛtavaraśulvaṃ mṛtaṃ tathā tīkṣṇam | [RHT, 5 22.1]
ekaikaṃ hemavare śatanirvyūḍhaṃ dravati garbhe ca | [RHT, 5 22.2]
samagarbhe drutikaraṇaṃ hemno vakṣyāmyahaṃ paraṃ yogam | [RHT, 5 23.1]
bhrāmakasasyakacūrṇaṃ śatanirvyūḍhaṃ mahābījam | [RHT, 5 23.2]
athavā gandhakadhūmaṃ tālakadhūmaṃ śilāhvarasakasya | [RHT, 5 24.1]
dattvādhomukhamūṣāṃ dīrghatamāṃ kharparasyārdhe | [RHT, 5 24.2]
ūrdhvaṃ lagnā piṣṭī sudṛḍhā ca yathā tathā ca kartavyā | [RHT, 5 25.1]
dattvā kharparapṛṣṭhe daityendraṃ dāhayettadanu | [RHT, 5 25.2]
stokaṃ stokaṃ dattvā karṣāgnau dhmāpayenmṛdā liptām | [RHT, 5 26.1]
garbhe dravati hi bījaṃ mriyate tathādhike dāhe | [RHT, 5 26.2]
gandhakatālakaśailāḥ sauvīrakarasakagairikaṃ daradam | [RHT, 5 27.1]
kṣārāmlalavaṇāni viḍo mākṣikavaikrāntavimalasamabhāgaiḥ | [RHT, 5 27.2]
kṛtvā suvarṇapiṣṭīṃ mṛditāṃ ca suveṣṭitāmanenaiva | [RHT, 5 28.1]
tripuṭaistapte khalve mṛditā garbhe tathā dravati | [RHT, 5 28.2]
rakte śatanirvyūḍhaṃ netrahitaṃ bhasma vaikrāntakaṃ cātha | [RHT, 5 29.1]
vimalaṃ śatanirvyūḍhaṃ grasati samaṃ dravati garbhe ca | [RHT, 5 29.2]
ye kecidviḍayogāḥ kṣārāmlalavaṇāni dīptavargāśca | [RHT, 5 30.1]
sarve śatanirvyūḍhā garbhadrutikārakāḥ kathitāḥ | [RHT, 5 30.2]
śatanirvyūḍhe ca samaṃ pādonaṃ pañcasaptativyūḍhe | [RHT, 5 31.1]
pañcāśati tadardhaṃ pādaḥ syātpañcaviṃśatike | [RHT, 5 31.2]
aṣṭāṃśaṃ tu tadardhe ṣoḍaśāṃśaṃ tadardhanirvyūḍhe | [RHT, 5 32.1]
tasyārdhe dvātriṃśaccatuḥṣaṣṭyaṃśaṃ tadardhanirvyūḍhe | [RHT, 5 32.2]
iti gaditāṃ garbhadrutimabhiṣavayogena cāmlavargeṇa | [RHT, 5 33.1]
svedanavidhinā jñātvā mṛditāṃ tapte tu khalvatale | [RHT, 5 33.2]
jñātvā bījabalābalamardanayogaṃ kṛtaṃ ca rasarāje | [RHT, 5 34.1]
svedavidhānaṃ ca puṭaṃ yantraṃ vā vihitarasakarma | [RHT, 5 34.2]
sūtavaraṃ lakṣayate bījaṃ nopekṣatāṃ yathā yāti | [RHT, 5 35.1]
tadvatkāryaṃ vidhinā sukarma gurupādanirdiṣṭam | [RHT, 5 35.2]
bāhyadrutirati vimalā sphurati hi keṣāṃcideva siddhānām | [RHT, 5 36.1]
tebhyaḥ samyak jñātvā kalanāḥ kāryāstathā drutayaḥ | [RHT, 5 36.2]
varanāgaṃ rasarājaṃ bījavaraṃ sāritaṃ tathā tritayam | [RHT, 5 37.1]
gandhakaśilālasahitaṃ nirnāgaṃ dīpavartito bhavati | [RHT, 5 37.2]
baddhvā sudṛḍhe vastre poṭalikāyāṃ śikhīkṛto dīpaḥ | [RHT, 5 38.1]
taile magnaṃ kṛtvā nirnāgaṃ jāyate kṣipram | [RHT, 5 38.2]
kṛtvātra dīrghamūṣāṃ sudṛḍhāṃ dhmātaṃ tu bhasmagartāyām | [RHT, 5 39.1]
kṣiptvā śilālacūrṇaṃ paścātsūtaṃ tataḥ śilācūrṇaṃ | [RHT, 5 39.2]
saṃsthāpya bhasmanāto dhmātaṃ syātsvāṃgaśītalaṃ yāvat | [RHT, 5 40.1]
ākṛṣya tatra sūtaṃ jñātvā nāgaṃ subhakṣitaṃ sakalam | [RHT, 5 40.2]
jñātvā nāgaṃ truṭitaṃ punarapi dadyādyathā bhavettriguṇam | [RHT, 5 41.1]
paścācchuddhaṃ kṛtvā bījavaraṃ yojayettadanu | [RHT, 5 41.2]
athavā tāraṃ vaṅgaṃ sūtaṃ saṃsārya vaṅgaparihīnam | [RHT, 5 42.1]
tālakayogena tathā nirvaṅgaṃ yantrayogena | [RHT, 5 42.2]
athavā vastranibaddhaṃ girijatusahitaṃ suveṣṭitaṃ māṣaiḥ | [RHT, 5 43.1]
pakvaṃ taile vaṭakaṃ nirvaṅgaṃ jāyate nūnam | [RHT, 5 43.2]
piṣṭīstambhaṃ kṛtvā bījavareṇaiva sāritaṃ tadanu | [RHT, 5 44.1]
athavā baddharasena tu sahitaṃ bījaṃ surañjitaṃ kṛtvā | [RHT, 5 44.2]
gandhakanihitaṃ sūtaṃ nihitānihitaṃ ca śṛṅkhalāyāṃ tat | [RHT, 5 45.1]
yojitanirvyūḍharase garbhadrutikārakaṃ nūnam | [RHT, 5 45.2]
sūtakabhasmavareṇa tu bījaṃ kṛtvā rasendrake garbhe | [RHT, 5 46.1]
mṛditā piṣṭī vidhinā hyabhiṣavayogāddravati garbhe ca | [RHT, 5 46.2]
patrābhrakaṃ ca satvaṃ kāṃkṣī vā kāntamākṣikaṃ puṭitam | [RHT, 5 47.1]
nirguṇḍī gṛhakanyā cāṅgerī palāśaśākaiśca | [RHT, 5 47.2]
tāvatpuṭitaṃ kṛtvā yāvatsindūrasaprabhaṃ bhavati | [RHT, 5 48.1]
tatpādaśeṣalavaṇaṃ haṇḍikapākena pācitaṃ sudṛḍham | [RHT, 5 48.2]
ekaikaṃ śatavyūḍhaṃ bījavaraṃ jārayedrasendrasya | [RHT, 5 49.1]
garbhe dravati ca kṣipraṃ hyabhiṣavayogena mṛditamaṅgulyā | [RHT, 5 49.2]
āvṛtte'pyāvartyaṃ hemavare kṣepyamujjvale nāgam | [RHT, 5 50.1]
triguṇaśilāprativāpaṃ hyahibījaṃ tatsamuddiṣṭam | [RHT, 5 50.2]
vaṅgaṃ tu tena vidhinā hemavare kṣepya tālavāpena | [RHT, 5 51.1]
tāre vā nirvyūḍhaṃ bījavaraṃ truṭitasaṃyogāt | [RHT, 5 51.2]
yo niḥsṛto bhujaṅgād rasakeśarīvajrapañjaraḥ sa punaḥ | [RHT, 5 52.1]
phaṇihemaguṇātkuṭilo rasāṅkuśo nāma vikhyātaḥ | [RHT, 5 52.2]
evaṃ pakvaṃ vidhinā bījavaraṃ sūtarāṭ tathāmlena | [RHT, 5 53.1]
kartavyaḥ saṃsvedyo yāvatpiṣṭī bhavecchlakṣṇā | [RHT, 5 53.2]
tailena tena vidhinā svinnā piṣṭī bhavedakhilam | [RHT, 5 54.1]
athavā ślakṣṇaṃ śilayā nighṛṣṭabījaṃ bhavetpiṇḍī | [RHT, 5 54.2]
pāko vaṭakavidhinā kartavyastailayogena | [RHT, 5 55.1]
krāmaṇapiṇḍe kṣiptvā māṣaiśca syāt sudṛḍhapiṇḍatvam | [RHT, 5 55.2]
mṛdvagninā supakvaṃ dagdhaṃ yāvanna bhavetpiṇḍam | [RHT, 5 56.1]
ākṛṣya cātha sūtaṃ piṇḍe śeṣaṃ tathā punaḥ pācyam | [RHT, 5 56.2]
athavāpyauṣadhapiṇḍe dolātapte kharpare vidhinā | [RHT, 5 57.1]
punarapi piṇḍe kṣepyaṃ garbhe yāvaddrutirbhavati | [RHT, 5 57.2]
evaṃ drutaṃ hi garbhe bījavaraṃ jarati rasarāje | [RHT, 5 58.1]
garbhadrutyā rahitaṃ biḍayogairjarati garbhe ca | [RHT, 5 58.2]
{RHT, 6}
grāsamiti cārayitvā garbhadrutiṃ tato bhūrje | [RHT, 6 1.1]
lavaṇakṣārāmlasudhāsurabhīmūtreṇa kṛtalepe | [RHT, 6 1.2]
dṛḍhavastrabāhyabaddhe dolāsvedena jārayedgrāsam | [RHT, 6 2.1]
sauvīreṇārdhapūrṇe kumbhe sakṣāramūtrakairathavā | [RHT, 6 2.2]
amunā krameṇa divasaistribhistribhirjārayedgrāsam | [RHT, 6 3.1]
jīrṇasya lakṣaṇamatho jñeyaṃ yantrātsamuddhṛtya | [RHT, 6 3.2]
uddhṛtamātraṃ pātre prakṣālya kāṃjikenātaḥ | [RHT, 6 4.1]
samalaṃ ca kāṃjikamato haraṇārthaṃ vastrayogena | [RHT, 6 4.2]
tadanu sukhoṣṇe pātre saṃmardyo'sau yathā na hīye | [RHT, 6 5.1]
tāvadyāvacchuṣyati tallagnaṃ kāñjikaṃ sakalam | [RHT, 6 5.2]
itthaṃ ca śoṣitajalaḥ karamardanataḥ sunirmalībhūtaḥ | [RHT, 6 6.1]
pīḍyaḥ pātrasyopari vastreṇa caturguṇenaiva | [RHT, 6 6.2]
yadi parigalitaḥ sakalo vastrād grāsena caikatāṃ yātaḥ | [RHT, 6 7.1]
na bhavati yadi daṇḍadharo jīrṇagrāsastadā jñeyaḥ | [RHT, 6 7.2]
grāsādajīrṇapiṣṭīṃ sūtāduddhṛtya pātayedyantre | [RHT, 6 8.1]
svastho bhavati rasendro grāsaḥ pakvaḥ punarjarati | [RHT, 6 8.2]
dolāyāṃ catvāro grāsā jāryā yathākrameṇaiva | [RHT, 6 9.1]
śeṣāḥ kacchapayantre yāvad dviguṇādikaṃ jarati | [RHT, 6 9.2]
nādau kartuṃ śakyo'tra grāsapramāṇaniyamastu | [RHT, 6 10.1]
grasate na hi sarvāṅgaṃ gaganamato lakṣaṇairjñeyam | [RHT, 6 10.2]
yadi hi catuḥṣaṣṭyaṃśān grasati rasastadā dhareddaṇḍam | [RHT, 6 11.1]
catvāriṃśadbhāgapraveśataḥ pāyasākāraḥ | [RHT, 6 11.2]
bhavati jalaukākāras triṃśadbhāgād avipluṣaśca viṃśatyā | [RHT, 6 12.1]
chedīva ṣoḍaśāṃśādata ūrdhvaṃ durjaro grāsaḥ | [RHT, 6 12.2]
pañcabhirebhirgrāsairghanasatvaṃ jārayitvādau | [RHT, 6 13.1]
garbhadrāve nipuṇo jārayati bījaṃ kalāṃśena | [RHT, 6 13.2]
dhūmraściṭiciṭiśabdo maṇḍūkagatistathā sakampaśca | [RHT, 6 14.1]
niṣkampo bhavati raso vijñātavyo'bhrajīrṇastu | [RHT, 6 14.2]
kapilo'tha nirudgārī vipluṣabhāvaṃ ca muñcate sūtaḥ | [RHT, 6 15.1]
niṣkampo gatirahito vijñātavyo'bhrajīrṇastu | [RHT, 6 15.2]
jalapūrṇapātramadhye dattvā ghaṭakharparaṃ suvistīrṇam | [RHT, 6 16.1]
tadupari madhyagataḥ sūtaḥ sthāpyastataḥ kuḍye | [RHT, 6 16.2]
laghulohakaṭorikayā kṛtapaṭamṛtsandhilepayācchādya | [RHT, 6 17.1]
pūrṇaṃ tadghaṭakharparam aṅgāraiḥ karīṣatuṣamiśraiḥ | [RHT, 6 17.2]
svedanato mardanataḥ kacchapayantrasthito raso jarati | [RHT, 6 18.1]
agnibalenaiva tato garbhadrutiḥ sarvalohānām | [RHT, 6 18.2]
evaṃ dattvā jīryati na kṣayati raso yathā tathā kāryaḥ | [RHT, 6 19.1]
kṣayameti kṣāraviḍaiḥ sa tūparasairgrāsamudgirati | [RHT, 6 19.2]
{RHT, 7}
grāsaṃ na muñcati na vāñchati taṃ ca bhūyaḥ kāṃścidguṇānbhajati bhuktavibhuktimātrāt | [RHT, 7 1.1]
yajjīryate pracurakevalavahniyogāt tasmādviḍaiḥ suniviḍaiḥ saha jāraṇā syāt | [RHT, 7 1.2]
sauvarcalakaṭukatrayakākṣīkāsīsagandhakaiśca viḍaiḥ | [RHT, 7 2.1]
śigro rasaśatabhāvyaistāmradalānyapi jārayati | [RHT, 7 2.2]
sarvāṅgadagdhamūlakabhasma pratigālitaṃ surabhimūtreṇa | [RHT, 7 3.1]
śatabhāvyaṃ balivasayā tatkṣaṇato jāryate hema | [RHT, 7 3.2]
kadalīpalāśatilaniculakanakasuradālivāstukairaṇḍāḥ | [RHT, 7 4.1]
varṣābhūvṛṣamokṣakasahitāḥ kṣāro yathālābham | [RHT, 7 4.2]
ānīya kṣāravṛkṣān kusumaphalaśiphātvakpravālairupetān kṛtvātaḥ khaṇḍaśastān vipulataraśilāpiṣṭagātrātiśuṣkān | [RHT, 7 5.1]
dagdhvā kāṇḍaistilānāṃ karisurabhihayāmbhobhir āsrāvya vastrair bhasma tyaktvā jalaṃ tanmṛduśikhini pacedvaṃśapākena bhūyaḥ | [RHT, 7 5.2]
tacchuṣyamāṇaṃ hi sabāṣpabudbudān yadā vidhatte kṣaṇabhaṅgurān bahūn | [RHT, 7 6.1]
tadā kṣipettryūṣaṇahiṃgugandhakaṃ kṣāratrayaṃ ṣaḍlavaṇāni bhūkhagau | [RHT, 7 6.2]
dravyāṇi saṃmiśrya nivṛtya bhūtale vyavasthitaṃ śastrakaṭorikāpuṭe | [RHT, 7 7.1]
saṃsthāpayetsaptadināni dhānyagataṃ prayojyaṃ rasajāraṇādikam | [RHT, 7 7.2]
jambīrabījapūrakacāṅgerīvetasāmlasaṃyogāt | [RHT, 7 8.1]
kṣārā bhavanti nitarāṃ garbhadrutijāraṇe śastāḥ | [RHT, 7 8.2]
viḍamadharottaramādau dattvā sūtasya cāṣṭamāṃśena | [RHT, 7 9.1]
kuryājjāraṇamevaṃ kramakramādvardhayedagnim | [RHT, 7 9.2]
{RHT, 8}
jīrṇābhrako rasendro darśayati ghanānurūpiṇīṃ chāyām | [RHT, 8 1.1]
kṛṣṇāṃ raktāṃ pītāṃ sitāṃ tathā saṃkarairmiśrām | [RHT, 8 1.2]
kṛṣṇābhrakeṇa balavadasitarāgairyujyate rasendrastu | [RHT, 8 2.1]
śvetai raktaiḥ pītairvahneḥ khalu varṇato jñeyaḥ | [RHT, 8 2.2]
atha nijakarme varṇaṃ na jahāti yadā sa rajyate rāgaiḥ | [RHT, 8 3.1]
kramaśo hi vakṣyamāṇairnirṇikto raṃjanaṃ kurute | [RHT, 8 3.2]
balamāste'bhrakasatve jāraṇarāgāḥ pratiṣṭhitāstīkṣṇe | [RHT, 8 4.1]
bandhaśca sāralohe sārakamatha nāgavaṃgābhyām | [RHT, 8 4.2]
krāmati tīkṣṇena rasastīkṣṇena ca jīryate kṣaṇādgrāsaḥ | [RHT, 8 5.1]
hemno yonistīkṣṇaṃ rāgān gṛhṇāti tīkṣṇena | [RHT, 8 5.2]
tadapi ca daradena hataṃ kṛtvā mākṣikeṇa ravisahitam | [RHT, 8 6.1]
vāsitamapi vāsanayā ghanavaccāryaṃ ca jāryaṃ ca | [RHT, 8 6.2]
kāntaṃ vā tīkṣṇaṃ vā kāñcīṃ vā vajrasasyakādīnām | [RHT, 8 7.1]
ekatamaṃ sarvaṃ vā rasaraṃjane saṃkaro'bhīṣṭaḥ | [RHT, 8 7.2]
kuṭile balamabhyadhikaṃ rāgastīkṣṇe tu pannage snehaḥ | [RHT, 8 8.1]
rāgasnehabalāni tu kamale śaṃsanti dhātuvidaḥ | [RHT, 8 8.2]
sarvair ebhir lohair mākṣikanihataistathā drutairgarbhe | [RHT, 8 9.1]
viḍayogena tu jīrṇo rasarājo rāgamupayāti | [RHT, 8 9.2]
tālakadaradaśilābhiḥ snehakṣārāmlalavaṇasahitābhiḥ | [RHT, 8 10.1]
samakadviguṇatriguṇān puṭo vahedvaṃgaśastrādīn | [RHT, 8 10.2]
raktasnehaniṣekaiḥ śeṣaṃ kuryādrasasya kṛṣṭiriyam | [RHT, 8 11.1]
cāraṇajāraṇamātrātkurute rasamindragopanibham | [RHT, 8 11.2]
athavā kevalam amalaṃ kamalaṃ daradena vāpitaṃ kurute | [RHT, 8 12.1]
triguṇaṃ hi cīrṇajīrṇaṃ lākṣārasasannibhaṃ sūtam | [RHT, 8 12.2]
raktagaṇagalitapaśujalabhāvitatāpyagandhakaśilānām | [RHT, 8 13.1]
ekena vāpitamṛtaṃ kamalaṃ rañjayati rasarājam | [RHT, 8 13.2]
bāhyo gandhakarāgo vilulitarāge manaḥśilātāle | [RHT, 8 14.1]
mākṣikasatvarasakau dvāveva hi rañjane śastau | [RHT, 8 14.2]
kramavṛttau ravirasakau saṃśuddhau mūkamūṣikādhmātau | [RHT, 8 15.1]
triguṇaṃ cīrṇo jīrṇo hemābho jāyate sūtaḥ | [RHT, 8 15.2]
atha kṛṣṇābhrakacūrṇaṃ puṭitaṃ raktaṃ bhavettathā sakalam | [RHT, 8 16.1]
triguṇaṃ cīrṇo jīrṇo hemadrutisannibhaḥ sūtaḥ | [RHT, 8 16.2]
triguṇena mākṣikeṇa tu kanakaṃ ca mṛtaṃ rasakatālayutam | [RHT, 8 17.1]
paṭusahitaṃ tatpakvaṃ haṇḍikayā yāvadindragopanibham | [RHT, 8 17.2]
taccūrṇaṃ sūtavare triguṇaṃ cīrṇaṃ hi jīrṇaṃ tu | [RHT, 8 18.1]
drutahemanibhaḥ sūto rañjati lohāni sarvāṇi | [RHT, 8 18.2]
patrādaṣṭaguṇaṃ satvaṃ satvādaṣṭaguṇā drutiḥ | [RHT, 8 19.1]
druteraṣṭaguṇaṃ bījaṃ tasmādbījaṃ tu jārayet | [RHT, 8 19.2]
{RHT, 9}
iti rakto'pi rasendro bījena vinā na karmakṛdbhavati | [RHT, 9 1.1]
dvividhaṃ tatpītasitaṃ niyujyate siddhamevaitat | [RHT, 9 1.2]
tasya viśuddhirbahudhā gaganarasoparasalohacūrṇaiś ca | [RHT, 9 2.1]
dvividhaṃ bījaṃ tairapi nāśuddhaiḥ śudhyate vai tat | [RHT, 9 2.2]
yaḥ punaretaiḥ kurute karmāśuddhairbhavedrasastasya | [RHT, 9 3.1]
avyāpakaḥ pataṃgī na rase rasāyane yogyaḥ | [RHT, 9 3.2]
vaikrāntakāntasasyakamākṣikavimalādridaradarasakāśca | [RHT, 9 4.1]
aṣṭau rasāstathaiṣāṃ sattvāni rasāyanāni syuḥ | [RHT, 9 4.2]
gandhakagairikaśilālakṣitikhecaramañjanaṃ ca kaṃkuṣṭham | [RHT, 9 5.1]
uparasasaṃjñakamidaṃ syāt śikhiśaśinau sāralohākhyau | [RHT, 9 5.2]
tāmrāratīkṣṇakāntābhrasattvalohāni vaṅganāgau ca | [RHT, 9 6.1]
kathitāstu pūtisaṃjñāsteṣāṃ saṃśodhanaṃ kāryam | [RHT, 9 6.2]
sauvarcalasaindhavakacūlikasāmudraromakabiḍāni | [RHT, 9 7.1]
ṣaṭ lavaṇānyetāni tu svarjīṭaṅkaṇayavakṣārāḥ | [RHT, 9 7.2]
sūryāvartaḥ kadalī vandhyā kośātakī ca suradālī | [RHT, 9 8.1]
śigruśca vajrakando nīrakaṇā kākamācī ca | [RHT, 9 8.2]
āsāmekarasena tu lavaṇakṣārāmlabhāvitā bahuśaḥ | [RHT, 9 9.1]
śudhyanti rasoparasā dhmātāḥ sattvāni muñcanti | [RHT, 9 9.2]
svinnaṃ sakṣārāmlairdhmātaṃ vaikrāntakaṃ haṭhād dravati | [RHT, 9 10.1]
tad drutamātraṃ śudhyati kāntaṃ śaśaraktabhāvanayā | [RHT, 9 10.2]
sasyakamapi raktagaṇaiḥ subhāvitaṃ sneharāgasaṃsiktam | [RHT, 9 11.1]
śudhyati vāraiḥ saptabhirataḥ paraṃ yujyate kārye | [RHT, 9 11.2]
kṣāraiḥ snehairādau paścādamlena bhāvitaṃ vimalam | [RHT, 9 12.1]
śudhyati tathā ca rasakaṃ daradaṃ mākṣikamapyevam | [RHT, 9 12.2]
tanurapi patraṃ liptaṃ lavaṇakṣārāmlaravisnuhikṣīraiḥ | [RHT, 9 13.1]
dhmātaṃ nirguṇḍīrasasaṃsiktaṃ bahuśo bhaveddhi raktaṃ ca | [RHT, 9 13.2]
śudhyati nāgo vaṃgo ghoṣo raviṇā ca vāramapi munibhiḥ | [RHT, 9 14.1]
nirguṇḍīrasasekaistanmūlarajaḥ pravāpaiśca | [RHT, 9 14.2]
raktagaṇagalitapaśujalabhāvitapuṭitaṃ hi rajyate tīkṣṇam | [RHT, 9 15.1]
śudhyati kadalīśikhirasabhāvitapuṭitaṃ tribhirvāraiḥ | [RHT, 9 15.2]
sarvaṃ śudhyati loho rajyati suragopasannibho vāpāt | [RHT, 9 16.1]
mākṣikadaradena bhṛśaṃ śulvaṃ vā gandhakena mṛtam | [RHT, 9 16.2]
{RHT, 10}
atha satvanirgamamabhidhāsyate | [RHT, 10 1.1]
vaikrāntakāntasasyakamākṣikavimalādayo vinā satvam | [RHT, 10 1.2]
śuddhā api no dvandve milanti na ca tān raso grasati | [RHT, 10 1.3]
nāganāsikābhidhānaṃ candrodakam amṛtam āptakāṭhinyam | [RHT, 10 2.1]
rasavaikrāntakam evaṃ badhnāti rasaṃ svasattvena | [RHT, 10 2.2]
nānāvidhasaṃsthānaṃ nirjaraśikhariśikharasambhūtam | [RHT, 10 3.1]
dhārodambhasi śreṣṭhaṃ tadaśma śailodakaṃ prāpya | [RHT, 10 3.2]
bhastrādvayena haṭhato dhmātavyaṃ pañcamāhiṣasubaddham | [RHT, 10 4.1]
dattvā daśāṃśasvarjikapaṭuṭaṃkaṇaguñjikākṣārān | [RHT, 10 4.2]
tadgacchati kaṭhinatvaṃ muñcati satvaṃ sphuliṅgakākāram | [RHT, 10 5.1]
muktānikaraprāyaṃ grāhyaṃ tat kācam adhivarjya | [RHT, 10 5.2]
rasavaikrāntakamevaṃ milati dvandvānvitaṃ samaṃ hemnā | [RHT, 10 6.1]
nirvyūḍhaṃ ghanasatvaṃ tena raso bandhamupayāti | [RHT, 10 6.2]
vajrābhrakāntasasyakamākṣikaprabhṛtisakaladhātūnām | [RHT, 10 7.1]
pātayati satvameṣāṃ piṇḍī dhmātā dṛḍhāṅgāraiḥ | [RHT, 10 7.2]
hitvā mākṣikasatvaṃ nānyeṣāṃ śaktirasti lohaghnī | [RHT, 10 8.1]
na patati tāvatsatvaṃ bhastrānte na yāvad āhriyet | [RHT, 10 8.2]
raktaṃ mṛdu nāgasamaṃ satvaṃ yasmāddhi mākṣikātpatitam | [RHT, 10 9.1]
gandhāśmano'pi tadvatkāryaṃ yatnena mṛdubhāvam | [RHT, 10 9.2]
lavaṇāmlena supuṭitaṃ mākṣikamamlena marditaṃ vidhinā | [RHT, 10 10.1]
muñcati soṣṇe grāsam āyasapātre tu piṣṭikā bhavati | [RHT, 10 10.2]
tutthāddhi tāpyajasamaṃ samasṛṣṭaṃ patati vai satvam | [RHT, 10 11.1]
abhravaikrāntakāntaprabhṛtīnāṃ tatra lohanibham | [RHT, 10 11.2]
strīvajrīdugdhabhāvitameraṇḍasnehabhāvitaṃ śataṃ dhmātam | [RHT, 10 12.1]
evaṃ tribhiriha vāraiḥ śulvasamaṃ bhavati rañjakaṃ haimam | [RHT, 10 12.2]
kadalīrasaśatabhāvitamadhvairaṇḍatailaparipakvam | [RHT, 10 13.1]
tāpyaṃ muñcati satvaṃ rasakaṃ caivaṃ trisantāpaiḥ | [RHT, 10 13.2]
ūrṇāṭaṅkaṇaguḍapuralākṣāsarjarasaiḥ sarvadhātubhiḥ piṣṭaiḥ | [RHT, 10 14.1]
chāgīkṣīreṇa kṛtā piṇḍī śastā hi satvavidhau | [RHT, 10 14.2]
cūrṇitasatvasambhāraṃ triṃśatpalamādareṇa saṃgṛhya | [RHT, 10 15.1]
ṭaṃkaṇapalasaptayutaṃ guṃjāpalatritayayojitaṃ caiva | [RHT, 10 15.2]
tilacūrṇakakiṭṭapalair matsyair āloḍya dviraṃśayuktaiśca | [RHT, 10 16.1]
godhūmabaddhapiṇḍī gopañcakabhāvitā bahuśaḥ | [RHT, 10 16.2]
koṣṭhakadhamanavidhinā tīvraṃ bhastrānalena tatpatati | [RHT, 10 17.1]
saṃdravati cābhrasattvaṃ tathaiva sarvāṇi satvāni | [RHT, 10 17.2]
{RHT, 11}
atha bījanirvāhaṇam ārabhyate | [RHT, 11 1.1]
svīkṛtya sarvasarito gaṅgā jaladhau yathā tathā haimam | [RHT, 11 1.2]
praviśati rase gṛhītvā saṃmiliti sarvalohaguṇān | [RHT, 11 1.3]
jīryati milati ca śulbe tatsatvaṃ kiṭṭatāṃ yāti | [RHT, 11 2.1]
hemakriyāsu kariṇā trapuṇā tārakriyāsu nirvyūḍham | [RHT, 11 2.2]
ghanasatvaṃ khalu raviṇā rasāyane dvaṃdvakaṃ yojyam | [RHT, 11 3.1]
raktagaṇapātabhāvitagirijatumākṣikagairikadaradaiḥ | [RHT, 11 3.2]
mṛdulatāmrakāntaghanasatvaṃ mṛtanāgatīkṣṇakanakaṃ ca | [RHT, 11 4.1]
kurvīta bījaśeṣaṃ daradaśilātālamākṣikairvāpāt | [RHT, 11 4.2]
mṛtanāgaṃ vaṅgaṃ vā śulvaṃ ghanasatvatārakanakaṃ vā | [RHT, 11 5.1]
dhmātaṃ tadeva sarvaṃ giriṇādhikaśodhanairvāpāt | [RHT, 11 5.2]
raktagaṇaṃ pītaṃ vā mākṣikarājāvartam atho vimalam | [RHT, 11 6.1]
ekatamaṃ vā gairikakunaṭīkṣitigandhakakhagairvā | [RHT, 11 6.2]
nirvyūḍhaireva raso rāgādi gṛhṇāti bandhamupayāti | [RHT, 11 7.1]
mṛtalohoparasādyair nirvyūḍhaṃ bhavati śṛṅkhalābījam | [RHT, 11 7.2]
āyasaśalākikābhyām advandvākhyaiśca saṅkarākhyaiśca | [RHT, 11 8.1]
nirvyūḍhaṃ rasalohairjāraṇakarmocitaṃ bhavati | [RHT, 11 8.2]
bījamidaṃ raktagaṇe niṣecitaṃ tena kṛtavāpam | [RHT, 11 9.1]
cāritajāritamātraṃ sūtaṃ rañjayati badhnāti | [RHT, 11 9.2]
raktasnehaviśodhitamṛtaloharasādibhistu sarveṣām | [RHT, 11 10.1]
bījānāṃ kuru vāpaṃ raktasnehe niṣekaṃ ca | [RHT, 11 10.2]
vaṅgābhram abhratāraṃ sitaśailamalāhatau ca sitavaṅgau | [RHT, 11 11.1]
raktaṃ sitatāpyahataṃ rañjati nirvyūḍhavaṅgābhram | [RHT, 11 11.2]
nirvāhaṇavidhireṣaḥ prakāśito'śeṣadoṣaśamanāya | [RHT, 11 12.1]
bījānāmapyevaṃ ghanasatvaṃ yujyate prathamam | [RHT, 11 12.2]
chāgāsthibhasmanirmitamūṣāṃ kṛtvaiva mallakākārām | [RHT, 11 13.1]
dalayoge ghanarandhrāṃ ṭaṅkaṇaviṣaguñjākṛtalepām | [RHT, 11 13.2]
{RHT, 12}
atha dvandvamelanamabhidhāsyate | [RHT, 12 1.1]
yāvan nāṅgāṅgatayā na milanti lohāni sarvasattveṣu | [RHT, 12 1.2]
tāvatsarvāṅgaṃ na ca carati raso dvandvayogena | [RHT, 12 1.3]
mākṣīkarasakasasyakadaradānyatamena vāpitaṃ loham | [RHT, 12 2.1]
saṃtyajati nibiḍabhāvaṃ satve saṃmilati sudhmātam | [RHT, 12 2.2]
guḍapuraṭaṅkaṇalākṣāsarjarasair dhātakīsamāyuktaiḥ | [RHT, 12 3.1]
strīstanyena tu piṣṭaiḥ rasāyane dvaṃdvitaṃ yojyam | [RHT, 12 3.2]
ūrṇāṭaṅkaṇagirijatukarṇākṣimalendragopakarkaṭakaiḥ | [RHT, 12 4.1]
nārīpayasā piṣṭaiḥ sarve dvandveṣu hi milanti | [RHT, 12 4.2]
rasavaikrāntakamevaṃ milati dvandvānvitaṃ samaṃ hemnā | [RHT, 12 5.1]
nirvyūḍhaṃ tatsatvaṃ tena raso bandhamupayāti | [RHT, 12 5.2]
śastaṃ sarvadvandve girijatulelītakendragopādyaiḥ | [RHT, 12 6.1]
mahiṣīkarṇamalādyaiḥ syādbījaṃ ṭaṅkaṇālaviṣaiḥ | [RHT, 12 6.2]
madhusahitairapyetaistārābhraṃ milati tāpyakanakaṃ ca | [RHT, 12 7.1]
eraṇḍatailaṭaṅkaṇakaṃkuṣṭhaśilendragopaistu | [RHT, 12 7.2]
sūtena śuddhakanakaṃ niṣpiṣya samābhrayojitaṃ kṛtvā | [RHT, 12 8.1]
pādena tu pūrvoktadvandvānyatamakaṃ kalpyam | [RHT, 12 8.2]
rasoparasasya hemno dviguṇaṃ śuddhamākṣikaṃ dattvā | [RHT, 12 9.1]
svarasena kākamācyā rambhākandena mṛdnīyāt | [RHT, 12 9.2]
kṛtamityetatpiṇḍaṃ hemābhraṃ milati vajramūṣāyām | [RHT, 12 10.1]
raviśaśitīkṣṇairevaṃ milanti gaganādisatvāni | [RHT, 12 10.2]
saṅkarabījānāmapi vidhānamityādi gaganasatvayogena | [RHT, 12 11.1]
mākṣīkayogādanyaṃ yojyamavaśyaṃ tu sarvatra | [RHT, 12 11.2]
kāntamukhaṃ sarveṣāṃ sattvānāṃ melakaṃ prathamam | [RHT, 12 12.1]
pūrvoktakalkasahitaṃ mākṣīkamṛtanāgatālaśilam | [RHT, 12 12.2]
iti paramahaṃsaparivrājakācāryaśrīmadgovindabhagavatpādaviracite rasahṛdayatantre dvandvādhikārātmako dvādaśo'vabodhaḥ | [RHT, 12 13.1]
{RHT, 13}
mākṣīkakāntatīkṣṇaṃ tīkṣṇaṃ mākṣīkam abhrakaṃ bījam | [RHT, 13 1.1]
mākṣīkakāntaśulbaṃ tīkṣṇābhrakaṃ mahābījam | [RHT, 13 1.2]
mākṣīkakāntaśulbaṃ śulbābhrakamākṣikaṃ cāpi | [RHT, 13 2.1]
kāntābhrakamākṣīkaṃ tāpyakaśulbābhrakaṃ mahābījam | [RHT, 13 2.2]
mākṣīkatīkṣṇaśulbaṃ tīkṣṇaśulbābhrakaṃ mahābījam | [RHT, 13 3.1]
mākṣīkakāntakanakaṃ kanakāruṇamākṣikaṃ mahābījam | [RHT, 13 3.2]
mākṣīkatīkṣṇatāraṃ tārāruṇamākṣikaṃ caivam | [RHT, 13 4.1]
kāntaṃ tu śulbatāpyaṃ śulbābhratāpyakāṃcanaṃ cāpi | [RHT, 13 4.2]
kāntendusasyatāpyaṃ kāntābhrakatīkṣṇamākṣikaṃ caiva | [RHT, 13 5.1]
hemābhraśulbatāpyaṃ hemābhrakaśulbamākṣikaṃ vāpi | [RHT, 13 5.2]
kāntābhraśulbatāpyaṃ saṅkarabījaṃ catuḥṣaṣṭiḥ | [RHT, 13 6]
sarveṣāṃ bījānāmādau kṛtvā yathoktasaṃyogam | [RHT, 13 7.1]
śatavāpyaṃ yadvahnau drāvitaṃ hi bījaṃ viśuddhamidaṃ | [RHT, 13 7.2]
na patati yadi ghanasatvaṃ garbhe no vā dravanti bījāni | [RHT, 13 8.1]
na ca bāhyadrutiyogastatkathamiha badhyate sūtaḥ | [RHT, 13 8.2]
{RHT, 14}
samād adhi ca yajjīrṇaṃ bījaṃ tenaiva cāvartatā kāryā | [RHT, 14 1.1]
kartavyaṃ tatkaraṇaṃ yasmātkhalu jāyate hema | [RHT, 14 1.2]
pradrāvya śastrapātre gandhapādena sūtakaṃ dadyāt | [RHT, 14 2.1]
svarasena cauṣadhīnāṃ vaṭikāṃ niṣpiṣya kurvīta | [RHT, 14 2.2]
saṃsthāpya lohaphalake chāyāśuṣkāṃ tu tāṃ vaṭikām | [RHT, 14 3.1]
laghulohakaṭorikayā sthagayitvā lepayetsudṛḍham | [RHT, 14 3.2]
lavaṇārdramṛdā liptāṃ sudṛḍhaṃ kurvīta dhūmrarodhāya | [RHT, 14 4.1]
dattvā sudṛḍhāṃgārān bhastrādvayavahninaiva nirdhūme | [RHT, 14 4.2]
tāvadyāvaddhmātā raktābhā khoṭikā bhavati | [RHT, 14 5.1]
apanīya tato'ṅgārān svabhāvaśītāṃ kaṭorikāṃ matvā | [RHT, 14 5.2]
utkhanyotkhanya tataḥ kaṭorikāyā raso grāhyaḥ | [RHT, 14 6.1]
eṣaḥ mṛtasūtarājo golakavadbhavati ca sa sukhādhmātaḥ | [RHT, 14 6.2]
śikhigalatām ekaraso'tidhmātaḥ kācaṭaṃkaṇataḥ | [RHT, 14 7.1]
triguṇaṃ vaṅgaṃ dadyātkrameṇa nāgam alpālpadānena | [RHT, 14 7.2]
paścāddhemnā yojyaṃ rasabījaṃ sūtabandhakaram | [RHT, 14 8.1]
tālakasūtenāpi ca kṛtvā vaṭikāṃ niyāmakauṣadhibhiḥ | [RHT, 14 8.2]
evaṃ nigṛhya dhūmaṃ sudhiyā rasamāraṇaṃ kāryam | [RHT, 14 9.1]
athavā śilayā sūto mākṣikayogena vā siddhaḥ | [RHT, 14 9.2]
jāyeta śuklavarṇo dhūmarodhena tābhyāṃ vā | [RHT, 14 9.3]
mṛtaśulvatāpyacūrṇaṃ kāntayutaṃ tena rañjayetkhoṭam | [RHT, 14 10.1]
nirvyūḍhaṃ ghanasatvahemayutaṃ tadrasāyane yojyam | [RHT, 14 10.2]
balinā triguṇena rasāt parpaṭikayutena marditaṃ sūtam | [RHT, 14 11.1]
niyāmakadivyauṣadhibhiśchāyāśuṣkā kṛtā vaṭikā | [RHT, 14 11.2]
mūṣādhṛtaparpaṭikāmadhye saṃchādya nigūḍhasudṛḍhena | [RHT, 14 12.1]
dhmātaṃ gacchati khoṭaṃ hemayutaṃ sūtabandhakaram | [RHT, 14 12.2]
baliyuktā parpaṭikā mṛditā snuhyarkabhāvitā guṭikā | [RHT, 14 13.1]
madhye gartā kāryā sūtabhṛtācchāditā tadanu | [RHT, 14 13.2]
bāhye dattvā nigaḍaṃ suliptamūṣodare dṛḍhaṃ nyastam | [RHT, 14 14.1]
sūtaḥ puṭito mriyate dhmātaḥ khoṭaṃ bhavatyeva | [RHT, 14 14.2]
evaṃ tālaśilābhyāṃ mākṣikarasakaiśca daradaśikhisahitaiḥ | [RHT, 14 15.1]
mriyate puṭasaṃyogād dhmātaṃ khoṭaṃ kṛtaṃ vimalam | [RHT, 14 15.2]
kiṭṭakapurasaṃyogād dhmātaiḥ kiṭṭastu kiṭṭataḥ satvam | [RHT, 14 16.1]
nipatati satvaṃ rasasākaṃ janayati tadbhasma tasyāpi | [RHT, 14 16.2]
vaṅgarasagandhatālaṃ khaṭikāyā yogataḥ suparpaṭikā | [RHT, 14 17.1]
rañjayati satvatālaṃ dhūmena vināpi sūtam | [RHT, 14 17.2]
evaṃ khoṭaṃ bījaṃ kṛtvā rañjanavidhinā surañjanaṃ kāryam | [RHT, 14 18.1]
triguṇaṃ rasasya hema saṃyojyaṃ tasya varabījam | [RHT, 14 18.2]
{RHT, 15}
vakṣye tvabhrakasatvād vimaladrutim akhilaguṇagaṇādhārām | [RHT, 15 1.1]
sā hi nibadhnāti rasaṃ saṃmilitā milati ca sukhena | [RHT, 15 1.2]
vajravallyāḥ svarasena gaganaṃ sauvarcalānvitaṃ piṣṭam | [RHT, 15 2.1]
paripakvaṃ niculapuṭairnirlepaṃ bhavati rasarūpam | [RHT, 15 2.2]
ajajalaśatapariplāvitakapitindukacūrṇavāpamātreṇa | [RHT, 15 3.1]
drutajātamabhrakasatvaṃ mūṣāyāṃ rasanibhaṃ bhavati | [RHT, 15 3.2]
nijarasaśataplāvitakañcukikandotthacūrṇakṛtaparivāpam | [RHT, 15 4.1]
drutamāste'bhrakasattvaṃ tadvatsarvāṇi lohāni | [RHT, 15 4.2]
gaganaṃ cikuratailaghṛṣṭaṃ gomayaliptaṃ ca kuliśamūṣāyām | [RHT, 15 5.1]
sudhmātamatra sattvaṃ plavati jalākāramacireṇa | [RHT, 15 5.2]
gaganadrutiriha satve jñeyo hi rasasya sampradāyo 'yam | [RHT, 15 6.1]
prathamaṃ nipātya satvaṃ deyo vāpo drute tasmin | [RHT, 15 6.2]
suragopakadeharajaḥ suradāliphalaiḥ samāṃśakairdeyaḥ | [RHT, 15 7.1]
vāpo drute suvarṇe drutamāste tadrasaprakhyam | [RHT, 15 7.2]
atha nijarasaparibhāvitasuradālīcūrṇavāpamātreṇa | [RHT, 15 8.1]
drutamevāste kanakaṃ labhate bhūyo na kaṭhinatvam | [RHT, 15 8.2]
suradālībhasma galitaṃ triḥsaptakṛtvātha gojalaṃ śuṣkam | [RHT, 15 9.1]
vāpena salilasadṛśaṃ kurute mūṣāgataṃ tīkṣṇam | [RHT, 15 9.2]
kūrmāsthiśilājatukameṣīmṛgago'sthivāpitā kāñcī | [RHT, 15 10.1]
jalasadṛśī bhavati sadā vāpo deyo drutāyāṃ tu | [RHT, 15 10.2]
abhrakadrutiraviśeṣā nirlepā yojitā samāsāttu | [RHT, 15 11.1]
āroṭaṃ rasarājaṃ badhnāti hi dvandvayogena | [RHT, 15 11.2]
kṛṣṇāgarunābhisitai rasonasitarāmaṭhairimā drutayaḥ | [RHT, 15 12.1]
soṣṇe milanti rasena mṛditāḥ strīkusumapalāśabījarasaiḥ | [RHT, 15 12.2]
iti baddho rasarājo guñjāmātropayojito nityam | [RHT, 15 13.1]
ekenaiva palena tu kalpāyutajīvitaṃ kurute | [RHT, 15 13.2]
atha pūrvoktagrāsakramājjarate raso vidhivat | [RHT, 15 14.1]
etāḥ pūrvadrutayo bhavanti rasarājaphaladāśca | [RHT, 15 14.2]
samajīrṇaḥ śatavedhī dviguṇena rasaḥ sahasravedhī ca | [RHT, 15 15.1]
kramaśo hi koṭivedhī dviguṇadviguṇadruteścaraṇāt | [RHT, 15 15.2]
ṣoḍaśa vā dvātriṃśadvā grāsā jīrṇāścatuḥṣaṣṭiḥ | [RHT, 15 16.1]
vidhyati tadā rasendro lohaṃ dhūmāvalokanataḥ | [RHT, 15 16.2]
{RHT, 16}
iti rakto'pi rasendro jāritabījo'pi sāraṇārahitaḥ | [RHT, 16 1.1]
vyāpī na bhavati dehe loheṣvapyathavāpi hi ṣaṇḍhatāṃ yāti | [RHT, 16 1.2]
maṇḍūkamatsyakacchapameṣajalaukāhisūkarādīnām | [RHT, 16 2.1]
saṃyojyaikasya vasāṃ tataḥ pacetsāraṇātailam | [RHT, 16 2.2]
jyotiṣmatīvibhītakakarañjakaṭutumbītailamekasmāt | [RHT, 16 3.1]
dviguṇitaraktakaṣāyaṃ kṣīreṇa caturguṇena pacet | [RHT, 16 3.2]
dāḍimapalāśabandhukakusumarajanībhir aruṇasahitābhiśca | [RHT, 16 4.1]
mañjiṣṭhālākṣārasacandanasahito'pi raktavargo'yam | [RHT, 16 4.2]
vidrumabhūnāgamalaṃ viṇmakṣikādhvāṅkṣaśalabhānāṃ ca | [RHT, 16 5.1]
karṇamalaṃ mahiṣīṇāṃ krameṇa kalkaṃ kalāṃśena | [RHT, 16 5.2]
paṭagālitaṃ gṛhītvā sūtaṃ sampūrṇadīrghamūṣāyām | [RHT, 16 6.1]
tadanu khalu taptataile pradrāvya samaṃ kṣiped bījam | [RHT, 16 6.2]
mūṣāvaktraṃ sthagayel latādvayaprotavitatanaddhena | [RHT, 16 7.1]
tailārdrapaṭena tato bījaṃ prakṣipya samakālam | [RHT, 16 7.2]
piśitānuguṇaṃ bījaiḥ sāraṇavidhinā niyojitaḥ sūtaḥ | [RHT, 16 8.1]
akṣīyamāṇo milati ca bījair baddho bhavatyeva | [RHT, 16 8.2]
tadvadgabhīramūṣe sāraṇatailārdrameva rasarājam | [RHT, 16 9.1]
sūtāddviguṇaṃ kanakaṃ dattvā pratisārayettadanu | [RHT, 16 9.2]
bījena triguṇena tu sūtakamanusārayetprakāśastham | [RHT, 16 10.1]
īṣannāgaṃ deyaṃ trividhāyāṃ sāraṇāyāṃ tu | [RHT, 16 10.2]
kṛtvā mūṣāṃ dīrghāṃ bandhitatribhāgapraṇālikāṃ tāṃ ca | [RHT, 16 11.1]
tasyāgre prakaṭamūṣā sacchidrā sudṛḍhamṛttikāliptā | [RHT, 16 11.2]
tasminprakṣipya rasaṃ sāraṇatailānvitaṃ tapte | [RHT, 16 12.1]
pradrāvya tulyakanakaṃ kṣipte'smin milati rasarājaḥ | [RHT, 16 12.2]
kṛtvā nalikāṃ dīrghāṃ ṣaḍaṃgulāṃ dhūrtakusumasaṃkāśām | [RHT, 16 13.1]
mūṣāpyadho vilagnā kartavyā vai mṛdā lepyā | [RHT, 16 13.2]
aparā sūkṣmā nalikā kāryā saptāṃgulā sudṛḍhā | [RHT, 16 14.1]
madhye praviśati ca yathā tadvatkāryā ca dṛḍhamukhā | [RHT, 16 14.2]
tasminsūtaḥ kṣiptaḥ sāraṇatailānvito madanaruddhamukhaḥ | [RHT, 16 15.1]
tadanu bṛhattamayā hema pradrāvya hemakoṣṭhikayā | [RHT, 16 15.2]
tasminmadhye kṣiptvā nalikāgramadhomukhīṃ kuryāt | [RHT, 16 16.1]
antarūrdhvaṃ bhārākrāntāṃ sarati raso nātra saṃdehaḥ | [RHT, 16 16.2]
kṛtvāṣṭāṃgulamūṣāṃ dhūrtakusumopamāṃ dṛḍhāṃ ślakṣṇām | [RHT, 16 17.1]
aparā madhyagatāpi ca sacchidrā ca saptāṃgulā kāryā | [RHT, 16 17.2]
niruddhatāṃ ca kṛtvā sūtaṃ prakṣipya tailasaṃyuktam | [RHT, 16 18.1]
nirdhūmaṃ karṣāgnau sthāpya mūṣāṃ susaṃdhitāṃ kṛtvā | [RHT, 16 18.2]
vitastimātranalikāpi kāryā sudṛḍhe tadagrato mūṣe | [RHT, 16 19.1]
uttānaikā kāryā niśchidrā chidramudritā ca tanau | [RHT, 16 19.2]
dattvā sūtaṃ pūrvaṃ sāraṇatailānvitaṃ nidhāpya bhuvi | [RHT, 16 20.1]
uttānāyāṃ mūṣāyāṃ tasyāṃ bījaṃ samāvṛtya | [RHT, 16 20.2]
svacchaṃ jñātvā ca tatastadbījaṃ chidrasaṃsthitaṃ kuryāt | [RHT, 16 21.1]
bījaṃ sūtasyopari nipatati badhnātyasaṃdeham | [RHT, 16 21.2]
sā ca prakāśamūṣā nyubjā kāryārdhāṅgulasaṃniviṣṭā | [RHT, 16 22.1]
nalikā kāryā vidhinā ūrdhve sūtastvadho bījam | [RHT, 16 22.2]
mūṣāṃ nirudhya vidhinā dhmātā koṣṭhe drutaṃ bījam | [RHT, 16 23.1]
jñātvā parivartya tato nibadhnāti sūtarājaṃ ca | [RHT, 16 23.2]
athavā ḍamarukayantre sāraṇavidhinā niyojitaḥ sūtaḥ | [RHT, 16 24.1]
sarati rasendro vidhinā jñātvā tatkarmakauśalyam | [RHT, 16 24.2]
tatsāritaṃ rasendraṃ grāsavidhānena jārayettadanu | [RHT, 16 25.1]
punarapi sāritasūto vidhyati koṭyaṃśataḥ śulbam | [RHT, 16 25.2]
krāmaṇavasādiyogādvidhinā sūtaḥ saratyeva | [RHT, 16 26.1]
capalatvātilaghutvādbījaṃ yato'tha vipluṣaḥ kāryaḥ | [RHT, 16 26.2]
sarati sukhena ca sūto dahati mukhaṃ naiva hastapādādi | [RHT, 16 27.1]
kramati rasaḥ phaṇiyogānmākṣikayutahemagairikayā | [RHT, 16 27.2]
mākṣīkasattvayogātphaṇiyogānnāgavad dravati śīghram | [RHT, 16 28.1]
dravati ca kanake sūtaḥ saṃsāryate vidhinā | [RHT, 16 28.2]
tasmād dravyavidhāyī sūto bījena sārito laghunā | [RHT, 16 29.1]
samasāritaḥ subaddho mūṣāyāṃ syātsamāvartaḥ | [RHT, 16 29.2]
sāritavartitasūtaḥ samānabījena milati yaḥ sāryaḥ | [RHT, 16 30.1]
dviguṇena pratisāryaḥ sa cānusāryaśca triguṇena | [RHT, 16 30.2]
śatavedhī sāryaḥ pratisāritaḥ syātsahasravedhī ca | [RHT, 16 31.1]
anusārito'yutena ca vidhināpi balābalaṃ jñātvā | [RHT, 16 31.2]
anusāritena tu samaḥ svacchaḥ sūtaḥ sāritastadanu | [RHT, 16 32.1]
sa bhavati lakṣavedhī pratisāritaḥ prayutavedhī ca | [RHT, 16 32.2]
koṭiṃ vidhyati sūto'pyanusāritaḥ sarati bījena | [RHT, 16 33.1]
pratisārito'nusārito daśakoṭiṃ vidhyate sūtaḥ | [RHT, 16 33.2]
pratisāritastathābjaṃ tvanusāritaḥ kharvavedhī ca | [RHT, 16 34.1]
evaṃ sāraṇayogātkurute vedhaṃ yathepsitaṃ vidhinā | [RHT, 16 34.2]
anusāritena sārito vidhyati śulbaṃ nikharvasaṃkhyākam | [RHT, 16 35.1]
pratisāritastu vidhyati padmaṃ svanusāritaḥ śaṅkham | [RHT, 16 35.2]
vidhyed dviguṇaṃ dravyaṃ nāgaṃ dattvānuvāhayecchanakaiḥ | [RHT, 16 36.1]
tāvadyāvatkanakaṃ divyaṃ pronmīlayetsakalam | [RHT, 16 36.2]
iti paramahaṃsaparivrājakācāryaśrīmadgovindabhagavatpādaviracite rasahṛdayatantre sāraṇātmakaḥ ṣoḍaśo'vabodhaḥ | [RHT, 16 37.1]
{RHT, 17}
iti kṛtasāraṇavidhirapi balavānapi sūtarāṭ kriyāyogāt | [RHT, 17 1.1]
saṃveṣṭya tiṣṭhati lohaṃ no viśati krāmaṇārahitaḥ | [RHT, 17 1.2]
annaṃ vā dravyaṃ vā yathānupānena dhātuṣu kramate | [RHT, 17 2.1]
evaṃ krāmaṇayogādrasarājo viśati loheṣu | [RHT, 17 2.2]
kāntaviṣarasakadaradai raktailendragopikādyaiśca | [RHT, 17 3.1]
krāmaṇametacchreṣṭhaṃ lepe kṣepe sadā yojyam | [RHT, 17 3.2]
kunaṭīmākṣikaviṣaṃ nararudhiraṃ vāyasasya viṣṭhā ca | [RHT, 17 4.1]
mahiṣīṇāṃ karṇamalaṃ strīkṣīraṃ krāmaṇe balakṛt | [RHT, 17 4.2]
ṭaṅkaṇakunaṭīrāmaṭhabhūmilatāsaṃyutaṃ mahārudhiram | [RHT, 17 5.1]
krāmaṇametatkathitaṃ lepe kṣepe sadā yojyam | [RHT, 17 5.2]
śilayā nihato nāgo vaṅgaṃ vā tālakena śuddhena | [RHT, 17 6.1]
kramaśaḥ pīte śukle krāmaṇametatsamuddiṣṭam | [RHT, 17 6.2]
tīkṣṇaṃ daradena hataṃ śulbaṃ vā tāpyamāritaṃ vidhinā | [RHT, 17 7.1]
krāmaṇametatkathitaṃ kāntamukhaṃ mākṣikairvāpi | [RHT, 17 7.2]
mākṣikasattvaṃ nāgaṃ vihāya na krāmaṇaṃ kimapyasti | [RHT, 17 8.1]
dalasiddhe rasasiddhe vidhāvasau bhavati khalu saphalaḥ | [RHT, 17 8.2]
{RHT, 18}
anayā khalu sāraṇayā krāmaṇena ca viśati yojito vidhivat | [RHT, 18 1.1]
asati vedhavidhau na rasaḥ svaguṇānprakāśayati | [RHT, 18 1.2]
rasadaradatāpyagandhakamanaḥśilārājavarttakaṃ vimalam | [RHT, 18 2.1]
puṭamṛtaśulbaṃ tāre nirvyūḍhaṃ hemakṛṣṭiriyam | [RHT, 18 2.2]
aṣṭānavatirbhāgāstārastveko'pi kanakabhāgaḥ syāt | [RHT, 18 3.1]
sūtasyaiko bhāgaḥ śatāṃśavidhireṣa vikhyātaḥ | [RHT, 18 3.2]
ekonapañcāśadbhāgāstārasyeha tathaiva śulvasya | [RHT, 18 4.1]
kanakasyaiko bhāgo vedhaścaikena sūtasya | [RHT, 18 4.2]
evaṃ sahasravedhī niyujyate koṭivedhī ca | [RHT, 18 5.1]
jāraṇabījavaśena tu sūtasya balābalaṃ jñātvā | [RHT, 18 5.2]
dattvādau prativāpaṃ lākṣāmatsyādipittabhāvanayā | [RHT, 18 6.1]
tāre vā śulbe vā tārāriṣṭe tathā kṛṣṭau | [RHT, 18 6.2]
tadanu krāmaṇamṛdite tatkalkenāpi piṇḍitarasena | [RHT, 18 7.1]
atividrute ca tasmin vedho'sau kuntavedhena | [RHT, 18 7.2]
tattailārdrapaṭena sthagayet palalena bhasmanā vāpi | [RHT, 18 8.1]
vidhivadvedhyaṃ dravyaṃ rasarājakrāmaṇārthaṃ hi | [RHT, 18 8.2]
iti sāritasya kathitaṃ rasasya vedhādi krāmaṇaṃ karma | [RHT, 18 9.1]
pādādijīrṇabījo yujyate patralepena | [RHT, 18 9.2]
amlādyudvartitatārāriṣṭādipatram atiśuddham | [RHT, 18 10.1]
ālipya rasena tataḥ krāmaṇalipte puṭeṣu viśrāntam | [RHT, 18 10.2]
ardhena miśrayitvā hemnā jyeṣṭhena taddalaṃ puṭitam | [RHT, 18 11.1]
kṣitikhagapaṭuraktamṛdā varṇapuṭo'yaṃ tato deyaḥ | [RHT, 18 11.2]
bhūpativartakacūrṇaṃ śirīṣapuṣparasabhāvitaṃ bahuśaḥ | [RHT, 18 12.1]
sadyaḥ karoti raktaṃ sitakanakam aśītibhāgena | [RHT, 18 12.2]
rasadaradavimalatāpyaṃ paṭuśilāmākṣīkanṛpāścaiva | [RHT, 18 13.1]
pravālakaṃkuṣṭhaṭaṅkaṇagairikaprativāpitaṃ sitaṃ kanakam | [RHT, 18 13.2]
tāpībhavanṛpāvartabījapūrarasārditam | [RHT, 18 14.1]
karoti puṭapākena hema sindūrasannibham | [RHT, 18 14.2]
vaṅgābhraṃ sitamākṣīkaṃ śailaṃ vā vāhayetsite | [RHT, 18 15.1]
tattāraṃ ca daśāṃśena tārotkarṣaṃ karoti hi | [RHT, 18 15.2]
nāgaḥ karoti mṛdutāṃ nirvyūḍhastāṃ ca raktatāṃ ca raviḥ | [RHT, 18 16.1]
tāṃ pītatāṃ ca tīkṣṇaṃ kācastatkālikavināśaṃ ca | [RHT, 18 16.2]
kanakāruṇasamamākṣikakarañjatailāpluto dhmātaḥ | [RHT, 18 17.1]
pāte pāte daśa daśa vindati yāvaddhi koṭimapi | [RHT, 18 17.2]
sa cāyamativilīnaḥ kaṃguṇītailasecito bahuśaḥ | [RHT, 18 18.1]
mākṣīkaravinivāpaṃ vidhyati kanakaṃ śatāṃśena | [RHT, 18 18.2]
śulbahataṃ rasagandhāhatakhagapītaṃ daśāṃśena | [RHT, 18 19.1]
vidhyati kanakaṃ kurute tannirvyūḍhaṃ marditaṃ sudṛḍham | [RHT, 18 19.2]
rasakasamaṃ sudhmātaṃ kanakaṃ bhuktvā tato'rkacandralepena | [RHT, 18 20.1]
mākṣikasattvaṃ hemnā karoti jīrṇo rasaḥ śatāṃśena | [RHT, 18 20.2]
aṣṭaguṇaṃ mṛtaśulbaṃ kaladhautena mūkamūṣayā liptam | [RHT, 18 21.1]
tatṣoḍaśāṃśajīrṇaṃ vidhyati tāraṃ śatārdhena | [RHT, 18 21.2]
āvṛtya kanakakariṇau śilayā prativāpitau tato bhuktvā | [RHT, 18 22.1]
dolāyantre gandhakajīrṇastāre daśāṃśavedhī syāt | [RHT, 18 22.2]
ripunihatalohaṣaṭkaṃ jīrṇo dhānyasthitaścaturmāsam | [RHT, 18 23.1]
sahitaḥ purasurābhyāṃ vidhyati ghoṣaṃ śatāṃśena | [RHT, 18 23.2]
vakṣye samprati samyagyad bījaṃ samarase jīrṇam | [RHT, 18 24.1]
piṣṭistambhādividhiṃ prakāśyamānaṃ budhāḥ śṛṇuta | [RHT, 18 24.2]
rājāvartakavimalapītābhragandhatāpyarasakaiśca | [RHT, 18 25.1]
kāṃkṣīkāsīsaśilādaradaiśca samanvitaṃ nāgam | [RHT, 18 25.2]
ahimārarasaiḥ puṭitaṃ māraya nāgaṃ nirutthakaṃ yāvat | [RHT, 18 26.1]
tadanu ca tasya hi madhye śulbaṃ gandhaṃ ca lavaṇakaṃkuṣṭham | [RHT, 18 26.2]
tatsarvaṃ śatavārān bhāvaya pakvārkapatrasalilaiśca | [RHT, 18 27.1]
ghoṣākṛṣṭe śulbe cūrṇaṃ nirvāhayecchataśaḥ | [RHT, 18 27.2]
śulbena tena hi samaṃ rasakapītābhrasatvavimalaṃ ca | [RHT, 18 28.1]
gairikamākṣikasattvaṃ ṭaṅkaṇanāgaṃ ca tīkṣṇayutam | [RHT, 18 28.2]
etair dvandvaṃ kṛtvā mākṣikavāpena rañjayecchulvam | [RHT, 18 29.1]
vārāṃśca viṃśatirapi galitaṃ secayettadanu | [RHT, 18 29.2]
nirguṇḍīkākamācīkanyārasamelanaṃ kṛtvā | [RHT, 18 30.1]
vārān sapta ca vidhinā tadapi ca nirvāpayeddhemni | [RHT, 18 30.2]
yāvaccaturviṃśatiguṇaṃ bījavaraṃ rañjayettacca | [RHT, 18 31.1]
pakvaṃ mākṣikameva hi tena ca vidhinā tadapi caturviṃśatiguṇam | [RHT, 18 31.2]
tadbījaṃ laghumātraṃ rasarāje saṃskṛte pūrvam | [RHT, 18 32.1]
mūṣāyāṃ khalu dattvā daśaguṇaṃ ca gandhakaṃ dāhyam | [RHT, 18 32.2]
athavā vālukayantre sudṛḍhe caturdaśāṃgulamūṣāyām | [RHT, 18 33.1]
madhye sūtaṃ muktvā laghutarapuṭayogataḥ pihitā | [RHT, 18 33.2]
tena samaṃ bījavare piṣṭiḥ pādāṃśataḥ kāryā | [RHT, 18 34.1]
aṃgulinavaparimāṇe mūṣāmadhye ca piṣṭikāṃ dattvā | [RHT, 18 34.2]
nirguṇḍīkākamācīgojihvādugdhikāraktā | [RHT, 18 35.1]
gṛhakanyāmadhusaindhavapiṇḍairapi samantataśchādyā | [RHT, 18 35.2]
tāvatkāryaḥ puṭayogo yāvad dṛḍhatāṃ samāyāti | [RHT, 18 36.1]
ṣaḍguṇagandhakatālakakāṃkṣīkāsīsalavaṇakṣāram | [RHT, 18 36.2]
tāpyaṃ tatsarvasamaṃ deyaṃ bāhye tadauṣadhipiṇḍam | [RHT, 18 37.1]
ṣaḍguṇaṣaḍguṇasahitaṃ piṣṭīṃ yantre'tha kacchape dattvā | [RHT, 18 37.2]
svedyaṃ puṭayogena tu tridinaṃ ghaṭikātrayaṃ yāvat | [RHT, 18 38.1]
uddhṛtya tato yatnāt piṣṭvā sucūrṇitāṃ kṛtvā | [RHT, 18 38.2]
samabījena tu sāryo nāgaṃ triguṇaṃ tataḥ samuttārya | [RHT, 18 39.1]
pratisāraṇā ca kāryā jāritasūtena bījayuktena | [RHT, 18 39.2]
anusāraṇā ca paścāttriguṇaṃ bījaṃ bhavedyatra | [RHT, 18 40.1]
prāguktaṃ tasyopari mṛtanāgaṃ śataguṇaṃ vāhyam | [RHT, 18 40.2]
tena ca ghoṣākṛṣṭe śulbe vedho'tha saptaśataiḥ | [RHT, 18 40.3]
krāmaṇam etatprāgapi mākṣikadaradagandhakaśilābhiḥ | [RHT, 18 41.1]
rājāvartakavimalapravālakaṅkuṣṭhatutthaviṣaiḥ | [RHT, 18 41.2]
kāntagairikaṭaṃkaṇabhūmilatārudhiraśakragoparasaiḥ | [RHT, 18 42.1]
mahiṣīṇāṃ karṇamalair mṛtalohaṃ vāyasasya viṣṭhā ca | [RHT, 18 42.2]
pārāvatasya viṣṭhā strīpayaḥ sarvam ekataḥ kṛtvā | [RHT, 18 43.1]
krāmaṇakalkaṃ caitacchatavārān raktapītagaṇaiḥ | [RHT, 18 43.2]
bhāvyaṃ kaṃguṇitaile krauñcīpittabhāvanāḥ sapta | [RHT, 18 44.1]
kalkenānena pacet sāritapiṣṭiṃ ca haṇḍikāyāṃ hi | [RHT, 18 44.2]
yāvadraktā bhavati hi gacchati nāgaṃ samuttārya | [RHT, 18 45.1]
tāvatkṣepaṃ ca kṣipetsarvasminsāraṇādau ca | [RHT, 18 45.2]
evaṃ hi koṭivedhī rasarājaḥ krāmito bhūtvā | [RHT, 18 46.1]
puṃstvāderucchrāyaprado bhūtvā bhogāndatte | [RHT, 18 46.2]
abhrakamākṣikakanakaṃ nāgayutaṃ militaṃ vidhinā | [RHT, 18 47.1]
sūte piṣṭiḥ kāryā divyauṣadhiyogataḥ puṭitā | [RHT, 18 47.2]
ṣaḍguṇagandhakadāhaḥ śilayā nāgaṃ samuttārya | [RHT, 18 48.1]
tāre hemākṛṣṭirmilitā syāt ṣoḍaśāṃśena | [RHT, 18 48.2]
mākṣikanihataṃ śulbaṃ śilayā nihataṃ ca nāgatulyāṃśam | [RHT, 18 49.1]
puṭitaṃ jambīrarasaiḥ saindhavasahitaṃ pacetsthālyām | [RHT, 18 49.2]
taccūrṇaṃ ghṛtamadhukaṭaṅkaṇasahitaṃ ca guptamūṣāyām | [RHT, 18 50.1]
tāre triguṇaṃ vyūḍhaṃ hemākṛṣṭirbhaveddivyā | [RHT, 18 50.2]
śulbaṃ balinā nihataṃ tīkṣṇaṃ daradena nihatasamabhāgam | [RHT, 18 51.1]
ekīkṛtvā puṭayetpacen mātārasenaiva | [RHT, 18 51.2]
tāre vyūḍhaṃ triguṇaṃ mārjārākṣanibhaṃ bhavettacca | [RHT, 18 52.1]
liptaṃ rasena puṭitaṃ hemārdhena mātrayā tulyam | [RHT, 18 52.2]
liptaṃ tadanu puṭitaṃ nāgaṃ hi rasena pādayuktena | [RHT, 18 53.1]
kharparakasthaṃ kṛtvā kāryaṃ vidhinā dṛḍhaṃ tāpyam | [RHT, 18 53.2]
nirguṇḍīrasabhāvitapuṭitaṃ śilayā vartitaṃ ślakṣṇam | [RHT, 18 54.1]
tāvanmṛditapuṭitaṃ nirutthabhāvaṃ vrajedyāvat | [RHT, 18 54.2]
tāre tannirvyūḍhaṃ yāvatpītaṃ bhavedruciram | [RHT, 18 55.1]
hemasamena ca militaṃ mātrātulyaṃ bhavetkanakam | [RHT, 18 55.2]
tāpyaṃ cāṃgulisaṃjñaṃ cūrṇaṃ kṛtvā tadantare dattvā | [RHT, 18 56.1]
śulbasya guptamūṣā kāryā puṭitāpyatha ca dhmātā | [RHT, 18 56.2]
hemnā militaṃ vidhinā mātrātulyaṃ bhavatyeva | [RHT, 18 57.1]
pādādijīrṇasūte lihyāt patrāṇi hemakṛṣṭīnām | [RHT, 18 57.2]
krāmaṇayogena tato vilipya vidhinā nidhāya tulyādhaḥ | [RHT, 18 58.1]
paścāddhemnā sahitaṃ dhmātaṃ mūṣodare samāvartya | [RHT, 18 58.2]
yantraṃ haṇḍyāṃ pakvaṃ pañcamṛdāvāpya puṭapakvam | [RHT, 18 59.1]
vakṣyāmi cālepavidhiṃ kramati ca sūto yathā hi patreṣu | [RHT, 18 59.2]
rañjati yena vidhinā samāsataḥ sūtarājastu | [RHT, 18 59.3]
kṛtvālaktakavastraṃ liptamanusnehamupari cūrṇena | [RHT, 18 60.1]
avacūrṇitaṃ tu kṛtvā gandhakaśilayā vidhānena | [RHT, 18 60.2]
tadupari śṛtaṃ ca dattvā gandhakaśilācūrṇaṃ ca sūtavare | [RHT, 18 61.1]
paścādvartiḥ kāryā pātre dhṛtvāyase ca same | [RHT, 18 61.2]
dīpaṃ pratibodhya tatastailaṃ dattvā tataḥ stokam | [RHT, 18 62.1]
pākaṃ yāmasyārdhaṃ svāṅge śītaṃ tataḥ kāryam | [RHT, 18 62.2]
gṛhṇīyādatha sūtakṛṣṭīṃ liptā tatastena | [RHT, 18 63.1]
krāmaṇayogairliptvā puṭitā sā hemni nirdhmātā | [RHT, 18 63.2]
athavā daradaśilālair gandhakamākṣīkapakvamṛtanāgaiḥ | [RHT, 18 64.1]
kaṃkuṣṭhapravālasahitaiḥ piṣṭaiśca kaṅguṇītaile | [RHT, 18 64.2]
madhye sūto yukto mṛditaḥ khalve tathāyase vidhinā | [RHT, 18 65.1]
saṃsvedya vaṃśanalikāṃ dolāyantreṇa sveditaṃ tridinam | [RHT, 18 65.2]
etairliptvā kṛṣṇaiḥ patraṃ pūrvoktavidhānena | [RHT, 18 66.1]
nāgaṃ dattvā prakaṭaṃ stokaṃ stokaṃ krameṇaiva | [RHT, 18 66.2]
bhavati hi kanakaṃ divyamakṣīṇaṃ devayogyaṃ ca | [RHT, 18 67.1]
evaṃ jāritasūte sakalāḥ khalu haṇḍikāḥ sarvāḥ | [RHT, 18 67.2]
nirbījaṃ samajīrṇe pādaikenaiva ṣoḍaśāṃśena | [RHT, 18 68.1]
ardhena pādayogaṃ pādenaikena tulyakanakaṃ ca | [RHT, 18 68.2]
tārākṛṣṭiṃ vakṣye mṛtavaṅgaṃ tālakena tulyāṃśam | [RHT, 18 69.1]
lambitamatha nirdhmātaṃ tāmraṃ tārachaviṃ vahati | [RHT, 18 69.2]
paścānnāgaṃ deyaṃ prakāśamūṣāsu nirmalaṃ yāvat | [RHT, 18 70.1]
tāvad dhmātaṃ vidhinā sunirmalaṃ nistaraṅgaṃ tu | [RHT, 18 70.2]
tālaśilāsarjikābhiḥ saindhavalavaṇena nayanahitasahitaiḥ | [RHT, 18 71.1]
ekaikaṃ sahitaṃ vā vedhaṃ dattvā punaḥ śulbe | [RHT, 18 71.2]
chagaṇaṃ māhiṣatakraṃ snuhīkṣīreṇa sarpiṣā kramaśaḥ | [RHT, 18 72.1]
saguḍadugdhamadhuvimiśraiḥ kramaśo vedhe niṣekaśca | [RHT, 18 72.2]
kāñcī brāhmī kuṭilaṃ tālakaṃ samabhāgayojitaṃ dhmātam | [RHT, 18 73.1]
śulbaṃ viddhamanena tu tārākṛṣṭirbhaveddivyā | [RHT, 18 73.2]
evaṃ tārākṛṣṭirliptvā viddhā rasena sāritena | [RHT, 18 74.1]
tāraṃ karoti vimalaṃ lepaṃ vā pādajīrṇādi | [RHT, 18 74.2]
iti miśrīkṛtaviddhaṃ kramitaṃ tvatha mātṛkātulyam | [RHT, 18 75.1]
tāradalaṃ bhavati chedanatāḍananikaṣaiśca nirdoṣam | [RHT, 18 75.2]
evaṃ vedhavidhānaṃ śāstravidhijñena karmakuśalena | [RHT, 18 76.1]
jñātvā gurūpadeśaṃ kartavyaṃ karmanipuṇena | [RHT, 18 76.2]
{RHT, 19}
iti rasarājasya vidhau vedhavidhānaṃ prasaṃgataḥ proktam | [RHT, 19 1.1]
adhunā proktānapi vakṣyāmi rasāyane yogān | [RHT, 19 1.2]
ādau prātaḥ prātaḥ saindhavayuktaṃ ghṛtaṃ pibettridinam | [RHT, 19 2.1]
tadanu kvāthaṃ tridinaṃ yuñjīyāt ketakītanujam | [RHT, 19 2.2]
vidhinā svedyo dehaḥ kartavyo vārtikendreṇa | [RHT, 19 3.1]
kvathitaṃ kaṭurohiṇyāḥ saṃśodhanam anuprayuñjīta | [RHT, 19 3.2]
tadanu ca śuddhādūrdhvaṃ śleṣmānte recite sakalam | [RHT, 19 4.1]
yāvakapathyaṃ tridinaṃ ghṛtasahitaṃ tatprayuñjīta | [RHT, 19 4.2]
punarapi ca pānayogaṃ vakṣyāmi ca sakalabhuvanahitakṛtaye | [RHT, 19 5.1]
pītvā prathame yāme coṣṇodakasamamidaṃ cūrṇam | [RHT, 19 5.2]
pathyāsaindhavadhātrīmaricavacāguḍaviḍaṅgarajanīnām | [RHT, 19 6.1]
śuṇṭhīpippalyor api cūrṇaṃ tridinaṃ prayuñjīta | [RHT, 19 6.2]
amunā śuddhaśarīraḥ parihatasaṃsargadoṣabalī | [RHT, 19 7.1]
pītvā payasā sahitaṃ yāvakamamunā bhavecchuddhaḥ | [RHT, 19 7.2]
akṛtakṣetrīkaraṇe rasāyanaṃ yo naraḥ prayuñjīta | [RHT, 19 8.1]
tasya krāmati na rasaḥ sa rasaḥ sarvāṅgadoṣakṛdbhavati | [RHT, 19 8.2]
iti śuddho jātabalaḥ śālyodanayāvakākhyamudgarasaḥ | [RHT, 19 9.1]
kṣetrīkṛtanijadehaḥ kurvīta rasāyanaṃ vidhivat | [RHT, 19 9.2]
suratarutailaghṛtamadhudhātrīrasapayāṃsi nirmathya | [RHT, 19 10.1]
pītvā viśuddhakoṣṭho bhavati pumānantaritaśuddhaḥ | [RHT, 19 10.2]
māsena kāntimedhe dvābhyāṃ praśamayati doṣanikaraṃ ca | [RHT, 19 11.1]
māsatritayena punaḥ svādamaravapurmahātejāḥ | [RHT, 19 11.2]
suradārutailamājyaṃ triphalārasasaṃyutaṃ ca samabhāgam | [RHT, 19 12.1]
pītaṃ tat saptāhānnayanavikāraṃ śamaṃ nayati | [RHT, 19 12.2]
suratarutailaṃ saghṛtaṃ pītvā śālyodanaṃ ca sakṣīram | [RHT, 19 13.1]
jīrṇāhāre bhuktvā harati hi sakuṣṭhān pīnasādīṃśca | [RHT, 19 13.2]
ghṛtasahitaḥ pittakṛtāntailayukto vātasaṃbhavān rogān | [RHT, 19 14.1]
guḍasahito madhunā vā kaphajān hantyamaradārurasaḥ | [RHT, 19 14.2]
varjitakāṃjikaśākaṃ payasā śālyodanaṃ ca yuñjīta | [RHT, 19 15.1]
dvicatuḥṣaṭpalamānaṃ mātrādhamamadhyamajyeṣṭhāḥ | [RHT, 19 15.2]
tadanu pātanaśuddhaṃ sūtakam āroṭam aśnīyāt | [RHT, 19 16.1]
svedanamūrcchotthāpanapātanarodhāśca niyamaśca | [RHT, 19 16.2]
abhrakasahitaḥ pātyo vidhinā yāvatsthiro bhavati | [RHT, 19 17.1]
athavā mākṣikasahitaḥ pātyaḥ sūto vidhānena | [RHT, 19 17.2]
ityāroṭaḥ sūtaḥ kṣetrīkaraṇe niyujyate prathamam | [RHT, 19 18.1]
athavā bhasma ca kṛtvā baddho vā kalkayogena | [RHT, 19 18.2]
mākṣikaśilājatulohacūrṇapathyākṣaviḍaṅgaghṛtamadhubhiḥ | [RHT, 19 19.1]
saṃyuktaṃ rasamādau kṣetrīkaraṇāya yuñjīta | [RHT, 19 19.2]
iti kalkīkṛtasūtaṃ ghanakāntamadhughṛtādisaṃyuktam | [RHT, 19 20.1]
bhuktvāmaratāṃ gacchetkṣetrīkaraṇaṃ pradhānamidam | [RHT, 19 20.2]
atha kṛṣṇaṃ vā pītaṃ vā saṃyojyaṃ ghanaṃ śikhiprabhaṃ bahuśaḥ | [RHT, 19 21.1]
surabhīkṣīraniṣiktaṃ gatagiridoṣaṃ rasāyane yojyam | [RHT, 19 21.2]
niścandrikamapi śuddhaṃ viḍaṃgatriphalājyamadhusamāyuktam | [RHT, 19 22.1]
pratidivasaṃ palamekaṃ bhuktvā kṣīrāśano vidhinā | [RHT, 19 22.2]
trikaṭukaviḍaṅgatriphalāmākṣikaśilājatuyutaṃ vyoma | [RHT, 19 23.1]
kṣīraudanam aśnīyājjīvati jantuḥ śataṃ varṣam | [RHT, 19 23.2]
ityevamādayo'nye kāñjikayuktāśca kīrtitā bahuśaḥ | [RHT, 19 24.1]
patrābhrakaprayogā varjyā niryuktikāste hi | [RHT, 19 24.2]
ye patrābhrakayogā rasāyanārthaṃ kīrtitā vidhinā | [RHT, 19 25.1]
ajñātadravyaguṇaistairupadiṣṭo jarāmṛtyuḥ | [RHT, 19 25.2]
aprāptalokabhāvaṃ ghano'sya jaṭharāgnimupaśamaṃ nayati | [RHT, 19 26.1]
agniṃ vināpi naśyati paribhūto vividharogagaṇaiḥ | [RHT, 19 26.2]
abhrasya rasāyanināṃ bhakṣyamiha kīrtitaṃ paraṃ satvam | [RHT, 19 27.1]
trividhaṃ gaganamabhakṣyaṃ kācaḥ kiṭṭaṃ ca pattrarajaḥ | [RHT, 19 27.2]
ādau ghanaloharajastriphalārasabhāvanaiś ca nirghṛṣṭam | [RHT, 19 28.1]
kurvītāñjanasadṛśaṃ sthagitavastreṇa sūryakaraiḥ | [RHT, 19 28.2]
itthaṃ ślakṣṇaṃ kṛtvā vividhakāntalohacūrṇasamam | [RHT, 19 29.1]
lohaghanaṃ ca tadevaṃ bhṛṅgeṇa ca sādhayed bahuśaḥ | [RHT, 19 29.2]
triphalāghṛtamadhumiśritam amṛtam idaṃ māsasthitaṃ dhānye | [RHT, 19 30.1]
śastrakaṭorikasampuṭamadhyagataṃ pūjitaṃ mantraiḥ | [RHT, 19 30.2]
māsena tu taduddhṛtya jñātvā balaṃ tatprayuñjīta | [RHT, 19 31.1]
kāntaṃ vinātha gaganaṃ gaganaṃ vinā tathā ca kāntam | [RHT, 19 31.2]
sthaulyaṃ paṭalaṃ kācaṃ timirārbudakarṇanādaśūlāni | [RHT, 19 32.1]
hantyarśāṃsi bhagandaramehaplīhādi pālityam | [RHT, 19 32.2]
etatkurvanmatimān gorasamastupradhānam aśnīyāt | [RHT, 19 33.1]
jāṅgalamudgājyapayaḥ śālyodanaṃ brahmacaryeṇa | [RHT, 19 33.2]
ghanasatvapādajīrṇaḥ kāntajīrṇo yattīkṣṇasamajīrṇaḥ | [RHT, 19 34.1]
kṣetrīkaraṇaḥ paramaḥ prayujyate'pi punarāroṭaḥ | [RHT, 19 34.2]
ghanasatvakāntasūtaṃ mṛtahema śatāvarīrasopetam | [RHT, 19 35.1]
ghṛtamadhulīḍhaṃ varṣānnihanti mṛtyuṃ jarāṃ caiva | [RHT, 19 35.2]
eṣāmekaṃ yogaṃ kṣetrīkaraṇārthamāditaḥ kṛtvā | [RHT, 19 36.1]
saṃvatsaramayanaṃ vā niḥśreyasasiddhaye yojyam | [RHT, 19 36.2]
abhrakasasyakamākṣikarasakadaradavimalavajragirijatubhiḥ | [RHT, 19 37.1]
vaikrāntakāntatīkṣṇair hāṭakatārāratāmraiśca | [RHT, 19 37.2]
saṃyuktairvyastairvā dvitricaturbhir yathālābham | [RHT, 19 38.1]
jīrṇahato rasendro rasāyane śasyate sadbhiḥ | [RHT, 19 38.2]
viṣanāgavaṅgabaddho bhukto hi rasaḥ karoti kuṣṭhādīn | [RHT, 19 39.1]
uparasabaddhe tu rase sphuṭanti bhukte tathāṅgāni | [RHT, 19 39.2]
ghanasattvakāntakāñcībhāskaratīkṣṇaiś ca cīrṇajīrṇasya | [RHT, 19 40.1]
sūtasya guñjāmātrā māṣakamekaṃ parā mātrā | [RHT, 19 40.2]
śatavedhino dviguñjā tathā sahasraikavedhino guñjā | [RHT, 19 41.1]
ardhā ca lakṣavedhinaḥ siddhārthaḥ koṭivedhinaḥ sūtāt | [RHT, 19 41.2]
hemaniyojitasūtaṃ kāntamaṇiṃ vividhaguṭikāśca | [RHT, 19 42.1]
japahomadevatārcananirataḥ pumāniti dhārayet | [RHT, 19 42.2]
śālestu piṣṭakodbhavabhojanam ājyaṃ ca mudgamāṃsarasaiḥ | [RHT, 19 43.1]
yavagodhūmānnāni ca gokṣīraṃ mastu ca viśeṣāt | [RHT, 19 43.2]
pāne jalamakṣāraṃ madhurāṇi yāni kāni śastāni | [RHT, 19 44.1]
peyaṃ cāturjātakarpūrāmodamuditamukham | [RHT, 19 44.2]
madyāranālapānaṃ tailaṃ dadhi vā rase neṣṭam | [RHT, 19 45.1]
kaṭutailenābhyaṅgaṃ vapuṣi na kuryādrasāyane matimān | [RHT, 19 45.2]
dagdham apakvam amadhuram uṣṇaṃ kṣīraṃ na naṣṭamāṃsaṃ tu | [RHT, 19 46.1]
paryuṣitaṃ phalamūlaṃ bhakṣyaṃ naivātra nirdiṣṭam | [RHT, 19 46.2]
atha laṅghanaṃ na kāryaṃ yāmādho bhojanaṃ naiva | [RHT, 19 47.1]
ityapanīya niṣiddhaṃ rasarāje dhīmatā kāryam | [RHT, 19 47.2]
varjitacintākopaḥ kuryācca sukhāmbunā snānam | [RHT, 19 48.1]
noccāṭayed grahajvararākṣasabhūtāni mātṛdevīṃśca | [RHT, 19 48.2]
parame brahmaṇi līnaḥ praśāntacittaḥ samatvamāpannaḥ | [RHT, 19 49.1]
āśvāsayan trivargaṃ vijitya rasānandaparitṛptaḥ | [RHT, 19 49.2]
yastyaktvā śāstravidhiṃ pravartate svecchayā rase mūḍhaḥ | [RHT, 19 50.1]
tasya viruddhācārād ajīrṇamutpadyate nitarām | [RHT, 19 50.2]
sambhavatīhājīrṇe nidrālasyaṃ jvarastamo dāhaḥ | [RHT, 19 51.1]
nābhitalaśūlamalpaṃ jaḍatāruciraṅgabhaṅgaśca | [RHT, 19 51.2]
jñātvetyevam ajīrṇam asya pracchādanāya yogo'yam | [RHT, 19 52.1]
kāryo divasatritayaṃ saṃtyajya rasāyanaṃ sudhiyā | [RHT, 19 52.2]
karkoṭīmūlarasaṃ kaṣāyam atha sindhunā pibettridinam | [RHT, 19 53.1]
sauvarcalasahitaṃ vā gojalasahitaṃ rasājīrṇe | [RHT, 19 53.2]
piṣṭvātha mātuluṅgīṃ pibati rasaṃ śuṇṭhisaindhavaṃ prātaḥ | [RHT, 19 54.1]
kvathitaṃ gosalilena tu rakṣati samyak rasājīrṇam | [RHT, 19 54.2]
kathamapi yaccājñānāt nāgādikalaṅkito raso bhuktaḥ | [RHT, 19 55.1]
tannodanāya ca pibet gojalakaṭukāravalliśiphāḥ | [RHT, 19 55.2]
śarapuṃkhāsuradālīpaṭolabimbīśca kākamācī ca | [RHT, 19 56.1]
ekatamā ceduditā śṛtāmajīrṇe hi seveta | [RHT, 19 56.2]
atyamlalavaṇakaṭukai rasasaṃsrāvo jaro bhavati | [RHT, 19 57.1]
atimadhuraiśca vinaśyati jaṭharavahniḥ satatabhuktaiśca | [RHT, 19 57.2]
yaḥ punarevaṃ satataṃ karoti mūḍhaḥ samāhāram | [RHT, 19 58.1]
tasya vinaśyatyagnirna khalu krāmati raso bhaved vyādhiḥ | [RHT, 19 58.2]
yastu mahāgnisahatvād rasācchatasahasralakṣavedhīśaḥ | [RHT, 19 59.1]
anayā kriyayā sidhyati sa yatnādrasakriyāyogāt | [RHT, 19 59.2]
śatasahasralakṣavedhī koṭir athārbudanirbudaṃ vāpi | [RHT, 19 60.1]
piṣṭaṃ bhuñjīta rasaṃ balisahitaṃ siddhido bhavati | [RHT, 19 60.2]
krāmati tato hi sūto janayati putrāṃśca devagarbhābhān | [RHT, 19 61.1]
strīṣu ca niścalakāmo bhavati valīpalitanirmuktaḥ | [RHT, 19 61.2]
buddhirbalaṃ prabhāvaḥ saha cāyuṣā vardhate rasāyaninaḥ | [RHT, 19 62.1]
prāptasya divyabuddhiṃ divyāśca guṇāḥ pravardhante | [RHT, 19 62.2]
evaṃ rasasaṃsiddho duḥkhajarāmaraṇavarjito guṇavān | [RHT, 19 63.1]
khegamanena ca nityaṃ saṃcarate sakalabhuvaneṣu | [RHT, 19 63.2]
dātā bhuvanatritaye sraṣṭā so'pīha padmayoniriva | [RHT, 19 64.1]
bhartā viṣṇuriva syātsaṃhartā rudravadbhavati | [RHT, 19 64.2]
kāntābhrasattvahematāraṃ cārkaḥ samāṃśataḥ saṃkhyā | [RHT, 19 65.1]
baddhaṃ sūtasamāṃśaṃ dhmātaṃ golaṃ kṛtaṃ khoṭam | [RHT, 19 65.2]
bāhye rasena liptaṃ vadanagataṃ śastravārakaṃ rogān | [RHT, 19 66.1]
hanti hi śarīrasaṃsthān nāmnāmarasundarī guṭikā | [RHT, 19 66.2]
yaḥ pūrvoktaḥ sūto lakṣādūrdhvaṃ ca vedhate lohān | [RHT, 19 67.1]
baddhe sāraṇayogair mukhāsthe ca jārayedratnam | [RHT, 19 67.2]
yuktaḥ samāṃśanāgaiḥ suralohāyaskāntatāpyasattvaiśca | [RHT, 19 68.1]
abhrakasattvasametā guṭikā mṛtasaṃjīvanī nāma | [RHT, 19 68.2]
hemayutā gulucchake mukuṭe vā kaṇṭhasūtrakarṇe vā | [RHT, 19 69.1]
mṛtyubhayaśokarogaviṣaśastrajarāsatataduḥkhasaṅghātam | [RHT, 19 69.2]
yasyāṅge nihiteyaṃ guṭikā mṛtasaṃjīvanī nāma | [RHT, 19 70.1]
so'surayakṣakinnarapūjyatamaḥ siddhayogīndraiḥ | [RHT, 19 70.2]
prakṣālya toyamadhye guṭikā ghaṭikādvayaṃ tataḥ kṣiptvā | [RHT, 19 71.1]
tacceyaṃ vadanagatā mṛtakasyotthāpanaṃ kurute | [RHT, 19 71.2]
toyaṃ tadeva pibati svasthaṃ pathyānvitastataḥ puruṣaḥ | [RHT, 19 72.1]
labhate divyaṃ sa vapurmṛtyujarāvarjitaḥ sudṛḍham | [RHT, 19 72.2]
kāntaghanasattvakamalaṃ hema ca tāraṃ yathā kṛtadvandvam | [RHT, 19 73.1]
samajīrṇaṃ bījavaraṃ vajrayutaṃ vajriṇī guṭikā | [RHT, 19 73.2]
eṣā mukhakuharagatā kurute navanāgatulyabalam | [RHT, 19 74.1]
tadvapurapi durbhedyaṃ mṛtyujarāroganirmuktam | [RHT, 19 74.2]
dhūmāvalokitarase pañcamahāratnajārite sārite | [RHT, 19 75.1]
bījena gaganasattve mākṣikakāntaprayuktena | [RHT, 19 75.2]
khecarasaṃjñā guṭikā patati mukhe kṣiptamātreṇa | [RHT, 19 76.1]
devāsurasiddhagaṇaiḥ pūjyatamo bhavati cendrādyaiḥ | [RHT, 19 76.2]
rasavādo'nantaguṇo dravagolakakalkabhedena | [RHT, 19 77.1]
kalitaḥ pradhānasiddhairyair dṛṣṭaste jayanti narāḥ | [RHT, 19 77.2]
śītāṃśuvaṃśasambhavahaihayakulajanmajanitaguṇamahimā | [RHT, 19 78.1]
sa jayati śrīmadanaśca kirātanātho rasācāryaḥ | [RHT, 19 78.2]
yasya svayamavatīrṇā rasavidyā sakalamaṅgalādhārā | [RHT, 19 79.1]
paramaśreyasahetuḥ śreyaḥ parameṣṭhinaḥ pūrvam | [RHT, 19 79.2]
tasmāt kirātanṛpater bahumānam avāpya rasakarmanirataḥ | [RHT, 19 80.1]
rasahṛdayākhyaṃ tantraṃ viracitavān bhikṣugovindaḥ | [RHT, 19 80.2]
