{BoCA, 1}
sugatān sasutān sadharmakāyān praṇipatyādarato 'khilāṃśca vandyān | [BoCA, 1 1.1]
sugatātmajasaṃvarāvatāraṃ kathayiṣyāmi yathāgamaṃ samāsāt | [BoCA, 1 1.2]
na hi kiṃcidapūrvamatra vācyaṃ na ca saṃgrathanakauśalaṃ mamāsti | [BoCA, 1 2.1]
ataeva na me parārthacintā svamano vāsayituṃ kṛtaṃ mamedam | [BoCA, 1 2.2]
mama tāvadanena yāti vṛddhiṃ kuśalaṃ bhāvayituṃ prasādavegaḥ | [BoCA, 1 3.1]
atha matsamadhātureva paśyed aparo'pyenamato'pi sārthako'yam | [BoCA, 1 3.2]
kṣaṇasampadiyaṃ sudurlabhā pratilabdhā puruṣārthasādhanī | [BoCA, 1 4.1]
yadi nātra vicintyate hitaṃ punarapyeṣa samāgamaḥ kutaḥ | [BoCA, 1 4.2]
rātrau yathā meghaghanāndhakāre vidyutkṣaṇaṃ darśayati prakāśam | [BoCA, 1 5.1]
buddhānubhāvena tathā kadācil lokasya puṇyeṣu matiḥ kṣaṇaṃ syāt | [BoCA, 1 5.2]
tasmācchubhaṃ durbalameva nityaṃ balaṃ tu pāpasya mahat sughoram | [BoCA, 1 6.1]
taj jīyate'nyena śubhena kena sambodhicittaṃ yadi nāma na syāt | [BoCA, 1 6.2]
kalpānanalpān pravicintayadbhir dṛṣṭaṃ munīndrairhitametadeva | [BoCA, 1 7.1]
yataḥ sukhenaiva sukhaṃ pravṛddham utplāvayaty apramitāñjanaughān | [BoCA, 1 7.2]
bhavaduḥkhaśatāni tartukāmairapi sattvavyasanāni hartukāmaiḥ | [BoCA, 1 8.1]
bahusaukhyaśatāni bhoktukāmairna vimocyaṃ hi sadaiva bodhicittam | [BoCA, 1 8.2]
bhavacārakabandhano varākaḥ sugatānāṃ suta ucyate kṣaṇena | [BoCA, 1 9.1]
na narāmaralokavandanīyo bhavati smodita eva bodhicitte | [BoCA, 1 9.2]
aśucipratimāmimāṃ gṛhītvā jinaratnapratimāṃ karotyanarghām | [BoCA, 1 10.1]
rasajātam atīva vedhanīyaṃ sudṛḍhaṃ gṛhṇata bodhicittasaṃjñam | [BoCA, 1 10.2]
suparīkṣitam aprameyadhībhir bahumūlyaṃ jagadekasārthavāhaiḥ | [BoCA, 1 11.1]
gatipattanavipravāsaśīlāḥ sudṛḍhaṃ gṛhṇata bodhicittaratnam | [BoCA, 1 11.2]
kadalīva phalaṃ vihāya yāti kṣayamanyatkuśalaṃ hi sarvameva | [BoCA, 1 12.1]
satataṃ phalati kṣayaṃ na yāti prasavaty eva tu bodhicittavṛkṣaḥ | [BoCA, 1 12.2]
kṛtvāpi pāpāni sudāruṇāni yadāśrayāduttarati kṣaṇena | [BoCA, 1 13.1]
śūrāśrayeṇeva mahābhayāni nāśrīyate tatkathamajñasattvaiḥ | [BoCA, 1 13.2]
yugāntakālānalavan mahānti pāpāni yan nirdahati kṣaṇena | [BoCA, 1 14.1]
yasyānuśaṃsān amitān uvāca maitreyanāthaḥ sudhanāya dhīmān | [BoCA, 1 14.2]
tadbodhicittaṃ dvividhaṃ vijñātavyaṃ samāsataḥ | [BoCA, 1 15.1]
bodhipraṇidhicittaṃ ca bodhiprasthānameva ca | [BoCA, 1 15.2]
gantukāmasya gantuśca yathā bhedaḥ pratīyate | [BoCA, 1 16.1]
tathā bhedo'nayorjñeyo yathāsaṃkhyena paṇḍitaiḥ | [BoCA, 1 16.2]
bodhipraṇidhicittasya saṃsāre'pi phalaṃ mahat | [BoCA, 1 17.1]
na tv avicchinnapuṇyatvaṃ yathā prasthānacetasaḥ | [BoCA, 1 17.2]
yataḥ prabhṛtyaparyantasattvadhātupramokṣaṇe | [BoCA, 1 18.1]
samādadāti taccittam anivartyena cetasā | [BoCA, 1 18.2]
tataḥ prabhṛti suptasya pramattasyāpyanekaśaḥ | [BoCA, 1 19.1]
avicchinnāḥ puṇyadhārāḥ pravartante nabhaḥsamāḥ | [BoCA, 1 19.2]
idaṃ subāhupṛcchāyāṃ sopapattikamuktavān | [BoCA, 1 20.1]
hīnādhimuktisattvārthaṃ svayameva tathāgataḥ | [BoCA, 1 20.2]
śiraḥśūlāni sattvānāṃ nāśayāmīti cintayan | [BoCA, 1 21.1]
aprameyeṇa puṇyena gṛhyate sma hitāśayaḥ | [BoCA, 1 21.2]
kimutāpramitaṃ śūlamekaikasya jihīrṣataḥ | [BoCA, 1 22.1]
aprameyaguṇaṃ sattvamekaikaṃ ca cikīrṣataḥ | [BoCA, 1 22.2]
kasya mātuḥ piturvāpi hitāśaṃseyamīdṛśī | [BoCA, 1 23.1]
devatānāmṛṣīṇāṃ vā brahmaṇāṃ vā bhaviṣyati | [BoCA, 1 23.2]
teṣāmeva ca sattvānāṃ svārthe'pyeṣa manorathaḥ | [BoCA, 1 24.1]
notpannapūrvaḥ svapne'pi parārthe sambhavaḥ kutaḥ | [BoCA, 1 24.2]
sattvaratnaviśeṣo'yamapūrvo jāyate katham | [BoCA, 1 25.1]
yatparārthāśayo'nyeṣāṃ na svārthe'pyupajāyate | [BoCA, 1 25.2]
jagadānandabījasya jagadduḥkhauṣadhasya ca | [BoCA, 1 26.1]
cittaratnasya yatpuṇyaṃ tatkathaṃ hi pramīyatām | [BoCA, 1 26.2]
hitāśaṃsanamātreṇa buddhapūjā viśiṣyate | [BoCA, 1 27.1]
kiṃ punaḥ sarvasattvānāṃ sarvasaukhyārthamudyamāt | [BoCA, 1 27.2]
duḥkhamevābhidhāvanti duḥkhaniḥsaraṇāśayā | [BoCA, 1 28.1]
sukhecchayaiva sammohāt svasukhaṃ ghnanti śatruvat | [BoCA, 1 28.2]
yasteṣāṃ sukharaṅkāṇāṃ pīḍitānāmanekaśaḥ | [BoCA, 1 29.1]
tṛptiṃ pūrvasukhaiḥ kuryātsarvāḥ pīḍāśchinatti ca | [BoCA, 1 29.2]
nāśayatyapi sammohaṃ sādhustena samaḥ kutaḥ | [BoCA, 1 30.1]
kuto vā tādṛśaṃ mitraṃ puṇyaṃ vā tādṛśaṃ kutaḥ | [BoCA, 1 30.2]
kṛte yaḥ pratikurvīta so 'pi tāvatpraśasyate | [BoCA, 1 31.1]
avyāpāritasādhustu bodhisattvaḥ kimucyatām | [BoCA, 1 31.2]
katipayajanasattradāyakaḥ kuśalakṛdityabhipūjyate janaiḥ | [BoCA, 1 32.1]
kṣaṇamaśanakamātradānataḥ saparibhavaṃ divasārdhayāpanāt | [BoCA, 1 32.2]
kimu niravadhisattvasaṃkhyayā niravadhikālam anuprayacchataḥ | [BoCA, 1 33.1]
gaganajanaparikṣayākṣayaṃ sakalamanorathasaṃprapūraṇam | [BoCA, 1 33.2]
iti sattrapatau jinasya putre kaluṣaṃ sve hṛdaye karoti yaśca | [BoCA, 1 34.1]
kaluṣodayasaṃkhyayā sa kalpān narakeṣvāvasatīti nātha āha | [BoCA, 1 34.2]
atha yasya manaḥ prasādameti prasavet tasya tato'dhikaṃ phalam | [BoCA, 1 35.1]
mahatā hi balena pāpakarma jinaputreṣu śubhaṃ tv ayatnataḥ | [BoCA, 1 35.2]
teṣāṃ śarīrāṇi namaskaromi yatroditaṃ tadvaracittaratnam | [BoCA, 1 36.1]
yatrāpakāro'pi sukhānubandhī sukhākarāṃstān śaraṇaṃ prayāmi | [BoCA, 1 36.2]
{BoCA, 2}
taccittaratnagrahaṇāya samyak pūjāṃ karomyeṣa tathāgatānām | [BoCA, 2 1.1]
saddharmaratnasya ca nirmalasya buddhātmajānāṃ ca guṇodadhīnām | [BoCA, 2 1.2]
yāvanti puṣpāṇi phalāni caiva bhaiṣajyajātāni ca yāni santi | [BoCA, 2 2.1]
ratnāni yāvanti ca santi loke jalāni ca svacchamanoramāṇi | [BoCA, 2 2.2]
mahīdharā ratnamayāstathānye vanapradeśāśca vivekaramyāḥ | [BoCA, 2 3.1]
latāḥ sapuṣpābharaṇojjvalāśca drumāśca ye satphalanamraśākhāḥ | [BoCA, 2 3.2]
devādilokeṣu ca gandhadhūpāḥ kalpadrumā ratnamayāśca vṛkṣāḥ | [BoCA, 2 4.1]
sarāṃsi cāmbhoruhabhūṣaṇāni haṃsasvanātyantamanoharāṇi | [BoCA, 2 4.2]
akṛṣṭajātāni ca śasyajātānyanyāni vā pūjyavibhūṣaṇāni | [BoCA, 2 5.1]
ākāśadhātuprasarāvidhīni sarvāṇy apīmāny aparigrahāṇi | [BoCA, 2 5.2]
ādāya buddhyā munipuṃgavebhyo niryātayāmyeṣa saputrakebhyaḥ | [BoCA, 2 6.1]
gṛhṇantu tanme varadakṣiṇīyā mahākṛpā māmanukampamānāḥ | [BoCA, 2 6.2]
apuṇyavān asmi mahādaridraḥ pūjārthamanyanmama nāsti kiṃcit | [BoCA, 2 7.1]
ato mamārthāya parārthacintā gṛhṇantu nāthā idamātmaśaktyā | [BoCA, 2 7.2]
dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ | [BoCA, 2 8.1]
parigrahaṃ me kurutāgrasattvāḥ yuṣmāsu dāsatvamupaimi bhaktyā | [BoCA, 2 8.2]
parigraheṇāsmi bhavatkṛtena nirbhīr bhave sattvahitaṃ karomi | [BoCA, 2 9.1]
pūrvaṃ ca pāpaṃ samatikramāmi nānyac ca pāpaṃ prakaromi bhūyaḥ | [BoCA, 2 9.2]
ratnojjvalastambhamanorameṣu muktāmayodbhāsivitānakeṣu | [BoCA, 2 10.1]
svacchojjvalasphāṭikakuṭṭimeṣu sugandhiṣu snānagṛheṣu teṣu | [BoCA, 2 10.2]
manojñagandhodakapuṣpapūrṇaiḥ kumbhairmahāratnamayairanekaiḥ | [BoCA, 2 11.1]
snānaṃ karomyeṣa tathāgatānāṃ tadātmajānāṃ ca sagītavādyaṃ | [BoCA, 2 11.2]
pradhūpitair dhautamalair atulyairvastraiśca teṣāṃ tanum unmṛśāmi | [BoCA, 2 12.1]
tataḥ suraktāni sudhūpitāni dadāmi tebhyo varacīvarāṇi | [BoCA, 2 12.2]
divyair mṛduślakṣṇavicitraśobhair vastrair alaṃkāravaraiśca taistaiḥ | [BoCA, 2 13.1]
samantabhadrājitamañjughoṣalokeśvarādīnapi maṇḍayāmi | [BoCA, 2 13.2]
sarvatrisāhasravisārigandhair gandhottamais tānanulepayāmi | [BoCA, 2 14.1]
sūttaptasūnmṛṣṭasudhautahemaprabhojjvalān sarvamunīndrakāyān | [BoCA, 2 14.2]
mandāravendīvaramallikādyaiḥ sarvaiḥ sugandhaiḥ kusumairmanojñaiḥ | [BoCA, 2 15.1]
abhyarcayāmy arcyatamān munīndrān sragbhiś ca saṃsthānamanoramābhiḥ | [BoCA, 2 15.2]
sphītasphuradgandhamanoramaiśca tāndhūpameghair upadhūpayāmi | [BoCA, 2 16.1]
bhaujyaiśca svādyairvividhaiśca peyaistebhyo nividyaṃ ca nivedayāmi | [BoCA, 2 16.2]
ratnapradīpāṃśca nivedayāmi suvarṇapadmeṣu niviṣṭapaṅktīn | [BoCA, 2 17.1]
gandhopalipteṣu ca kuṭṭimeṣu kirāmi puṣpaprakarānmanojñān | [BoCA, 2 17.2]
pralambamuktāmaṇihāraśobhān ābhāsvarān digmukhamaṇḍanāṃs tān | [BoCA, 2 18.1]
vimānameghān stutigītaramyān maitrīmayebhyo'pi nivedayāmi | [BoCA, 2 18.2]
suvarṇadaṇḍaiḥ kamanīyarūpaiḥ saṃsaktamuktāni samucchritāni | [BoCA, 2 19.1]
pradhārayāmyeṣa mahāmunīnāṃ ratnātapatrāṇyatiśobhanāni | [BoCA, 2 19.2]
ataḥ paraṃ pratiṣṭhantāṃ pūjāmeghā manoramāḥ | [BoCA, 2 20.1]
tūryasaṃgītimeghāśca sarvasattvapraharṣaṇāḥ | [BoCA, 2 20.2]
sarvasaddharmaratneṣu caityeṣu pratimāsu ca | [BoCA, 2 21.1]
puṣparatnādivarṣāśca pravartantāṃ nirantaram | [BoCA, 2 21.2]
mañjughoṣaprabhṛtayaḥ pūjayanti yathā jinān | [BoCA, 2 22.1]
tathā tathāgatān nāthān saputrān pūjayāmyaham | [BoCA, 2 22.2]
svarāṅgasāgaraiḥ stotraiḥ staumi cāhaṃ guṇodadhīn | [BoCA, 2 23.1]
stutisaṃgītimeghāśca saṃbhavantveṣv ananyathā | [BoCA, 2 23.2]
sarvakṣetrāṇusaṃkhyaiśca praṇāmaiḥ praṇamāmyaham | [BoCA, 2 24.1]
sarvatrādhvagatānbuddhānsahadharmagaṇottamān | [BoCA, 2 24.2]
sarcacaityāni vande'haṃ bodhisattvāśrayāṃstathā | [BoCA, 2 25.1]
namaḥ karomyupādhyāyān abhivandyān yatīṃstathā | [BoCA, 2 25.2]
buddhaṃ gacchāmi śaraṇaṃ yāvad ābodhimaṇḍataḥ | [BoCA, 2 26.1]
dharmaṃ gacchāmi śaraṇaṃ bodhisattvagaṇaṃ tathā | [BoCA, 2 26.2]
vijñāpayāmi sambuddhānsarvadikṣu vyavasthitān | [BoCA, 2 27.1]
mahākāruṇikāṃścāpi bodhisattvānkṛtāñjaliḥ | [BoCA, 2 27.2]
anādimati saṃsāre janmanyatraiva vā punaḥ | [BoCA, 2 28.1]
yanmayā paśunā pāpaṃ kṛtaṃ kāritameva vā | [BoCA, 2 28.2]
yac cānumoditaṃ kiṃcidātmaghātāya mohataḥ | [BoCA, 2 29.1]
tadatyayaṃ deśayāmi paścāttāpena tāpitaḥ | [BoCA, 2 29.2]
ratnatraye'pakāro yo mātāpitṛṣu vā mayā | [BoCA, 2 30.1]
guruṣvanyeṣu vā kṣepātkāyavāgbuddhibhiḥ kṛtaḥ | [BoCA, 2 30.2]
anekadoṣaduṣṭena mayā pāpena nāyakāḥ | [BoCA, 2 31.1]
yatkṛtaṃ dāruṇaṃ pāpaṃ tatsarvaṃ deśayāmyaham | [BoCA, 2 31.2]
kathaṃ ca niḥsarāmyasmān nityodvego'smi nāyakāḥ | [BoCA, 2 32.1]
mā bhūn me mṛtyuracirādakṣīṇe pāpasaṃcaye | [BoCA, 2 32.2]
kathaṃ ca niḥsarāmyasmāt paritrāyata satvaram | [BoCA, 2 33.1]
mā mamākṣīṇapāpasya maraṇaṃ śīghrameṣyati | [BoCA, 2 33.2]
kṛtākṛtāparīkṣo'yaṃ mṛtyurviśrambhaghātakaḥ | [BoCA, 2 34.1]
svasthāsvasthair aviśvāsya ākasmikamahāśaniḥ | [BoCA, 2 34.2]
priyāpriyanimittena pāpaṃ kṛtamanekadhā | [BoCA, 2 35.1]
sarvamutsṛjya gantavyamiti na jñātamīdṛśam | [BoCA, 2 35.2]
tattatsmaraṇatāṃ yāti yadyadvastvanubhūyate | [BoCA, 2 36.1]
svapnānubhūtavatsarvaṃ gataṃ na punarīkṣyate | [BoCA, 2 36.2]
apriyā na bhaviṣyanti priyo me na bhaviṣyati | [BoCA, 2 37.1]
ahaṃ ca na bhaviṣyāmi sarvaṃ ca na bhaviṣyati | [BoCA, 2 37.2]
ihaiva tiṣṭhatastāvadgatā naike priyāpriyāḥ | [BoCA, 2 38.1]
tannimittaṃ tu yatpāpaṃ tatsthitaṃ ghoramagrataḥ | [BoCA, 2 38.2]
evamāgantuko'smīti na mayā pratyavekṣitam | [BoCA, 2 39.1]
mohānunayavidvaiṣaiḥ kṛtaṃ pāpamanekadhā | [BoCA, 2 39.2]
rātriṃdivam aviśrāmamāyuṣo vardhate vyayaḥ | [BoCA, 2 40.1]
āyasya cāgamo nāsti na mariṣyāmi kiṃ nv aham | [BoCA, 2 40.2]
iha śayyāgatenāpi bandhumadhye'pi tiṣṭhatā | [BoCA, 2 41.1]
mayaivaikena soḍhavyā marmacchedādivedanā | [BoCA, 2 41.2]
yamadūtairgṛhītasya kuto bandhuḥ kutaḥ suhṛt | [BoCA, 2 42.1]
puṇyamekaṃ tadā trāṇaṃ mayā tac ca na sevitam | [BoCA, 2 42.2]
anityajīvitāsaṅgādidaṃ bhayam ajānatā | [BoCA, 2 43.1]
pramattena mayā nāthā bahu pāpam upārjitam | [BoCA, 2 43.2]
aṅgacchedārthamapyadya nīyamāno viśuṣyati | [BoCA, 2 44.1]
pipāsito dīnadṛṣṭiranyadevekṣate jagat | [BoCA, 2 44.2]
kiṃ punarbhairavākārairyamadūtairadhiṣṭhitaḥ | [BoCA, 2 45.1]
mahātrāsajvaragrastaḥ purīṣotsargaveṣṭitaḥ | [BoCA, 2 45.2]
kātarairdṛṣṭipātaiśca trāṇānveṣī caturdiśam | [BoCA, 2 46.1]
ko me mahābhayādasmātsādhustrāṇaṃ bhaviṣyati | [BoCA, 2 46.2]
trāṇaśūnyā diśo dṛṣṭvā punaḥ sammohamāgataḥ | [BoCA, 2 47.1]
tadāhaṃ kiṃ kariṣyāmi tasminsthāne mahābhaye | [BoCA, 2 47.2]
adyaiva śaraṇaṃ yāmi jagannāthān mahābalān | [BoCA, 2 48.1]
jagadrakṣārtham udyuktān sarvatrāsaharāñjinān | [BoCA, 2 48.2]
taiścāpyadhigataṃ dharmaṃ saṃsārabhayanāśanam | [BoCA, 2 49.1]
śaraṇaṃ yāmi bhāvena bodhisattvagaṇaṃ tathā | [BoCA, 2 49.2]
samastabhadrāyātmānaṃ dadāmi bhayavihvalaḥ | [BoCA, 2 50.1]
punaśca mañjughoṣāya dadāmyātmānamātmanā | [BoCA, 2 50.2]
taṃ cāvalokitaṃ nāthaṃ kṛpāvyākulacāriṇam | [BoCA, 2 51.1]
viraumyārtaravaṃ bhītaḥ sa māṃ rakṣatu pāpinam | [BoCA, 2 51.2]
āryamākāśagarbhaṃ ca kṣitigarbhaṃ ca bhāvataḥ | [BoCA, 2 52.1]
sarvān mahākṛpāṃścāpi trāṇānveṣī viraumyaham | [BoCA, 2 52.2]
yaṃ dṛṣṭvaiva ca saṃtrastāḥ palāyante caturdiśam | [BoCA, 2 53.1]
yamadūtādayo duṣṭāstaṃ namasyāmi vajriṇam | [BoCA, 2 53.2]
atītya yuṣmadvacanaṃ sāmprataṃ bhayadarśanāt | [BoCA, 2 54.1]
śaraṇaṃ yāmi vo bhīto bhayaṃ nāśayata drutam | [BoCA, 2 54.2]
itvaravyādhibhīto'pi vaidyavākyaṃ na laṅghayet | [BoCA, 2 55.1]
kimu vyādhiśatair grastaścaturbhiś caturuttaraiḥ | [BoCA, 2 55.2]
ekenāpi yataḥ sarve jambudvīpagatā narāḥ | [BoCA, 2 56.1]
naśyanti yeṣāṃ bhaiṣajyaṃ sarvadikṣu na labhyate | [BoCA, 2 56.2]
tatra sarvajñavaidyasya sarvaśalyāpahāriṇaḥ | [BoCA, 2 57.1]
vākyam ullaṅghayāmīti dhiṅ mām atyantamohitam | [BoCA, 2 57.2]
atyapramattas tiṣṭhāmi prapāteṣvitareṣvapi | [BoCA, 2 58.1]
kimu yojanasāhasre prapāte dīrghakālike | [BoCA, 2 58.2]
adyaiva maraṇaṃ neti na yuktā me sukhāsikā | [BoCA, 2 59.1]
avaśyameti sā velā na bhaviṣyāmyahaṃ yadā | [BoCA, 2 59.2]
abhayaṃ kena me dattaṃ niḥsariṣyāmi vā katham | [BoCA, 2 60.1]
avaśyaṃ na bhaviṣyāmi kasmānme susthitaṃ manaḥ | [BoCA, 2 60.2]
pūrvānubhūtanaṣṭebhyaḥ kiṃ me sāramavasthitam | [BoCA, 2 61.1]
yeṣu me 'bhiniviṣṭena gurūṇāṃ laṅghitaṃ vacaḥ | [BoCA, 2 61.2]
jīvalokamimaṃ tyaktvā bandhūn paricitāṃstathā | [BoCA, 2 62.1]
ekākī kvāpi yāsyāmi kiṃ me sarvaiḥ priyāpriyaiḥ | [BoCA, 2 62.2]
iyameva tu me cintā yuktā rātriṃdivaṃ sadā | [BoCA, 2 63.1]
aśubhān niyataṃ duḥkhaṃ niḥsareyaṃ tataḥ katham | [BoCA, 2 63.2]
mayā bālena mūḍhena yatkiṃcitpāpamācitam | [BoCA, 2 64.1]
prakṛtyā yac ca sāvadyaṃ prajñaptyāvadyameva ca | [BoCA, 2 64.2]
tatsarvaṃ deśayāmyeṣa nāthānāmagrataḥ sthitaḥ | [BoCA, 2 65.1]
kṛtāñjalirduḥkhabhītaḥ praṇipatya punaḥ punaḥ | [BoCA, 2 65.2]
atyayamatyayatvena pratigṛhṇantu nāyakāḥ | [BoCA, 2 66.1]
na bhadrakamidaṃ nāthā na kartavyaṃ punarmayā | [BoCA, 2 66.2]
{BoCA, 3}
apāyaduḥkhaviśrāmaṃ sarvasattvaiḥ kṛtaṃśubham | [BoCA, 3 1.1]
anumode pramodena sukhaṃ tiṣṭhantu duḥkhitāḥ | [BoCA, 3 1.2]
saṃsāraduḥkhanirmokṣam anumode śarīriṇām | [BoCA, 3 2.1]
bodhisattvatvabuddhatvam anumode ca tāyinām | [BoCA, 3 2.2]
cittotpādasamudrāṃśca sarvasattvasukhāvahān | [BoCA, 3 3.1]
sarvasattvahitādhānān anumode ca śāsinām | [BoCA, 3 3.2]
sarvāsu dikṣu saṃbuddhān prārthayāmi kṛtāñjaliḥ | [BoCA, 3 4.1]
dharmapradīpaṃ kurvantu mohād duḥkhaprapātinām | [BoCA, 3 4.2]
nirvātukāmāṃśca jinān yācayāmi kṛtāñjaliḥ | [BoCA, 3 5.1]
kalpānanantāṃstiṣṭhantu mā bhūd andhamidaṃ jagat | [BoCA, 3 5.2]
evaṃ sarvamidaṃ kṛtvā yanmayāsāditaṃ śubham | [BoCA, 3 6.1]
tena syāṃ sarvasattvānāṃ sarvaduḥkhapraśāntikṛt | [BoCA, 3 6.2]
glānānāmasmi bhaiṣajyaṃ bhaveyaṃ vaidya eva ca | [BoCA, 3 7.1]
tadupasthāyakaścaiva yāvadrogāpunarbhavaḥ | [BoCA, 3 7.2]
kṣutpipāsāvyathāṃ hanyām annapānapravarṣaṇaiḥ | [BoCA, 3 8.1]
durbhikṣāntarakalpeṣu bhaveyaṃ pānabhojanam | [BoCA, 3 8.2]
daridrāṇāṃ ca sattvānāṃ nidhiḥ syāmahamakṣayaḥ | [BoCA, 3 9.1]
nānopakaraṇākārair upatiṣṭheyamagrataḥ | [BoCA, 3 9.2]
ātmabhāvāṃstathā bhogān sarvatrādhvagataṃ śubham | [BoCA, 3 10.1]
nirapekṣastyajāmyeṣa sarvasattvārthasiddhaye | [BoCA, 3 10.2]
sarvatyāgaśca nirvāṇaṃ nirvāṇārthi ca me manaḥ | [BoCA, 3 11.1]
tyaktavyaṃ cenmayā sarvaṃ varaṃ sattveṣu dīyatām | [BoCA, 3 11.2]
yathāsukhīkṛtaścātmā mayāyaṃ sarvadehinām | [BoCA, 3 12.1]
ghnantu nindantu vā nityamākirantu ca pāṃsubhiḥ | [BoCA, 3 12.2]
krīḍantu mama kāyena hasantu vilasantu ca | [BoCA, 3 13.1]
dattastebhyo mayā kāyaścintayā kiṃ mayānayā | [BoCA, 3 13.2]
kārayantu ca karmāṇi yāni teṣāṃ sukhāvaham | [BoCA, 3 14.1]
anarthaḥ kasyacinmā bhūn māmālambya kadācana | [BoCA, 3 14.2]
yeṣāṃ kruddhāprasannā vā māmālambya matirbhavet | [BoCA, 3 15.1]
teṣāṃ sa eva hetuḥ syān nityaṃ sarvārthasiddhaye | [BoCA, 3 15.2]
abhyākhyāsyanti māṃ ye ca ye cānye'pyapakāriṇaḥ | [BoCA, 3 16.1]
utprāsakās tathānye'pi sarve syur bodhibhāginaḥ | [BoCA, 3 16.2]
anāthānāmahaṃ nāthaḥ sārthavāhaśca yāyinām | [BoCA, 3 17.1]
pārepsūnāṃ ca nodbhūtaḥ setuḥ saṃkrama eva ca | [BoCA, 3 17.2]
dīpārthināmahaṃ dīpaḥ śayyā śayyārthināmaham | [BoCA, 3 18.1]
dāsārthināmahaṃ dāso bhaveyaṃ sarvadehinām | [BoCA, 3 18.2]
cintāmaṇirbhadraghaṭaḥ siddhavidyā mahauṣadhiḥ | [BoCA, 3 19.1]
bhaveyaṃ kalpavṛkṣaśca kāmadhenuśca dehinām | [BoCA, 3 19.2]
pṛthivyādīni bhūtāni niḥśeṣākāśavāsinām | [BoCA, 3 20.1]
sattvānāmaprameyāṇāṃ yathābhogānyanekadhā | [BoCA, 3 20.2]
evamākāśaniṣṭhasya sattvadhātoranekadhā | [BoCA, 3 21.1]
bhaveyamupajīvyo'haṃ yāvatsarve na nirvṛtāḥ | [BoCA, 3 21.2]
yathā gṛhītaṃ sugatairbodhicittaṃ purātanaiḥ | [BoCA, 3 22.1]
te bodhisattvaśikṣāyām ānupūrvyā yathā sthitāḥ | [BoCA, 3 22.2]
tadvadutpādayāmyeṣa bodhicittaṃ jagaddhite | [BoCA, 3 23.1]
tadvadeva ca tāḥ śikṣāḥ śikṣiṣyāmi yathākramam | [BoCA, 3 23.2]
evaṃ gṛhītvā matimān bodhicittaṃ prasādataḥ | [BoCA, 3 24.1]
punaḥ pṛṣṭhasya puṣṭyarthaṃ cittamevaṃ praharṣayet | [BoCA, 3 24.2]
adya me saphalaṃ janma sulabdho mānuṣo bhavaḥ | [BoCA, 3 25.1]
adya buddhakule jāto buddhaputro'smi sāmpratam | [BoCA, 3 25.2]
tathādhunā mayā kāryaṃ svakulocitakāriṇām | [BoCA, 3 26.1]
nirmalasya kulasyāsya kalaṅko na bhavedyathā | [BoCA, 3 26.2]
andhaḥ saṃkarakūṭebhyo yathā ratnamavāpnuyāt | [BoCA, 3 27.1]
tathā kathaṃcidapyetad bodhicittaṃ mamoditam | [BoCA, 3 27.2]
jaganmṛtyuvināśāya jātametadrasāyanam | [BoCA, 3 28.1]
jagaddāridryaśamanaṃ nidhānamidamakṣayam | [BoCA, 3 28.2]
jagadvyādhipraśamanaṃ bhaiṣajyamidamuttamam | [BoCA, 3 29.1]
bhavādhvabhramaṇaśrānto jagadviśrāmapādapaḥ | [BoCA, 3 29.2]
durgatyuttaraṇe setuḥ sāmānyaḥ sarvayāyinām | [BoCA, 3 30.1]
jagatkleśoṣmaśamana uditaścittacandramāḥ | [BoCA, 3 30.2]
jagadajñānatimiraprotsāraṇamahāraviḥ | [BoCA, 3 31.1]
saddharmakṣīramathanān navanītaṃ samutthitam | [BoCA, 3 31.2]
sukhabhogabubhukṣitasya vā janasārthasya bhavādhvacāriṇaḥ | [BoCA, 3 32.1]
sukhasattramidaṃ hy upasthitaṃ sakalābhyāgatasattvatarpaṇam | [BoCA, 3 32.2]
jagadadya nimantritaṃ mayā sugatatvena sukhena cāntarā | [BoCA, 3 33.1]
purataḥ khalu sarvatāyināmabhinandantu surāsurādayaḥ | [BoCA, 3 33.2]
{BoCA, 4}
evaṃ gṛhītvā sudṛḍhaṃ bodhicittaṃ jinātmajaḥ | [BoCA, 4 1.1]
śikṣānatikrame yatnaṃ kuryān nityamatandritaḥ | [BoCA, 4 1.2]
sahasā yatsamārabdhaṃ samyag yadavicāritam | [BoCA, 4 2.1]
tatra kuryān navety evaṃ pratijñāyāpi yujyate | [BoCA, 4 2.2]
vicāritaṃ tu yadbuddhairmahāprājñaiśca tatsutaiḥ | [BoCA, 4 3.1]
mayāpi ca yathāśakti tatra kiṃ parilambyate | [BoCA, 4 3.2]
yadicaivaṃ pratijñāya sādhayeyaṃ na karmaṇā | [BoCA, 4 4.1]
etāṃ sarvāṃ visaṃvādya kā gatirme bhaviṣyati | [BoCA, 4 4.2]
manasā cintayitvāpi yo na dadyātpunarnaraḥ | [BoCA, 4 5.1]
sa preto bhavatītyuktam alpamātre'pi vastuni | [BoCA, 4 5.2]
kimutānuttaraṃ saukhyam uccair uddhuṣya bhāvataḥ | [BoCA, 4 6.1]
jagatsarvaṃ visaṃvādya kā gatirme bhaviṣyati | [BoCA, 4 6.2]
vetti sarvajña evaitāmacintyāṃ karmaṇo gatim | [BoCA, 4 7.1]
yadbodhicittatyāge'pi mocayatyeva tānnarān | [BoCA, 4 7.2]
bodhisattvasya tenaivaṃ sarvāpattirgarīyasī | [BoCA, 4 8.1]
yasmādāpadyamāno'sau sarvasattvārthahānikṛt | [BoCA, 4 8.2]
yo 'pyanyaḥ kṣaṇamapyasya puṇyavighnaṃ kariṣyati | [BoCA, 4 9.1]
tasya durgatiparyanto nāsti sattvārthaghātinaḥ | [BoCA, 4 9.2]
ekasyāpi hi sattvasya hitaṃ hatvā hato bhavet | [BoCA, 4 10.1]
aśeṣākāśaparyantavāsināṃ kim u dehinām | [BoCA, 4 10.2]
evamāpattibalato bodhicittabalena ca | [BoCA, 4 11.1]
dolāyamānaḥ saṃsāre bhūmiprāptaś cirāyate | [BoCA, 4 11.2]
nādya cetkriyate yatnastalenāsmi talaṃ gataḥ | [BoCA, 4 12.1]
aprameyā gatā buddhāḥ sarvasattvagaveṣakāḥ | [BoCA, 4 13.1]
naiṣāmahaṃ svadoṣeṇa cikitsāgocaraṃ gataḥ | [BoCA, 4 13.2]
adyāpi cet tathaiva syāṃ yathaivāhaṃ punaḥ punaḥ | [BoCA, 4 14.1]
durgativyādhimaraṇacchedabhedādy avāpnuyām | [BoCA, 4 14.2]
kadā tathāgatotpādaṃ śraddhāṃ mānuṣyameva vā | [BoCA, 4 15.1]
kuśalābhyāsayogyatvam evaṃ lapsye'ti durlabham | [BoCA, 4 15.2]
ārogyadivasaṃ cedaṃ sabhaktaṃ nirupadravam | [BoCA, 4 16.1]
āyuḥ kṣaṇaṃ visaṃvādi kāyo yācitakopamaḥ | [BoCA, 4 16.2]
nahīdṛśair maccaritair mānuṣyaṃ labhyate punaḥ | [BoCA, 4 17.1]
alabhyamāne mānuṣye pāpameva kutaḥ śubham | [BoCA, 4 17.2]
yadā kuśalayogyo'pi kuśalaṃ na karomyaham | [BoCA, 4 18.1]
apāyaduḥkhaiḥ saṃmūḍhaḥ kiṃ kariṣyāmy ahaṃ tadā | [BoCA, 4 18.2]
akurvataśca kuśalaṃ pāpaṃ cāpyupacinvataḥ | [BoCA, 4 19.1]
hataḥ sugataśabdo'pi kalpakoṭiśatairapi | [BoCA, 4 19.2]
ata evāha bhagavānmānuṣamatidurlabham | [BoCA, 4 20.1]
mahārṇavayugacchidrakūrmagrīvārpaṇopamam | [BoCA, 4 20.2]
ekakṣaṇātkṛtātpāpādavīcau kalpamāpsyate | [BoCA, 4 21.1]
anādikālopacitāt pāpātkā sugatau kathā | [BoCA, 4 21.2]
na ca tanmātramevāsau vedayitvā vimucyate | [BoCA, 4 22.1]
yasyāttad vedayann eva pāpamanyatprasūyate | [BoCA, 4 22.2]
nātaḥparā vañcanāsti na ca moho'styataḥparaḥ | [BoCA, 4 23.1]
yadīdṛśaṃ kṣaṇaṃ prāpya nābhyastaṃ kuśalaṃ mayā | [BoCA, 4 23.2]
yadi caivaṃ vimṛṣyāmi punaḥ sīdāmi mohitaḥ | [BoCA, 4 24.1]
śociṣyāmi ciraṃ bhūyo yamadūtaiḥ pracoditaḥ | [BoCA, 4 24.2]
ciraṃ dhakṣyati me kāyaṃ nārakāgniḥ suduḥsahaḥ | [BoCA, 4 25.1]
paścāttāpānalaścittaṃ ciraṃ dhakṣyati niścitam | [BoCA, 4 25.2]
kathaṃcidapi samprāpto hitabhūmiṃ sudurlabhām | [BoCA, 4 26.1]
jānann api ca nīye 'haṃ tāneva narakānpunaḥ | [BoCA, 4 26.2]
atra me cetanā nāsti mantrairiva vimohitaḥ | [BoCA, 4 27.1]
na jāne kena muhyāmi ko 'trāntar mama tiṣṭhati | [BoCA, 4 27.2]
hastapādādirahitās tṛṣṇādveṣādiśatravaḥ | [BoCA, 4 28.1]
na śurā na ca te prājñāḥ kathaṃ dāsīkṛto'smi taiḥ | [BoCA, 4 28.2]
maccittāvasthitā eva ghnanti māmeva susthitāḥ | [BoCA, 4 29.1]
tatrāpyahaṃ na kupyāmi dhig asthānasahiṣṇutām | [BoCA, 4 29.2]
sarve devā manuṣyāśca yadi syur mama śatravaḥ | [BoCA, 4 30.1]
te 'pi nāvīcikaṃ vahniṃ samudānayituṃ kṣamāḥ | [BoCA, 4 30.2]
merorapi yadāsaṅgān na bhasmāpyupalabhyate | [BoCA, 4 31.1]
kṣaṇātkṣipanti māṃ tatra balinaḥ kleśaśatravaḥ | [BoCA, 4 31.2]
nahi sarvānyaśatrūṇāṃ dīrghamāyurapīdṛśam | [BoCA, 4 32.1]
anādyantaṃ mahādīrghaṃ yanmama kleśavairiṇām | [BoCA, 4 32.2]
sarve hitāya kalpante ānukūlyena sevitāḥ | [BoCA, 4 33.1]
sevyamānāstvamī kleśāḥ sutarāṃ duḥkhakārakāḥ | [BoCA, 4 33.2]
itisatatadīrghavairiṣu vyasanaughaprasavaikahetuṣu | [BoCA, 4 34.1]
hṛdaye nivasatsu nirbhayaṃ mama saṃsāraratiḥ kathaṃ bhavet | [BoCA, 4 34.2]
bhavacārakapālakā ime narakādiṣvapi vadhyaghātakāḥ | [BoCA, 4 35.1]
mativeśmani lobhapañjare yadi tiṣṭhati kutaḥ sukhaṃ mama | [BoCA, 4 35.2]
tasmān na tāvadahamatra dhuraṃ kṣipāmi yāvan na śatrava ime nihatāḥ samakṣam | [BoCA, 4 36.1]
khalpe'pi tāvadapakāriṇi baddharoṣā mānonnatās tam anihatya na yānti nidrām | [BoCA, 4 36.2]
prakṛtimaraṇaduḥkhitāndhakārān raṇaśirasi praśamaṃ nihantumugrāḥ | [BoCA, 4 37.1]
agaṇitaśaraśaktighātaduḥkhā na vimukhatām upayānty asādhayitvā | [BoCA, 4 37.2]
kimuta satatasarvaduḥkhahetūn prakṛtiripūnupahantumudyatasya | [BoCA, 4 38.1]
bhavati mama viṣādadainyamadya vyasanaśatairapi kena hetunā vai | [BoCA, 4 38.2]
akāraṇenaiva ripukṣatāni gātreṣv alaṃkāravadudvahanti | [BoCA, 4 39.1]
mahārhasiddhyai tu samudyatasya duḥkhāni kasmānmama bādhakāni | [BoCA, 4 39.2]
svajīvikāmātranibaddhacittāḥ kaivartacaṇḍālakṛṣīvalādyāḥ | [BoCA, 4 40.1]
śītātapādivyasanaṃ sahante jagaddhitārthaṃ na kathaṃ sahe'ham | [BoCA, 4 40.2]
daśadigvyomaparyantajagatkleśavimokṣaṇe | [BoCA, 4 41.1]
pratijñāya mahātmāpi na kleśebhyo vimocitaḥ | [BoCA, 4 41.2]
ātmapramāṇam ajñātvā bruvannunmattakastadā | [BoCA, 4 42.1]
anivartī bhaviṣyāmi tasmātkleśavadhe sadā | [BoCA, 4 42.2]
atra grahī bhaviṣyāmi baddhavairaśca vigrahī | [BoCA, 4 43.1]
anyatra tadvidhāt kleśāt kleśaghātānubandhinaḥ | [BoCA, 4 43.2]
galantvantrāṇi me kāmaṃ śiraḥ patatu nāma me | [BoCA, 4 44.1]
na tv evāvanatiṃ yāmi sarvathā kleśavairiṇām | [BoCA, 4 44.2]
nirvāsitasyāpi tu nāma śatrordeśāntare sthānaparigrahaḥ syāt | [BoCA, 4 45.1]
yataḥ punaḥ saṃbhṛtaśaktireti na kleśaśatrorgatirīdṛśī tu | [BoCA, 4 45.2]
kvāsau yāyānmanaḥstho nirastaḥ sthitvā yasminmadvadhārthaṃ yateta | [BoCA, 4 46.1]
nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ | [BoCA, 4 46.2]
na kleśā viṣayeṣu nendriyagaṇe nāpyantarāle sthitā nāto'nyatra kuhasthitāḥ punarime mathnanti kṛtsnaṃ jagat | [BoCA, 4 47.1]
māyaiveyamato vimuñca hṛdayatrāsaṃ bhajasvodyamaṃ prajñārthaṃ kimakāṇḍa eva narakeṣvātmānam ābādhase | [BoCA, 4 47.2]
evaṃ viniścitya karomi yatnaṃ yathoktaśikṣāpratipattihetoḥ | [BoCA, 4 48.1]
vaidyopadeśāc calataḥ kuto'sti bhaiṣajyasādhyasya nirāmayatvam | [BoCA, 4 48.2]
{BoCA, 5}
śikṣāṃ rakṣitukāmena cittaṃ rakṣyaṃ prayatnataḥ | [BoCA, 5 1.1]
na śikṣā rakṣituṃ śakyā calaṃ cittamarakṣatā | [BoCA, 5 1.2]
adāntā mattamātaṃgā na kurvantīha tāṃ vyathām | [BoCA, 5 2.1]
karoti yāmavīcyādau muktaścittamataṃgajaḥ | [BoCA, 5 2.2]
baddhaś cec cittamātaṃgaḥ smṛtirajjvā samantataḥ | [BoCA, 5 3.1]
bhayamastaṃ gataṃ sarvaṃ kṛtsnaṃ kalyāṇamāgatam | [BoCA, 5 3.2]
vyāghrāḥ siṃhā gajā ṛkṣāḥ sarpāḥ sarve ca śatravaḥ | [BoCA, 5 4.1]
sarve narakapālāś ca ḍākinyo rākṣasāstathā | [BoCA, 5 4.2]
sarve baddhā bhavantyete cittasyaikasya bandhanāt | [BoCA, 5 5.1]
cittasyaikasya damanāt sarve dāntā bhavanti ca | [BoCA, 5 5.2]
yasmādbhayāni sarvāṇi duḥkhānyapramitāni ca | [BoCA, 5 6.1]
cittādeva bhavantīti kathitaṃ tattvavādinā | [BoCA, 5 6.2]
śastrāṇi kena narake ghaṭitāni prayatnataḥ | [BoCA, 5 7.1]
taptāyaḥkuṭṭimaṃ kena kuto jātāśca tāḥ striyaḥ | [BoCA, 5 7.2]
pāpacittasamudbhūtaṃ tattatsarvaṃ jagau muniḥ | [BoCA, 5 8.1]
tasmān na kaścit trailokye cittādanyo bhayānakaḥ | [BoCA, 5 8.2]
adaridraṃ jagatkṛtvā dānapāramitā yadi | [BoCA, 5 9.1]
jagad daridram adyāpi sā kathaṃ pūrvatāyinām | [BoCA, 5 9.2]
phalena saha sarvasvatyāgacittāj jane'khile | [BoCA, 5 10.1]
dānapāramitā proktā tasmāt sā cittameva tu | [BoCA, 5 10.2]
matsyādayaḥ kva nīyantāṃ mārayeyaṃ yato na tān | [BoCA, 5 11.1]
labdhe viraticitte tu śīlapāramitā matā | [BoCA, 5 11.2]
kiyato mārayiṣyāmi durjanān gaganopamān | [BoCA, 5 12.1]
mārite krodhacitte tu māritāḥ sarvaśatravaḥ | [BoCA, 5 12.2]
bhūmiṃ chādayituṃ sarvāṃ kutaścarma bhaviṣyati | [BoCA, 5 13.1]
upānaṭcarmamātreṇa channā bhavati medinī | [BoCA, 5 13.2]
bāhyā bhāvā mayā tadvacchakyā vārayituṃ na hi | [BoCA, 5 14.1]
svacittaṃ vārayiṣyāmi kiṃ mamānyairnivāritaiḥ | [BoCA, 5 14.2]
sahāpi vākcharīrābhyāṃ mandavṛtterna tatphalam | [BoCA, 5 15.1]
yatpaṭorekakasyāpi cittasya brahmatādikam | [BoCA, 5 15.2]
japāstapāṃsi sarvāṇi dīrghakālakṛtānyapi | [BoCA, 5 16.1]
anyacittena mandena vṛthaivetyāha sarvavit | [BoCA, 5 16.2]
duḥkhaṃ hantuṃ sukhaṃ prāptuṃ te bhramanti mudhāmbare | [BoCA, 5 17.1]
yair etad dharmasarvasvaṃ cittaṃ guhyaṃ na bhāvitam | [BoCA, 5 17.2]
tasmātsvadhiṣṭhitaṃ cittaṃ mayā kāryaṃ surakṣitam | [BoCA, 5 18.1]
cittarakṣāvrataṃ muktvā bahubhiḥ kiṃ mama vrataiḥ | [BoCA, 5 18.2]
yathā capalamadhyastho rakṣati vraṇamādarāt | [BoCA, 5 19.1]
evaṃ durjanamadhyastho rakṣec cittavraṇaṃ sadā | [BoCA, 5 19.2]
vraṇaduḥkhalavādbhīto rakṣati vraṇamādarāt | [BoCA, 5 20.1]
saṃghātaparvatāghātādbhītaścittavraṇaṃ na kim | [BoCA, 5 20.2]
anena hi vihāreṇa viharan durjaneṣvapi | [BoCA, 5 21.1]
pramadājanamadhye'pi yatirdhīro na khaṇḍyate | [BoCA, 5 21.2]
lābhā naśyantu me kāmaṃ satkāraḥ kāyajīvitam | [BoCA, 5 22.1]
naśyatvanyac ca kuśalaṃ mā tu cittaṃ kadācana | [BoCA, 5 22.2]
cittaṃ rakṣitukāmānāṃ mayaiṣa kriyate'ñjaliḥ | [BoCA, 5 23.1]
smṛtiṃ ca samprajanyaṃ ca sarvayatnena rakṣata | [BoCA, 5 23.2]
vyādhyākulo naro yadvan na kṣamaḥ sarvakarmasu | [BoCA, 5 24.1]
tathābhyāṃ vyākulaṃ cittaṃ na kṣamaṃ sarvakarmasu | [BoCA, 5 24.2]
asamprajanyacittasya śrutacintitabhāvitam | [BoCA, 5 25.1]
sacchidrakumbhajalavan na smṛtāv avatiṣṭhate | [BoCA, 5 25.2]
aneke śrutavanto'pi śrāddhā yatnaparā api | [BoCA, 5 26.1]
asamprajanyadoṣeṇa bhavantyāpattikaśmalāḥ | [BoCA, 5 26.2]
asamprajanyacaureṇa smṛtimoṣānusāriṇā | [BoCA, 5 27.1]
upacityāpi puṇyāni muṣitā yānti durgatim | [BoCA, 5 27.2]
kleśataskarasaṃgho'yam avatāragaveṣakaḥ | [BoCA, 5 28.1]
prāpyāvatāraṃ muṣṇāti hanti sadgatijīvitam | [BoCA, 5 28.2]
tasmātsmṛtirmanodvārān nāpaneyā kadācana | [BoCA, 5 29.1]
gatāpi pratyupasthāpyā saṃsmṛtyāpāyikīṃ vyathām | [BoCA, 5 29.2]
upādhyāyānuśāsinyā bhītyāpyādarakāriṇām | [BoCA, 5 30.1]
dhanyānāṃ gurusaṃvāsātsukaraṃ jāyate smṛtiḥ | [BoCA, 5 30.2]
buddhāśca bodhisattvāśca sarvatrāvyāhatekṣaṇāḥ | [BoCA, 5 31.1]
sarvamevāgratasteṣāṃ teṣāmasmi puraḥ sthitaḥ | [BoCA, 5 31.2]
iti dhyātvā tathā tiṣṭhettrapādarabhayānvitaḥ | [BoCA, 5 32.1]
buddhānusmṛtirapyevaṃ bhavettasya muhurmuhuḥ | [BoCA, 5 32.2]
samprajanyaṃ tadāyāti na ca yātyāgataṃ punaḥ | [BoCA, 5 33.1]
smṛtiryadā manodvāre rakṣārthamavatiṣṭhate | [BoCA, 5 33.2]
pūrvaṃ tāvadidaṃ cittaṃ sadopasthāpyamīdṛśam | [BoCA, 5 34.1]
nirindriyeṇeva mayā sthātavyaṃ kāṣṭhavatsadā | [BoCA, 5 34.2]
niṣphalā netravikṣepā na kartavyāḥ kadācana | [BoCA, 5 35.1]
nidhyāyantīva satataṃ kāryā dṛṣṭir adhogatā | [BoCA, 5 35.2]
dṛṣṭiviśrāmahetostu diśaḥ paśyetkadācana | [BoCA, 5 36.1]
ābhāsamātraṃ dṛṣṭvā ca svāgatārthaṃ vilokayet | [BoCA, 5 36.2]
mārgādau bhayabodhārthaṃ muhuḥ paśyec caturdiśam | [BoCA, 5 37.1]
diśo viśramya vīkṣeta parāvṛtyeva pṛṣṭhataḥ | [BoCA, 5 37.2]
saredapasaredvāpi puraḥ paścān nirūpya ca | [BoCA, 5 38.1]
evaṃ sarvāsvavasthāsu kāryaṃ buddhvā samācaret | [BoCA, 5 38.2]
kāyenaivam avastheyam ityākṣipya kriyāṃ punaḥ | [BoCA, 5 39.1]
kathaṃ kāyaḥ sthita iti draṣṭavyaṃ punarantarā | [BoCA, 5 39.2]
nirūpyaḥ sarvayatnena cittamattadvipastathā | [BoCA, 5 40.1]
dharmacintāmahāstambhe yathā baddho na mucyate | [BoCA, 5 40.2]
kutra me vartata iti pratyavekṣyaṃ tathā manaḥ | [BoCA, 5 41.1]
samādhānadhuraṃ naiva kṣaṇamapyutsṛjedyathā | [BoCA, 5 41.2]
bhayotsavādisambandhe yadyaśakto yathāsukham | [BoCA, 5 42.1]
dānakāle tu śīlasya yasmāduktamupekṣaṇam | [BoCA, 5 42.2]
yadbuddhvā kartumārabdhaṃ tato'nyan na vicintayet | [BoCA, 5 43.1]
tadeva tāvan niṣpādyaṃ tadgatenāntarātmanā | [BoCA, 5 43.2]
evaṃ hi sukṛtaṃ sarvamanyathā nobhayaṃ bhavet | [BoCA, 5 44.1]
asamprajanyakleśo'pi vṛddhiṃ caivaṃ gamiṣyati | [BoCA, 5 44.2]
nānāvidhapralāpeṣu vartamāneṣvanekadhā | [BoCA, 5 45.1]
kautūhaleṣu sarveṣu hanyādautsukyamāgatam | [BoCA, 5 45.2]
mṛnmardanatṛṇacchedarekhādyaphalam āgatam | [BoCA, 5 46.1]
smṛtvā tāthāgatīṃ śikṣāṃ bhītas tatkṣaṇamutsṛjet | [BoCA, 5 46.2]
yadā calitukāmaḥ syādvaktukāmo'pi vā bhavet | [BoCA, 5 47.1]
svacittaṃ pratyavekṣyādau kuryāddhairyeṇa yuktimat | [BoCA, 5 47.2]
anunītaṃ pratihataṃ yadā paśyetsvakaṃ manaḥ | [BoCA, 5 48.1]
na kartavyaṃ na vaktavyaṃ sthātavyaṃ kāṣṭhavattadā | [BoCA, 5 48.2]
uddhataṃ sopahāsaṃ vā yadā mānamadānvitam | [BoCA, 5 49.1]
sotprāsātiśayaṃ vakraṃ vañcakaṃ ca mano bhavet | [BoCA, 5 49.2]
yadātmotkarṣaṇābhāsaṃ parapaṃsanam eva ca | [BoCA, 5 50.1]
sādhikṣepaṃ sasaṃrambhaṃ sthātavyaṃ kāṣṭhavattadā | [BoCA, 5 50.2]
lābhasatkārakīrtyarthi parivārārthi vā punaḥ | [BoCA, 5 51.1]
upasthānārthi me cittaṃ tasmāttiṣṭhāmi kāṣṭhavat | [BoCA, 5 51.2]
parārtharūkṣaṃ svārthārthi pariṣatkāmameva vā | [BoCA, 5 52.1]
vaktumicchati me cittaṃ tasmāttiṣṭhāmi kāṣṭhavat | [BoCA, 5 52.2]
asahiṣṇvalasaṃ bhītaṃ pragalbhaṃ mukharaṃ tathā | [BoCA, 5 53.1]
svapakṣābhiniviṣṭaṃ vā tasmāt tiṣṭhāmi kāṣṭhavat | [BoCA, 5 53.2]
evaṃ saṃkliṣṭamālokya niṣphalārambhi vā manaḥ | [BoCA, 5 54.1]
nigṛhṇīyād dṛḍhaṃ śūraḥ pratipakṣeṇa tatsadā | [BoCA, 5 54.2]
suniścitaṃ suprasannaṃ dhīraṃ sādaragauravam | [BoCA, 5 55.1]
salajjaṃ sabhayaṃ śāntaṃ parārādhanatatparam | [BoCA, 5 55.2]
parasparaviruddhābhir bālecchābhir akheditam | [BoCA, 5 56.1]
kleśotpādādidaṃ hy etadeṣāmiti dayānvitam | [BoCA, 5 56.2]
ātmasattvavaśaṃ nityamanavadyeṣu vastuṣu | [BoCA, 5 57.1]
nirmāṇamiva nirmānaṃ dhārayāmyeṣa mānasam | [BoCA, 5 57.2]
cirātprāptaṃ kṣaṇavaraṃ smṛtvā smṛtvā muhurmuhuḥ | [BoCA, 5 58.1]
dhārayāmīdṛśaṃ cittamaprakampyaṃ sumeruvat | [BoCA, 5 58.2]
gṛdhrairāmiṣasaṃgṛddhaiḥ kṛṣyamāṇa itastataḥ | [BoCA, 5 59.1]
na karotyanyathā kāyaḥ kasmādatra pratikriyām | [BoCA, 5 59.2]
rakṣasīmaṃ manaḥ kasmādātmīkṛtya samucchrayam | [BoCA, 5 60.1]
tvattaś cetpṛthagevāyaṃ tenātra tava ko vyayaḥ | [BoCA, 5 60.2]
na svīkaroṣi he mūḍha kāṣṭhaputtalakaṃ śucim | [BoCA, 5 61.1]
amedhyaghaṭitaṃ yantraṃ kasmādrakṣasi pūtikam | [BoCA, 5 61.2]
imaṃ carmapuṭaṃ tāvatsvabuddhyaiva pṛthak kuru | [BoCA, 5 62.1]
asthipañjarato māṃsaṃ prajñāśastreṇa mocaya | [BoCA, 5 62.2]
asthīnyapi pṛthak kṛtvā paśya majjānamantataḥ | [BoCA, 5 63.1]
kimatra sāramastīti svayameva vicāraya | [BoCA, 5 63.2]
evamanviṣya yatnena na dṛṣṭaṃ sāramatra te | [BoCA, 5 64.1]
adhunā vada kasmāttvaṃ kāyam adyāpi rakṣasi | [BoCA, 5 64.2]
na khāditavyamaśuci tvayā peyaṃ na śoṇitam | [BoCA, 5 65.1]
nāntrāṇi cūṣitavyāni kiṃ kāyena kariṣyasi | [BoCA, 5 65.2]
yuktaṃ gṛdhraśṛgālāderāhārārthaṃ tu rakṣitum | [BoCA, 5 66.1]
karmopakaraṇaṃ tv etanmanuṣyāṇāṃ śarīrakam | [BoCA, 5 66.2]
evaṃ te rakṣataścāpi mṛtyurācchidya nirdayaḥ | [BoCA, 5 67.1]
kāyaṃ dāsyati gṛdhrebhyastadā tvaṃ kiṃ kariṣyasi | [BoCA, 5 67.2]
na sthāsyatīti bhṛtyāya na vastrādi pradīyate | [BoCA, 5 68.1]
kāyo yāsyati khāditvā kasmāttvaṃ kuruṣe vyayam | [BoCA, 5 68.2]
dattvāsmai vetanaṃ tasmātsvārthaṃ kuru mano'dhunā | [BoCA, 5 69.1]
nahi vaitanikopāttaṃ sarvaṃ tasmai pradīyate | [BoCA, 5 69.2]
kāye naubuddhim ādhāya gatyāgamananiścayāt | [BoCA, 5 70.1]
yathākāmaṃgamaṃ kāyaṃ kuru sattvārthasiddhaye | [BoCA, 5 70.2]
evaṃ vaśīkṛtasvātmā nityaṃ smitamukho bhavet | [BoCA, 5 71.1]
tyajed bhrūkuṭisaṃkocaṃ pūrvābhāṣī jagatsuhṛt | [BoCA, 5 71.2]
saśabdapātaṃ sahasā na pīṭhādīn vinikṣipet | [BoCA, 5 72.1]
nāsphālayet kapāṭaṃ ca syān niḥśabdaruciḥ sadā | [BoCA, 5 72.2]
bako biḍālaścauraśca niḥśabdo nibhṛtaścaran | [BoCA, 5 73.1]
prāpnotyabhimataṃ kāryamevaṃ nityaṃ yatiścaret | [BoCA, 5 73.2]
paracodanadakṣāṇām anadhīṣṭopakāriṇām | [BoCA, 5 74.1]
pratīcchecchirasā vākyaṃ sarvaśiṣyaḥ sadā bhavet | [BoCA, 5 74.2]
subhāṣiteṣu sarveṣu sādhukāramudīrayet | [BoCA, 5 75.1]
puṇyakāriṇamālokya stutibhiḥ saṃpraharṣayet | [BoCA, 5 75.2]
parokṣaṃ ca guṇān brūyād anubrūyāc ca toṣataḥ | [BoCA, 5 76.1]
svavarṇe bhāṣyamāṇe ca bhāvayet tadguṇajñatām | [BoCA, 5 76.2]
sarvārambhā hi tuṣṭyarthāḥ sā vittairapi durlabhā | [BoCA, 5 77.1]
bhokṣye tuṣṭisukhaṃ tasmātparaśramakṛtairguṇaiḥ | [BoCA, 5 77.2]
na cātra me vyayaḥ kaścitparatra ca mahatsukham | [BoCA, 5 78.1]
aprītiduḥkhaṃ dveṣaistu mahad duḥkhaṃ paratra ca | [BoCA, 5 78.2]
viśvastavinyastapadaṃ vispaṣṭārthaṃ manoramam | [BoCA, 5 79.1]
śrutisaukhyaṃ kṛpāmūlaṃ mṛdumandasvaraṃ vadet | [BoCA, 5 79.2]
ṛju paśyetsadā sattvāṃścakṣuṣā sampibanniva | [BoCA, 5 80.1]
etāneva samāśritya buddhatvaṃ me bhaviṣyati | [BoCA, 5 80.2]
sātatyābhiniveśotthaṃ pratipakṣotthameva ca | [BoCA, 5 81.1]
guṇopakārikṣetre ca duḥkhite ca mahacchubham | [BoCA, 5 81.2]
dakṣa utthānasampannaḥ svayaṃkārī sadā bhavet | [BoCA, 5 82.1]
nāvakāśaḥ pradātavyaḥ kasyacitsarvakarmasu | [BoCA, 5 82.2]
uttarottarataḥ śreṣṭhā dānapāramitādayaḥ | [BoCA, 5 83.1]
netarārthaṃ tyajecchreṣṭhāmanyatrācārasetutaḥ | [BoCA, 5 83.2]
evaṃ buddhvā parārtheṣu bhavetsatatamutthitaḥ | [BoCA, 5 84.1]
niṣiddhamapyanujñātaṃ kṛpālorarthadarśinaḥ | [BoCA, 5 84.2]
vinipātagatānāthavratasthān saṃvibhajya ca | [BoCA, 5 85.1]
bhuñjīta madhyamāṃ mātrāṃ tricīvarabahistyajet | [BoCA, 5 85.2]
saddharmasevakaṃ kāyamitarārthe na pīḍayet | [BoCA, 5 86.1]
evameva hi sattvānām āśāmāśu prapūrayet | [BoCA, 5 86.2]
tyajen na jīvitaṃ tasmādaśuddhe karuṇāśaye | [BoCA, 5 87.1]
tulyāśaye tu tattyājyamitthaṃ na parihīyate | [BoCA, 5 87.2]
dharmaṃ nirgaurave svasthe na śiroveṣṭite vadet | [BoCA, 5 88.1]
sacchattradaṇḍaśastre ca nāvaguṇṭhitamastake | [BoCA, 5 88.2]
gambhīrodāramalpeṣu na strīṣu puruṣaṃ vinā | [BoCA, 5 89.1]
hīnotkṛṣṭeṣu dharmeṣu samaṃ gauravamācaret | [BoCA, 5 89.2]
nodāradharmapātraṃ ca hīne dharme niyojayet | [BoCA, 5 90.1]
na cācāraṃ parityajya sūtramantraiḥ pralobhayet | [BoCA, 5 90.2]
dantakāṣṭhasya kheṭasya visarjanamapāvṛtam | [BoCA, 5 91.1]
neṣṭaṃ jale sthale bhogye mūtrādeścāpi garhitam | [BoCA, 5 91.2]
mukhapūraṃ na bhuñjīta saśabdaṃ prasṛtānanam | [BoCA, 5 92.1]
pralambapādaṃ nāsīta na bāhū mardayetsamam | [BoCA, 5 92.2]
naikayānyastriyā kuryād yānaṃ śayanamāsanam | [BoCA, 5 93.1]
lokāprasādakaṃ sarvaṃ dṛṣṭvā pṛṣṭvā ca varjayet | [BoCA, 5 93.2]
nāṅgulyā kārayetkiṃciddakṣiṇena tu sādaram | [BoCA, 5 94.1]
samastenaiva hastena mārgamapyevamādiśet | [BoCA, 5 94.2]
na bāhūtkṣepakaṃ kaṃcic chabdayed alpasambhrame | [BoCA, 5 95.1]
acchaṭādi tu kartavyamanyathā syādasaṃvṛtaḥ | [BoCA, 5 95.2]
nāthanirvāṇaśayyāvacchayītepsitayā diśā | [BoCA, 5 96.1]
samprajānaṃ laghūtthānaḥ prāgavaśyaṃ niyogataḥ | [BoCA, 5 96.2]
ācāro bodhisattvānāmaprameya udāhṛtaḥ | [BoCA, 5 97.1]
cittaśodhanamācāraṃ niyataṃ tāvadācaret | [BoCA, 5 97.2]
rātriṃdivaṃ ca triskandhaṃ trikālaṃ ca pravartayet | [BoCA, 5 98.1]
śeṣāpattiśamastena bodhicittajināśrayāt | [BoCA, 5 98.2]
yā avasthāḥ prapadyeta svayaṃ paravaśo'pi vā | [BoCA, 5 99.1]
tāsvavasthāsu yāḥ śikṣāḥ śikṣettā eva yatnataḥ | [BoCA, 5 99.2]
na hi tadvidyate kiṃcid yan na śikṣyaṃ jinātmajaiḥ | [BoCA, 5 100.1]
na tadasti na yatpuṇyamevaṃ viharataḥ sataḥ | [BoCA, 5 100.2]
pāramparyeṇa sākṣādvā sattvārthaṃ nānyadācaret | [BoCA, 5 101.1]
sattvānāmeva cārthāya sarvaṃ bodhāya nāmayet | [BoCA, 5 101.2]
sadā kalyāṇamitraṃ ca jīvitārthe'pi na tyajet | [BoCA, 5 102.1]
bodhisattvavratadharaṃ mahāyānārthakovidam | [BoCA, 5 102.2]
śrīsambhavavimokṣāc ca śikṣedyadguruvartanam | [BoCA, 5 103.1]
etac cānyac ca buddhoktaṃ jñeyaṃ sūtrāntavācanāt | [BoCA, 5 103.2]
śikṣāḥ sūtreṣu dṛśyante tasmātsūtrāṇi vācayet | [BoCA, 5 104.1]
ākāśagarbhe sūtre ca mūlāpattīrnirūpayet | [BoCA, 5 104.2]
śikṣāsamuccayo'vaśyaṃ draṣṭavyaśca punaḥ punaḥ | [BoCA, 5 105.1]
vistareṇa sadācāro yasmāttatra pradarśitaḥ | [BoCA, 5 105.2]
saṃkṣepeṇāthavā tāvatpaśyetsūtrasamuccayam | [BoCA, 5 106.1]
āryanāgārjunābaddhaṃ dvitīyaṃ ca prayatnataḥ | [BoCA, 5 106.2]
yato nivāryate yatra yadeva ca niyujyate | [BoCA, 5 107.1]
tallokacittarakṣārthaṃ śikṣāṃ dṛṣṭvā samācaret | [BoCA, 5 107.2]
etadeva samāsena samprajanyasya lakṣaṇam | [BoCA, 5 108.1]
yatkāyacittāvasthāyāḥ pratyavekṣā muhurmuhuḥ | [BoCA, 5 108.2]
kāyenaiva paṭhiṣyāmi vākpāṭhena tu kiṃ bhavet | [BoCA, 5 109.1]
cikitsāpāṭhamātreṇa rogiṇaḥ kiṃ bhaviṣyati | [BoCA, 5 109.2]
{BoCA, 6}
sarvam etatsucaritaṃ dānaṃ sugatapūjanam | [BoCA, 6 1.1]
kṛtaṃ kalpasahasrairyatpratighaḥ pratihanti tat | [BoCA, 6 1.2]
na ca dveṣasamaṃ pāpaṃ na ca kṣāntisamaṃ tapaḥ | [BoCA, 6 2.1]
tasmāt kṣāntiṃ prayatnena bhāvayedvividhairnayaiḥ | [BoCA, 6 2.2]
manaḥ śamaṃ na gṛhṇāti na prītisukhamaśnute | [BoCA, 6 3.1]
na nidrāṃ na dhṛtiṃ yāti dveṣaśalye hṛdi sthite | [BoCA, 6 3.2]
pūjayatyarthamānairyān ye 'pi cainaṃ samāśritāḥ | [BoCA, 6 4.1]
te 'pyenaṃ hantumicchanti svāminaṃ dveṣadurbhagam | [BoCA, 6 4.2]
suhṛdo'pyudvijante'smād dadāti na ca sevyate | [BoCA, 6 5.1]
saṃkṣepān nāsti tatkiṃcitkrodhano yena susthitaḥ | [BoCA, 6 5.2]
evamādīni duḥkhāni karotītyarisaṃjñayā | [BoCA, 6 6.1]
yaḥ krodhaṃ hanti nirbandhāt sa sukhīha paratra ca | [BoCA, 6 6.2]
aniṣṭakaraṇāj jātamiṣṭasya ca vighātanāt | [BoCA, 6 7.1]
daurmanasyāśanaṃ prāpya dveṣo dṛpto nihanti mām | [BoCA, 6 7.2]
tasmād vighātayiṣyāmi tasyāśanamahaṃ ripoḥ | [BoCA, 6 8.1]
yasmān na madvadhādanyatkṛtyamasyāsti vairiṇaḥ | [BoCA, 6 8.2]
atyaniṣṭāgamenāpi na kṣobhyā muditā mayā | [BoCA, 6 9.1]
daurmanasye'pi nāstīṣṭaṃ kuśalaṃ tv avahīyate | [BoCA, 6 9.2]
yadyastyeva pratīkāro daurmanasyena tatra kim | [BoCA, 6 10.1]
atha nāsti pratīkāro daurmanasyena tatra kim | [BoCA, 6 10.2]
duḥkhaṃ nyakkārapāruṣyamayaśaścetyanīpsitam | [BoCA, 6 11.1]
priyāṇāmātmano vāpi śatroścaitadviparyayāt | [BoCA, 6 11.2]
kathaṃcil labhyate saukhyaṃ duḥkhaṃ sthitamayatnataḥ | [BoCA, 6 12.1]
duḥkhenaiva ca niḥsāraś cetas tasmād dṛḍhībhava | [BoCA, 6 12.2]
durgāputrakakarṇāṭā dāhacchedādivedanām | [BoCA, 6 13.1]
vṛthā sahante muktyarthamahaṃ kasmāttu kātaraḥ | [BoCA, 6 13.2]
na kiṃcidasti tadvastu yadabhyāsasya duṣkaram | [BoCA, 6 14.1]
tasmānmṛduvyathābhyāsāt soḍhavyāpi mahāvyathā | [BoCA, 6 14.2]
uddaṃśadaṃśamaśakakṣutpipāsādivedanām | [BoCA, 6 15.1]
mahatkaṇḍvādiduḥkhaṃ ca kimanarthaṃ na paśyasi | [BoCA, 6 15.2]
śītoṣṇavṛṣṭivātādhivyādhibandhanatāḍanaiḥ | [BoCA, 6 16.1]
saukumāryaṃ na kartavyamanyathā vardhate vyathā | [BoCA, 6 16.2]
kecitsvaśoṇitaṃ dṛṣṭvā vikramante viśeṣataḥ | [BoCA, 6 17.1]
paraśoṇitamapyeke dṛṣṭvā mūrchāṃ vrajanti yat | [BoCA, 6 17.2]
tac cittasya dṛḍhatvena kātaratvena cāgatam | [BoCA, 6 18.1]
duḥkhaduryodhanastasmād bhavedabhibhavedvyathām | [BoCA, 6 18.2]
duḥkhe'pi naiva cittasya prasādaṃ kṣobhayedbudhaḥ | [BoCA, 6 19.1]
saṃgrāmo hi saha kleśairyuddhe ca sulabhā vyathā | [BoCA, 6 19.2]
urasārātighātān ye pratīcchanto jayantyarīn | [BoCA, 6 20.1]
te te vijayinaḥ śūrāḥ śeṣāstu mṛtamārakāḥ | [BoCA, 6 20.2]
guṇo'paraśca duḥkhasya yatsaṃvegānmadacyutiḥ | [BoCA, 6 21.1]
saṃsāriṣu ca kāruṇyaṃ pāpādbhītirjine spṛhā | [BoCA, 6 21.2]
pittādiṣu na me kopo mahāduḥkhakareṣvapi | [BoCA, 6 22.1]
sacetaneṣu kiṃ kopaḥ te 'pi pratyayakopitāḥ | [BoCA, 6 22.2]
aniṣyamāṇam apy etacchūlam utpadyate yathā | [BoCA, 6 23.1]
aniṣyamāṇo'pi balātkrodha utpadyate tathā | [BoCA, 6 23.2]
kupyāmīti na saṃcintya kupyati svecchayā janaḥ | [BoCA, 6 24.1]
utpatsya ityabhipretya krodha utpadyate na ca | [BoCA, 6 24.2]
ye kecidaparādhāstu pāpāni vividhāni ca | [BoCA, 6 25.1]
sarvaṃ yatpratyayabalāt svatantraṃ tu na vidyate | [BoCA, 6 25.2]
na ca pratyayasāmagryā janayāmīti cetanā | [BoCA, 6 26.1]
na cāpi janitasyāsti janito'smīti cetanā | [BoCA, 6 26.2]
yatpradhānaṃ kilābhīṣṭaṃ yattadātmeti kalpitam | [BoCA, 6 27.1]
tadeva hi bhavāmīti na saṃcintyopajāyate | [BoCA, 6 27.2]
anutpannaṃ hi tan nāsti ka icchedbhavituṃ tadā | [BoCA, 6 28.1]
viṣayavyāpṛtatvāc ca niroddhumapi nehate | [BoCA, 6 28.2]
nityo hy acetanaścātmā vyomavat sphuṭamakriyaḥ | [BoCA, 6 29.1]
pratyayāntarasaṅge'pi nirvikārasya kā kriyā | [BoCA, 6 29.2]
yaḥ pūrvavatkriyākāle kriyāyāstena kiṃ kṛtam | [BoCA, 6 30.1]
tasya kriyeti sambandhe katarat tannibandhanam | [BoCA, 6 30.2]
evaṃ paravaśaṃ sarvaṃ yadvaśaṃ so 'pi cāvaśaḥ | [BoCA, 6 31.1]
nirmāṇavadaceṣṭeṣu bhāveṣvevaṃ kva kupyate | [BoCA, 6 31.2]
vāraṇāpi na yuktaivaṃ kaḥ kiṃ vārayatīti cet | [BoCA, 6 32.1]
yuktā pratītyatā yasmād duḥkhasyoparatir matā | [BoCA, 6 32.2]
tasmādamitraṃ mitraṃ vā dṛṣṭvāpyanyāyakāriṇam | [BoCA, 6 33.1]
īdṛśāḥ pratyayā asyetyevaṃ matvā sukhī bhavet | [BoCA, 6 33.2]
yadi tu khecchayā siddhiḥ sarveṣāmeva dehinām | [BoCA, 6 34.1]
na bhavetkasyacidduḥkhaṃ na duḥkhaṃ kaścidicchati | [BoCA, 6 34.2]
pramādādātmanātmānaṃ bādhante kaṇṭakādibhiḥ | [BoCA, 6 35.1]
bhaktacchedādibhiḥ kopād durāpastryādilipsayā | [BoCA, 6 35.2]
udbandhanaprapātaiśca viṣāpathyādibhakṣaṇaiḥ | [BoCA, 6 36.1]
nighnanti kecid ātmānam apuṇyācaraṇena ca | [BoCA, 6 36.2]
yadaivaṃ kleśavaśyatvād ghnantyātmānamapi priyam | [BoCA, 6 37.1]
tadaiṣāṃ parakāyeṣu parihāraḥ kathaṃ bhavet | [BoCA, 6 37.2]
kleśonmattīkṛteṣveṣu pravṛtteṣvātmaghātane | [BoCA, 6 38.1]
na kevalaṃ dayā nāsti krodha utpadyate katham | [BoCA, 6 38.2]
yadi svabhāvo bālānāṃ paropadravakāritā | [BoCA, 6 39.1]
teṣu kopo na yukto me yathāgnau dahanātmake | [BoCA, 6 39.2]
atha doṣo'yamāgantuḥ sattvāḥ prakṛtipeśalāḥ | [BoCA, 6 40.1]
yathāpyayuktastatkopaḥ kaṭudhūme yathāmbare | [BoCA, 6 40.2]
mukhyaṃ daṇḍādikaṃ hitvā prerake yadi kupyate | [BoCA, 6 41.1]
dveṣeṇa preritaḥ so 'pi dveṣe dveṣo'stu me varam | [BoCA, 6 41.2]
mayāpi pūrvaṃ sattvānāmīdṛśyeva vyathā kṛtā | [BoCA, 6 42.1]
tasmānme yuktamevaitatsattvopadravakāriṇaḥ | [BoCA, 6 42.2]
tacchastraṃ mama kāyaśca dvayaṃ duḥkhasya kāraṇam | [BoCA, 6 43.1]
tena śastraṃ mayā kāyo gṛhītaḥ kutra kupyate | [BoCA, 6 43.2]
gaṇḍo'yaṃ pratimākāro gṛhīto ghaṭṭanāsahaḥ | [BoCA, 6 44.1]
tṛṣṇāndhena mayā tatra vyathāyāṃ kutra kupyate | [BoCA, 6 44.2]
duḥkhaṃ necchāmi duḥkhasya hetumicchāmi bāliśaḥ | [BoCA, 6 45.1]
svāparādhāgate duḥkhe kasmād anyatra kupyate | [BoCA, 6 45.2]
asipattravanaṃ yadvadyathā nārakapakṣiṇaḥ | [BoCA, 6 46.1]
matkarmajanitā eva tathedaṃ kutra kupyate | [BoCA, 6 46.2]
matkarmacoditā eva jātā mayyapakāriṇaḥ | [BoCA, 6 47.1]
yena yāsyanti narakān mayaivāmī hatā nanu | [BoCA, 6 47.2]
etānāśritya me pāpaṃ kṣīyate kṣamato bahu | [BoCA, 6 48.1]
māmāśritya tu yāntyete narakān dīrghavedanān | [BoCA, 6 48.2]
ahamevāpakāryeṣāṃ mamaite copakāriṇaḥ | [BoCA, 6 49.1]
kasmādviparyayaṃ kṛtvā khalacetaḥ prakupyasi | [BoCA, 6 49.2]
bhavenmamāśayaguṇo na yāmi narakānyadi | [BoCA, 6 50.1]
eṣāmatra kimāyātaṃ yadyātmā rakṣito mayā | [BoCA, 6 50.2]
atha pratyapakārī syāṃ tathāpyete na rakṣitāḥ | [BoCA, 6 51.1]
hīyate cāpi me caryā tasmān naṣṭāstapasvinaḥ | [BoCA, 6 51.2]
mano hantumamūrtatvān na śakyaṃ kenacit kvacit | [BoCA, 6 52.1]
śarīrābhiniveśāttu kāyaduḥkhena bādhyate | [BoCA, 6 52.2]
nyakvāraḥ paruṣaṃ vākyamayaśaścetyayaṃ gaṇaḥ | [BoCA, 6 53.1]
kāyaṃ na bādhate tena cetaḥ kasmātprakupyasi | [BoCA, 6 53.2]
mayyaprasādo yo 'nyeṣāṃ sa kiṃ māṃ bhakṣayiṣyati | [BoCA, 6 54.1]
iha janmāntare vāpi yenāsau me 'nabhīpsitaḥ | [BoCA, 6 54.2]
lābhāntarāyakāritvād yadyasau me 'nabhīpsitaḥ | [BoCA, 6 55.1]
naṅkṣyatīhaiva me lābhaḥ pāpaṃ tu sthāsyati dhruvam | [BoCA, 6 55.2]
varamadyaiva me mṛtyurna mithyājīvitaṃ ciram | [BoCA, 6 56.1]
yasmāc ciramapi sthitvā mṛtyuduḥkhaṃ tadaiva me | [BoCA, 6 56.2]
svapne varṣaśataṃ saukhyaṃ bhuktvā yaśca vibudhyate | [BoCA, 6 57.1]
muhūrtamaparo yaśca sukhī bhūtvā vibudhyate | [BoCA, 6 57.2]
nanu nivartate saukhyaṃ dvayorapi vibuddhayoḥ | [BoCA, 6 58.1]
saivopamā mṛtyukāle cirajīvyalpajīvinoḥ | [BoCA, 6 58.2]
labdhvāpi ca bahū | [BoCA, 6 59.1]
riktahastaśca nagnaśca yāsyāmi muṣito yathā | [BoCA, 6 59.2]
pāpakṣayaṃ ca puṇyaṃ ca lābhāj jīvan karomi cet | [BoCA, 6 60.1]
puṇyakṣayaśca pāpaṃ ca lābhārthaṃ krudhyato nanu | [BoCA, 6 60.2]
yadarthameva jīvāmi tadeva yadi naśyati | [BoCA, 6 61.1]
kiṃ tena jīvitenāpi kevalāśubhakāriṇā | [BoCA, 6 61.2]
avarṇavādini dveṣaḥ sattvānnāśayatīti cet | [BoCA, 6 62.1]
parāyaśaskare'pyevaṃ kopaste kiṃ na jāyate | [BoCA, 6 62.2]
parāyattāprasādatvād aprasādiṣu te kṣamā | [BoCA, 6 63.1]
kleśotpādaparāyatte kṣamā nāvarṇavādini | [BoCA, 6 63.2]
pratimās tūpasaddharmanāśakākrośakeṣu ca | [BoCA, 6 64.1]
na yujyate mama dveṣo buddhādīnāṃ na hi vyathā | [BoCA, 6 64.2]
gurusālohitādīnāṃ priyāṇāṃ cāpakāriṣu | [BoCA, 6 65.1]
pūrvavatpratyayotpādaṃ dṛṣṭvā kopaṃ nivārayet | [BoCA, 6 65.2]
cetanācetanakṛtā dehināṃ niyatā vyathā | [BoCA, 6 66.1]
sā vyathā cetane dṛṣṭā kṣamasvaināṃ vyathāmataḥ | [BoCA, 6 66.2]
mohādeke 'parādhyanti kupyantyanye'pi mohitāḥ | [BoCA, 6 67.1]
brūmaḥ kameṣu nirdoṣaṃ kaṃ vā brūmo'parādhinam | [BoCA, 6 67.2]
kasmādevaṃ kṛtaṃ pūrvaṃ yenaivaṃ bādhyase paraiḥ | [BoCA, 6 68.1]
sarve karmaparāyattaḥ ko 'ham atrānyathākṛtau | [BoCA, 6 68.2]
evaṃ buddhvā tu puṇyeṣu tathā yatnaṃ karomyaham | [BoCA, 6 69.1]
yena sarve bhaviṣyanti maitracittāḥ parasparam | [BoCA, 6 69.2]
dahyamāne gṛhe yadvadagnirgatvā gṛhāntaram | [BoCA, 6 70.1]
tṛṇādau yatra sajyeta tadākṛṣyāpanīyate | [BoCA, 6 70.2]
evaṃ cittaṃ yadāsaṅgād dahyate dveṣavahninā | [BoCA, 6 71.1]
tatkṣaṇaṃ tatparityājyaṃ puṇyātmoddāhaśaṅkayā | [BoCA, 6 71.2]
māraṇīyaḥ kathaṃ chittvā muktaś cet kim abhadrakam | [BoCA, 6 72.1]
manuṣyaduḥkhairnarakānmuktaścetkim abhadrakam | [BoCA, 6 72.2]
yadyetanmātramevādya duḥkhaṃ soḍhuṃ na pāryate | [BoCA, 6 73.1]
tan nārakavyathāhetuḥ krodhaḥ kasmān na vāryate | [BoCA, 6 73.2]
kopārthamevamevāhaṃ narakeṣu sahasraśaḥ | [BoCA, 6 74.1]
kārito'smi na cātmārthaḥ parārtho vā kṛto mayā | [BoCA, 6 74.2]
na cedaṃ tādṛśaṃ duḥkhaṃ mahārthaṃ ca kariṣyati | [BoCA, 6 75.1]
jagadduḥkhahare duḥkhe prītirevātra yujyate | [BoCA, 6 75.2]
yadi prītisukhaṃ prāptamanyaiḥ stutvā guṇorjitam | [BoCA, 6 76.1]
manastvamapi taṃ stutvā kasmādevaṃ na hṛṣyasi | [BoCA, 6 76.2]
idaṃ ca te hṛṣṭisukhaṃ niravadyaṃ sukhodayam | [BoCA, 6 77.1]
na vāritaṃ ca guṇibhiḥ parāvarjanam uttamam | [BoCA, 6 77.2]
tasyaiva sukhamityevaṃ tavedaṃ yadi na priyam | [BoCA, 6 78.1]
bhṛtidānādivirater dṛṣṭādṛṣṭaṃ hataṃ bhavet | [BoCA, 6 78.2]
svaguṇe kīrtyamāne ca parasaukhyamapīcchasi | [BoCA, 6 79.1]
kīrtyamāne paraguṇe svasaukhyamapi necchasi | [BoCA, 6 79.2]
bodhicittaṃ samutpādya sarvasattvasukhecchayā | [BoCA, 6 80.1]
svayaṃ labdhasukheṣvadya kasmātsattveṣu kupyasi | [BoCA, 6 80.2]
trailokyapūjyaṃ buddhatvaṃ sattvānāṃ kiṃ na vāñchasi | [BoCA, 6 81.1]
satkāramitvaraṃ dṛṣṭvā teṣāṃ kiṃ paridahyase | [BoCA, 6 81.2]
puṣṇāti yastvayā poṣyaṃ tubhyameva dadāti saḥ | [BoCA, 6 82.1]
kuṭumbajīvinaṃ labdhvā na hṛṣyasi prakupyasi | [BoCA, 6 82.2]
sa kiṃ necchati sattvānāṃ yasteṣāṃ bodhimicchati | [BoCA, 6 83.1]
bodhicittaṃ kutastasya yo 'nyasampadi kupyati | [BoCA, 6 83.2]
yadi tena na tal labdhaṃ sthitaṃ dānapatergṛhe | [BoCA, 6 84.1]
sarvathāpi na tat te 'sti dattādattena tena kim | [BoCA, 6 84.2]
kiṃ vārayatu puṇyāni prasannān svaguṇānatha | [BoCA, 6 85.1]
labhamāno na gṛhṇātu vada kena na kupyasi | [BoCA, 6 85.2]
na kevalaṃ tvamātmānaṃ kṛtapāpaṃ na śocasi | [BoCA, 6 86.1]
kṛtapuṇyaiḥ saha spardhāmaparaiḥ kartum icchasi | [BoCA, 6 86.2]
jātaṃ cedapriyaṃ śatros tvattuṣṭyā kiṃ punarbhavet | [BoCA, 6 87.1]
tvadāśaṃsanamātreṇa na cāheturbhaviṣyati | [BoCA, 6 87.2]
atas tvadicchayā siddhaṃ tadduḥkhe kiṃ sukhaṃ tava | [BoCA, 6 88.1]
athāpyartho bhavedevamanarthaḥ ko nv ataḥ paraḥ | [BoCA, 6 88.2]
etaddhi baḍiśaṃ ghoraṃ kleśabāḍiśikārpitam | [BoCA, 6 89.1]
yato narakapālāstvāṃ krītvā pakṣyanti kumbhiṣu | [BoCA, 6 89.2]
stutiryaśo'tha satkāro na puṇyāya na cāyuṣe | [BoCA, 6 90.1]
na balārthaṃ na cārogye na ca kāyasukhāya me | [BoCA, 6 90.2]
etāvāṃśca bhavetsvārtho dhīmataḥ svārthavedinaḥ | [BoCA, 6 91.1]
madyadyūtādi sevyaṃ syānmānasaṃ sukhamicchatā | [BoCA, 6 91.2]
yaśo'rthaṃ hārayantyarthamātmānaṃ mārayantyapi | [BoCA, 6 92.1]
kimakṣarāṇi bhakṣyāṇi mṛte kasya ca tatsukham | [BoCA, 6 92.2]
yathā pāṃśugṛhe bhinne rodityārtaravaṃ śiśuḥ | [BoCA, 6 93.1]
tathā stutiyaśohānau svacittaṃ pratibhāti me | [BoCA, 6 93.2]
śabdastāvadacittatvātsa māṃ stautītyasaṃbhavaḥ | [BoCA, 6 94.1]
paraḥ kila mayi prīta ityetatprītikāraṇam | [BoCA, 6 94.2]
anyatra mayi vā prītyā kiṃ hi me parakīyayā | [BoCA, 6 95.1]
tasyaiva tatprītisukhaṃ bhāgo nālpo'pi me tataḥ | [BoCA, 6 95.2]
tatsukhena sukhitvaṃ cetsarvatraiva mamāstu tat | [BoCA, 6 96.1]
kasmādanyaprasādena sukhiteṣu na me sukham | [BoCA, 6 96.2]
tasmādahaṃ stuto'smīti prītirātmani jāyate | [BoCA, 6 97.1]
tatrāpyevamasaṃbandhātkevalaṃ śiśuceṣṭitam | [BoCA, 6 97.2]
stutyādayaśca me kṣobhaṃ saṃvegaṃ nāśayantyamī | [BoCA, 6 98.1]
guṇavatsu ca mātsaryaṃ sampatkopaṃ ca kurvate | [BoCA, 6 98.2]
tasmātstutyādighātāya mama ye pratyupasthitāḥ | [BoCA, 6 99.1]
apāyapātarakṣārthaṃ pravṛttā nanu te mama | [BoCA, 6 99.2]
muktyarthinaścāyuktaṃ me lābhasatkārabandhanam | [BoCA, 6 100.1]
ye mocayanti māṃ bandhād dveṣasteṣu kathaṃ mama | [BoCA, 6 100.2]
duḥkhaṃ praveṣṭukāmasya ye kapāṭatvamāgatāḥ | [BoCA, 6 101.1]
buddhādhiṣṭhānata iva dveṣasteṣu kathaṃ mama | [BoCA, 6 101.2]
puṇyavighnaḥ kṛto'nenetyatra kopo na yujyate | [BoCA, 6 102.1]
kṣāntyā samaṃ tapo nāsti nanvetattadupasthitam | [BoCA, 6 102.2]
athāhamātmadoṣeṇa na karomi kṣamāmiha | [BoCA, 6 103.1]
mayaivātra kṛto vighnaḥ puṇyahetāv upasthite | [BoCA, 6 103.2]
yo hi yena vinā nāsti yasmiṃśca sati vidyate | [BoCA, 6 104.1]
sa eva kāraṇaṃ tasya sa kathaṃ vighna ucyate | [BoCA, 6 104.2]
na hi kālopapannena dānavighnaḥ kṛto'rthinā | [BoCA, 6 105.1]
na ca pravrājake prāpte pravrajyāvighna ucyate | [BoCA, 6 105.2]
sulabhā yācakā loke durlabhāstvapakāriṇaḥ | [BoCA, 6 106.1]
yato me 'naparādhasya na kaścidaparādhyati | [BoCA, 6 106.2]
aśramopārjitas tasmādnṛhe nidhirivotthitaḥ | [BoCA, 6 107.1]
bodhicaryāsahāyatvāt spṛhaṇīyo ripurmama | [BoCA, 6 107.2]
mayā cānena copāttaṃ tasmādetatkṣamāphalam | [BoCA, 6 108.1]
etasmai prathamaṃ deyametatpūrvā kṣamā yataḥ | [BoCA, 6 108.2]
kṣamāsiddhyāśayo nāsya tena pūjyo na cedariḥ | [BoCA, 6 109.1]
siddhiheturucito'pi saddharmaḥ pūjyate katham | [BoCA, 6 109.2]
apakārāśayo'syeti śatruryadi na pūjyate | [BoCA, 6 110.1]
anyathā me kathaṃ kṣāntirbhiṣajīva hitodyate | [BoCA, 6 110.2]
tadduṣṭāśayamevātaḥ pratītyotpadyate kṣamā | [BoCA, 6 111.1]
sa evātaḥ kṣamāhetuḥ pūjyaḥ saddharmavanmayā | [BoCA, 6 111.2]
sattvakṣetraṃ jinakṣetramityato muninoditam | [BoCA, 6 112.1]
etānārādhya bahavaḥ sampatpāraṃ yato gatāḥ | [BoCA, 6 112.2]
sattvebhyaśca jinebhyaśca buddhadharmāgame same | [BoCA, 6 113.1]
jineṣu gauravaṃ yadvan na sattveṣviti kaḥ kramaḥ | [BoCA, 6 113.2]
āśayasya ca māhātmyaṃ na svataḥ kiṃ tu kāryataḥ | [BoCA, 6 114.1]
samaṃ ca tena māhātmyaṃ sattvānāṃ tena te samāḥ | [BoCA, 6 114.2]
maitryāśayaśca yatpūjyaḥ sattvamāhātmyameva tat | [BoCA, 6 115.1]
buddhaprasādādyatpuṇyaṃ buddhamāhātmyameva tat | [BoCA, 6 115.2]
buddhadharmāgamāṃśena tasmātsattvā jinaiḥ samāḥ | [BoCA, 6 116.1]
na tu buddhaiḥ samāḥ kecidanantāṃśairguṇārṇavaiḥ | [BoCA, 6 116.2]
guṇasāraikarāśīnāṃ guṇo'ṇurapi cet kvacit | [BoCA, 6 117.1]
dṛśyate tasya pūjārthaṃ trailokyamapi na kṣamam | [BoCA, 6 117.2]
buddhadharmodayāṃśastu śreṣṭhaḥ sattveṣu vidyate | [BoCA, 6 118.1]
etadaṃśānurūpyeṇa sattvapūjā kṛtā bhavet | [BoCA, 6 118.2]
kiṃ ca niśchadmabandhūnām aprameyopakāriṇām | [BoCA, 6 119.1]
sattvārādhanamutsṛjya niṣkṛtiḥ kā parā bhavet | [BoCA, 6 119.2]
bhindanti dehaṃ praviśanty avīcīṃ yeṣāṃ kṛte tatra kṛte kṛtaṃ syāt | [BoCA, 6 120.1]
mahāpakāriṣvapi tena sarvakalyāṇamevācaraṇīyameṣu | [BoCA, 6 120.2]
svayaṃ mama svāmina eva tāvat tadarthamātmanyapi nirvyapekṣāḥ | [BoCA, 6 121.1]
ahaṃ kathaṃ svāmiṣu teṣu teṣu karomi mānaṃ na tu dāsabhāvam | [BoCA, 6 121.2]
yeṣāṃ sukhe yānti mudaṃ munīndrā yeṣāṃ vyathāyāṃ praviśanti manyum | [BoCA, 6 122.1]
tattoṣaṇāt sarvamunīndratuṣṭis tatrāpakāre 'pakṛtaṃ munīnām | [BoCA, 6 122.2]
ādīptakāyasya yathā samantān na sarvakāmairapi saumanasyam | [BoCA, 6 123.1]
sattvavyathāyāmapi tadvadeva na prītyupāyo'sti dayāmayānām | [BoCA, 6 123.2]
tasmānmayā yaj janaduḥkhadena duḥkhaṃ kṛtaṃ sarvamahākṛpāṇām | [BoCA, 6 124.1]
tadadya pāpaṃ pratideśayāmi yatkheditāstanmunayaḥ kṣamantām | [BoCA, 6 124.2]
ārādhanāyādya tathāgatānāṃ sarvātmanā dāsyamupaimi loke | [BoCA, 6 125.1]
kurvantu me mūrdhni padaṃ janaughā vighnantu vā tuṣyatu lokanāthaḥ | [BoCA, 6 125.2]
ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo'sti | [BoCA, 6 126.1]
dṛśyanta ete nanu sattvarūpāsta eva nāthāḥ kimanādaro'tra | [BoCA, 6 126.2]
tathāgatārādhanametadeva svārthasya saṃsādhanametadeva | [BoCA, 6 127.1]
kokasya duḥkhāpahametadeva tasmānmamāstu vratametadeva | [BoCA, 6 127.2]
yathaiko rājapuruṣaḥ pramathnāti mahājanam | [BoCA, 6 128.1]
vikartuṃ naiva śaknoti dīrghadarśī mahājanaḥ | [BoCA, 6 128.2]
yasmān naiva sa ekākī tasya rājabalaṃ balam | [BoCA, 6 129.1]
tathā na durbalaṃ kaṃcidaparāddhaṃ vimānayet | [BoCA, 6 129.2]
yasmān narakapālāś ca kṛpāvantaśca tadbalam | [BoCA, 6 130.1]
tasmādārādhayetsattvān bhṛtyaścaṇḍanṛpaṃ yathā | [BoCA, 6 130.2]
kupitaḥ kiṃ nṛpaḥ kuryādyena syānnarakavyathā | [BoCA, 6 131.1]
yatsattvadaurmanasyena kṛtena hy anubhūyate | [BoCA, 6 131.2]
tuṣṭaḥ kiṃ nṛpatirdadyādyadbuddhatvasamaṃ bhavet | [BoCA, 6 132.1]
yatsattvasaumanasyena kṛtena hy anubhūyate | [BoCA, 6 132.2]
āstāṃ bhaviṣyadbuddhatvaṃ sattvārādhanasambhavam | [BoCA, 6 133.1]
ihaiva saubhāgyayaśaḥ sausthityaṃ kiṃ na paśyasi | [BoCA, 6 133.2]
prāsādikatvamārogyaṃ prāmodyaṃ cirajīvitam | [BoCA, 6 134.1]
cakravartisukhaṃ sphītaṃ kṣamī prāpnoti saṃsaran | [BoCA, 6 134.2]
{BoCA, 7}
evaṃ kṣamo bhajedvīryaṃ vīrye bodhiryataḥ sthitā | [BoCA, 7 1.1]
na hi vīryaṃ vinā puṇyaṃ yathā vāyuṃ vināgatiḥ | [BoCA, 7 1.2]
kiṃ vīryaṃ kuśalotsāhastadvipakṣaḥ ka ucyate | [BoCA, 7 2.1]
ālasyaṃ kutsitāsaktir viṣādātmāvamanyanā | [BoCA, 7 2.2]
avyāpārasukhāsvādanidrāpāśrayatṛṣṇayā | [BoCA, 7 3.1]
saṃsāraduḥkhānudvegād ālasyam upajāyate | [BoCA, 7 3.2]
kleśavāgurikāghrātaḥ praviṣṭo janmavāgurām | [BoCA, 7 4.1]
kimadyāpi na jānāsi mṛtyorvadanamāgataḥ | [BoCA, 7 4.2]
svayūthyān māryamāṇāṃs tvaṃ krameṇaiva na paśyasi | [BoCA, 7 5.1]
tathāpi nidrāṃ yāsyeva caṇḍālamahiṣo yathā | [BoCA, 7 5.2]
yamenodvīkṣyamāṇasya baddhamārgasya sarvataḥ | [BoCA, 7 6.1]
kathaṃ te rocate bhoktuṃ kathaṃ nidrā kathaṃ ratiḥ | [BoCA, 7 6.2]
yāvat saṃbhṛtasambhāraṃ maraṇaṃ śīghrameṣyati | [BoCA, 7 7.1]
saṃtyajyāpi tadālasyamakāle kiṃ kariṣyasi | [BoCA, 7 7.2]
idaṃ na prāptam ārabdham idam ardhakṛtaṃ sthitam | [BoCA, 7 8.1]
akasmānmṛtyurāyāto hā hato'smīti cintayan | [BoCA, 7 8.2]
śokavegasamucchūnasāśruraktekṣaṇānanān | [BoCA, 7 9.1]
bandhūn nirāśān saṃpaśyan yamadūtamukhāni ca | [BoCA, 7 9.2]
svapāpasmṛtisaṃtaptaḥ śṛṇvannādāṃśca nārakān | [BoCA, 7 10.1]
trāsoccāraviliptāṅgo vihvalaḥ kiṃ kariṣyasi | [BoCA, 7 10.2]
jīvamatsya ivāsmīti yuktaṃ bhayamihaiva te | [BoCA, 7 11.1]
kiṃ punaḥ kṛtapāpasya tīvrān narakaduḥkhataḥ | [BoCA, 7 11.2]
spṛṣṭa uṣṇodakenāpi sukumāra pratapyase | [BoCA, 7 12.1]
kṛtvā ca nārakaṃ karma kimevaṃ svasthamāsyate | [BoCA, 7 12.2]
nirudyamaphalākāṅkṣin sukumāra bahuvyatha | [BoCA, 7 13.1]
mṛtyugrasto'marākāra hā duḥkhita vihanyase | [BoCA, 7 13.2]
mānuṣyaṃ nāvamāsādya tara duḥkhamahānadīm | [BoCA, 7 14.1]
mūḍha kālo na nidrāyā iyaṃ naur durlabhā punaḥ | [BoCA, 7 14.2]
muktvā dharmaratiṃ śreṣṭhāmanantaratisaṃtatim | [BoCA, 7 15.1]
ratirauddhatyahāsādau duḥkhahetau kathaṃ tava | [BoCA, 7 15.2]
aviṣādabalavyūhatātparyātmavidheyatā | [BoCA, 7 16.1]
parātmasamatā caiva parātmaparivartanam | [BoCA, 7 16.2]
naivāvasādaḥ kartavyaḥ kuto me bodhirityataḥ | [BoCA, 7 17.1]
yasmāttathāgataḥ satyaṃ satyavādīdamuktavān | [BoCA, 7 17.2]
te 'pyāsan daṃśamaśakā makṣikāḥ kṛmayastathā | [BoCA, 7 18.1]
yair utsāhavaśāt prāptā durāpā bodhiruttamā | [BoCA, 7 18.2]
kimutāhaṃ naro jātyā śakto jñātuṃ hitāhitam | [BoCA, 7 19.1]
sarvajñanītyanutsargād bodhiṃ kiṃ nāpnuyāmaham | [BoCA, 7 19.2]
athāpi hastapādādi dātavyamiti me bhayam | [BoCA, 7 20.1]
gurulāghavamūḍhatvaṃ tanme syādavicārataḥ | [BoCA, 7 20.2]
chettavyaścāsmi bhettavyo dāhyaḥ pāṭyo 'pyanekaśaḥ | [BoCA, 7 21.1]
kalpakoṭīrasaṃkhyeyā na ca bodhirbhaviṣyati | [BoCA, 7 21.2]
idaṃ tu me parimitaṃ duḥkhaṃ sambodhisādhanam | [BoCA, 7 22.1]
naṣṭaśalyavyathāpohe tadutpādanaduḥkhavat | [BoCA, 7 22.2]
sarve'pi vaidyāḥ kurvanti kriyāduḥkhair arogatām | [BoCA, 7 23.1]
tasmād bahūni duḥkhāni hantuṃ soḍhavyamalpakam | [BoCA, 7 23.2]
kriyāmimāmapyucitāṃ varavaidyo na dattavān | [BoCA, 7 24.1]
madhureṇopacāreṇa cikitsati mahāturān | [BoCA, 7 24.2]
ādau śākādidāne'pi niyojayati nāyakaḥ | [BoCA, 7 25.1]
tatkaroti kramāt paścād yat svamāṃsānyapi tyajet | [BoCA, 7 25.2]
yadā śākeṣviva prajñā svamāṃse'pyupajāyate | [BoCA, 7 26.1]
māṃsāsthi tyajatastasya tadā kiṃ nāma duṣkaram | [BoCA, 7 26.2]
na duḥkhī tyaktapāpatvātpaṇḍitatvān na durmanāḥ | [BoCA, 7 27.1]
mithyākalpanayā citte pāpātkāye yato vyathā | [BoCA, 7 27.2]
puṇyena kāyaḥ sukhitaḥ pāṇḍityena manaḥ sukhi | [BoCA, 7 28.1]
tiṣṭhan parārthaṃ saṃsāre kṛpāluḥ kena khidyate | [BoCA, 7 28.2]
kṣapayan pūrvapāpāni pratīcchan puṇyasāgarān | [BoCA, 7 29.1]
bodhicittabalādeva śrāvakebhyo'pi śīghragaḥ | [BoCA, 7 29.2]
evaṃ sukhātsukhaṃ gacchan ko viṣīdet sacetanaḥ | [BoCA, 7 30.1]
bodhicittarathaṃ prāpya sarvakhedaśramāpaham | [BoCA, 7 30.2]
chandasthāmaratimuktibalaṃ sattvārthasiddhaye | [BoCA, 7 31.1]
chandaṃ duḥkhabhayāt kuryādanuśaṃsāṃśca bhāvayan | [BoCA, 7 31.2]
evaṃ vipakṣam unmūlya yatetotsāhavṛddhaye | [BoCA, 7 32.1]
chandamānaratityāgatātparyavaśitābalaiḥ | [BoCA, 7 32.2]
aprameyā mayā doṣā hantavyāḥ svaparātmanoḥ | [BoCA, 7 33.1]
ekaikasyāpi doṣasya yatra kalpārṇavaiḥ kṣayaḥ | [BoCA, 7 33.2]
tatra doṣakṣayārambhe leśo'pi mama nekṣyate | [BoCA, 7 34.1]
aprameyavyathābhājye noraḥ sphuṭati me katham | [BoCA, 7 34.2]
guṇā mayārjanīyāśca bahavaḥ svaparātmanoḥ | [BoCA, 7 35.1]
tatraikaikaguṇābhyāso bhavetkalpārṇavairna vā | [BoCA, 7 35.2]
guṇaleśe'pi nābhyāso mama jātaḥ kadācana | [BoCA, 7 36.1]
vṛthā nītaṃ mayā janma kathaṃcil labdham adbhutam | [BoCA, 7 36.2]
na prāptaṃ bhagavatpūjāmahotsavasukhaṃ mayā | [BoCA, 7 37.1]
na kṛtā śāsane kārā daridrāśā na pūritā | [BoCA, 7 37.2]
bhītebhyo nābhayaṃ dattamārtā na sukhinaḥ kṛtāḥ | [BoCA, 7 38.1]
duḥkhāya kevalaṃ māturgato'smi garbhaśalyatām | [BoCA, 7 38.2]
dharmacchandaviyogena paurvikeṇa mamādhunā | [BoCA, 7 39.1]
vipattirīdṛśī jātā ko dharme chandamutsṛjet | [BoCA, 7 39.2]
kuśalānāṃ ca sarveṣāṃ chandaṃ mūlaṃ munirjagau | [BoCA, 7 40.1]
tasyāpi mūlaṃ satataṃ vipākaphalabhāvanā | [BoCA, 7 40.2]
duḥkhāni daurmanasyāni bhayāni vividhāni ca | [BoCA, 7 41.1]
abhilāṣavighātāśca jāyante pāpakāriṇām | [BoCA, 7 41.2]
manorathaḥ śubhakṛtāṃ yatra yatraiva gacchati | [BoCA, 7 42.1]
tatra tatraiva tatpuṇyaiḥ phalārgheṇābhipūjyate | [BoCA, 7 42.2]
pāpakārisukhecchā tu yatra yatraiva gacchati | [BoCA, 7 43.1]
tatra tatraiva tatpāpairduḥkhaśastrairvihanyate | [BoCA, 7 43.2]
vipulasugandhiśītalasaroruhagarbhagatā madhurajinasvarāśanakṛtopacitadyutayaḥ | [BoCA, 7 44.1]
munikarabodhitāmbujavinirgatasadvapuṣaḥ sugatasutā bhavanti sugatasya puraḥ kuśalaiḥ | [BoCA, 7 44.2]
yamapuruṣāpanītasakalacchavirārtaravo hutavahatāpavidrutakatāmraniṣiktatanuḥ | [BoCA, 7 45.1]
jvaladasiśaktighātaśataśātitamāṃsadalaḥ patati sutaptalohadharaṇīṣvaśubhairbahuśaḥ | [BoCA, 7 45.2]
tasmātkāryaḥ śubhacchando bhāvayitvaivamādarāt | [BoCA, 7 46.1]
vajradhvajasya vidhinā mānaṃ tv ārabhya bhāvayet | [BoCA, 7 46.2]
pūrvaṃ nirūpya sāmagrīmārabhen nārabheta vā | [BoCA, 7 47.1]
anārambho varaṃ nāma na tv ārabhya nivartanam | [BoCA, 7 47.2]
janmāntare'pi so 'bhyāsaḥ pāpād duḥkhaṃ ca vardhate | [BoCA, 7 48.1]
anyac ca kāryakālaṃ ca hīnaṃ tac ca na sādhitam | [BoCA, 7 48.2]
triṣu māno vidhātavyaḥ karmopakleśaśaktiṣu | [BoCA, 7 49.1]
mayaivaikena kartavyamityeṣā karmamānitā | [BoCA, 7 49.2]
kleśasvatantro loko'yaṃ na kṣamaḥ svārthasādhane | [BoCA, 7 50.1]
tasmānmayaiṣāṃ kartavyaṃ nāśakto'haṃ yathā janaḥ | [BoCA, 7 50.2]
nīcaṃ karma karotyanyaḥ kathaṃ mayyapi tiṣṭhati | [BoCA, 7 51.1]
mānāc cen na karomyetanmāno naśyatu me varam | [BoCA, 7 51.2]
mṛtaṃ duṇḍubhamāsādya kāko'pi garuḍāyate | [BoCA, 7 52.1]
āpadābādhate'lpāpi mano me yadi durbalam | [BoCA, 7 52.2]
viṣādakṛtaniśceṣṭa āpadaḥ sukarā nanu | [BoCA, 7 53.1]
vyutthitaś ceṣṭamānastu mahatāmapi durjayaḥ | [BoCA, 7 53.2]
tasmād dṛḍhena cittena karomyāpadamāpadaḥ | [BoCA, 7 54.1]
trailokyavijigīṣutvaṃ hāsyam āpaj jitasya me | [BoCA, 7 54.2]
mayā hi sarvaṃ jetavyamahaṃ jeyo na kenacit | [BoCA, 7 55.1]
mayaiṣa māno voḍhavyo jinasiṃhasuto hy aham | [BoCA, 7 55.2]
ye sattvā mānavijitā varākāste na māninaḥ | [BoCA, 7 56.1]
mānī śatruvaśaṃ naiti mānaśatruvaśāśca te | [BoCA, 7 56.2]
mānena durgatiṃ nītā mānuṣye'pi hatotsavāḥ | [BoCA, 7 57.1]
parapiṇḍāśino dāsā mūrkhā durdarśanāḥ kṛśāḥ | [BoCA, 7 57.2]
sarvataḥ paribhūtāśca mānastabdhāstapasvinaḥ | [BoCA, 7 58.1]
te 'pi cenmānināṃ madhye dīnāstu vada kīdṛśāḥ | [BoCA, 7 58.2]
te mānino vijayinaśca ta eva śūrā ye mānaśatruvijayāya vahanti mānam | [BoCA, 7 59.1]
ye taṃ sphurantamapi mānaripuṃ nihatya kāmaṃ jane jayaphalaṃ pratipādayanti | [BoCA, 7 59.2]
saṃkleśapakṣamadhyastho bhaved dṛptaḥ sahasraśaḥ | [BoCA, 7 60.1]
duryodhanaḥ kleśagaṇaiḥ siṃho mṛgagaṇairiva | [BoCA, 7 60.2]
mahatsvapi hi kṛcchreṣu na rasaṃ cakṣurīkṣate | [BoCA, 7 61.1]
evaṃ kṛcchramapi prāpya na kleśavaśago bhavet | [BoCA, 7 61.2]
yadevāpadyate karma tatkarmavyasanī bhavet | [BoCA, 7 62.1]
tatkarmaśauṇḍo'tṛptātmā krīḍāphalasukhepsuvat | [BoCA, 7 62.2]
sukhārthaṃ kriyate karma tathāpi syān na vā sukham | [BoCA, 7 63.1]
karmaiva tu sukhaṃ yasya niṣkarmā sa sukhī katham | [BoCA, 7 63.2]
kāmairna tṛptiḥ saṃsāre kṣuradhārāmadhūpamaiḥ | [BoCA, 7 64.1]
puṇyāmṛtaiḥ kathaṃ tṛptirvipākamadhuraiḥ śivaiḥ | [BoCA, 7 64.2]
tasmātkarmāvasāne'pi nimajjettatra karmaṇi | [BoCA, 7 65.1]
yathā madhyāhnasaṃtapta ādau prāptasarāḥ karī | [BoCA, 7 65.2]
balanāśānubandhe tu punaḥ kartuṃ parityajet | [BoCA, 7 66.1]
susamāptaṃ ca tanmuñceduttarottaratṛṣṇayā | [BoCA, 7 66.2]
kleśaprahārān saṃrakṣet kleśāṃśca prahared dṛḍham | [BoCA, 7 67.1]
khaḍgayuddhamivāpannaḥ śikṣitenāriṇā saha | [BoCA, 7 67.2]
tatra khaḍgaṃ yathā bhraṣṭaṃ gṛhṇīyāt sabhayas tvaram | [BoCA, 7 68.1]
smṛtikhaḍgaṃ tathā bhraṣṭaṃ gṛhṇīyān narakān smaran | [BoCA, 7 68.2]
viṣaṃ rudhiramāsādya prasarpati yathā tanau | [BoCA, 7 69.1]
tathaiva chidram āsādya doṣaścitte prasarpati | [BoCA, 7 69.2]
tailapātradharo yadvad asihastair adhiṣṭhitaḥ | [BoCA, 7 70.1]
skhalite maraṇatrāsāttatparaḥ syāttathā vratī | [BoCA, 7 70.2]
tasmādutsaṅgage sarpe yathottiṣṭhati satvaram | [BoCA, 7 71.1]
nidrālasyāgame tadvat pratikurvīta satvaram | [BoCA, 7 71.2]
ekaikasmiṃśchale suṣṭhu paritapya vicintayet | [BoCA, 7 72.1]
kathaṃ karomi yenedaṃ punarme na bhavediti | [BoCA, 7 72.2]
saṃsargaṃ karma vā prāptamicchedetena hetunā | [BoCA, 7 73.1]
kathaṃ nāmāsv avasthāsu smṛtyabhyāso bhavediti | [BoCA, 7 73.2]
laghuṃ kuryāt tathātmānam apramādakathāṃ smaran | [BoCA, 7 74.1]
karmāgamādyathā pūrvaṃ sajjaḥ sarvatra vartate | [BoCA, 7 74.2]
yathaiva tūlakaṃ vāyorgamanāgamane vaśam | [BoCA, 7 75.1]
tathotsāhavaśaṃ yāyādṛddhiścaivaṃ samṛdhyati | [BoCA, 7 75.2]
{BoCA, 8}
vardhayitvaivamutsāhaṃ samādhau sthāpayenmanaḥ | [BoCA, 8 1.1]
vikṣiptacittastu naraḥ kleśadaṃṣṭrāntare sthitaḥ | [BoCA, 8 1.2]
kāyacittavivekena vikṣepasya na sambhavaḥ | [BoCA, 8 2.1]
tasmāl lokaṃ parityajya vitarkān parivarjayet | [BoCA, 8 2.2]
snehān na tyajyate loko lābhādiṣu ca tṛṣṇayā | [BoCA, 8 3.1]
tasmādetatparityāge vidvānevaṃ vibhāvayet | [BoCA, 8 3.2]
śamathena vipaśyanāsu yuktaḥ kurute kleśavināśamityavetya | [BoCA, 8 4.1]
śamathaḥ prathamaṃ gaveṣaṇīyaḥ sa ca loke nirapekṣayābhiratyā | [BoCA, 8 4.2]
kasyānityeṣvanityasya sneho bhavitumarhati | [BoCA, 8 5.1]
yena janmasahasrāṇi draṣṭavyo na punaḥ priyaḥ | [BoCA, 8 5.2]
apaśyannaratiṃ yāti samādhau na ca tiṣṭhati | [BoCA, 8 6.1]
na ca tṛpyati dṛṣṭvāpi pūrvavad bādhyate tṛṣā | [BoCA, 8 6.2]
na paśyati yathābhūtaṃ saṃvegādavahīyate | [BoCA, 8 7.1]
dahyate tena śokena priyasaṃgamakāṅkṣayā | [BoCA, 8 7.2]
taccintayā mudhā yāti hrasvamāyurmuhurmuhuḥ | [BoCA, 8 8.1]
aśāśvatena mitrena dharmo bhraśyati śāśvataḥ | [BoCA, 8 8.2]
bālaiḥ sabhāgacarito niyataṃ yāti durgatim | [BoCA, 8 9.1]
neṣyate viṣabhāgaśca kiṃ prāptaṃ bālasaṃgamāt | [BoCA, 8 9.2]
kṣaṇād bhavanti suhṛdo bhavanti ripavaḥ kṣaṇāt | [BoCA, 8 10.1]
toṣasthāne prakupyanti durārādhāḥ pṛthagjanāḥ | [BoCA, 8 10.2]
hitamuktāḥ prakupyanti vārayanti ca māṃ hitāt | [BoCA, 8 11.1]
atha na śrūyate teṣāṃ kupitā yānti durgatim | [BoCA, 8 11.2]
īrṣyotkṛṣṭāt samādvaṃdvo hīnānmānaḥ stutermadaḥ | [BoCA, 8 12.1]
avarṇāt pratighaśceti kadā bālāddhitaṃ bhavet | [BoCA, 8 12.2]
ātmotkarṣaḥ parāvarṇaḥ saṃsāraratisaṃkathā | [BoCA, 8 13.1]
ityādyavaśyamaśubhaṃ kiṃcidbālasya bālataḥ | [BoCA, 8 13.2]
evaṃ tasyāpi tatsaṅgāt tenānarthasamāgamaḥ | [BoCA, 8 14.1]
ekākī vihariṣyāmi sukhamakliṣṭamānasaḥ | [BoCA, 8 14.2]
bālād dūraṃ palāyeta prāptamārādhayet priyaiḥ | [BoCA, 8 15.1]
na saṃstavānubandhena kiṃtūdāsīnasādhuvat | [BoCA, 8 15.2]
dharmārthamātramādāya bhṛṅgavat kusumānmadhu | [BoCA, 8 16.1]
apūrva iva sarvatra vihariṣyāmyasaṃstutaḥ | [BoCA, 8 16.2]
lābhī ca satkṛtaścāhamicchanti bahavaśca mām | [BoCA, 8 17.1]
iti martyasya samprāptān maraṇāj jāyate bhayam | [BoCA, 8 17.2]
yatra tatra ratiṃ yāti manaḥ sukhābhimohitam | [BoCA, 8 18.1]
tattatsahasraguṇitaṃ duḥkhaṃ bhūtvopatiṣṭhati | [BoCA, 8 18.2]
tasmāt prājño na tamicchedicchāto jāyate bhayam | [BoCA, 8 19.1]
svayameva ca yātyetad dhairyaṃ kṛtvā pratīkṣatām | [BoCA, 8 19.2]
bahavo lābhino'bhūvan bahavaśca yaśasvinaḥ | [BoCA, 8 20.1]
saha lābhayaśobhiste na jñātāḥ kva gatā iti | [BoCA, 8 20.2]
māmevānye jugupsanti kiṃ prahṛṣyāmyahaṃ stutaḥ | [BoCA, 8 21.1]
māmevānye praśaṃsanti kiṃ viṣīdāmi ninditaḥ | [BoCA, 8 21.2]
nānādhimuktikāḥ sattvā jinairapi na toṣitāḥ | [BoCA, 8 22.1]
kiṃ punarmādṛśairajñaistasmāt kiṃ kokacintayā | [BoCA, 8 22.2]
nindanty alābhinaṃ sattvamavadhyāyanti lābhinam | [BoCA, 8 23.1]
prakṛtyā duḥkhasaṃvāsaiḥ kathaṃ tair jāyate ratiḥ | [BoCA, 8 23.2]
na bālaḥ kasyacinmitramiti coktaṃ tathāgataiḥ | [BoCA, 8 24.1]
na svārthena vinā prītiryasmādbālasya jāyate | [BoCA, 8 24.2]
svārthadvāreṇa yā prītirātmārthaṃ prītireva sā | [BoCA, 8 25.1]
dravyanāśe yathodvegaḥ sukhahānikṛto hi saḥ | [BoCA, 8 25.2]
nāvadhyāyanti taravo na cārādhyāḥ prayatnataḥ | [BoCA, 8 26.1]
kadā taiḥ sukhasaṃvāsaiḥ saha vāso bhavenmama | [BoCA, 8 26.2]
śūnyadevakule sthitvā vṛkṣamūle guhāsu vā | [BoCA, 8 27.1]
kadānapekṣo yāsyāmi pṛṣṭhato 'navalokayan | [BoCA, 8 27.2]
amameṣu pradeśeṣu vistīrṇeṣu svabhāvataḥ | [BoCA, 8 28.1]
svacchandacāryanilayo vihariṣyāmyahaṃ kadā | [BoCA, 8 28.2]
mṛtpātramātravibhavaś caurāsaṃbhogacīvaraḥ | [BoCA, 8 29.1]
nirbhayo vihariṣyāmi kadā kāyam agopayan | [BoCA, 8 29.2]
kāyabhūmiṃ nijāṃ gatvā kaṅkālairaparaiḥ saha | [BoCA, 8 30.1]
svakāyaṃ tulayiṣyāmi kadā śatanadharmiṇam | [BoCA, 8 30.2]
ayameva hi kāyo me evaṃ pūtirbhaviṣyati | [BoCA, 8 31.1]
śṛgālā api yadgandhān nopasarpeyurantikam | [BoCA, 8 31.2]
asyaikasyāpi kāyasya sahajā asthikhaṇḍakāḥ | [BoCA, 8 32.1]
pṛthak pṛthag gamiṣyanti kimutānyaḥ priyo janaḥ | [BoCA, 8 32.2]
eka utpadyate janturmriyate caika eva hi | [BoCA, 8 33.1]
nānyasya tadvyathābhāgaḥ kiṃ priyairvighnakārakaiḥ | [BoCA, 8 33.2]
adhvānaṃ pratipannasya yathāvāsaparigrahaḥ | [BoCA, 8 34.1]
tathā bhavādhvagasyāpi janmāvāsaparigrahaḥ | [BoCA, 8 34.2]
caturbhiḥ puruṣairyāvat sa na nirdhāryate tataḥ | [BoCA, 8 35.1]
āśocyamāno lokena tāvadeva vanaṃ vrajet | [BoCA, 8 35.2]
asaṃstavāvirodhābhyāmeka eva śarīrakaḥ | [BoCA, 8 36.1]
pūrvameva mṛto loke mriyamāṇo na śocati | [BoCA, 8 36.2]
na cāntikacarāḥ kecicchocantaḥ kurvate vyathām | [BoCA, 8 37.1]
buddhādyanusmṛtiṃ cāsya vikṣipanti na kecana | [BoCA, 8 37.2]
tasmād ekākitā ramyā nirāyāsā śivodayā | [BoCA, 8 38.1]
sarvavikṣepaśamanī sevitavyā mayā sadā | [BoCA, 8 38.2]
sarvānyacintānirmuktaḥ svacittaikāgramānasaḥ | [BoCA, 8 39.1]
samādhānāya cittasya prayatiṣye damāya ca | [BoCA, 8 39.2]
kāmā hy anarthajanakā iha loke paratra ca | [BoCA, 8 40.1]
iha bandhavadhacchedairnarakādau paratra ca | [BoCA, 8 40.2]
yadarthaṃ dūtadūtīnāṃ kṛtāñjaliranekadhā | [BoCA, 8 41.1]
na ca pāpamakīrtir vā yadarthaṃ gaṇitā purā | [BoCA, 8 41.2]
prakṣiptaśca bhaye'pyātmā draviṇaṃ ca vyayīkṛtam | [BoCA, 8 42.1]
yānyeva ca pariṣvajya babhūvottamanirvṛtāḥ | [BoCA, 8 42.2]
tānyevāsthīni nānyāni svādhīnānyamamāni ca | [BoCA, 8 43.1]
prakāmaṃ sampariṣvajya kiṃ na gacchasi nirvṛtim | [BoCA, 8 43.2]
unnāmyamānaṃ yatnād yan nīyamānam adho hriyā | [BoCA, 8 44.1]
purā dṛṣṭamadṛṣṭaṃ vā mukhaṃ jālikayāvṛtam | [BoCA, 8 44.2]
tanmukhaṃ tūtparikleśam asahadbhirivādhunā | [BoCA, 8 45.1]
gṛdhrair vyaktīkṛtaṃ paśya kimidānīṃ palāyase | [BoCA, 8 45.2]
paracakṣurnipātebhyo 'py āsīd yatparirakṣitam | [BoCA, 8 46.1]
tadadya bhakṣitaṃ yāvat kimīrṣyālo na rakṣasi | [BoCA, 8 46.2]
māṃsocchrayamimaṃ dṛṣṭvā gṛdhrairanyaiśca bhakṣitam | [BoCA, 8 47.1]
āhāraḥ pūjyate'nyeṣāṃ srakcandanavibhūṣaṇaiḥ | [BoCA, 8 47.2]
niścalādapi te trāsaḥ kaṅkālādevamīkṣitāt | [BoCA, 8 48.1]
vetāleneva kenāpi cālyamānād bhayaṃ na kim | [BoCA, 8 48.2]
ekasmādaśanādeṣāṃ lālāmedhyaṃ ca jāyate | [BoCA, 8 49.1]
tatrāmedhyamaniṣṭaṃ te lālāpānaṃ kathaṃ priyam | [BoCA, 8 49.2]
tūlagarbhair mṛdusparśai ramante nopadhānakaiḥ | [BoCA, 8 50.1]
durgandhaṃ na sravantīti kāmino'medhyamohitāḥ | [BoCA, 8 50.2]
yatra channe 'pyayaṃ rāgastadacchannaṃ kimapriyam | [BoCA, 8 51.1]
na cetprayojanaṃ tena kasmācchannaṃ vimṛdyate | [BoCA, 8 51.2]
yadi te nāśucau rāgaḥ kasmād āliṅgase 'param | [BoCA, 8 52.1]
māṃsakardamasaṃliptaṃ snāyubaddhāsthipañjaram | [BoCA, 8 52.2]
svameva bahvamedhyaṃ te tenaiva dhṛtimācara | [BoCA, 8 53.1]
amedhyabhastrāmaparāṃ gūthaghasmara vismara | [BoCA, 8 53.2]
māṃsapriyo'hamasyeti draṣṭuṃ spraṣṭuṃ ca vāñchasi | [BoCA, 8 54.1]
acetanaṃ svabhāvena māṃsaṃ tvaṃ kathamicchasi | [BoCA, 8 54.2]
yadicchasi na tac cittaṃ draṣṭuṃ spraṣṭuṃ ca śakyate | [BoCA, 8 55.1]
yac ca śakyaṃ na tadvetti kiṃ tad āliṅgase mudhā | [BoCA, 8 55.2]
nāmedhyamayamanyasya kāyaṃ vetsīty anadbhutam | [BoCA, 8 56.1]
svāmedhyamayameva tvaṃ taṃ nāvaiṣīti vismayaḥ | [BoCA, 8 56.2]
vighanārkāṃśuvikacaṃ muktvā taruṇapaṅkajam | [BoCA, 8 57.1]
amedhyaśauṇḍacittasya kā ratirgūthapañjare | [BoCA, 8 57.2]
mṛdādyamedhyaliptatvādyadi na spraṣṭum icchasi | [BoCA, 8 58.1]
yatas tan nirgataṃ kāyāttaṃ spraṣṭuṃ kathamicchasi | [BoCA, 8 58.2]
yadi te nāśucau rāgaḥ kasmād āliṅgase param | [BoCA, 8 59.1]
amedhyakṣetrasambhūtaṃ tadbījaṃ tena vardhitam | [BoCA, 8 59.2]
amedhyabhavam alpatvān na vāñchasyaśuciṃ kṛmim | [BoCA, 8 60.1]
bahvamedhyamayaṃ kāyamamedhyajamapīcchasi | [BoCA, 8 60.2]
na kevalamamedhyatvamātmīyaṃ na jugupsasi | [BoCA, 8 61.1]
amedhyabhāṇḍānaparān gūthaghasmara vāñchasi | [BoCA, 8 61.2]
karpūrādiṣu hṛdyeṣu śālyannavyañjaneṣu vā | [BoCA, 8 62.1]
mukhakṣiptavisṛṣṭeṣu bhūmirapyaśucirmatā | [BoCA, 8 62.2]
yadi pratyakṣamapyetadamedhyaṃ nādhimucyase | [BoCA, 8 63.1]
śmaśāne patitān ghorān kāyān paśyāparānapi | [BoCA, 8 63.2]
carmaṇyutpāṭite yasmād bhayamutpadyate mahat | [BoCA, 8 64.1]
kathaṃ jñātvāpi tatraiva punarutpadyate ratiḥ | [BoCA, 8 64.2]
kāye nyasto'pyasau gandhaścandanādeva nānyataḥ | [BoCA, 8 65.1]
anyadīyena gandhena kasmādanyatra rajyate | [BoCA, 8 65.2]
yadi svabhāvadaurgandhyādrāgo nātra śivaṃ nanu | [BoCA, 8 66.1]
kimanartharucirlokastaṃ gandhenānulimpati | [BoCA, 8 66.2]
kāyasyātra kimāyātaṃ sugandhi yadi candanam | [BoCA, 8 67.1]
anyadīyena gandhena kasmādanyatra rajyate | [BoCA, 8 67.2]
yadi keśanakhairdīrghairdantaiḥ samalapāṇḍuraiḥ | [BoCA, 8 68.1]
malapaṅkadharo nagnaḥ kāyaḥ prakṛtibhīṣaṇaḥ | [BoCA, 8 68.2]
sa kiṃ saṃskriyate yatnādātmaghātāya śastravat | [BoCA, 8 69.1]
ātmavyāmohanodyuktair unmattair ākulā mahī | [BoCA, 8 69.2]
kaṅkālān katicid dṛṣṭvā śmaśāne kila te ghṛṇā | [BoCA, 8 70.1]
grāmaśmaśāne ramase calatkaṅkālasaṃkule | [BoCA, 8 70.2]
evaṃ cāmedhyamapyetadvinā mūlyaṃ na labhyate | [BoCA, 8 71.1]
tadarthamarjanāyāso narakādiṣu ca vyathā | [BoCA, 8 71.2]
śiśornārjanasāmarthyaṃ kenāsau yauvane sukhī | [BoCA, 8 72.1]
yātyarjanena tāruṇyaṃ vṛddhaḥ kāmaiḥ karoti kim | [BoCA, 8 72.2]
keciddināntavyāpāraiḥ pariśrāntāḥ kukāminaḥ | [BoCA, 8 73.1]
gṛhamāgatya sāyāhne śerate sma mṛtā iva | [BoCA, 8 73.2]
daṇḍayātrābhirapare pravāsakleśaduḥkhitāḥ | [BoCA, 8 74.1]
vatsarairapi nekṣante putradārāṃstadarthinaḥ | [BoCA, 8 74.2]
yadarthamiva vikrīta ātmā kāmavimohitaiḥ | [BoCA, 8 75.1]
tan na prāptaṃ mudhaivāyurnītaṃ tu parakarmaṇā | [BoCA, 8 75.2]
vikrītasvātmabhāvānāṃ sadā preṣaṇakāriṇām | [BoCA, 8 76.1]
prasūyante striyo'nyeṣāmaṭavīviṭapādiṣu | [BoCA, 8 76.2]
raṇaṃ jīvitasaṃdehaṃ viśanti kila jīvitam | [BoCA, 8 77.1]
mānārthaṃ dāsatāṃ yānti mūḍhāḥ kāmaviḍambitāḥ | [BoCA, 8 77.2]
chidyante kāminaḥ kecidanye śūlasamarpitāḥ | [BoCA, 8 78.1]
dṛśyante dahyamānāśca hanyamānāś ca śaktibhiḥ | [BoCA, 8 78.2]
arjanarakṣaṇanāśaviṣādair artham anartham anantam avaihi | [BoCA, 8 79.1]
vyagratayā dhanasaktamatīnāṃ nāvasaro bhavaduḥkhavimukteḥ | [BoCA, 8 79.2]
evamādīnavo bhūyānalpāsvādastu kāminām | [BoCA, 8 80.1]
śakaṭaṃ vahato yadvatpaśorghāsalavagrahaḥ | [BoCA, 8 80.2]
tasyāsvādalavasyārthe yaḥ paśorapy adurlabhaḥ | [BoCA, 8 81.1]
hatā daivahateneyaṃ kṣaṇasampat sudurlabhā | [BoCA, 8 81.2]
avaśyaṃ ganturalpasya narakādiprapātinaḥ | [BoCA, 8 82.1]
kāyasyārthe kṛto yo 'yaṃ sarvakālaṃ pariśramaḥ | [BoCA, 8 82.2]
tataḥ koṭiśatenāpi śramabhāgena buddhatā | [BoCA, 8 83.1]
caryāduḥkhān mahad duḥkhaṃ sā ca bodhirna kāminām | [BoCA, 8 83.2]
na śastraṃ na viṣaṃ nāgnirna prapāto na vairiṇaḥ | [BoCA, 8 84.1]
kāmānāmupamāṃ yānti narakādivyathāsmṛteḥ | [BoCA, 8 84.2]
evam udvijaya kāmebhyo viveke janayedratim | [BoCA, 8 85.1]
kalahāyāsaśūnyāsu śāntāsu vanabhūmiṣu | [BoCA, 8 85.2]
dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu | [BoCA, 8 86.1]
niḥśabdasaumyavanamārutavījyamānaiḥ saṃkramyate parahitāya vicintyate ca | [BoCA, 8 86.2]
vihṛtya yatra kvacidiṣṭakālaṃ śūnyālaye vṛkṣatale guhāsu | [BoCA, 8 87.1]
parigraharakṣaṇakhedamuktaḥ caratyapekṣāvirato yatheṣṭam | [BoCA, 8 87.2]
svacchandacāryanilayaḥ pratibaddho na kasyacit | [BoCA, 8 88.1]
yatsaṃtoṣasukhaṃ bhuṅkte tadindrasyāpi durlabham | [BoCA, 8 88.2]
evamādibhirākārairvivekaguṇabhāvanāt | [BoCA, 8 89.1]
upaśāntavitarkaḥ san bodhicittaṃ tu bhāvayet | [BoCA, 8 89.2]
parātmasamatāmādau bhāvayedevamādarāt | [BoCA, 8 90.1]
samaduḥkhasukhāḥ sarve pālanīyā mayātmavat | [BoCA, 8 90.2]
hastādibhedena bahuprakāraḥ kāyo yathaikaḥ paripālanīyaḥ | [BoCA, 8 91.1]
tathā jagadbhinnamabhinnaduḥkhasukhātmakaṃ sarvamidaṃ tathaiva | [BoCA, 8 91.2]
yadyapyanyeṣu deheṣu madduḥkhaṃ na prabādhate | [BoCA, 8 92.1]
tathāpi tadduḥkhameva mamātmasnehaduḥsaham | [BoCA, 8 92.2]
tathā yady apy asaṃvedyam anyad duḥkhaṃ mayātmanā | [BoCA, 8 93.1]
tathāpi tasya tadduḥkhamātmasnehena duḥsaham | [BoCA, 8 93.2]
mayānyaduḥkhaṃ hantavyaṃ duḥkhatvādātmaduḥkhavat | [BoCA, 8 94.1]
anugrāhyā mayānye'pi sattvatvādātmasattvavat | [BoCA, 8 94.2]
yadā mama pareṣāṃ ca tulyameva sukhaṃ priyam | [BoCA, 8 95.1]
tadātmanaḥ ko viśeṣo yenātraiva sukhodyamaḥ | [BoCA, 8 95.2]
yadā mama pareṣāṃ ca bhayaṃ duḥkhaṃ ca na priyam | [BoCA, 8 96.1]
tadātmanaḥ ko viśeṣo yattaṃ rakṣāmi netaram | [BoCA, 8 96.2]
tadduḥkhena na me bādhetyato yadi na rakṣyate | [BoCA, 8 97.1]
nāgāmikāyaduḥkhānme bādhā tatkena rakṣyate | [BoCA, 8 97.2]
ahameva tadāpīti mithyeyaṃ pratikalpanā | [BoCA, 8 98.1]
anya eva mṛto yasmādanya eva prajāyate | [BoCA, 8 98.2]
yadi yasyaiva yadduḥkhaṃ rakṣyaṃ tasyaiva tanmatam | [BoCA, 8 99.1]
pādaduḥkhaṃ na hastasya kasmāt tattena rakṣyate | [BoCA, 8 99.2]
ayuktamapi cedetadahaṃkārātpravartate | [BoCA, 8 100.1]
yadayuktaṃ nivartyaṃ tat svam anyac ca yathābalam | [BoCA, 8 100.2]
saṃtānaḥ samudāyaśca paṅktisenādivanmṛṣā | [BoCA, 8 101.1]
yasya duḥkhaṃ sa nāstyasmāt kasya tat svaṃ bhaviṣyati | [BoCA, 8 101.2]
asvāmikāni duḥkhāni sarvāṇyevāviśeṣataḥ | [BoCA, 8 102.1]
duḥkhatvādeva vāryāṇi niyamastatra kiṃkṛtaḥ | [BoCA, 8 102.2]
duḥkhaṃ kasmān nivāryaṃ cet sarveṣāmavivādataḥ | [BoCA, 8 103.1]
vāryaṃ cetsarvamapyevaṃ na cedātmani sarvavat | [BoCA, 8 103.2]
kṛpayā bahu duḥkhaṃ cet kasmādutpadyate balāt | [BoCA, 8 104.1]
jagadduḥkhaṃ nirūpyedaṃ kṛpāduḥkhaṃ kathaṃ bahu | [BoCA, 8 104.2]
bahūnāmekaduḥkhena yadi duḥkhaṃ vigacchati | [BoCA, 8 105.1]
utpādyameva tadduḥkhaṃ sadayena parātmanoḥ | [BoCA, 8 105.2]
ataḥ supuṣpacandreṇa jānatāpi nṛpāpadam | [BoCA, 8 106.1]
ātmaduḥkhaṃ na nihataṃ bahūnāṃ duḥkhināṃ vyayāt | [BoCA, 8 106.2]
evaṃ bhāvitasaṃtānāḥ paraduḥkhasamapriyāḥ | [BoCA, 8 107.1]
avīcimavagāhante haṃsāḥ padmavanaṃ yathā | [BoCA, 8 107.2]
mucyamāneṣu sattveṣu ye te prāmodyasāgarāḥ | [BoCA, 8 108.1]
tair eva nanu paryāptaṃ mokṣeṇārasikena kim | [BoCA, 8 108.2]
ataḥ parārthaṃ kṛtvāpi na mado na ca vismayaḥ | [BoCA, 8 109.1]
na vipākaphalākāṅkṣā parārthaikāntatṛṣṇayā | [BoCA, 8 109.2]
tasmād yathāntaśo 'varṇād ātmānaṃ gopayāmyaham | [BoCA, 8 110.1]
rakṣācittaṃ dayācittaṃ karomyevaṃ pareṣvapi | [BoCA, 8 110.2]
abhyāsādanyadīyeṣu śukraśoṇitabinduṣu | [BoCA, 8 111.1]
bhavatyahamiti jñānamasatyapi hi vastuni | [BoCA, 8 111.2]
tathākāyo 'nyadīyo 'pi kimātmeti na gṛhyate | [BoCA, 8 112.1]
paratvaṃ tu svakāyasya sthitameva na duṣkaram | [BoCA, 8 112.2]
jñātvā sadoṣam ātmānaṃ parānapi guṇodadhīn | [BoCA, 8 113.1]
ātmabhāvaparityāgaṃ parādānaṃ ca bhāvayet | [BoCA, 8 113.2]
kāyasyāvayavatvena yathābhīṣṭāḥ karādayaḥ | [BoCA, 8 114.1]
jagato 'vayavatvena tathā kasmān na dehinaḥ | [BoCA, 8 114.2]
yathātmabuddhirabhyāsāt svakāye'smin nirātmake | [BoCA, 8 115.1]
pareṣvapi tathātmatvaṃ kimabhyāsān na jāyate | [BoCA, 8 115.2]
evaṃ parārthaṃ kṛtvāpi na mado na ca vismayaḥ | [BoCA, 8 116.1]
ātmānaṃ bhojayitvaiva phalāśā na ca jāyate | [BoCA, 8 116.2]
tasmādyathārtiśokāderātmānaṃ goptum icchasi | [BoCA, 8 117.1]
rakṣācittaṃ dayācittaṃ jagatyabhyasyatāṃ tathā | [BoCA, 8 117.2]
adhyatiṣṭhadatho nāthaḥ scanāmāpy avalokitaḥ | [BoCA, 8 118.1]
parṣacchāradyabhayamapyapanetuṃ janasya hi | [BoCA, 8 118.2]
duṣkarān na nivarteta yasmādabhyāsaśaktitaḥ | [BoCA, 8 119.1]
yasyaiva śravaṇāttrāsastenaiva na vinā ratiḥ | [BoCA, 8 119.2]
ātmānaṃ ca parāṃścaiva yaḥ śīghraṃ trātumicchati | [BoCA, 8 120.1]
sa caretparamaṃ guhyaṃ parātmaparivartanam | [BoCA, 8 120.2]
yasminn ātmany atisnehād alpādapi bhayādbhayam | [BoCA, 8 121.1]
na dviṣet kastam ātmānaṃ śatruvadyo bhayāvahaḥ | [BoCA, 8 121.2]
yo mandya kṣutpipāsādipratīkāracikīrṣayā | [BoCA, 8 122.1]
pakṣimatsyamṛgān hanti paripanthaṃ ca tiṣṭhati | [BoCA, 8 122.2]
yo lābhasatkriyāhetoḥ pitarāv api mārayet | [BoCA, 8 123.1]
ratnatrayasvam ādadyād yenāvīcīndhano bhavet | [BoCA, 8 123.2]
kaḥ paṇḍitastamātmānamicchedrakṣet prapūjayet | [BoCA, 8 124.1]
na paśyec chatruvac cainaṃ kaścainaṃ pratimānayet | [BoCA, 8 124.2]
yadi dāsyāmi kiṃ bhokṣya ityātmārthe piśācatā | [BoCA, 8 125.1]
yadi bhokṣye kiṃ dadāmīti parārthe devarājatā | [BoCA, 8 125.2]
ātmārthaṃ pīḍayitvānyaṃ narakādiṣu pacyate | [BoCA, 8 126.1]
ātmānaṃ pīḍayitvā tu parārthaṃ sarvasampadaḥ | [BoCA, 8 126.2]
durgatirnīcatā maurkhyaṃ yayaivātmonnatīcchayā | [BoCA, 8 127.1]
tāmevānyatra saṃkrāmya sugatiḥ satkṛtirmatiḥ | [BoCA, 8 127.2]
ātmārthaṃ param ājñapya dāsatvādyanubhūyate | [BoCA, 8 128.1]
parārthaṃ tv enam ājñapya svāmitvādyanubhūyate | [BoCA, 8 128.2]
ye kecid duḥkhitā loke sarve te svasukhecchayā | [BoCA, 8 129.1]
ye kecit sukhitā loke sarve te 'nyasukhecchayā | [BoCA, 8 129.2]
bahunā vā kimuktena dṛśyatāmidamantaram | [BoCA, 8 130.1]
svārthārthinaśca bālasya muneścānyārthakāriṇaḥ | [BoCA, 8 130.2]
na nāma sādhyaṃ buddhatvaṃ saṃsāre'pi kutaḥ sukham | [BoCA, 8 131.1]
svasukhasyānyaduḥkhena parivartamakurvataḥ | [BoCA, 8 131.2]
āstāṃ tāvatparo loko dṛṣṭo'pyartho na sidhyati | [BoCA, 8 132.1]
bhṛtyasyākurvataḥ karma svāmino'dadato bhṛtim | [BoCA, 8 132.2]
tyaktvānyo'nyasukhotpādaṃ dṛṣṭādṛṣṭasukhotsavam | [BoCA, 8 133.1]
anyo 'nyaduḥkhanād ghoraṃ duḥkhaṃ gṛhṇanti mohitāḥ | [BoCA, 8 133.2]
upadravā ye ca bhavanti koke yāvanti duḥkhāni bhayāni caiva | [BoCA, 8 134.1]
sarvāṇi tānyātmaparigraheṇa tatkiṃ mamānena parigraheṇa | [BoCA, 8 134.2]
ātmānamaparityajya duḥkhaṃ tyaktuṃ na śakyate | [BoCA, 8 135.1]
yathāgnimaparityajya dāhaṃ tyaktuṃ na śakyate | [BoCA, 8 135.2]
tasmātsvaduḥkhaśāntyarthaṃ paraduḥkhaśamāya ca | [BoCA, 8 136.1]
dadāmyanyebhya ātmānaṃ parān gṛhṇāmi cātmavat | [BoCA, 8 136.2]
anyasambaddhamasmīti niścayaṃ kuru me manaḥ | [BoCA, 8 137.1]
sarvasattvārthamutsṛjya nānyac cintyaṃ tvayādhunā | [BoCA, 8 137.2]
na yuktaṃ svārthadṛṣṭyādi tadīyaiścakṣurādibhiḥ | [BoCA, 8 138.1]
na yuktaṃ syandituṃ svārthamanyadīyaiḥ karādibhiḥ | [BoCA, 8 138.2]
tena sattvaparo bhūtvā kāye'sminyadyadīkṣase | [BoCA, 8 139.1]
tat tad evāpahṛtyāsmāt parebhyo hitamācara | [BoCA, 8 139.2]
hīnādiṣvātmatāṃ kṛtvā paratvamapi cātmani | [BoCA, 8 140.1]
bhāvayerṣyāṃ ca mānaṃ ca nirvikalpyena cetasā | [BoCA, 8 140.2]
eṣa satkriyate nāhaṃ lābhī nāhamayaṃ yathā | [BoCA, 8 141.1]
stūyate'yamahaṃ nindyo duḥkhito'hamayaṃ sukhī | [BoCA, 8 141.2]
ahaṃ karomi karmāṇi tiṣṭhatyeṣa tu susthitaḥ | [BoCA, 8 142.1]
ayaṃ kila mahān loke nīco'haṃ kila nirguṇaḥ | [BoCA, 8 142.2]
kiṃ nirguṇena kartavyaṃ sarvasyātmā guṇānvitaḥ | [BoCA, 8 143.1]
santi te yeṣvahaṃ nīcaḥ santi te yeṣvahaṃ varaḥ | [BoCA, 8 143.2]
śīladṛṣṭivipattyādikleśaśaktyā na madvaśāt | [BoCA, 8 144.1]
cikitsyo 'haṃ yathāśakti pīḍāpyaṅgīkṛtā mayā | [BoCA, 8 144.2]
athāham acikitsyo 'sya kasmānmāmavamanyate | [BoCA, 8 145.1]
kiṃ mamaitadguṇaiḥ kṛtyamātmā tu guṇavānayam | [BoCA, 8 145.2]
durgativyāḍavaktrasthenaivāsya karuṇā jane | [BoCA, 8 146.1]
aparān guṇamānena paṇḍitān vijigīṣate | [BoCA, 8 146.2]
samamātmānamālokya yateta svādhikyavṛddhaye | [BoCA, 8 147.1]
kalahenāpi saṃsādhyaṃ lābhasatkāramātmanaḥ | [BoCA, 8 147.2]
api sarvatra me loke bhaveyuḥ prakaṭāḥ guṇāḥ | [BoCA, 8 148.1]
api nāma guṇā ye 'sya na śroṣyantyapi kecana | [BoCA, 8 148.2]
chādyerann api me doṣāḥ syānme pūjāsya no bhavet | [BoCA, 8 149.1]
sulabdhā adya me lābhāḥ pūjito'hamayaṃ na tu | [BoCA, 8 149.2]
paśyāmo muditās tāvac cirād enaṃ khalīkṛtam | [BoCA, 8 150.1]
hāsyaṃ janasya sarvasya nindyamānamitastataḥ | [BoCA, 8 150.2]
asyāpi hi varākasya spardhā kila mayā saha | [BoCA, 8 151.1]
kimasya śrutametāvatprajñārūpaṃ kulaṃ dhanam | [BoCA, 8 151.2]
evamātmaguṇāñśrutvā kīrtyamānānitastataḥ | [BoCA, 8 152.1]
saṃjātapulako hṛṣṭaḥ paribhokṣye sukhotsavam | [BoCA, 8 152.2]
yadyapyasya bhavel lābho grāhyo'smābhirasau balāt | [BoCA, 8 153.1]
dattvāsmai yāpanāmātramasmatkarma karoti cet | [BoCA, 8 153.2]
sukhāc ca cyāvanīyo 'yaṃ yojyo'smadvyathayā sadā | [BoCA, 8 154.1]
anena śataśaḥ sarve saṃsāravyathitā vayam | [BoCA, 8 154.2]
aprameyā gatāḥ kalpāḥ svārthaṃ jijñāsatas tava | [BoCA, 8 155.1]
śrameṇa mahatānena duḥkhameva tvayārjitam | [BoCA, 8 155.2]
madvijñaptyā tathātrāpi pravartasvāvicārataḥ | [BoCA, 8 156.1]
drakṣyasyetadguṇān paścādbhūtaṃ hi vacanaṃ muneḥ | [BoCA, 8 156.2]
abhaviṣyad idaṃ karma kṛtaṃ pūrvaṃ yadi tvayā | [BoCA, 8 157.1]
bauddhaṃ sampatsukhaṃ muktvā nābhaviṣyad iyaṃ daśā | [BoCA, 8 157.2]
tasmādyathānyadīyeṣu śukraśoṇitabinduṣu | [BoCA, 8 158.1]
cakartha tvamahaṃkāraṃ tathānyeṣvapi bhāvaya | [BoCA, 8 158.2]
anyadīyaścaro bhūtvā kāye'smin yadyadīkṣase | [BoCA, 8 159.1]
tattadevāpahṛtyarthaṃ parebhyo hitamācara | [BoCA, 8 159.2]
ayaṃ susthaḥ paro duḥstho nīcairanyo'yamuccakaiḥ | [BoCA, 8 160.1]
paraḥ karotyayaṃ neti kuruṣverṣyāṃ tvamātmani | [BoCA, 8 160.2]
sukhāc ca cyāvayātmānaṃ paraduḥkhe niyojaya | [BoCA, 8 161.1]
kadāyaṃ kiṃ karotīti chalamasya nirūpaya | [BoCA, 8 161.2]
anyenāpi kṛtaṃ doṣaṃ pātayāsyaiva mastake | [BoCA, 8 162.1]
alpamapyasya doṣaṃ ca prakāśaya mahāmuneḥ | [BoCA, 8 162.2]
anyādhikayaśovādairyaśo'sya malinīkuru | [BoCA, 8 163.1]
nikṛṣṭadāsavac cainaṃ sattvakāryeṣu vāhaya | [BoCA, 8 163.2]
nāgantukaguṇāṃśena stutyo doṣamayo hy ayam | [BoCA, 8 164.1]
yathā kaścin na jānīyādguṇamasya tathā kuru | [BoCA, 8 164.2]
saṃkṣepād yadyadātmārthe pareṣvapakṛtaṃ tvayā | [BoCA, 8 165.1]
tattadātmani sattvārthe vyasanaṃ vinipātaya | [BoCA, 8 165.2]
naivotsāho'sya dātavyo yenāyaṃ mukharo bhavet | [BoCA, 8 166.1]
sthāpyo navavadhūvṛttau hrīto bhīto'tha saṃvṛtaḥ | [BoCA, 8 166.2]
evaṃ kuruṣva tiṣṭhaivaṃ na kartavyamidaṃ tvayā | [BoCA, 8 167.1]
evameṣaḥ vaśaḥ kāryo nigrāhyastadatikrame | [BoCA, 8 167.2]
athaivamucyamāne'pi cittaṃ nedaṃ kariṣyasi | [BoCA, 8 168.1]
tvāmeva nigrahīṣyāmi sarvadoṣāstadāśritāḥ | [BoCA, 8 168.2]
kva yāsyasi mayā dṛṣṭaḥ sarvadarpānnihanmi te | [BoCA, 8 169.1]
anyo'sau pūrvakaḥ kālastvayā yatrāsmi nāśitaḥ | [BoCA, 8 169.2]
adyāpyasti mama svārtha ityāśāṃ tyaja sāmpratam | [BoCA, 8 170.1]
tvaṃ vikrīto mayānyeṣu bahukhedam acintayan | [BoCA, 8 170.2]
tvāṃ sattveṣu na dāsyāmi yadi nāma pramādataḥ | [BoCA, 8 171.1]
tvaṃ māṃ narakapāleṣu pradāsyasi na saṃśayaḥ | [BoCA, 8 171.2]
evaṃ cānekadhā dattvā tvayāhaṃ vyathitaściram | [BoCA, 8 172.1]
nihanmi svārthaceṭaṃ tvāṃ tāni vairāṇyanusmaran | [BoCA, 8 172.2]
na kartavyātmani prītiryadyātmaprītirasti te | [BoCA, 8 173.1]
yadyātmā rakṣitavyo'yaṃ rakṣitavyo na yujyate | [BoCA, 8 173.2]
yathā yathāsya kāyasya kriyate paripālanam | [BoCA, 8 174.1]
sukumārataro bhūtvā patatyeva tathā tathā | [BoCA, 8 174.2]
asyaivaṃ patitasyāpi sarvāpīyaṃ vasuṃdharā | [BoCA, 8 175.1]
nālaṃ pūrayituṃ vāñchāṃ tatko'syecchāṃ kariṣyati | [BoCA, 8 175.2]
aśakyamicchataḥ kleśa āśābhaṅgaśca jāyate | [BoCA, 8 176.1]
nirāśo yastu sarvatra tasya sampad ajīrṇikā | [BoCA, 8 176.2]
tasmān na prasaro deyaḥ kāyasyecchābhivṛddhaye | [BoCA, 8 177.1]
bhadrakaṃ nāma tadvastu yad iṣṭatvān na gṛhyate | [BoCA, 8 177.2]
bhasmaniṣṭhāvasāno'yaṃ niśceṣṭānyena cālyate | [BoCA, 8 178.1]
aśucipratimā ghorā kasmādatra mamāgrahaḥ | [BoCA, 8 178.2]
kiṃ mamānena yantreṇa jīvinā vā mṛtena vā | [BoCA, 8 179.1]
loṣṭrādeḥ ko viśeṣo'sya hāhaṃkāraṃ na naśyasi | [BoCA, 8 179.2]
śarīrapakṣapātena vṛthā duḥkham upārjyate | [BoCA, 8 180.1]
kimasya kāṣṭhatulyasya dveṣeṇānunayena vā | [BoCA, 8 180.2]
mayā vā pālitasyaivaṃ gṛdhrādyairbhakṣitasya vā | [BoCA, 8 181.1]
na ca sneho na ca dveṣastasmāt snehaṃ karomi kim | [BoCA, 8 181.2]
roṣo yasya khalīkārāttoṣo yasya ca pūjayā | [BoCA, 8 182.1]
sa eva cen na jānāti śramaḥ kasya kṛtena me | [BoCA, 8 182.2]
imaṃ ye kāyamicchanti te 'pi me suhṛdaḥ kila | [BoCA, 8 183.1]
sarve svakāyamicchanti te 'pi kasmān na me priyāḥ | [BoCA, 8 183.2]
tasmānmayānapekṣeṇa kāyastyakto jagaddhite | [BoCA, 8 184.1]
ato'yaṃ bahudoṣo'pi dhāryate karmabhāṇḍavat | [BoCA, 8 184.2]
tenālaṃ lokacaritaiḥ paṇḍitānanuyāmyaham | [BoCA, 8 185.1]
apramādakathāṃ smṛtvā styānamiddhaṃ nivārayan | [BoCA, 8 185.2]
tasmādāvaraṇaṃ hantuṃ samādhānaṃ karomyaham | [BoCA, 8 186.1]
vimārgāc cittamākṛṣya svālambananirantaram | [BoCA, 8 186.2]
{BoCA, 9}
imaṃ parikaraṃ sarvaṃ prajñārthaṃ hi munirjagau | [BoCA, 9 1.1]
tasmādutpādayet prajñāṃ duḥkhanivṛttikāṅkṣayā | [BoCA, 9 1.2]
saṃvṛtiḥ paramārthaśca satyadvayamidaṃ matam | [BoCA, 9 2.1]
buddheragocarastattvaṃ buddhiḥ saṃvṛtirucyate | [BoCA, 9 2.2]
tatra loko dvidhā dṛṣṭo yogī prākṛtakas tathā | [BoCA, 9 3.1]
tatra prākṛtako loko yogilokena bādhyate | [BoCA, 9 3.2]
bādhyante dhīviśeṣeṇa yogino'pyuttarottaraiḥ | [BoCA, 9 4.1]
dṛṣṭāntenobhayeṣṭena kāryārthamavicārataḥ | [BoCA, 9 4.2]
lokena bhāvā dṛśyante kalpyante cāpi tattvataḥ | [BoCA, 9 5.1]
na tu māyāvadityatra vivādo yogilokayoḥ | [BoCA, 9 5.2]
pratyakṣamapi rūpādi prasiddhyā na pramāṇataḥ | [BoCA, 9 6.1]
aśucyādiṣu śucyādiprasiddhiriva sā mṛṣā | [BoCA, 9 6.2]
lokāvatāraṇārthaṃ ca bhāvā nāthena deśitāḥ | [BoCA, 9 7.1]
tattvataḥ kṣaṇikā naite saṃvṛtyā cedvirudhyate | [BoCA, 9 7.2]
na doṣo yogisaṃvṛtyā lokātte tattvadarśinaḥ | [BoCA, 9 8.1]
anyathā lokabādhā syādaśucistrīnirūpaṇe | [BoCA, 9 8.2]
māyopamāj jināt puṇyaṃ sadbhāve'pi kathaṃ yathā | [BoCA, 9 9.1]
yadi māyopamaḥ sattvaḥ kiṃ punarjāyate mṛtaḥ | [BoCA, 9 9.2]
yāvatpratyayasāmagrī tāvanmāyāpi vartate | [BoCA, 9 10.1]
dīrghasaṃtānamātreṇa kathaṃ sattvo'sti satyataḥ | [BoCA, 9 10.2]
māyāpuruṣaghātādau cittābhāvān na pāpakam | [BoCA, 9 11.1]
cittamāyāsamete tu pāpapuṇyasamudbhavaḥ | [BoCA, 9 11.2]
mantrādīnāmasāmarthyān na māyācittasambhavaḥ | [BoCA, 9 12.1]
sāpi nānāvidhā māyā nānāpratyayasambhavā | [BoCA, 9 12.2]
naikasya sarvasāmarthyaṃ pratyayasyāsti kutracit | [BoCA, 9 13.1]
nirvṛtaḥ paramārthena saṃvṛtyā yadi saṃsaret | [BoCA, 9 13.2]
buddho'pi saṃsaredevaṃ tataḥ kiṃ bodhicaryayā | [BoCA, 9 14.1]
pratyayānāmanucchede māyāpyucchidyate na hi | [BoCA, 9 14.2]
pratyayānāṃ tu vicchedāt saṃvṛtyāpi na sambhavaḥ | [BoCA, 9 15.1]
yadā na bhrāntirapyasti māyā kenopalabhyate | [BoCA, 9 15.2]
yadā māyaiva te nāsti tadā kimupalabhyate | [BoCA, 9 16.1]
cittasyaiva sa ākāro yadyapyanyo'sti tattvataḥ | [BoCA, 9 16.2]
cittameva yadā māyā tadā kiṃ kena dṛśyate | [BoCA, 9 17.1]
uktaṃ ca lokanāthena cittaṃ cittaṃ na paśyati | [BoCA, 9 17.2]
na chinatti yathātmānamasidhārā tathā manaḥ | [BoCA, 9 18.1]
ātmabhāvaṃ yathā dīpaḥ saṃprakāśayatīti cet | [BoCA, 9 18.2]
naiva prakāśyate dīpo yasmān na tamasāvṛtaḥ | [BoCA, 9 19.1]
na hi sphaṭikavan nīlaṃ nīlatve 'nyam apekṣate | [BoCA, 9 19.2]
tathā kiṃcit parāpekṣamanapekṣaṃ ca dṛśyate | [BoCA, 9 20.1]
anīlatve na tan nīlaṃ kuryādātmānamātmanā | [BoCA, 9 20.2]
nīlameva hi ko nīlaṃ kuryādātmānamātmanā | [BoCA, 9 21.1]
anīlatve na tan nīlaṃ kuryādātmānamātmanā | [BoCA, 9 21.2]
dīpaḥ prakāśata iti jñātvā jñānena kathyate | [BoCA, 9 22.1]
buddhiḥ prakāśata iti jñātvedaṃ kena kathyate | [BoCA, 9 22.2]
prakāśā vāprakāśā vā yadā dṛṣṭā na kenacit | [BoCA, 9 23.1]
vandhyāduhitṛlīleva kathyamānāpi sā mudhā | [BoCA, 9 23.2]
yadi nāsti svasaṃvittirvijñānaṃ smaryate katham | [BoCA, 9 24.1]
anyānubhūte sambandhāt smṛtirākhuviṣaṃ yathā | [BoCA, 9 24.2]
pratyayāntarayuktasya darśanāt svaṃ prakāśate | [BoCA, 9 25.1]
siddhāñjanavidherdṛṣṭo ghaṭo naivāñjanaṃ bhavet | [BoCA, 9 25.2]
yathā dṛṣṭaṃ śrutaṃ jñātaṃ naiveha pratiṣidhyate | [BoCA, 9 26.1]
satyataḥ kalpanā tv atra duḥkhaheturnivāryate | [BoCA, 9 26.2]
cittādanyā na māyā cen nāpyananyeti kalpyate | [BoCA, 9 27.1]
vastu cet sā kathaṃ nānyānanyā cen nāsti vastutaḥ | [BoCA, 9 27.2]
asatyapi yathā māyā dṛśyā draṣṭṛ tathā manaḥ | [BoCA, 9 28.1]
vastvāśrayaścet saṃsāraḥ so 'nyathākāśavad bhavet | [BoCA, 9 28.2]
vastvāśrayeṇābhāvasya kriyāvattvaṃ kathaṃ bhavet | [BoCA, 9 29.1]
asatsahāyamekaṃ hi cittamāpadyate tava | [BoCA, 9 29.2]
grāhyamuktaṃ yadā cittaṃ tadā sarve tathāgatāḥ | [BoCA, 9 30.1]
evaṃ ca ko guṇo labdhaścittamātre'pi kalpite | [BoCA, 9 30.2]
māyopamatve'pi jñāte kathaṃ kleśo nivartate | [BoCA, 9 31.1]
yadā māyāstriyāṃ rāgastatkarturapi jāyate | [BoCA, 9 31.2]
aprahīṇā hi tatkarturjñeyasaṃkleśavāsanā | [BoCA, 9 32.1]
taddṛṣṭikāle tasyāto durbalā śūnyavāsanā | [BoCA, 9 32.2]
śūnyatāvāsanādhānāddhīyate bhāvavāsanā | [BoCA, 9 33.1]
kiṃcin nāstīti cābhyāsāt sāpi paścāt prahīyate | [BoCA, 9 33.2]
yadā na labhyate bhāvo yo nāstīti prakalpyate | [BoCA, 9 34.1]
tadā nirāśrayo'bhāvaḥ kathaṃ tiṣṭhenmateḥ puraḥ | [BoCA, 9 34.2]
yadā na bhāvo nābhāvo mateḥ saṃtiṣṭhate puraḥ | [BoCA, 9 35.1]
tadānyagatyabhāvena nirālambā praśāmyate | [BoCA, 9 35.2]
cintāmaṇiḥ kalpataruryathecchāparipūraṇaḥ | [BoCA, 9 36.1]
vineyapraṇidhānābhyāṃ jinabimbaṃ tathekṣyate | [BoCA, 9 36.2]
yathā gāruḍikaḥ stambhaṃ sādhayitvā vinaśyati | [BoCA, 9 37.1]
sa tasmiṃściranaṣṭe'pi viṣādīnupaśāmayet | [BoCA, 9 37.2]
bodhicaryānurūpyeṇa jinastambho'pi sādhitaḥ | [BoCA, 9 38.1]
karoti sarvakāryāṇi bodhisattve'pi nirvṛte | [BoCA, 9 38.2]
acittake kṛtā pūjā kathaṃ phalavatī bhavet | [BoCA, 9 39.1]
tulyaiva paṭhyate yasmāttiṣṭhato nirvṛtasya ca | [BoCA, 9 39.2]
āgamāc ca phalaṃ tatra saṃvṛtyā tattvato'pi vā | [BoCA, 9 40.1]
satyabuddhe kṛtā pūjā saphaleti kathaṃ yathā | [BoCA, 9 40.2]
satyadarśanato muktiḥ śūnyatādarśanena kim | [BoCA, 9 41.1]
na vinānena mārgeṇa bodhirityāgamo yataḥ | [BoCA, 9 41.2]
nanvasiddhaṃ mahāyānaṃ kathaṃ siddhastvadāgamaḥ | [BoCA, 9 42.1]
yasmādubhayasiddho'sau na siddho'sau tavāditaḥ | [BoCA, 9 42.2]
yatpratyayā ca tatrāsthā mahāyāne'pi tāṃ kuru | [BoCA, 9 43.1]
anyobhayeṣṭasatyatve vedāderapi satyatā | [BoCA, 9 43.2]
savivādaṃ mahāyānamiti cedāgamaṃ tyaja | [BoCA, 9 44.1]
tīrthikaiḥ savivādatvāt svaiḥ paraiścāgamāntaram | [BoCA, 9 44.2]
śāsanaṃ bhikṣutāmūlaṃ bhikṣutaiva ca duḥkhitā | [BoCA, 9 45.1]
sāvalambanacittānāṃ nirvāṇamapi duḥsthitam | [BoCA, 9 45.2]
kleśaprahāṇān muktiścet tadanantaramastu sā | [BoCA, 9 46.1]
dṛṣṭaṃ ca teṣu sāmarthyaṃ niḥkleśasyāpi karmaṇaḥ | [BoCA, 9 46.2]
tṛṣṇā tāvadupādānaṃ nāsti cet sampradhāryate | [BoCA, 9 47.1]
kimakliṣṭāpi tṛṣṇaiṣāṃ nāsti sammohavat satī | [BoCA, 9 47.2]
vedanāpratyayā tṛṣṇā vedanaiṣāṃ ca vidyate | [BoCA, 9 48.1]
sālambanena cittena sthātavyaṃ yatra tatra vā | [BoCA, 9 48.2]
vinā śūnyatayā cittaṃ baddhamutpadyate punaḥ | [BoCA, 9 49.1]
yathāsaṃjñisamāpattau bhāvayettena śūnyatām | [BoCA, 9 49.2]
yatsūtre'vataredvākyaṃ tac ced buddhoktamiṣyate | [BoCA, 9 50.1]
mahāyānaṃ bhavatsūtraiḥ prāyastulyaṃ na kiṃ matam | [BoCA, 9 50.2]
ekenāgamyamānena sakalaṃ yadi doṣavat | [BoCA, 9 51.1]
ekena sūtratulyena kiṃ na sarvaṃ jinoditam | [BoCA, 9 51.2]
mahākāśyapamukhyaiśca yadvākyaṃ nāvagāhyate | [BoCA, 9 52.1]
tattvayānavabuddhatvād agrāhyaṃ kaḥ kariṣyati | [BoCA, 9 52.2]
saktitrāsāt tv anirmuktyā saṃsāre sidhyati sthitiḥ | [BoCA, 9 53.1]
mohena duḥkhināmarthe śūnyatāyā idaṃ phalam | [BoCA, 9 53.2]
tadevaṃ śūnyatāpakṣe dūṣaṇaṃ nopapadyate | [BoCA, 9 54.1]
tasmān nirvicikitsena bhāvanīyaiva śūnyatā | [BoCA, 9 54.2]
kleśajñeyāvṛtitamaḥ pratipakṣo hi śūnyatā | [BoCA, 9 55.1]
śīghraṃ sarvajñatākāmo na bhāvayati tāṃ katham | [BoCA, 9 55.2]
yad duḥkhajananaṃ vastu trāsastasmāt prajāyatām | [BoCA, 9 56.1]
śūnyatā duḥkhaśamanī tataḥ kiṃ jāyate bhayam | [BoCA, 9 56.2]
yatastato vāstu bhayaṃ yadyahaṃ nāma kiṃcana | [BoCA, 9 57.1]
ahameva na kiṃcic ced bhayaṃ kasya bhaviṣyati | [BoCA, 9 57.2]
dantakeśanakhā nāhaṃ nāsthi nāpyasmi śoṇitam | [BoCA, 9 58.1]
na siṃhāṇaṃ na ca śleṣmā na pūyaṃ lasikāpi vā | [BoCA, 9 58.2]
nāhaṃ vasā na ca svedo na medo'ntrāṇi nāpyaham | [BoCA, 9 59.1]
na cāhamantranirguṇḍī gūthamūtramahaṃ na ca | [BoCA, 9 59.2]
nāhaṃ māṃsaṃ na ca snāyurnoṣmā vāyurahaṃ na ca | [BoCA, 9 60.1]
na ca chidrāṇyahaṃ nāpi ṣaḍvijñānāni sarvathā | [BoCA, 9 60.2]
śabdajñānaṃ yadi tadā śabdo gṛhyeta sarvadā | [BoCA, 9 61.1]
jñeyaṃ vinā tu kiṃ vetti yena jñānaṃ nirucyate | [BoCA, 9 61.2]
ajānānaṃ yadi jñānaṃ kāṣṭhaṃ jñānaṃ prasajyate | [BoCA, 9 62.1]
tenāsaṃnihitajñeyaṃ jñānaṃ nāstīti niścayaḥ | [BoCA, 9 62.2]
tadeva rūpaṃ jānāti tadā kiṃ na śṛṇotyapi | [BoCA, 9 63.1]
śabdasyāsaṃnidhānāc cet tatas taj jñānam apyasat | [BoCA, 9 63.2]
śabdagrahaṇarūpaṃ yattadrūpagrahaṇaṃ katham | [BoCA, 9 64.1]
ekaḥ pitā ca putraśca kalpyate na tu tattvataḥ | [BoCA, 9 64.2]
sattvaṃ rajastamo vāpi na putro na pitā yataḥ | [BoCA, 9 65.1]
śabdagrahaṇayuktastu svabhāvastasya nekṣyate | [BoCA, 9 65.2]
tadevānyena rūpeṇa naṭavat so 'pyaśāśvataḥ | [BoCA, 9 66.1]
sa evānyasvabhāvaścedapūrveyaṃ tadekatā | [BoCA, 9 66.2]
anyadrūpamasatyaṃ cen nijaṃ tadrūpamucyatām | [BoCA, 9 67.1]
jñānatā cet tataḥ sarvapuṃsāmaikyaṃ prasajyate | [BoCA, 9 67.2]
cetanācetane caikyaṃ tayoryenāstitā samā | [BoCA, 9 68.1]
viśeṣaśca yadā mithyā kaḥ sādṛśyāśrayastadā | [BoCA, 9 68.2]
acetanaśca naivāhamacaitanyātpaṭādivat | [BoCA, 9 69.1]
atha jñaścetanāyogādajño naṣṭaḥ prasajyate | [BoCA, 9 69.2]
athāvikṛta evātmā caitanyenāsya kiṃ kṛtam | [BoCA, 9 70.1]
ajñasya niṣkriyasyaivamākāśasyātmatā matā | [BoCA, 9 70.2]
na karmaphalasambandho yuktaścedātmanā vinā | [BoCA, 9 71.1]
karma kṛtvā vinaṣṭe hi phalaṃ kasya bhaviṣyati | [BoCA, 9 71.2]
dvayorapyāvayoḥ siddhe bhinnādhāre kriyāphale | [BoCA, 9 72.1]
nirvyāpāraśca tatrātmetyatra vādo vṛthā nanu | [BoCA, 9 72.2]
hetumān phalayogīti dṛśyate naiṣa sambhavaḥ | [BoCA, 9 73.1]
saṃtānasyaikyamāśritya kartā bhokteti deśitam | [BoCA, 9 73.2]
atītānāgataṃ cittaṃ nāhaṃ taddhi na vidyate | [BoCA, 9 74.1]
athotpannamahaṃ cittaṃ naṣṭe'sminnāstyahaṃ punaḥ | [BoCA, 9 74.2]
yathaiva kadalīstambho na kaścid bhāgaśaḥ kṛtaḥ | [BoCA, 9 75.1]
tathāhamapyasadbhūto mṛgyamāṇo vicārataḥ | [BoCA, 9 75.2]
yadi sattvo na vidyeta kasyopari kṛpeti cet | [BoCA, 9 76.1]
kāryārthamabhyupetena yo mohena prakalpitaḥ | [BoCA, 9 76.2]
kāryaṃ kasya na cetsattvaḥ satyamīhā tu mohataḥ | [BoCA, 9 77.1]
duḥkhavyupaśamārthaṃ tu kāryamoho na vāryate | [BoCA, 9 77.2]
duḥkhaheturahaṃkāra ātmamohāttu vardhate | [BoCA, 9 78.1]
tato'pi na nivartyaścet varaṃ nairātmyabhāvanā | [BoCA, 9 78.2]
kāyo na pādau na jaṅghā norū kāyaḥ kaṭirna ca | [BoCA, 9 79.1]
nodaraṃ nāpyayaṃ pṛṣṭhaṃ noro bāhū na cāpi saḥ | [BoCA, 9 79.2]
na hastau nāpyayaṃ pārśvau na kakṣau nāṃsalakṣaṇaḥ | [BoCA, 9 80.1]
na grīvā na śiraḥ kāyaḥ kāyo'tra kataraḥ punaḥ | [BoCA, 9 80.2]
yadi sarveṣu kāyo 'tham ekadeśena vartate | [BoCA, 9 81.1]
aṃśā aṃśeṣu vartante sa ca kutra svayaṃ sthitaḥ | [BoCA, 9 81.2]
sarvātmanā cetsarvatra sthitaḥ kāyaḥ karādiṣu | [BoCA, 9 82.1]
kāyāstāvanta eva syur yāvantas te karādayaḥ | [BoCA, 9 82.2]
naivāntarna bahiḥ kāyaḥ kathaṃ kāyaḥ karādiṣu | [BoCA, 9 83.1]
karādibhyaḥ pṛthaṅnāsti kathaṃ nu khalu vidyate | [BoCA, 9 83.2]
tan nāsti kāyo mohāttu kāyabuddhiḥ karādiṣu | [BoCA, 9 84.1]
saṃniveśaviśeṣeṇa sthānau puruṣabuddhivat | [BoCA, 9 84.2]
yāvatpratyayasāmagrī tāvatkāyaḥ pumāniva | [BoCA, 9 85.1]
evaṃ karādau sā yāvattāvatkāyo'tra dṛśyate | [BoCA, 9 85.2]
evamaṅgulipuñjatvātpādo'pi kataro bhavet | [BoCA, 9 86.1]
so 'pi parvasamūhatvātparvāpi svāṃśabhedataḥ | [BoCA, 9 86.2]
aṃśā apyaṇubhedena so 'py aṇur digvibhāgataḥ | [BoCA, 9 87.1]
digvibhāgo niraṃśatvād ākāśaṃ tena nāstyaṇuḥ | [BoCA, 9 87.2]
evaṃ svapnopame rūpe ko rajyeta vicārakaḥ | [BoCA, 9 88.1]
kāyaścaivaṃ yadā nāsti tadā kā strī pumāṃśca kaḥ | [BoCA, 9 88.2]
yadyasti duḥkhaṃ tattvena prahṛṣṭān kiṃ na bādhate | [BoCA, 9 89.1]
śokādyārtāya mṛṣṭādi sukhaṃ cetkiṃ na rocate | [BoCA, 9 89.2]
balīyasābhibhūtatvādyadi tan nānubhūyate | [BoCA, 9 90.1]
vedanātvaṃ kathaṃ tasya yasya nānubhavātmatā | [BoCA, 9 90.2]
asti sūkṣmatayā duḥkhaṃ sthaulyaṃ tasya hṛtaṃ nanu | [BoCA, 9 91.1]
tuṣṭimātrāparā cet syāt tasmāt sāpy asya sūkṣmatā | [BoCA, 9 91.2]
viruddhapratyayotpattau duḥkhasyānudayo yadi | [BoCA, 9 92.1]
kalpanābhiniveśo hi vedanetyāgataṃ nanu | [BoCA, 9 92.2]
ataeva vicāro'yaṃ pratipakṣo'sya bhāvyate | [BoCA, 9 93.1]
vikalpakṣetrasambhūtadhyānāhārā hi yoginaḥ | [BoCA, 9 93.2]
sāntarāv indriyārthau cetsaṃsargaḥ kuta etayoḥ | [BoCA, 9 94.1]
nirantaratve'pyekatvaṃ kasya kenāstu saṃgatiḥ | [BoCA, 9 94.2]
nāṇoraṇau praveśo'sti nirākāśaḥ samaśca saḥ | [BoCA, 9 95.1]
apraveśe na miśratvamamiśratve na saṃgatiḥ | [BoCA, 9 95.2]
niraṃśasya ca saṃsargaḥ kathaṃ nāmopapadyate | [BoCA, 9 96.1]
saṃsarge ca niraṃśatvaṃ yadi dṛṣṭaṃ nidarśaya | [BoCA, 9 96.2]
vijñānasya tv amūrtasya saṃsargo naiva yujyate | [BoCA, 9 97.1]
samūhasyāpyavastutvādyathā pūrvaṃ vicāritam | [BoCA, 9 97.2]
tadevaṃ sparśanābhāve vedanāsaṃbhavaḥ kutaḥ | [BoCA, 9 98.1]
kimarthamayamāyāsaḥ bādhā kasya kuto bhavet | [BoCA, 9 98.2]
yadā na vedakaḥ kaścidvedanā ca na vidyate | [BoCA, 9 99.1]
tadāvasthāmimāṃ dṛṣṭvā tṛṣṇe kiṃ na vidīryase | [BoCA, 9 99.2]
dṛśyate spṛśyate cāpi svapnamāyopamātmanā | [BoCA, 9 100.1]
cittena sahajātatvādvedanā tena nekṣyate | [BoCA, 9 100.2]
pūrvaṃ paścāc ca jātena smaryate nānubhūyate | [BoCA, 9 101.1]
svātmānaṃ nānubhavati na cānyenānubhūyate | [BoCA, 9 101.2]
na cāsti vedakaḥ kaścidvedanāto na tattvataḥ | [BoCA, 9 102.1]
nirātmake kalāpe'smin ka eva bādhyate'nayā | [BoCA, 9 102.2]
nendriyeṣu na rūpādau nāntarāle manaḥ sthitam | [BoCA, 9 103.1]
nāpyantarna bahiścittamanyatrāpi na labhyate | [BoCA, 9 103.2]
yan na kāye na cānyatra na miśraṃ na pṛthak kvacit | [BoCA, 9 104.1]
tan na kiṃcidataḥ sattvāḥ prakṛtyā parinirvṛtāḥ | [BoCA, 9 104.2]
jñeyātpūrvaṃ yadi jñānaṃ kimālambyāsya sambhavaḥ | [BoCA, 9 105.1]
jñeyena saha cej jñānaṃ kimālambyāsya sambhavaḥ | [BoCA, 9 105.2]
atha jñeyādbhavetpaścāttadā jñānaṃ kuto bhavet | [BoCA, 9 106.1]
evaṃ ca sarvadharmāṇāmutpattirnāvasīyate | [BoCA, 9 106.2]
yadyevaṃ saṃvṛtirnāsti tataḥ satyadvayaṃ kutaḥ | [BoCA, 9 107.1]
atha sāpyanyasaṃvṛtyā syātsattvo nirvṛtaḥ kutaḥ | [BoCA, 9 107.2]
paracittavikalpo'sau svasaṃvṛtyā tu nāsti saḥ | [BoCA, 9 108.1]
sa paścān niyataḥ so 'sti na cen nāstyeva saṃvṛtiḥ | [BoCA, 9 108.2]
kalpanā kalpitaṃ ceti dvayam anyonyaniśritam | [BoCA, 9 109.1]
yathāprasiddhamāśritya vicāraḥ sarva ucyate | [BoCA, 9 109.2]
vicāritena tu yadā vicāreṇa vicāryate | [BoCA, 9 110.1]
tadānavasthā tasyāpi vicārasya vicāraṇāt | [BoCA, 9 110.2]
vicārite vicārye tu vicārasyāsti nāśrayaḥ | [BoCA, 9 111.1]
nirāśrayatvān nodeti tac ca nirvāṇamucyate | [BoCA, 9 111.2]
yasya tv etaddvayaṃ satyaṃ sa evātyantaduḥsthitaḥ | [BoCA, 9 112.1]
yadi jñānavaśādartho jñānāstitve tu kā gatiḥ | [BoCA, 9 112.2]
atha jñeyavaśāj jñānaṃ jñeyāstitve tu kā gatiḥ | [BoCA, 9 113.1]
athānyonyavaśātsattvamabhāvaḥ syād dvayorapi | [BoCA, 9 113.2]
pitā cen na vinā putrātkutaḥ putrasya sambhavaḥ | [BoCA, 9 114.1]
putrābhāve pitā nāsti tathā sattvaṃ tayor dvayoḥ | [BoCA, 9 114.2]
aṅkuro jāyate bījādbījaṃ tenaiva sūcyate | [BoCA, 9 115.1]
jñeyāj jñānena jātena tatsattā kiṃ na gamyate | [BoCA, 9 115.2]
aṅkurādanyato jñānādbījamastīti gamyate | [BoCA, 9 116.1]
jñānāstitvaṃ kuto jñātaṃ jñeyaṃ yattena gamyate | [BoCA, 9 116.2]
lokaḥ pratyakṣatastāvatsarvaṃ hetumudīkṣate | [BoCA, 9 117.1]
padmanālādibhedo hi hetubhedena jāyate | [BoCA, 9 117.2]
kiṃkṛto hetubhedaścetpūrvahetuprabhedataḥ | [BoCA, 9 118.1]
kasmāc cetphalado hetuḥ pūrvahetuprabhāvataḥ | [BoCA, 9 118.2]
īśvaro jagato hetuḥ vada kastāvadīśvaraḥ | [BoCA, 9 119.1]
bhūtāni cedbhavatvevaṃ nāmamātre'pi kiṃ śramaḥ | [BoCA, 9 119.2]
api tv aneke 'nityāśca niśceṣṭā na ca devatāḥ | [BoCA, 9 120.1]
laṅghyāś cāśucayaścaiva kṣmādayo na sa īśvaraḥ | [BoCA, 9 120.2]
nākāśamīśo'ceṣṭatvāt nātmā pūrvaniṣedhataḥ | [BoCA, 9 121.1]
acintyasya ca kartṛtvam apyacintyaṃ kimucyate | [BoCA, 9 121.2]
tena kiṃ sraṣṭumiṣṭaṃ ca ātmā cet nanvasau dhruvaḥ | [BoCA, 9 122.1]
kṣmādisvabhāva īśaśca jñānaṃ jñeyādanādi ca | [BoCA, 9 122.2]
karmaṇaḥ sukhaduḥkhe ca vada kiṃ tena nirmitam | [BoCA, 9 123.1]
hetorādirna cedasti phalasyādiḥ kuto bhavet | [BoCA, 9 123.2]
kasmātsadā na kurute na hi so 'nyamapekṣate | [BoCA, 9 124.1]
tenākṛto'nyo nāstyeva tenāsau kimapekṣatām | [BoCA, 9 124.2]
apekṣate cetsāmagrīṃ heturna punarīśvaraḥ | [BoCA, 9 125.1]
nākartum īśaḥ sāmagryāṃ na kartuṃ tadabhāvataḥ | [BoCA, 9 125.2]
karoty anicchann īśaś cet parāyattaḥ prasajyate | [BoCA, 9 126.1]
icchann apīcchāyattaḥ syāt kurvataḥ kuta īśatā | [BoCA, 9 126.2]
ye 'pi nityānaṇūnāhuste'pi pūrvaṃ nivāritāḥ | [BoCA, 9 127.1]
sāṃkhyāḥ pradhānamicchanti nityaṃ lokasya kāraṇam | [BoCA, 9 127.2]
sattvaṃ rajastamaśceti guṇā aviṣamasthitāḥ | [BoCA, 9 128.1]
pradhānamiti kathyante viṣamairjagaducyate | [BoCA, 9 128.2]
ekasya trisvabhāvatvamayuktaṃ tena nāsti tat | [BoCA, 9 129.1]
evaṃ guṇā na vidyante pratyekaṃ te 'pi hi tridhā | [BoCA, 9 129.2]
guṇābhāve ca śabdāderastitvamatidūrataḥ | [BoCA, 9 130.1]
acetane ca vastrādau sukhāderapyasaṃbhavaḥ | [BoCA, 9 130.2]
taddheturūpā bhāvāścen nanu bhāvā vicāritāḥ | [BoCA, 9 131.1]
sukhādyeva ca te hetuḥ na ca tasmātpaṭādayaḥ | [BoCA, 9 131.2]
paṭādestu sukhādi syāttadabhāvātsukhādyasat | [BoCA, 9 132.1]
sukhādīnāṃ ca nityatvaṃ kadācin nopalabhyate | [BoCA, 9 132.2]
satyāmeva sukhavyaktau saṃvittiḥ kiṃ na gṛhyate | [BoCA, 9 133.1]
tadeva sūkṣmatāṃ yāti sthūlaṃ sūkṣmaṃ ca tatkatham | [BoCA, 9 133.2]
sthaulyaṃ tyaktvā bhavetsūkṣmamanitye sthaulyasūkṣmate | [BoCA, 9 134.1]
sarvasya vastunastadvatkiṃ nānityatvam iṣyate | [BoCA, 9 134.2]
na sthaulyaṃ cetsukhādanyat sukhasyānityatā sphuṭam | [BoCA, 9 135.1]
nāsadutpadyate kiṃcidasattvāditi cenmatam | [BoCA, 9 135.2]
vyaktasyāsata utpattirakāmasyāpi te sthitā | [BoCA, 9 136.1]
annādo'medhyabhakṣaḥ syāt phalaṃ hetau yadi sthitam | [BoCA, 9 136.2]
paṭārgheṇaiva karpāsabījaṃ krītvā nivasyatām | [BoCA, 9 137.1]
mohāc cen nekṣate lokaḥ tattvajñasyāpi sā sthitiḥ | [BoCA, 9 137.2]
lokasyāpi ca tajjñānam asti kasmān na paśyati | [BoCA, 9 138.1]
lokāpramāṇatāyāṃ cet vyaktadarśanamapyasat | [BoCA, 9 138.2]
pramāṇamapramāṇaṃ cen nanu tatpramitaṃ mṛṣā | [BoCA, 9 139.1]
tattvataḥ śūnyatā tasmādbhāvānāṃ nopapadyate | [BoCA, 9 139.2]
kalpitaṃ bhāvam aspṛṣṭvā tadabhāvo na gṛhyate | [BoCA, 9 140.1]
tasmādbhāvo mṛṣā yo hi tasyābhāvaḥ sphuṭaṃ mṛṣā | [BoCA, 9 140.2]
tasmātsvapne sute naṣṭe sa nāstīti vikalpanā | [BoCA, 9 141.1]
tadbhāvakalpanotpādaṃ vibadhnāti mṛṣā ca sā | [BoCA, 9 141.2]
tasmādevaṃ vicāreṇa nāsti kiṃcidahetutaḥ | [BoCA, 9 142.1]
na ca vyastasamasteṣu pratyayeṣu vyavasthitam | [BoCA, 9 142.2]
anyato nāpi cāyātaṃ na tiṣṭhati na gacchati | [BoCA, 9 143.1]
māyātaḥ ko viśeṣo'sya yanmūḍhaiḥ satyataḥ kṛtam | [BoCA, 9 143.2]
māyayā nirmitaṃ yac ca hetubhir yac ca nirmitam | [BoCA, 9 144.1]
āyāti tatkutaḥ kutra yāti ceti nirūpyatām | [BoCA, 9 144.2]
yadanyasaṃnidhānena dṛṣṭaṃ na tadabhāvataḥ | [BoCA, 9 145.1]
pratibimbasame tasmin kṛtrime satyatā katham | [BoCA, 9 145.2]
vidyamānasya bhāvasya hetunā kiṃ prayojanam | [BoCA, 9 146.1]
athāpyavidyamāno 'sau hetunā kiṃ prayojanam | [BoCA, 9 146.2]
nābhāvasya vikāro'sti hetukoṭiśatairapi | [BoCA, 9 147.1]
tadavasthaḥ kathaṃ bhāvaḥ ko vānyo bhāvatāṃ gataḥ | [BoCA, 9 147.2]
nābhāvakāle bhāvaścetkadā bhāvo bhaviṣyati | [BoCA, 9 148.1]
nājātena hi bhāvena so 'bhāvo 'pagamiṣyati | [BoCA, 9 148.2]
na cānapagate 'bhāve bhāvāvasarasambhavaḥ | [BoCA, 9 149.1]
bhāvaścābhāvatāṃ naiti dvisvabhāvaprasaṅgataḥ | [BoCA, 9 149.2]
evaṃ ca na virodho'sti na ca bhāvo'sti sarvadā | [BoCA, 9 150.1]
ajātamaniruddhaṃ ca tasmātsarvamidaṃ jagat | [BoCA, 9 150.2]
svapnopamāstu gatayo vicāre kadalīsamāḥ | [BoCA, 9 151.1]
nirvṛtānirvṛtānāṃ ca viśeṣo nāsti vastutaḥ | [BoCA, 9 151.2]
evaṃ śūnyeṣu dharmeṣu kiṃ labdhaṃ kiṃ hṛtaṃ bhavet | [BoCA, 9 152.1]
satkṛtaḥ paribhūto vā kena kaḥ sambhaviṣyati | [BoCA, 9 152.2]
kutaḥ sukhaṃ vā duḥkhaṃ vā kiṃ priyaṃ vā kimapriyam | [BoCA, 9 153.1]
kā tṛṣṇā kutra sā tṛṣṇā mṛgyamāṇā svabhāvataḥ | [BoCA, 9 153.2]
vicāre jīvalokaḥ kaḥ ko nāmātra mariṣyati | [BoCA, 9 154.1]
ko bhaviṣyati ko bhūtaḥ ko bandhuḥ kasya kaḥ suhṛt | [BoCA, 9 154.2]
sarvamākāśasaṃkāśaṃ parigṛhṇantu madvidhāḥ | [BoCA, 9 155.1]
prakupyanti prahṛṣyanti kalahotsavahetubhiḥ | [BoCA, 9 155.2]
śokāyāsairviṣādaiśca mithaśchedanabhedanaiḥ | [BoCA, 9 156.1]
yāpayanti sukṛcchreṇa pāpairātmasukhecchavaḥ | [BoCA, 9 156.2]
mṛtāḥ patantyapāyeṣu dīrghatīvravyatheṣu ca | [BoCA, 9 157.1]
āgatyāgatya sugatiṃ bhūtvā bhūtvā sukhocitāḥ | [BoCA, 9 157.2]
bhave bahuprapātaśca tatra cāsattvamīdṛśam | [BoCA, 9 158.1]
tatrānyonyavirodhaśca na bhavettattvamīdṛśam | [BoCA, 9 158.2]
tatra cānupamāstīvrā anantaduḥkhasāgarāḥ | [BoCA, 9 159.1]
tatraivam alpabalatā tatrāpyalpatvamāyuṣaḥ | [BoCA, 9 159.2]
tatrāpi jīvitārogyavyāpāraiḥ kṣutklamaśramaiḥ | [BoCA, 9 160.1]
nidrayopadravairbālasaṃsargairniṣphalaistathā | [BoCA, 9 160.2]
vṛthaivāyurvahatyāśu vivekastu sudurlabhaḥ | [BoCA, 9 161.1]
tatrāpyabhyastavikṣepanivāraṇagatiḥ kutaḥ | [BoCA, 9 161.2]
tatrāpi māro yatate mahāpāyaprapātane | [BoCA, 9 162.1]
tatrāsanmārgabāhulyādvicikitsā ca durjayā | [BoCA, 9 162.2]
punaśca kṣaṇadaurlabhyaṃ buddhotpādo'tidurlabhaḥ | [BoCA, 9 163.1]
kleśaugho durnivāraścetyaho duḥkhaparamparā | [BoCA, 9 163.2]
aho batātiśocyatvameṣāṃ duḥkhaughavartinām | [BoCA, 9 164.1]
ye nekṣante svadauḥsthityam evam apyatiduḥsthitāḥ | [BoCA, 9 164.2]
snātvā snātvā yathā kaścidviśedvahniṃ muhurmuhuḥ | [BoCA, 9 165.1]
svasausthityaṃ ca manyanta evamapyatiduḥsthitāḥ | [BoCA, 9 165.2]
ajarāmaralīlānāmevaṃ viharatāṃ satām | [BoCA, 9 166.1]
āyāsyantyāpado ghorāḥ kṛtvā maraṇamagrataḥ | [BoCA, 9 166.2]
evaṃ duḥkhāgnitaptānāṃ śāntiṃ kuryāmahaṃ kadā | [BoCA, 9 167.1]
puṇyameghasamudbhūtaiḥ sukhopakaraṇaiḥ svakaiḥ | [BoCA, 9 167.2]
kadopalambhadṛṣṭibhyo deśayiṣyāmi śūnyatām | [BoCA, 9 168.1]
saṃvṛtyānupalambhena puṇyasambhāramādarāt | [BoCA, 9 168.2]
{BoCA, 10}
bodhicaryāvatāraṃ me yadvicintayataḥ śubham | [BoCA, 10 1.1]
tena sarvaṃ janāḥ santu bodhicaryā vibhūṣaṇāḥ | [BoCA, 10 1.2]
sarvāsu dikṣu yāvantaḥ kāyacittavyathāturāḥ | [BoCA, 10 2.1]
te prāpnuvantu matpuṇyaiḥ sukhaprāmodyasāgarān | [BoCA, 10 2.2]
āsaṃsāraṃ sukhajyānir mā bhūt teṣāṃ kadācana | [BoCA, 10 3.1]
bodhisattvasukhaṃ prāptuṃ bhavatyavirataṃ jagat | [BoCA, 10 3.2]
yāvanto nārakāḥ kecidvidyante lokadhātuṣu | [BoCA, 10 4.1]
sukhāvatī sukhāmodairmodantāṃ teṣu dehinaḥ | [BoCA, 10 4.2]
śītārtāḥ prāpnuvantūṣṇam uṣṇārtāḥ santu śītalāḥ | [BoCA, 10 5.1]
bodhisattvamahāmeghasambhavairjalasāgaraiḥ | [BoCA, 10 5.2]
asipattravanaṃ teṣāṃ syān nandanavanadyutiḥ | [BoCA, 10 6.1]
kūṭaśālmalīvṛkṣāśca jāyantāṃ kalpapādapāḥ | [BoCA, 10 6.2]
sarobhirudyāmasarojagandhairbhavantu hṛdyāḥ narakapradeśāḥ | [BoCA, 10 7.2]
so 'ṅgārarāśir maṇirāśirastu taptā ca bhūḥ sphāṭikakuṭṭimaṃ syāt | [BoCA, 10 8.1]
bhavantu saṃghātamahīdharāśca pūjāvimānāḥ sugataprapūrṇāḥ | [BoCA, 10 8.2]
aṅgārataptopalaśastravṛṣṭiradyaprabhṛtyastu ca puṣpavṛṣṭiḥ | [BoCA, 10 9.1]
tacchastrayuddhaṃ ca paraspareṇa krīḍārthamadyāstu ca puṣpayuddham | [BoCA, 10 9.2]
patitasakalamāṃsāḥ kundavarṇāsthidehā dahanasamajalāyāṃ vaitaraṇyāṃ nimagnāḥ | [BoCA, 10 10.1]
mama kuśalabalena prāptadivyātmabhāvāḥ saha suravanitābhiḥ santu mandākinīsthāḥ | [BoCA, 10 10.2]
trastāḥ paśyantvakasmādiha yamapuruṣāḥ kākagṛdhrāśca ghorāḥ dhvāntaṃ dhvastaṃ samantāt sukharatijananī kasya saumyā prabheyam | [BoCA, 10 11.1]
ityūrdhvaṃ prekṣamāṇā gaganatalagataṃ vajrapāṇiṃ jvalantaṃ dṛṣṭvā prāmodyavegād vyapagataduritā yāṃtu tenaiva sārdham | [BoCA, 10 11.2]
patatu kamalavṛṣṭirgandhapānīyamiśrācchamiti narakavahniṃ dṛśyate nāśayantī | [BoCA, 10 12.1]
kimidamiti sukhenāhlāditaṃ nāma kasmād bhavatu kamalapāṇerdarśanaṃ nārakāṇām | [BoCA, 10 12.2]
āyātāyāta śīghraṃ bhayamapanayata bhrātaro jīvitāḥ smaḥ samprāpto'smākameṣa jvaladabhayakaraḥ ko 'pi cīrī kumāraḥ | [BoCA, 10 13.1]
sarvaṃ yasyānubhāvād vyasanamapagataṃ prītivegāḥ pravṛttāḥ jātaṃ sambodhicittaṃ sakalajanaparitrāṇamātā dayā ca | [BoCA, 10 13.2]
paśyantvenaṃ bhavantaḥ suraśatamukuṭairarcyamānāṅghripadmaṃ kāruṇyādārdradṛṣṭiṃ śirasi nipatitānekapuṣpaughavṛṣṭim | [BoCA, 10 14.1]
kūṭāgārairmanojñaiḥ stutimukharasurastrīsahasropagītair dṛṣṭvāgre mañjughoṣaṃ bhavatu kalakalaḥ sāmprataṃ nārakāṇām | [BoCA, 10 14.2]
iti matkuśalaiḥ samantabhadrapramukhān āvṛtabodhisattvameghān | [BoCA, 10 15.1]
sukhaśītasugandhavātavṛṣṭīnabhinandantu vilokya nārakāste | [BoCA, 10 15.2]
śāmyantu vedanāstīvrā nārakāṇāṃ bhayāni ca | [BoCA, 10 16.1]
durgatibhyo vimucyantāṃ sarvadurgativāsinaḥ | [BoCA, 10 16.2]
anyonyabhakṣaṇabhayaṃ tiraścāmapagacchatu | [BoCA, 10 17.1]
bhavantu sukhinaḥ pretā yathottarakurau narāḥ | [BoCA, 10 17.2]
saṃtarpyantāṃ pretāḥ snāpyantāṃ śītalā bhavantu sadā | [BoCA, 10 18.1]
āryāvalokiteśvarakaragalitakṣīradhārābhiḥ | [BoCA, 10 18.2]
andhāḥ paśyantu rūpāṇi śṛṇvantu badhirāḥ sadā | [BoCA, 10 19.1]
garbhiṇyaśca prasūyantāṃ māyādevīva nirvyathāḥ | [BoCA, 10 19.2]
vastrabhojanapānīyaṃ srakcandanavibhūṣaṇam | [BoCA, 10 20.1]
mano'bhilaṣitaṃ sarvaṃ labhantāṃ hitasaṃhitam | [BoCA, 10 20.2]
bhītāśca nirbhayāḥ santu śokārtāḥ prītilābhinaḥ | [BoCA, 10 21.1]
udvignāśca nirudvegā dhṛtimanto bhavantu ca | [BoCA, 10 21.2]
ārogyaṃ rogiṇāmastu mucyantāṃ sarvabandhanāt | [BoCA, 10 22.1]
durbalā balinaḥ santu snigdhacittāḥ parasparam | [BoCA, 10 22.2]
sarvā diśaḥ śivāḥ santu sarveṣāṃ pathivartinām | [BoCA, 10 23.1]
yena kāryeṇa gacchanti tadupāyena sidhyatu | [BoCA, 10 23.2]
nauyānayātrārūḍhāśca santu siddhamanorathāḥ | [BoCA, 10 24.1]
kṣemeṇa kūlamāsādya ramantāṃ saha bandhubhiḥ | [BoCA, 10 24.2]
kāntāronmārgapatitā labhantāṃ sārthasaṃhatim | [BoCA, 10 25.1]
aśrameṇa ca gacchantu cauravyāghrādinirbhayāḥ | [BoCA, 10 25.2]
suptamattapramattānāṃ vyādhyāraṇyādisaṃkaṭe | [BoCA, 10 26.1]
anāthabālavṛddhānāṃ rakṣāṃ kurvantu devatāḥ | [BoCA, 10 26.2]
sarvākṣaṇavinirmuktāḥ śraddhāprajñākṛpānvitāḥ | [BoCA, 10 27.1]
ākārācārasampannāḥ santu jātismarāḥ sadā | [BoCA, 10 27.2]
bhavantvakṣayakośāśca yāvan naganagañjavat | [BoCA, 10 28.1]
nirdvaṃdvā nirupāyāstāḥ santu svādhīnavṛttayaḥ | [BoCA, 10 28.2]
alpaujasaśca ye sattvāste bhavantu mahaujasaḥ | [BoCA, 10 29.1]
bhavantu rūpasampannā ye virūpāstapasvinaḥ | [BoCA, 10 29.2]
yāḥ kāścana striyo loke puruṣatvaṃ vrajantu tāḥ | [BoCA, 10 30.1]
prāpnuvantu ca tāṃ nīcā hatamānā bhavantu ca | [BoCA, 10 30.2]
anena mama puṇyena sarvasattvā aśeṣataḥ | [BoCA, 10 31.1]
viramya sarvapāpebhyaḥ kurvantu kuśalaṃ sadā | [BoCA, 10 31.2]
bodhicittāvirahitā bodhicaryāparāyaṇāḥ | [BoCA, 10 32.1]
buddhaiḥ parigṛhītāśca mārakarmavivarjitāḥ | [BoCA, 10 32.2]
aprameyāyuṣaścaiva sarvasattvā bhavantu te | [BoCA, 10 33.1]
nityaṃ jīvantu sukhitā mṛtyuśabdo'pi naśyatu | [BoCA, 10 33.2]
ramyāḥ kalpadrumodyānaiḥ diśaḥ sarvā bhavantu ca | [BoCA, 10 34.1]
buddhabuddhātmajākīrṇā dharmadhvanimanoharaiḥ | [BoCA, 10 34.2]
śarkarādivyapetā ca samā pāṇitalopamā | [BoCA, 10 35.1]
mṛdvī ca vaidūryamayī bhūmiḥ sarvatra tiṣṭhatu | [BoCA, 10 35.2]
bodhisattvamahāparṣanmaṇḍalāni samantataḥ | [BoCA, 10 36.1]
niṣīdantu svaśobhābhir maṇḍayantu mahītalam | [BoCA, 10 36.2]
pakṣibhyaḥ sarvavṛkṣebhyo raśmibhyo gaganādapi | [BoCA, 10 37.1]
dharmadhvaniraviśrāmaṃ śrūyatāṃ sarvadehibhiḥ | [BoCA, 10 37.2]
buddhabuddhasutair nityaṃ labhantāṃ te samāgamam | [BoCA, 10 38.1]
pūjāmeghairanantaiśca pūjayantu jagadgurum | [BoCA, 10 38.2]
devo varṣatu kālena śasyasampattirastu ca | [BoCA, 10 39.1]
sphīto bhavatu lokaśca rājā bhavatu dhārmikaḥ | [BoCA, 10 39.2]
śaktā bhavantu cauṣadhyo mantrāḥ sidhyantu jāpinām | [BoCA, 10 40.1]
bhavantu karuṇāviṣṭā ḍākinīrākṣasādayaḥ | [BoCA, 10 40.2]
mā kaścidduḥkhitaḥ sattvo mā pāpī mā ca rogitaḥ | [BoCA, 10 41.1]
mā hīnaḥ paribhūto vā mā bhūt kaścic ca durmanāḥ | [BoCA, 10 41.2]
pāṭhasvādhyāyakalilā vihārāḥ santu susthitāḥ | [BoCA, 10 42.1]
nityaṃ syāt saṃghasāmagrī saṃghakāryaṃ ca sidhyatu | [BoCA, 10 42.2]
vivekalābhinaḥ santu śikṣākāmāśca bhikṣavaḥ | [BoCA, 10 43.1]
karmaṇyacittā dhyāyantu sarvavikṣepavarjitāḥ | [BoCA, 10 43.2]
lābhinyaḥ santu bhikṣuṇyaḥ kalahāyāsavarjitāḥ | [BoCA, 10 44.1]
bhavantvakhaṇḍaśīlāśca sarve pravrajitāstathā | [BoCA, 10 44.2]
duḥśīlāḥ santu saṃvignāḥ pāpakṣayaratāḥ sadā | [BoCA, 10 45.1]
sugaterlābhinaḥ santu tatra cākhaṇḍitavratāḥ | [BoCA, 10 45.2]
paṇḍitāḥ satkṛtāḥ santu lābhinaḥ paiṇḍapātikāḥ | [BoCA, 10 46.1]
bhavantu śuddhasaṃtānāḥ sarvadikkhyātakīrtayaḥ | [BoCA, 10 46.2]
abhuktvāpāyikaṃ duḥkhaṃ vinā duṣkaracaryayā | [BoCA, 10 47.1]
divyenaikena kāyena jagadbuddhatvamāpnuyāt | [BoCA, 10 47.2]
pūjyantāṃ sarvasaṃbuddhāḥ sarvasattvairanekadhā | [BoCA, 10 48.1]
acintyabauddhasaukhyena sukhinaḥ santu bhūyasā | [BoCA, 10 48.2]
sidhyantu bodhisattvānāṃ jagadarthaṃ manorathāḥ | [BoCA, 10 49.1]
yac cintayanti te nāthāstat sattvānāṃ samṛdhyatu | [BoCA, 10 49.2]
pratyekabuddhāḥ sukhino bhavantu śrāvakāstathā | [BoCA, 10 50.1]
devāsuranarairnityaṃ pūjyamānāḥ sagauravaiḥ | [BoCA, 10 50.2]
jātismaratvaṃ pravrajyāmahaṃ ca prāpnuyāṃ sadā | [BoCA, 10 51.1]
yāvat pramuditāṃ bhūmiṃ mañjughoṣaparigrahāt | [BoCA, 10 51.2]
yena tenāsanenāhaṃ yāpayeyaṃ balānvitaḥ | [BoCA, 10 52.1]
vivekavāsasāmagrīṃ prāpnuyāṃ sarvajātiṣu | [BoCA, 10 52.2]
yadā ca draṣṭukāmaḥ syāṃ praṣṭukāmaśca kiṃcana | [BoCA, 10 53.1]
tameva nāthaṃ paśyeyaṃ mañjunāthamavighnataḥ | [BoCA, 10 53.2]
daśadigvyomaparyantasarvasattvārthasādhane | [BoCA, 10 54.1]
yadācarati mañjuśrīḥ saiva caryā bhavenmama | [BoCA, 10 54.2]
ākāśasya sthitir yāvad yāvac ca jagataḥ sthitiḥ | [BoCA, 10 55.1]
tāvanmama sthitir bhūyāj jagadduḥkhāni nighnataḥ | [BoCA, 10 55.2]
yat kiṃcij jagato duḥkhaṃ tat sarvaṃ mayi pacyatām | [BoCA, 10 56.1]
bodhisattvaśubhaiḥ sarvairjagat sukhitamastu ca | [BoCA, 10 56.2]
jagadduḥkhaikabhaiṣajyaṃ sarvasampat sukhākaram | [BoCA, 10 57.1]
lābhasatkārasahitaṃ ciraṃ tiṣṭhatu śāsanam | [BoCA, 10 57.2]
mañjughoṣaṃ namasyāmi yat prasādānmatiḥ śubhe | [BoCA, 10 58.1]
kalyāṇamitraṃ vande'haṃ yat prasādāc ca vardhata iti | [BoCA, 10 58.2]
