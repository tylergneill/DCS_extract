{ṚtuS, Prathamaḥ sargaḥ}
pracaṇḍasūryaḥ spṛhaṇīyacandramāḥ sadāvagāhakṣatavārisaṃcayaḥ | [ṚtuS, Prathamaḥ sargaḥ 1.1]
dināntaramyo 'bhyupaśāntamanmatho nidāghakālo'yamupāgataḥ priye | [ṚtuS, Prathamaḥ sargaḥ 1.2]
niśāḥ śaśāṅkakṣatanīlarājayaḥ kvacidvicitraṃ jalayantramandiram | [ṚtuS, Prathamaḥ sargaḥ 2.1]
maṇiprakārāḥ sarasaṃ ca candanaṃ śucau priye yānti janasya sevyatām | [ṚtuS, Prathamaḥ sargaḥ 2.2]
suvāsitaṃ harmyatalaṃ manoharaṃ priyāmukhocchvāsavikampitaṃ madhu | [ṚtuS, Prathamaḥ sargaḥ 3.1]
sutantrigītaṃ madanasya dīpanaṃ śucau niśīthe'nubhavanti kāminaḥ | [ṚtuS, Prathamaḥ sargaḥ 3.2]
nitambabimbaiḥ sadukūlamekhalaiḥ stanaiḥ sahārābharaṇaiḥ sacandanaiḥ | [ṚtuS, Prathamaḥ sargaḥ 4.1]
śiroruhaiḥ snānakaṣāyavāsitaiḥ striyo nidāghaṃ śamayanti kāminām | [ṚtuS, Prathamaḥ sargaḥ 4.2]
nitāntalākṣārasarāgarañjitair nitambinīnāṃ caraṇaiḥ sanūpuraiḥ | [ṚtuS, Prathamaḥ sargaḥ 5.1]
pade pade haṃsarutānukāribhirjanasya cittaṃ kriyate samanmatham | [ṚtuS, Prathamaḥ sargaḥ 5.2]
payodharāścandanapaṅkacarcitās tuṣāragaurārpitahāraśekharāḥ | [ṚtuS, Prathamaḥ sargaḥ 6.1]
nitambadeśāśca sahemamekhalāḥ prakurvate kasya mano na sotsukam | [ṚtuS, Prathamaḥ sargaḥ 6.2]
samudgatasvedacitāṅgasaṃdhayo vimucya vāsāṃsi gurūṇi sāmpratam | [ṚtuS, Prathamaḥ sargaḥ 7.1]
staneṣu tanvaṃśukamunnatastanā niveśayanti pramadāḥ sayauvanāḥ | [ṚtuS, Prathamaḥ sargaḥ 7.2]
sacandanāmbuvyajanodbhavānilaiḥ sahārayaṣṭistanamaṇḍalārpaṇaiḥ | [ṚtuS, Prathamaḥ sargaḥ 8.1]
savallakīkākaligītanisvanair vibodhyate supta ivādya manmathaḥ | [ṚtuS, Prathamaḥ sargaḥ 8.2]
siteṣu harmyeṣu niśāsu yoṣitāṃ sukhaprasuptāni mukhāni candramāḥ | [ṚtuS, Prathamaḥ sargaḥ 9.1]
vilokya nūnaṃ bhṛśam utsukaściraṃ niśākṣaye yāti hriyeva pāṇḍutām | [ṚtuS, Prathamaḥ sargaḥ 9.2]
asahyavātoddhatareṇumaṇḍalā pracaṇḍasūryātapatāpitā mahī | [ṚtuS, Prathamaḥ sargaḥ 10.1]
na śakyate draṣṭumapi pravāsibhiḥ priyāviyogānaladagdhamānasaiḥ | [ṚtuS, Prathamaḥ sargaḥ 10.2]
mṛgāḥ pracaṇḍātapatāpitā bhṛśaṃ tṛṣā mahatyā pariśuṣkatālavaḥ | [ṚtuS, Prathamaḥ sargaḥ 11.1]
vanāntare toyamiti pradhāvitā nirīkṣya bhinnāñjanasaṃnibhaṃ nabhaḥ | [ṚtuS, Prathamaḥ sargaḥ 11.2]
savibhramaiḥ sasmitajihmavīkṣitair vilāsavatyo manasi pravāsinām | [ṚtuS, Prathamaḥ sargaḥ 12.1]
anaṅgasaṃdīpanamāśu kurvate yathā pradoṣāḥ śaśicārubhūṣaṇāḥ | [ṚtuS, Prathamaḥ sargaḥ 12.2]
ravermayūkhair abhitāpito bhṛśaṃ vidahyamānaḥ pathi taptapāṃsubhiḥ | [ṚtuS, Prathamaḥ sargaḥ 13.1]
avāṅmukho jihmagatiḥ śvasanmuhuḥ phaṇī mayūrasya tale niṣīdati | [ṚtuS, Prathamaḥ sargaḥ 13.2]
tṛṣā mahatyā hatavikramodyamaḥ śvasanmuhur dūravidāritānanaḥ | [ṚtuS, Prathamaḥ sargaḥ 14.1]
na hantyadūre'pi gajānmṛgeśvaro vilolajihvaścalitāgrakesaraḥ | [ṚtuS, Prathamaḥ sargaḥ 14.2]
viśuṣkakaṇṭhodgatasīkarāmbhaso gabhastibhir bhānumato 'nutāpitāḥ | [ṚtuS, Prathamaḥ sargaḥ 15.1]
pravṛddhatṛṣṇopahatā jalārthino na dantinaḥ kesariṇo'pi bibhyati | [ṚtuS, Prathamaḥ sargaḥ 15.2]
hutāgnikalpaiḥ saviturgabhastibhiḥ kalāpinaḥ klāntaśarīracetasaḥ | [ṚtuS, Prathamaḥ sargaḥ 16.1]
na bhoginaṃ ghnanti samīpavartinaṃ kalāpacakreṣu niveśitānanam | [ṚtuS, Prathamaḥ sargaḥ 16.2]
sabhadramustaṃ pariśuṣkakardamaṃ saraḥ khanann āyatapotṛmaṇḍalaiḥ | [ṚtuS, Prathamaḥ sargaḥ 17.1]
ravermayūkhairabhitāpito bhṛśaṃ varāhayūtho viśatīva bhūtalam | [ṚtuS, Prathamaḥ sargaḥ 17.2]
vivasvatā tīkṣṇatarāṃśumālinā sapaṅkatoyāt saraso 'bhitāpitaḥ | [ṚtuS, Prathamaḥ sargaḥ 18.1]
utplutya bhekastṛṣitasya bhoginaḥ phaṇātapatrasya tale niṣīdati | [ṚtuS, Prathamaḥ sargaḥ 18.2]
samuddhṛtāśeṣamṛṇālajālakaṃ vipannamīnaṃ drutabhītasārasam | [ṚtuS, Prathamaḥ sargaḥ 19.1]
parasparotpīḍanasaṃhatairgajaiḥ kṛtaṃ saraḥ sāndravimardakardamam | [ṚtuS, Prathamaḥ sargaḥ 19.2]
raviprabhodbhinnaśiromaṇiprabho vilolajihvādvayalīḍhamārutaḥ | [ṚtuS, Prathamaḥ sargaḥ 20.1]
viṣāgnisūryātapatāpitaḥ phaṇī na hanti maṇḍūkakulaṃ tṛṣākulaḥ | [ṚtuS, Prathamaḥ sargaḥ 20.2]
saphenalālāvṛtavaktrasampuṭaṃ viniḥsṛtālohitajihvamunmukham | [ṚtuS, Prathamaḥ sargaḥ 21.1]
tṛṣākulaṃ niḥsṛtamadrigahvarādavekṣamāṇaṃ mahiṣīkulaṃ jalam | [ṚtuS, Prathamaḥ sargaḥ 21.2]
paṭutaradavadāhocchuṣkasasyaprarohāḥ paruṣapavanavegotkṣiptasaṃśuṣkaparṇāḥ | [ṚtuS, Prathamaḥ sargaḥ 22.1]
dinakaraparitāpakṣīṇatoyāḥ samantādvidadhati bhayamuccair vīkṣyamāṇā vanāntāḥ | [ṚtuS, Prathamaḥ sargaḥ 22.2]
śvasiti vihagavargaḥ śīrṇaparṇadrumasthaḥ kapikulamupayāti klāntamadrer nikuñjam | [ṚtuS, Prathamaḥ sargaḥ 23.1]
bhramati gavayayūthaḥ sarvatas toyam icchañ śarabhakulam ajihmaṃ proddharatyambu kūpāt | [ṚtuS, Prathamaḥ sargaḥ 23.2]
vikacanavakusumbhasvacchasindūrabhāsā prabalapavanavegodbhūtavegena tūrṇam | [ṚtuS, Prathamaḥ sargaḥ 24.1]
taṭaviṭapalatāgrāliṅganavyākulena diśi diśi paridagdhā bhūmayaḥ pāvakena | [ṚtuS, Prathamaḥ sargaḥ 24.2]
jvalati pavanavṛddhaḥ parvatānāṃ darīṣu sphuṭati paṭuninādaiḥ śuṣkavaṃśasthalīṣu | [ṚtuS, Prathamaḥ sargaḥ 25.1]
prasarati tṛṇamadhye labdhavṛddhiḥ kṣaṇena glapayati mṛgavargaṃ prāntalagno davāgniḥ | [ṚtuS, Prathamaḥ sargaḥ 25.2]
bahutara iva jātaḥ śālmalīnāṃ vaneṣu sphurati kanakagauraḥ koṭareṣu drumāṇām | [ṚtuS, Prathamaḥ sargaḥ 26.1]
pariṇatadalaśākhānutpatanprāṃśuvṛkṣānbhramati pavanadhūtaḥ sarvato'gnirvanānte | [ṚtuS, Prathamaḥ sargaḥ 26.2]
gajagavayamṛgendrā vahnisaṃtaptadehāḥ suhṛda iva sametā dvaṃdvabhāvaṃ vihāya | [ṚtuS, Prathamaḥ sargaḥ 27.1]
hutavahaparikhedād āśu nirgatya kakṣādvipulapulinadeśāṃ nimnagāṃ saṃviśanti | [ṚtuS, Prathamaḥ sargaḥ 27.2]
kamalavanacitāmbuḥ pāṭalāmodaramyaḥ sukhasalilaniṣekaḥ sevyacandrāṃśuhāraḥ | [ṚtuS, Prathamaḥ sargaḥ 28.1]
vrajatu tava nidāghaḥ kāminībhiḥ sameto niśi sulalitagīte harmyapṛṣṭhe sukhena | [ṚtuS, Prathamaḥ sargaḥ 28.2]
{ṚtuS, Dvitīyaḥ sargaḥ}
sasīkarāmbhodharamattakuñjarastaḍitpatāko 'śaniśabdamardalaḥ | [ṚtuS, Dvitīyaḥ sargaḥ 1.1]
samāgato rājavad uddhatadyutir ghanāgamaḥ kāmijanapriyaḥ priye | [ṚtuS, Dvitīyaḥ sargaḥ 1.2]
nitāntanīlotpalapattrakāntibhiḥ kvacit prabhinnāñjanarāśisaṃnibhaiḥ | [ṚtuS, Dvitīyaḥ sargaḥ 2.1]
kvacitsagarbhapramadāstanaprabhaiḥ samācitaṃ vyoma ghanaiḥ samantataḥ | [ṚtuS, Dvitīyaḥ sargaḥ 2.2]
tṛṣākulaiścātakapakṣiṇāṃ kulaiḥ prayācitās toyabharāvalambinaḥ | [ṚtuS, Dvitīyaḥ sargaḥ 3.1]
prayānti mandaṃ bahudhāravarṣiṇo balāhakāḥ śrotramanoharasvanāḥ | [ṚtuS, Dvitīyaḥ sargaḥ 3.2]
balāhakāścāśaniśabdamardalāḥ surendracāpaṃ dadhatastaḍidguṇam | [ṚtuS, Dvitīyaḥ sargaḥ 4.1]
sutīkṣṇadhārāpatanograsāyakais tudanti cetaḥ prasabhaṃ pravāsinām | [ṚtuS, Dvitīyaḥ sargaḥ 4.2]
prabhinnavaiḍūryanibhais tṛṇāṅkuraiḥ samācitā protthitakandalīdalaiḥ | [ṚtuS, Dvitīyaḥ sargaḥ 5.1]
vibhāti śukletararatnabhūṣitā varāṅganeva kṣitirindragopakaiḥ | [ṚtuS, Dvitīyaḥ sargaḥ 5.2]
sadā manojñaṃ svanadutsavotsukaṃ vikīrṇavistīrṇakalāpiśobhitam | [ṚtuS, Dvitīyaḥ sargaḥ 6.1]
sasaṃbhramāliṅganacumbanākulaṃ pravṛttanṛtyaṃ kulamadya barhiṇām | [ṚtuS, Dvitīyaḥ sargaḥ 6.2]
nipātayantyaḥ paritastaṭadrumānpravṛddhavegaiḥ salilair anirmalaiḥ | [ṚtuS, Dvitīyaḥ sargaḥ 7.1]
striyaḥ suduṣṭā iva jātivibhramāḥ prayānti nadyastvaritaṃ payonidhim | [ṚtuS, Dvitīyaḥ sargaḥ 7.2]
tṛṇotkarair udgatakomalāṅkuraiś citāni nīlair hariṇīmukhakṣataiḥ | [ṚtuS, Dvitīyaḥ sargaḥ 8.1]
vanāni vaindhyāni haranti mānasaṃ vibhūṣitānyudgatapallavair drumaiḥ | [ṚtuS, Dvitīyaḥ sargaḥ 8.2]
vilolanetrotpalaśobhitānanairmṛgaiḥ samantād upajātasādhvasaiḥ | [ṚtuS, Dvitīyaḥ sargaḥ 9.1]
samācitā saikatinī vanasthalī samutsukatvaṃ prakaroti cetasaḥ | [ṚtuS, Dvitīyaḥ sargaḥ 9.2]
abhīkṣṇamuccair dhvanatā payomucā ghanāndhakārīkṛtaśarvarīṣvapi | [ṚtuS, Dvitīyaḥ sargaḥ 10.1]
taḍitprabhādarśitamārgabhūmayaḥ prayānti rāgādabhisārikāḥ striyaḥ | [ṚtuS, Dvitīyaḥ sargaḥ 10.2]
payodharair bhīmagabhīranisvanais taḍidbhir udvejitacetaso bhṛśam | [ṚtuS, Dvitīyaḥ sargaḥ 11.1]
kṛtāparādhānapi yoṣitaḥ priyān pariṣvajante śayane nirantaram | [ṚtuS, Dvitīyaḥ sargaḥ 11.2]
vilocanendīvaravāribindubhir niṣiktabimbādharacārupallavāḥ | [ṚtuS, Dvitīyaḥ sargaḥ 12.1]
nirastamālyābharaṇānulepanāḥ sthitā nirāśāḥ pramadāḥ pravāsinām | [ṚtuS, Dvitīyaḥ sargaḥ 12.2]
vipāṇḍuraṃ kīṭarajastṛṇānvitaṃ bhujaṃgavad vakragatiprasarpitam | [ṚtuS, Dvitīyaḥ sargaḥ 13.1]
sasādhvasair bhekakulair nirīkṣitaṃ prayāti nimnābhimukhaṃ navodakam | [ṚtuS, Dvitīyaḥ sargaḥ 13.2]
vipattrapuṣpāṃ nalinīṃ samutsukā vihāya bhṛṅgāḥ śrutihārinisvanāḥ | [ṚtuS, Dvitīyaḥ sargaḥ 14.1]
patanti mūḍhāḥ śikhināṃ pranṛtyatāṃ kalāpacakreṣu navotpalāśayā | [ṚtuS, Dvitīyaḥ sargaḥ 14.2]
vanadvipānāṃ navavāridasvanair madānvitānāṃ dhvanatāṃ muhurmuhuḥ | [ṚtuS, Dvitīyaḥ sargaḥ 15.1]
kapoladeśā vimalotpalaprabhāḥ sabhṛṅgayūthair madavāribhiś citāḥ | [ṚtuS, Dvitīyaḥ sargaḥ 15.2]
sitotpalābhāmbudacumbitopalāḥ samācitāḥ prasravaṇaiḥ samantataḥ | [ṚtuS, Dvitīyaḥ sargaḥ 16.1]
pravṛttanṛtyaiḥ śikhibhiḥ samākulāḥ samutsukatvaṃ janayanti bhūdharāḥ | [ṚtuS, Dvitīyaḥ sargaḥ 16.2]
kadambasarjārjunaketakīvanaṃ vikampayaṃstatkusumādhivāsitaḥ | [ṚtuS, Dvitīyaḥ sargaḥ 17.1]
sasīkarāmbhodharasaṅgaśītalaḥ samīraṇaḥ kaṃ na karoti sotsukam | [ṚtuS, Dvitīyaḥ sargaḥ 17.2]
śiroruhaiḥ śroṇitaṭāvalambibhiḥ kṛtāvataṃsaiḥ kusumaiḥ sugandhibhiḥ | [ṚtuS, Dvitīyaḥ sargaḥ 18.1]
stanaiḥ sahārairvadanaiḥ sasīdhubhiḥ striyo ratiṃ saṃjanayanti kāminām | [ṚtuS, Dvitīyaḥ sargaḥ 18.2]
vahanti varṣanti nadanti bhānti vyāyanti nṛtyanti samāśrayanti | [ṚtuS, Dvitīyaḥ sargaḥ 19.1]
nadyo ghanā mattagajā vanāntāḥ priyāvihīnāḥ śikhinaḥ plavaṃgāḥ | [ṚtuS, Dvitīyaḥ sargaḥ 19.2]
taḍillatāśakradhanurvibhūṣitāḥ payodharāstoyabharāvalambinaḥ | [ṚtuS, Dvitīyaḥ sargaḥ 20.1]
striyaśca kāñcīmaṇikuṇḍalojjvalā haranti ceto yugapatpravāsinām | [ṚtuS, Dvitīyaḥ sargaḥ 20.2]
mālāḥ kadambanavakesaraketakībhir āyojitāḥ śirasi bibhrati yoṣito'dya | [ṚtuS, Dvitīyaḥ sargaḥ 21.1]
karṇāntareṣu kakubhadrumamañjarībhir icchānukūlaracitān avataṃsakāṃśca | [ṚtuS, Dvitīyaḥ sargaḥ 21.2]
kālāgurupracaracandanacarcitāṅgyaḥ puṣpāvataṃsasurabhīkṛtakeśapāśāḥ | [ṚtuS, Dvitīyaḥ sargaḥ 22.1]
śrutvā dhvaniṃ jalamucāṃ tvaritaṃ pradoṣe śayyāgṛhaṃ gurugṛhātpraviśanti nāryaḥ | [ṚtuS, Dvitīyaḥ sargaḥ 22.2]
kuvalayadalanīlair unnatais toyanamrair mṛdupavanavidhūtair mandamandaṃ caladbhiḥ | [ṚtuS, Dvitīyaḥ sargaḥ 23.1]
apahṛtamiva cetastoyadaiḥ sendracāpaiḥ pathikajanavadhūnāṃ tadviyogākulānām | [ṚtuS, Dvitīyaḥ sargaḥ 23.2]
mudita iva kadambairjātapuṣpaiḥ samantāt pavanacalitaśākhaiḥ śākhibhirnṛtyatīva | [ṚtuS, Dvitīyaḥ sargaḥ 24.1]
hasitamiva vidhatte sūcibhiḥ ketakīnāṃ navasalilaniṣekacchinnatāpo vanāntaḥ | [ṚtuS, Dvitīyaḥ sargaḥ 24.2]
śirasi bakulamālāṃ mālatībhiḥ sametāṃ vikasitanavapuṣpairyūthikākuḍmalaiśca | [ṚtuS, Dvitīyaḥ sargaḥ 25.1]
vikacanavakadambaiḥ karṇapūraṃ vadhūnāṃ racayati jaladaughaḥ kāntavatkāla eṣaḥ | [ṚtuS, Dvitīyaḥ sargaḥ 25.2]
dadhati varakucāgrairunnatair hārayaṣṭiṃ pratanusitadukūlānyāyataiḥ śroṇibimbaiḥ | [ṚtuS, Dvitīyaḥ sargaḥ 26.1]
navajalakaṇasekādudgatāṃ romarājīṃ lalitavalivibhaṅgairmadhyadeśaiśca nāryaḥ | [ṚtuS, Dvitīyaḥ sargaḥ 26.2]
navajalakaṇasaṅgāc chītatām ādadhānaḥ kusumabharanatānāṃ lāsakaḥ pādapānām | [ṚtuS, Dvitīyaḥ sargaḥ 27.1]
janitaruciragandhaḥ ketakīnāṃ rajobhiḥ pariharati nabhasvān proṣitānāṃ manāṃsi | [ṚtuS, Dvitīyaḥ sargaḥ 27.2]
jalabharanamitānām āśrayo 'smākam uccairayamiti jalasekaistoyadāstoyanamrāḥ | [ṚtuS, Dvitīyaḥ sargaḥ 28.1]
atiśayaparuṣābhir grīṣmavahneḥ śikhābhiḥ samupajanitatāpaṃ hlādayantīva vindhyam | [ṚtuS, Dvitīyaḥ sargaḥ 28.2]
bahuguṇaramaṇīyaḥ kāminīcittahārī taruviṭapalatānāṃ bāndhavo nirvikāraḥ | [ṚtuS, Dvitīyaḥ sargaḥ 29.1]
jaladasamaya eṣa prāṇināṃ prāṇabhūto diśatu tava hitāni prāyaśo vāñchitāni | [ṚtuS, Dvitīyaḥ sargaḥ 29.2]
{ṚtuS, Tṛtīyaḥ sargaḥ}
kāśāṃśukā vikacapadmamanojñavaktrā sonmādahaṃsaravanūpuranādaramyā | [ṚtuS, Tṛtīyaḥ sargaḥ 1.1]
āpakvaśālirucirānatagātrayaṣṭiḥ prāptā śarannavavadhūriva rūparamyā | [ṚtuS, Tṛtīyaḥ sargaḥ 1.2]
kāśair mahī śiśiradīdhitinā rajanyo haṃsairjalāni saritāṃ kumudaiḥ sarāṃsi | [ṚtuS, Tṛtīyaḥ sargaḥ 2.1]
saptacchadaiḥ kusumabhāranatairvanāntāḥ śuklīkṛtānyupavanāni ca mālatībhiḥ | [ṚtuS, Tṛtīyaḥ sargaḥ 2.2]
cañcanmanojñaśapharīrasanākalāpāḥ paryantasaṃsthitasitāṇḍajapaṅktihārāḥ | [ṚtuS, Tṛtīyaḥ sargaḥ 3.1]
nadyo viśālapulināntanitambabimbā mandaṃ prayānti samadāḥ pramadā ivādya | [ṚtuS, Tṛtīyaḥ sargaḥ 3.2]
vyoma kvacidrajataśaṅkhamṛṇālagauraistyaktāmbubhirlaghutayā śataśaḥ prayātaiḥ | [ṚtuS, Tṛtīyaḥ sargaḥ 4.1]
saṃlakṣyate pavanavegacalaiḥ payodai rājeva cāmaraśatair upavījyamānaḥ | [ṚtuS, Tṛtīyaḥ sargaḥ 4.2]
bhinnāñjanapracayakānti nabho manojñaṃ bandhūkapuṣparajasāruṇitā ca bhūmiḥ | [ṚtuS, Tṛtīyaḥ sargaḥ 5.1]
vaprāśca pakvakalamāvṛtabhūmibhāgāḥ protkaṇṭhayanti na mano bhuvi kasya yūnaḥ | [ṚtuS, Tṛtīyaḥ sargaḥ 5.2]
mandānilākulitacārutarāgraśākhaḥ puṣpodgamapracayakomalapallavāgraḥ | [ṚtuS, Tṛtīyaḥ sargaḥ 6.1]
mattadvirephaparipītamadhuprasekaścittaṃ vidārayati kasya na kovidāraḥ | [ṚtuS, Tṛtīyaḥ sargaḥ 6.2]
tārāgaṇapravarabhūṣaṇamudvahantī meghāvarodhaparimuktaśaśāṅkavaktrā | [ṚtuS, Tṛtīyaḥ sargaḥ 7.1]
jyotsnādukūlamamalaṃ rajanī dadhānā vṛddhiṃ prayātyanudinaṃ pramadeva bālā | [ṚtuS, Tṛtīyaḥ sargaḥ 7.2]
kāraṇḍavānanavighaṭṭitavīcimālāḥ kādambasārasakulākulatīradeśāḥ | [ṚtuS, Tṛtīyaḥ sargaḥ 8.1]
kurvanti haṃsavirutaiḥ parito janasya prītiṃ saroruharajo'ruṇitās taṭinyaḥ | [ṚtuS, Tṛtīyaḥ sargaḥ 8.2]
netrotsavo hṛdayahārimarīcimālaḥ prahlādakaḥ śiśirasīkaravārivarṣī | [ṚtuS, Tṛtīyaḥ sargaḥ 9.1]
patyurviyogaviṣadagdhaśarakṣatānāṃ candro dahatyatitarāṃ tanumaṅganānām | [ṚtuS, Tṛtīyaḥ sargaḥ 9.2]
ākampayan phalabharānataśālijālānyānartayaṃs taruvarān kusumāvanamrān | [ṚtuS, Tṛtīyaḥ sargaḥ 10.1]
utphullapaṅkajavanāṃ nalinīṃ vidhunvanyūnāṃ manaścalayati prasabhaṃ nabhasvān | [ṚtuS, Tṛtīyaḥ sargaḥ 10.2]
sonmādahaṃsamithunair upaśobhitāni svacchapraphullakamalotpalabhūṣitāni | [ṚtuS, Tṛtīyaḥ sargaḥ 11.1]
mandaprabhātapavanodgatavīcimālāny utkaṇṭhayanti sahasā hṛdayaṃ sarāṃsi | [ṚtuS, Tṛtīyaḥ sargaḥ 11.2]
naṣṭaṃ dhanurbalabhido jaladodareṣu saudāminī sphurati nādya viyatpatākā | [ṚtuS, Tṛtīyaḥ sargaḥ 12.1]
dhunvanti pakṣapavanairna nabho balākāḥ paśyanti nonnatamukhā gaganaṃ mayūrāḥ | [ṚtuS, Tṛtīyaḥ sargaḥ 12.2]
nṛtyaprayogarahitāñśikhino vihāya haṃsānupaiti madano madhurapragītān | [ṚtuS, Tṛtīyaḥ sargaḥ 13.1]
muktvā kadambakuṭajārjunasarjanīpānsaptacchadānupagatā kusumodgamaśrīḥ | [ṚtuS, Tṛtīyaḥ sargaḥ 13.2]
śephālikākusumagandhamanoharāṇi svasthasthitāṇḍajakulapratināditāni | [ṚtuS, Tṛtīyaḥ sargaḥ 14.1]
paryantasaṃsthitamṛgīnayanotpalāni protkaṇṭhayantyupavanāni manāṃsi puṃsām | [ṚtuS, Tṛtīyaḥ sargaḥ 14.2]
kahlārapadmakumudāni muhurvidhunvaṃstatsaṃgamādadhikaśītalatāmupetaḥ | [ṚtuS, Tṛtīyaḥ sargaḥ 15.1]
utkaṇṭhayatyatitarāṃ pavanaḥ prabhāte pattrāntalagnatuhināmbuvidhūyamānaḥ | [ṚtuS, Tṛtīyaḥ sargaḥ 15.2]
sampannaśālinicayāvṛtabhūtalāni svasthasthitapracuragokulaśobhitāni | [ṚtuS, Tṛtīyaḥ sargaḥ 16.1]
haṃsaiḥ sasārasakulaiḥ pratināditāni sīmāntarāṇi janayanti nṛṇāṃ pramodam | [ṚtuS, Tṛtīyaḥ sargaḥ 16.2]
haṃsairjitā sulalitā gatiraṅganānāmambhoruhair vikasitairmukhacandrakāntiḥ | [ṚtuS, Tṛtīyaḥ sargaḥ 17.1]
nīlotpalair madakalāni vilocanāni bhrūvibhramāśca rucirās tanubhis taraṃgaiḥ | [ṚtuS, Tṛtīyaḥ sargaḥ 17.2]
śyāmā latāḥ kusumabhāranatapravālāḥ strīṇāṃ haranti dhṛtabhūṣaṇabāhukāntim | [ṚtuS, Tṛtīyaḥ sargaḥ 18.1]
dantāvabhāsaviśadasmitacandrakāntiṃ kaṅkelipuṣparucirā navamālatī ca | [ṚtuS, Tṛtīyaḥ sargaḥ 18.2]
keśānnitāntaghananīlavikuñcitāgrān āpūrayanti vanitā navamālatībhiḥ | [ṚtuS, Tṛtīyaḥ sargaḥ 19.1]
karṇeṣu ca pravarakāñcanakuṇḍaleṣu nīlotpalāni vividhāni niveśayanti | [ṚtuS, Tṛtīyaḥ sargaḥ 19.2]
hāraiḥ sacandanarasaiḥ stanamaṇḍalāni śroṇītaṭaṃ suvipulaṃ rasanākalāpaiḥ | [ṚtuS, Tṛtīyaḥ sargaḥ 20.1]
pādāmbujāni kalanūpuraśekharaiśca nāryaḥ prahṛṣṭamanaso 'dya vibhūṣayanti | [ṚtuS, Tṛtīyaḥ sargaḥ 20.2]
sphuṭakumudacitānāṃ rājahaṃsāśritānāṃ marakatamaṇibhāsā vāriṇā bhūṣitānām | [ṚtuS, Tṛtīyaḥ sargaḥ 21.1]
śriyamatiśayarūpāṃ vyoma toyāśayānāṃ vahati vigatameghaṃ candratārāvakīrṇam | [ṚtuS, Tṛtīyaḥ sargaḥ 21.2]
śaradi kumudasaṅgādvāyavo vānti śītā vigatajaladavṛndā digvibhāgā manojñāḥ | [ṚtuS, Tṛtīyaḥ sargaḥ 22.1]
vigatakaluṣamambhaḥ śyānapaṅkā dharitrī vimalakiraṇacandraṃ vyoma tārāvicitram | [ṚtuS, Tṛtīyaḥ sargaḥ 22.2]
karakamalamanojñāḥ kāntasaṃsaktahastā vadanavijitacandrāḥ kāścidanyāstaruṇyaḥ | [ṚtuS, Tṛtīyaḥ sargaḥ 23.1]
racitakusumagandhi prāyaśo yānti veśma prabalamadanahetostyaktasaṃgītarāgāḥ | [ṚtuS, Tṛtīyaḥ sargaḥ 23.2]
suratarasavilāsāḥ satsakhībhiḥ sametā asamaśaravinodaṃ sūcayanti prakāmam | [ṚtuS, Tṛtīyaḥ sargaḥ 24.1]
anupamamukharāgā rātrimadhye vinodaṃ śaradi taruṇakāntāḥ sūcayanti pramodān | [ṚtuS, Tṛtīyaḥ sargaḥ 24.2]
divasakaramayūkhair bādhyamānaṃ prabhāte varayuvatimukhābhaṃ paṅkajaṃ jṛmbhate'dya | [ṚtuS, Tṛtīyaḥ sargaḥ 25.1]
kumudamapi gate'staṃ līyate candrabimbe hasitamiva vadhūnāṃ proṣiteṣu priyeṣu | [ṚtuS, Tṛtīyaḥ sargaḥ 25.2]
asitanayanalakṣmīṃ lakṣayitvotpaleṣu kvaṇitakanakakāñcīṃ mattahaṃsasvaneṣu | [ṚtuS, Tṛtīyaḥ sargaḥ 26.1]
adhararuciraśobhāṃ bandhujīve priyāṇāṃ pathikajana idānīṃ roditi bhrāntacittaḥ | [ṚtuS, Tṛtīyaḥ sargaḥ 26.2]
strīṇāṃ vihāya vadaneṣu śaśāṅkalakṣmīṃ kāmyaṃ ca haṃsavacanaṃ maṇinūpureṣu | [ṚtuS, Tṛtīyaḥ sargaḥ 27.1]
bandhūkakāntimadhareṣu manohareṣu kvāpi prayāti subhagā śaradāgamaśrīḥ | [ṚtuS, Tṛtīyaḥ sargaḥ 27.2]
vikacakamalavaktrā phullanīlotpalākṣī vikasitanavakāśaśvetavāso vasānā | [ṚtuS, Tṛtīyaḥ sargaḥ 28.1]
kumudarucirakāntiḥ kāminīvonmadeyaṃ pratidiśatu śaradvaścetasaḥ prītimagryām | [ṚtuS, Tṛtīyaḥ sargaḥ 28.2]
{ṚtuS, Caturthaḥ sargaḥ}
navapravālodgamasasyaramyaḥ praphullalodhraḥ paripakvaśāliḥ | [ṚtuS, Caturthaḥ sargaḥ 1.1]
vilīnapadmaḥ prapatattuṣāro hemantakālaḥ samupāgato'yam | [ṚtuS, Caturthaḥ sargaḥ 1.2]
manoharaiś candanarāgagaurais tuṣārakundendunibhaiś ca hāraiḥ | [ṚtuS, Caturthaḥ sargaḥ 2.1]
vilāsinīnāṃ stanaśālinīnāṃ nālaṃkriyante stanamaṇḍalāni | [ṚtuS, Caturthaḥ sargaḥ 2.2]
na bāhuyugmeṣu vilāsinīnāṃ prayānti saṅgaṃ valayāṅgadāni | [ṚtuS, Caturthaḥ sargaḥ 3.1]
nitambabimbeṣu navaṃ dukūlaṃ tanvaṃśukaṃ pīnapayodhareṣu | [ṚtuS, Caturthaḥ sargaḥ 3.2]
kāñcīguṇaiḥ kāñcanaratnacitrair no bhūṣayanti pramadā nitambān | [ṚtuS, Caturthaḥ sargaḥ 4.1]
na nūpurairhaṃsarutaṃ bhajadbhiḥ pādāmbujāny ambujakāntibhāñji | [ṚtuS, Caturthaḥ sargaḥ 4.2]
gātrāṇi kālīyakacarcitāni sapattralekhāni mukhāmbujāni | [ṚtuS, Caturthaḥ sargaḥ 5.1]
śirāṃsi kālāgurudhūpitāni kurvanti nāryaḥ suratotsavāya | [ṚtuS, Caturthaḥ sargaḥ 5.2]
ratiśramakṣāmavipāṇḍuvaktrāḥ samprāptaharṣābhyudayās taruṇyaḥ | [ṚtuS, Caturthaḥ sargaḥ 6.1]
hasanti noccair daśanāgrabhinnān prapīḍyamānān adharān avekṣya | [ṚtuS, Caturthaḥ sargaḥ 6.2]
pīnastanoraḥsthalabhāgaśobhām āsādya tatpīḍanajātakhedaḥ | [ṚtuS, Caturthaḥ sargaḥ 7.1]
tṛṇāgralagnaistuhinaiḥ patadbhir ākrandatīvoṣasi śītakālaḥ | [ṚtuS, Caturthaḥ sargaḥ 7.2]
prabhūtaśāliprasavaiścitāni mṛgāṅganāyūthavibhūṣitāni | [ṚtuS, Caturthaḥ sargaḥ 8.1]
manoharakrauñcanināditāni sīmāntarāṇy utsukayanti cetaḥ | [ṚtuS, Caturthaḥ sargaḥ 8.2]
praphullanīlotpalaśobhitāni sonmādakādambavibhūṣitāni | [ṚtuS, Caturthaḥ sargaḥ 9.1]
prasannatoyāni suśītalāni sarāṃsi cetāṃsi haranti puṃsām | [ṚtuS, Caturthaḥ sargaḥ 9.2]
mārgaṃ samīkṣyātinirastanīraṃ pravāsakhinnaṃ patimudvahantyaḥ | [ṚtuS, Caturthaḥ sargaḥ 10.1]
avekṣyamāṇā hariṇekṣaṇākṣyaḥ prabodhayantīva manorathāni | [ṚtuS, Caturthaḥ sargaḥ 10.2]
pākaṃ vrajantī himajātaśītair ādhūyamānā satataṃ marudbhiḥ | [ṚtuS, Caturthaḥ sargaḥ 11.1]
priye priyaṅguḥ priyaviprayuktā vipāṇḍutāṃ yāti vilāsinīva | [ṚtuS, Caturthaḥ sargaḥ 11.2]
puṣpāsavāmodasugandhivaktro niḥśvāsavātaiḥ surabhīkṛtāṅgaḥ | [ṚtuS, Caturthaḥ sargaḥ 12.1]
parasparāṅgavyatiṣaṅgaśāyī śete janaḥ kāmarasānuviddhaḥ | [ṚtuS, Caturthaḥ sargaḥ 12.2]
dantacchadaiḥ savraṇadantacihnaiḥ stanaiśca pāṇyagrakṛtābhilekhaiḥ | [ṚtuS, Caturthaḥ sargaḥ 13.1]
saṃsūcyate nirdayamaṅganānāṃ ratopabhogo navayauvanānām | [ṚtuS, Caturthaḥ sargaḥ 13.2]
kācidvibhūṣayati darpaṇasaktahastā bālātapeṣu vanitā vadanāravindam | [ṚtuS, Caturthaḥ sargaḥ 14.1]
dantacchadaṃ priyatamena nipītasāraṃ dantāgrabhinnam avakṛṣya nirīkṣate ca | [ṚtuS, Caturthaḥ sargaḥ 14.2]
anyā prakāmasurataśramakhinnadehā rātriprajāgaravipāṭalanetrapadmā | [ṚtuS, Caturthaḥ sargaḥ 15.1]
srastāṃsadeśalalitākulakeśapāśā nidrāṃ prayāti mṛdusūryakarābhitaptā | [ṚtuS, Caturthaḥ sargaḥ 15.2]
nirmālyadāma paribhuktamanojñagandhaṃ mūrdhno 'panīya ghananīlaśiroruhāntāḥ | [ṚtuS, Caturthaḥ sargaḥ 16.1]
pīnonnatastanabharānatagātrayaṣṭyaḥ kurvanti keśaracanāmaparāstaruṇyaḥ | [ṚtuS, Caturthaḥ sargaḥ 16.2]
anyā priyeṇa paribhuktamavekṣya gātraṃ harṣānvitā viracitādharacāruśobhā | [ṚtuS, Caturthaḥ sargaḥ 17.1]
kūrpāsakaṃ paridadhāti nakhakṣatāṅgī vyālambinīlalalitālakakuñcitākṣī | [ṚtuS, Caturthaḥ sargaḥ 17.2]
anyāściraṃ suratakelipariśrameṇa khedaṃ gatāḥ praśithilīkṛtagātrayaṣṭyaḥ | [ṚtuS, Caturthaḥ sargaḥ 18.1]
saṃhṛṣyamāṇapulakorupayodharāntā abhyañjanaṃ vidadhati pramadāḥ suśobhāḥ | [ṚtuS, Caturthaḥ sargaḥ 18.2]
bahuguṇaramaṇīyo yoṣitāṃ cittahārī pariṇatabahuśālivyākulagrāmasīmā | [ṚtuS, Caturthaḥ sargaḥ 19.1]
vinipatitatuṣāraḥ krauñcanādopagītaḥ pradiśatu himayuktaḥ kāla eṣaḥ sukhaṃ vaḥ | [ṚtuS, Caturthaḥ sargaḥ 19.2]
{ṚtuS, Pañcamaḥ sargaḥ}
prarūḍhaśālīkṣucayāvṛtakṣitiṃ kvacitsthitakrauñcaninādarājitam | [ṚtuS, Pañcamaḥ sargaḥ 1.1]
prakāmakāmaṃ pramadājanapriyaṃ varoru kālaṃ śiśirāhvayaṃ śṛṇu | [ṚtuS, Pañcamaḥ sargaḥ 1.2]
niruddhavātāyanamandirodaraṃ hutāśano bhānumato gabhastayaḥ | [ṚtuS, Pañcamaḥ sargaḥ 2.1]
gurūṇi vāsāṃsyabalāḥ sayauvanāḥ prayānti kāle 'tra janasya sevyatām | [ṚtuS, Pañcamaḥ sargaḥ 2.2]
na candanaṃ candramarīciśītalaṃ na harmyapṛṣṭhaṃ śaradindunirmalam | [ṚtuS, Pañcamaḥ sargaḥ 3.1]
na vāyavaḥ sāndratuṣāraśītalā janasya cittaṃ ramayanti sāmpratam | [ṚtuS, Pañcamaḥ sargaḥ 3.2]
tuṣārasaṃghātanipātaśītalāḥ śaśāṅkabhābhiḥ śiśirīkṛtāḥ punaḥ | [ṚtuS, Pañcamaḥ sargaḥ 4.1]
vipāṇḍutārāgaṇacārubhūṣaṇā janasya sevyā na bhavanti rātrayaḥ | [ṚtuS, Pañcamaḥ sargaḥ 4.2]
gṛhītatāmbūlavilepanasrajaḥ puṣpāsavāmoditavaktrapaṅkajāḥ | [ṚtuS, Pañcamaḥ sargaḥ 5.1]
prakāmakālāgurudhūpavāsitaṃ viśanti śayyāgṛhamutsukāḥ striyaḥ | [ṚtuS, Pañcamaḥ sargaḥ 5.2]
kṛtāparādhānbahuśo 'bhitarjitān savepathūn sādhvasaluptacetasaḥ | [ṚtuS, Pañcamaḥ sargaḥ 6.1]
nirīkṣya bhartṝn suratābhilāṣiṇaḥ striyo'parādhānsamadā visasmaruḥ | [ṚtuS, Pañcamaḥ sargaḥ 6.2]
prakāmakāmair yuvabhiḥ sunirdayaṃ niśāsu dīrghāsvabhirāmitāściram | [ṚtuS, Pañcamaḥ sargaḥ 7.1]
bhramanti mandaṃ śramakheditoravaḥ kṣapāvasāne navayauvanāḥ striyaḥ | [ṚtuS, Pañcamaḥ sargaḥ 7.2]
manojñakūrpāsakapīḍitastanāḥ sarāgakauśeyakabhūṣitoravaḥ | [ṚtuS, Pañcamaḥ sargaḥ 8.1]
niveśitāntaḥ kusumaiḥ śiroruhairvibhūṣayantīva himāgamaṃ striyaḥ | [ṚtuS, Pañcamaḥ sargaḥ 8.2]
payodharaiḥ kuṅkumarāgapiñjaraiḥ sukhopasevyairnavayauvanoṣmabhiḥ | [ṚtuS, Pañcamaḥ sargaḥ 9.1]
vilāsinībhiḥ paripīḍitorasaḥ svapanti śītaṃ paribhūya kāminaḥ | [ṚtuS, Pañcamaḥ sargaḥ 9.2]
sugandhiniḥśvāsavikampitotpalaṃ manoharaṃ kāmaratiprabodhakam | [ṚtuS, Pañcamaḥ sargaḥ 10.1]
niśāsu hṛṣṭā saha kāmibhiḥ striyaḥ pibanti madyaṃ madanīyamuttamam | [ṚtuS, Pañcamaḥ sargaḥ 10.2]
apagatamadarāgā yoṣidekā prabhāte kṛtanibiḍakucāgrā patyurāliṅganena | [ṚtuS, Pañcamaḥ sargaḥ 11.1]
priyatamaparibhuktaṃ vīkṣamāṇā svadehaṃ vrajati śayanavāsādvāsamanyaṃ hasantī | [ṚtuS, Pañcamaḥ sargaḥ 11.2]
agurusurabhidhūpāmoditaṃ keśapāśaṃ galitakusumamālaṃ kuñcitāgraṃ vahantī | [ṚtuS, Pañcamaḥ sargaḥ 12.1]
tyajati gurunitambā nimnanābhiḥ sumadhyā uṣasi śayanamanyā kāminī cāruśobhām | [ṚtuS, Pañcamaḥ sargaḥ 12.2]
kanakakamalakāntaiś cārutāmrādharoṣṭhaiḥ śravaṇataṭaniṣaktaiḥ pāṭalopāntanetraiḥ | [ṚtuS, Pañcamaḥ sargaḥ 13.1]
uṣasi vadanabimbairaṃsasaṃsaktakeśaiḥ śriya iva gṛhamadhye saṃsthitā yoṣito 'dya | [ṚtuS, Pañcamaḥ sargaḥ 13.2]
pṛthujaghanabharārtāḥ kiṃcidānamramadhyāḥ stanabharaparikhedānmandamandaṃ vrajantyaḥ | [ṚtuS, Pañcamaḥ sargaḥ 14.1]
suratasamayaveṣaṃ naiśamāśu prahāya dadhati divasayogyaṃ veśamanyāstaruṇyaḥ | [ṚtuS, Pañcamaḥ sargaḥ 14.2]
nakhapadacitabhāgān vīkṣamāṇāḥ stanāntān adharakisalayāgraṃ dantabhinnaṃ spṛśantyaḥ | [ṚtuS, Pañcamaḥ sargaḥ 15.1]
abhimatarataveṣaṃ nandayantyastaruṇyaḥ saviturudayakāle bhūṣayantyānanāni | [ṚtuS, Pañcamaḥ sargaḥ 15.2]
pracuraguḍavikāraḥ svāduśālīkṣuramyaḥ prabalasuratakelirjātakandarpadarpaḥ | [ṚtuS, Pañcamaḥ sargaḥ 16.1]
priyajanarahitānāṃ citasaṃtāpahetuḥ śiśirasamaya eṣa śreyase vo 'stu nityam | [ṚtuS, Pañcamaḥ sargaḥ 16.2]
{ṚtuS, Ṣaṣṭhaḥ sargaḥ}
praphullacūtāṅkuratīkṣṇasāyako dvirephamālāvilasaddhanurguṇaḥ | [ṚtuS, Ṣaṣṭhaḥ sargaḥ 1.1]
manāṃsi bhettuṃ surataprasaṅgināṃ vasantayoddhā samupāgataḥ priye | [ṚtuS, Ṣaṣṭhaḥ sargaḥ 1.2]
drumāḥ sapuṣpāḥ salilaṃ sapadmaṃ striyaḥ sakāmāḥ pavanaḥ sugandhiḥ | [ṚtuS, Ṣaṣṭhaḥ sargaḥ 2.1]
sukhāḥ pradoṣā divasāśca ramyāḥ sarvaṃ priye cārutaraṃ vasante | [ṚtuS, Ṣaṣṭhaḥ sargaḥ 2.2]
īṣattuṣāraiḥ kṛtaśītaharmyaḥ suvāsitaṃ cāruśiraśca campakaiḥ | [ṚtuS, Ṣaṣṭhaḥ sargaḥ 3.1]
kurvanti nāryo'pi vasantakāle stanaṃ sahāraṃ kusumairmanoharaiḥ | [ṚtuS, Ṣaṣṭhaḥ sargaḥ 3.2]
vāpījalānāṃ maṇimekhalānāṃ śaśāṅkabhāsāṃ pramadājanānām | [ṚtuS, Ṣaṣṭhaḥ sargaḥ 4.1]
cūtadrumāṇāṃ kusumānvitānāṃ dadāti saubhāgyamayaṃ vasantaḥ | [ṚtuS, Ṣaṣṭhaḥ sargaḥ 4.2]
kusumbharāgāruṇitair dukūlair nitambabimbāni vilāsinīnām | [ṚtuS, Ṣaṣṭhaḥ sargaḥ 5.1]
tanvaṃśukaiḥ kuṅkumarāgagaurair alaṃkriyante stanamaṇḍalāni | [ṚtuS, Ṣaṣṭhaḥ sargaḥ 5.2]
karṇeṣu yogyaṃ navakarṇikāraṃ caleṣu nīleṣvalakeṣvaśokam | [ṚtuS, Ṣaṣṭhaḥ sargaḥ 6.1]
puṣpaṃ ca phullaṃ navamallikāyāḥ prayānti kāntiṃ pramadājanānām | [ṚtuS, Ṣaṣṭhaḥ sargaḥ 6.2]
staneṣu hārāḥ sitacandanārdrā bhujeṣu saṅgaṃ valayāṅgadāni | [ṚtuS, Ṣaṣṭhaḥ sargaḥ 7.1]
prayāntyanaṅgāturamānasānāṃ nitambinīnāṃ jaghaneṣu kāñcyaḥ | [ṚtuS, Ṣaṣṭhaḥ sargaḥ 7.2]
sapattralekheṣu vilāsinīnāṃ vaktreṣu hemāmburuhopameṣu | [ṚtuS, Ṣaṣṭhaḥ sargaḥ 8.1]
ratnāntare mauktikasaṅgaramyaḥ svedāgamo vistaratāmupaiti | [ṚtuS, Ṣaṣṭhaḥ sargaḥ 8.2]
ucchvāsayantyaḥ ślathabandhanāni gātrāṇi kandarpasamākulāni | [ṚtuS, Ṣaṣṭhaḥ sargaḥ 9.1]
samīpavartiṣvadhunā priyeṣu samutsukā eva bhavanti nāryaḥ | [ṚtuS, Ṣaṣṭhaḥ sargaḥ 9.2]
tanūni pāṇḍūni madālasāni muhurmuhur jṛmbhaṇatatparāṇi | [ṚtuS, Ṣaṣṭhaḥ sargaḥ 10.1]
aṅgānyanaṅgaḥ pramadājanasya karoti lāvaṇyasasaṃbhramāṇi | [ṚtuS, Ṣaṣṭhaḥ sargaḥ 10.2]
chāyāṃ janaḥ samabhivāñchati pādapānāṃ naktaṃ tathecchati punaḥ kiraṇaṃ sudhāṃśoḥ | [ṚtuS, Ṣaṣṭhaḥ sargaḥ 11.1]
harmyaṃ prayāti śayituṃ sukhaśītalaṃ ca kāntāṃ ca gāḍhamupagūhati śītalatvāt | [ṚtuS, Ṣaṣṭhaḥ sargaḥ 11.2]
netreṣu lolo madirālaseṣu gaṇḍeṣu pāṇḍuḥ kaṭhinaḥ staneṣu | [ṚtuS, Ṣaṣṭhaḥ sargaḥ 12.1]
madhyeṣu nimno jaghaneṣu pīnaḥ strīṇāmanaṅgo bahudhā sthito'dya | [ṚtuS, Ṣaṣṭhaḥ sargaḥ 12.2]
aṅgāni nidrālasavibhramāṇi vākyāni kiṃcinmadirālasāni | [ṚtuS, Ṣaṣṭhaḥ sargaḥ 13.1]
bhrūkṣepajihmāni ca vīkṣitāni cakāra kāmaḥ pramadājanānām | [ṚtuS, Ṣaṣṭhaḥ sargaḥ 13.2]
priyaṅgukālīyakakuṅkumāktaṃ staneṣu gaureṣu vilāsinībhiḥ | [ṚtuS, Ṣaṣṭhaḥ sargaḥ 14.1]
ālipyate candanam aṅganābhir madālasābhir mṛganābhiyuktam | [ṚtuS, Ṣaṣṭhaḥ sargaḥ 14.2]
gurūṇi vāsāṃsi vihāya tūrṇaṃ tanūni lākṣārasarañjitāni | [ṚtuS, Ṣaṣṭhaḥ sargaḥ 15.1]
sugandhikālāgurudhūpitāni dhatte janaḥ kāmamadālasāṅgaḥ | [ṚtuS, Ṣaṣṭhaḥ sargaḥ 15.2]
puṃskokilaś cūtarasāsavena mattaḥ priyāṃ cumbati rāgahṛṣṭaḥ | [ṚtuS, Ṣaṣṭhaḥ sargaḥ 16.1]
kūjaddvirephāpyayam ambujasthaḥ priyaṃ priyāyāḥ prakaroti cāṭu | [ṚtuS, Ṣaṣṭhaḥ sargaḥ 16.2]
tāmrapravālastabakāvanamrāś cūtadrumāḥ puṣpitacāruśākhāḥ | [ṚtuS, Ṣaṣṭhaḥ sargaḥ 17.1]
kurvanti kāmaṃ pavanāvadhūtāḥ paryutsukaṃ mānasamaṅganānām | [ṚtuS, Ṣaṣṭhaḥ sargaḥ 17.2]
āmūlato vidrumarāgatāmraṃ sapallavāḥ puṣpacayaṃ dadhānāḥ | [ṚtuS, Ṣaṣṭhaḥ sargaḥ 18.1]
kurvantyaśokā hṛdayaṃ saśokaṃ nirīkṣyamāṇā navayauvanānām | [ṚtuS, Ṣaṣṭhaḥ sargaḥ 18.2]
mattadvirephaparicumbitacārupuṣpā mandānilākulitanamramṛdupravālāḥ | [ṚtuS, Ṣaṣṭhaḥ sargaḥ 19.1]
kurvanti kāmimanasāṃ sahasotsukatvaṃ bālātimuktalatikāḥ samavekṣyamāṇāḥ | [ṚtuS, Ṣaṣṭhaḥ sargaḥ 19.2]
kāntāmukhadyutijuṣāmacirodgatānāṃ śobhāṃ parāṃ kurabakadrumamañjarīṇām | [ṚtuS, Ṣaṣṭhaḥ sargaḥ 20.1]
dṛṣṭvā priye sahṛdayasya bhavenna kasya kandarpabāṇapatanavyathitaṃ hi cetaḥ | [ṚtuS, Ṣaṣṭhaḥ sargaḥ 20.2]
ādīptavahnisadṛśair marutāvadhūtaiḥ sarvatra kiṃśukavanaiḥ kusumāvanamraiḥ | [ṚtuS, Ṣaṣṭhaḥ sargaḥ 21.1]
sadyo vasantasamayena samāciteyaṃ raktāṃśukā navavadhūriva bhāti bhūmiḥ | [ṚtuS, Ṣaṣṭhaḥ sargaḥ 21.2]
kiṃ kiṃśukaiḥ śukamukhacchavibhirna bhinnaṃ kiṃ karṇikārakusumairna kṛtaṃ nu dagdham | [ṚtuS, Ṣaṣṭhaḥ sargaḥ 22.1]
yatkokilaḥ punarayaṃ madhurairvacobhiryūnāṃ manaḥ suvadanānihitaṃ nihanti | [ṚtuS, Ṣaṣṭhaḥ sargaḥ 22.2]
puṃskokilaiḥ kalavacobhirupāttaharṣaiḥ kūjadbhirunmadakalāni vacāṃsi bhṛṅgaiḥ | [ṚtuS, Ṣaṣṭhaḥ sargaḥ 23.1]
lajjānvitaṃ savinayaṃ hṛdayaṃ kṣaṇena paryākulaṃ kulagṛhe'pi kṛtaṃ vadhūnām | [ṚtuS, Ṣaṣṭhaḥ sargaḥ 23.2]
ākampayankusumitāḥ sahakāraśākhā vistārayanparabhṛtasya vacāṃsi dikṣu | [ṚtuS, Ṣaṣṭhaḥ sargaḥ 24.1]
vāyur vivāti hṛdayāni harannarāṇāṃ nīhārapātavigamātsubhago vasante | [ṚtuS, Ṣaṣṭhaḥ sargaḥ 24.2]
kundaiḥ savibhramavadhūhasitāvadātair uddyotitānyupavanāni manoharāṇi | [ṚtuS, Ṣaṣṭhaḥ sargaḥ 25.1]
cittaṃ munerapi haranti nivṛttarāgaṃ prāgeva rāgamalināni manāṃsi yūnām | [ṚtuS, Ṣaṣṭhaḥ sargaḥ 25.2]
ālambihemarasanāḥ stanasaktahārāḥ kandarpadarpaśithilīkṛtagātrayaṣṭyaḥ | [ṚtuS, Ṣaṣṭhaḥ sargaḥ 26.1]
māse madhau madhurakokilabhṛṅganādairnāryā haranti hṛdayaṃ prasabhaṃ narāṇām | [ṚtuS, Ṣaṣṭhaḥ sargaḥ 26.2]
nānāmanojñakusumadrumabhūṣitān tān hṛṣṭānyapuṣṭaninadākulasānudeśān | [ṚtuS, Ṣaṣṭhaḥ sargaḥ 27.1]
śaileyajālapariṇaddhaśilātalāntān dṛṣṭvā janaḥ kṣitibhṛto mudameti sarvaḥ | [ṚtuS, Ṣaṣṭhaḥ sargaḥ 27.2]
netre nimīlayati roditi yāti śokaṃ ghrāṇaṃ kareṇa viruṇaddhi virauti coccaiḥ | [ṚtuS, Ṣaṣṭhaḥ sargaḥ 28.1]
kāntāviyogaparikheditacittavṛttir dṛṣṭvādhvagaḥ kusumitānsahakāravṛkṣān | [ṚtuS, Ṣaṣṭhaḥ sargaḥ 28.2]
samadamadhukarāṇāṃ kokilānāṃ ca nādaiḥ kusumitasahakāraiḥ karṇikāraiś ca ramyaḥ | [ṚtuS, Ṣaṣṭhaḥ sargaḥ 29.1]
iṣubhiriva sutīkṣṇair mānasaṃ māninīnāṃ tudati kusumamāso manmathoddīpanāya | [ṚtuS, Ṣaṣṭhaḥ sargaḥ 29.2]
rucirakanakakāntīn muñcataḥ puṣparāśīnmṛdupavanavidhūtānpuṣpitāṃścūtavṛkṣān | [ṚtuS, Ṣaṣṭhaḥ sargaḥ 30.1]
abhimukhamabhivīkṣya kṣāmadeho 'pi mārge madanaśaranighātair mohameti pravāsī | [ṚtuS, Ṣaṣṭhaḥ sargaḥ 30.2]
parabhṛtakalagītair hlādibhiḥ sadvacāṃsi smitadaśanamayūkhānkundapuṣpaprabhābhiḥ | [ṚtuS, Ṣaṣṭhaḥ sargaḥ 31.1]
karakisalayakāntiṃ pallavairvidrumābhair upahasati vasantaḥ kāminīnāmidānīm | [ṚtuS, Ṣaṣṭhaḥ sargaḥ 31.2]
kanakakamalakāntairānanaiḥ pāṇḍugaṇḍair uparinihitahāraiś candanārdraiḥ stanāntaiḥ | [ṚtuS, Ṣaṣṭhaḥ sargaḥ 32.1]
madajanitavilāsair dṛṣṭipātair munīndrān stanabharanatanāryaḥ kāmayanti praśāntān | [ṚtuS, Ṣaṣṭhaḥ sargaḥ 32.2]
madhusurabhi mukhābjaṃ locane lodhratāmre navakurabakapūrṇaḥ keśapāśo manojñaḥ | [ṚtuS, Ṣaṣṭhaḥ sargaḥ 33.1]
gurutarakucayugmaṃ śroṇibimbaṃ tathaiva na bhavati kimidānīṃ yoṣitāṃ manmathāya | [ṚtuS, Ṣaṣṭhaḥ sargaḥ 33.2]
ākampitāni hṛdayāni manasvinīnāṃ vātaiḥ praphullasahakārakṛtādhivāsaiḥ | [ṚtuS, Ṣaṣṭhaḥ sargaḥ 34.1]
utkūjitaiḥ parabhṛtasya madākulasya śrotrapriyairmadhukarasya ca gītanādaiḥ | [ṚtuS, Ṣaṣṭhaḥ sargaḥ 34.2]
ramyaḥ pradoṣasamayaḥ sphuṭacandrabhāsaḥ puṃskokilasya virutaṃ pavanaḥ sugandhiḥ | [ṚtuS, Ṣaṣṭhaḥ sargaḥ 35.1]
mattāliyūthavirutaṃ niśi sīdhupānaṃ sarvaṃ rasāyanamidaṃ kusumāyudhasya | [ṚtuS, Ṣaṣṭhaḥ sargaḥ 35.2]
raktāśokavikalpitādharamadhur mattadvirephasvanaḥ kundāpīḍaviśuddhadantanikaraḥ protphullapadmānanaḥ | [ṚtuS, Ṣaṣṭhaḥ sargaḥ 36.1]
cūtāmodasugandhimandapavanaḥ śṛṅgāradīkṣāguruḥ kalpāntaṃ madanapriyo diśatu vaḥ puṣpāgamo maṅgalam | [ṚtuS, Ṣaṣṭhaḥ sargaḥ 36.2]
malayapavanaviddhaḥ kokilālāparamyaḥ surabhimadhuniṣekāllabdhagandhaprabandhaḥ | [ṚtuS, Ṣaṣṭhaḥ sargaḥ 37.1]
vividhamadhupayūthair veṣṭyamānaḥ samantād bhavatu tava vasantaḥ śreṣṭhakālaḥ sukhāya | [ṚtuS, Ṣaṣṭhaḥ sargaḥ 37.2]
āmro mañjulamañjarī varaśaraḥ satkiṃśukaṃ yaddhanurjyā yasyālikulaṃ kalaṅkarahitaṃ chattraṃ sitāṃśuḥ sitam | [ṚtuS, Ṣaṣṭhaḥ sargaḥ 38.1]
mattebho malayānilaḥ parabhṛtā yadbandino lokajit so 'yaṃ vo vitarītarītu vitanurbhadraṃ vasantānvitaḥ | [ṚtuS, Ṣaṣṭhaḥ sargaḥ 38.2]
