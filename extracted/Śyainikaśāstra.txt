{Śyainikaśāstra, 1}
trailokyaśreyase viṣṇoryanmitraṃ sāmparāyikam | [Śyainikaśāstra, 1 1.1]
sāpatnamindrasya ca tat vande gārutmataṃ mahaḥ | [Śyainikaśāstra, 1 1.2]
kāmaśāstrānabhijñānāṃ kāmaḥ kiṃ nu na gocaraḥ | [Śyainikaśāstra, 1 2.1]
tathāpi munibhiḥ śāstraṃ nirmitaṃ tattvasaṃvide | [Śyainikaśāstra, 1 2.2]
ā pāmaraprasiddho'pi tathaiva mṛgasārasaḥ | [Śyainikaśāstra, 1 3.1]
śyainikajñasya hṛdaye viśeṣānmudamṛcchati | [Śyainikaśāstra, 1 3.2]
iti sadrasaniṣpattyai śyainikaṃ saprayojanam | [Śyainikaśāstra, 1 4.1]
vivicyate mṛgayāyāḥ samāsavyāsayogataḥ | [Śyainikaśāstra, 1 4.2]
nṛṇāṃ prāgdṛṣṭabhogāptyai vinodā manaso mude | [Śyainikaśāstra, 1 5.1]
sṛṣṭā viśvasṛjā kārtsnyāt ke tān gaṇitumīśate | [Śyainikaśāstra, 1 5.2]
teṣu ye'ṣṭādaśa proktā vyasanānīti yān viduḥ | [Śyainikaśāstra, 1 6.1]
tairvinā nendriyaphalaṃ na eva rasabhūmayaḥ | [Śyainikaśāstra, 1 6.2]
sevyamānāḥ sukhāyālaṃ bhavanti prāṇināṃ ca te | [Śyainikaśāstra, 1 7.1]
yathākālaṃ yathāpoṣaṃ viśeṣeṇa mahībhṛtām | [Śyainikaśāstra, 1 7.2]
vyasanānīti satataṃ śāstrakārairvininditāḥ | [Śyainikaśāstra, 1 8.1]
śrūyante cetihāsāśca tadraktabhraṃśasūcakāḥ | [Śyainikaśāstra, 1 8.2]
yadi sarvātmanāsevyāḥ smarasmerālasekṣaṇāḥ | [Śyainikaśāstra, 1 9.1]
punnāmno narakāt trātrī bhavet kva janiraurasī | [Śyainikaśāstra, 1 9.2]
niṣiddhaiva mṛgavyā cettarhi yāgādisādhanam | [Śyainikaśāstra, 1 10.1]
kva māṃsājinaśṛṅgādi labhyate vidhinoditam | [Śyainikaśāstra, 1 10.2]
ajīrṇādyāmayadhvaṃso divāsvapnaniṣevaṇāt | [Śyainikaśāstra, 1 11.1]
trivargasādhanasyeha jāyate vapuṣastathā | [Śyainikaśāstra, 1 11.2]
tasmāt sarvātmanā tyājyaḥ saṅga eveti niścayaḥ | [Śyainikaśāstra, 1 12.1]
bandhaḥ saṅgena bhavatītyeva bhāgavatoktayaḥ | [Śyainikaśāstra, 1 12.2]
karmamātraparityāgaḥ sa tu mokṣāya kevalam | [Śyainikaśāstra, 1 13.1]
jātyuktakarmācaraṇaṃ trivargāya kileṣyate | [Śyainikaśāstra, 1 13.2]
sa sannyāsastu sidhyeta manovākkāyakarmabhiḥ | [Śyainikaśāstra, 1 14.1]
kṛtena tena jāyeta brahma vācāmagocaram | [Śyainikaśāstra, 1 14.2]
yadi niḥśreyase saṅgajihāsā karmaṇāmbhavet | [Śyainikaśāstra, 1 15.1]
jantoḥ sukṛtapuñjena tadā sannyāsamācaret | [Śyainikaśāstra, 1 15.2]
kṣayahetuśca bhogo'pi śrūyate karmaṇāṃ yathā | [Śyainikaśāstra, 1 16.1]
siṣeve viṣayān jñānī saubharirbandhamuktaye | [Śyainikaśāstra, 1 16.2]
tathāca gāthāḥ śrūyante pitṛbhiḥ samudāhṛtāḥ | [Śyainikaśāstra, 1 17.1]
viraktasya ruceḥ samyakśreyase hṛdayaṃgamāḥ | [Śyainikaśāstra, 1 17.2]
pūrvakarma kṛtaṃ bhogaiḥ kṣīyate'harniśaṃ tathā | [Śyainikaśāstra, 1 18.1]
sukhaduḥkhaiḥ svakairvatsa puṇyāpuṇyātmakaṃ nṛṇām | [Śyainikaśāstra, 1 18.2]
kṣīṇādhikāro dharmajñastataḥ śamamavāpsyasi | [Śyainikaśāstra, 1 19.1]
tathā bhāgavataṃ vākyaṃ śrūyate cārjunaṃ prati | [Śyainikaśāstra, 1 19.2]
kuru karmaiva tasmāttvaṃ karma jyāyo hyakarmaṇaḥ | [Śyainikaśāstra, 1 20.1]
śarīrayātrāpi ca te na prasidhyed akarmaṇaḥ | [Śyainikaśāstra, 1 20.2]
śāstrāntare'pi bhūyasyaḥ śrūyante tattvavādinām | [Śyainikaśāstra, 1 21.1]
gṛhāśramācāravatāṃ karmasaṃprerikā giraḥ | [Śyainikaśāstra, 1 21.2]
nyāyāgatadhanastattvajñānaniṣṭho'tithipriyaḥ | [Śyainikaśāstra, 1 22.1]
śrāddhakṛt satyavādī ca gṛhastho'pi vimucyate | [Śyainikaśāstra, 1 22.2]
ityādivedavacanaiḥ karmajānāmapīṣyate | [Śyainikaśāstra, 1 23.1]
bhogaḥ phalānāṃ prāptānāṃ sa tu saṃgavivarjitaḥ | [Śyainikaśāstra, 1 23.2]
śrūyate janako rājā prajāpālanatatparaḥ | [Śyainikaśāstra, 1 24.1]
bhuñjan bhogān muktipātramasaktistatra kāraṇam | [Śyainikaśāstra, 1 24.2]
ayamapyapavargasya mārgaḥ prakṛtisundaraḥ | [Śyainikaśāstra, 1 25.1]
svajātyuktābhicaraṇāt svargastu sulabho nṛṇām | [Śyainikaśāstra, 1 25.2]
svargyaṃ yaśasyamāyuṣyaṃ karma kurvīta tatparaḥ | [Śyainikaśāstra, 1 26.1]
kurvanneveha karmāṇītyādi vede'pi niścayaḥ | [Śyainikaśāstra, 1 26.2]
sukṛtaiḥ prāpyate sampat sā ca bhogāya ceṣyate | [Śyainikaśāstra, 1 27.1]
sa bhogo'ṣṭādaśavidhairvyasanaiścānubadhyate | [Śyainikaśāstra, 1 27.2]
pṛthak tebhyo bhīmarūpo na kutrāpi pratīyate | [Śyainikaśāstra, 1 28.1]
bhakṣyasrakcandanāderyaḥ so'pi tādarthakaḥ smṛtaḥ | [Śyainikaśāstra, 1 28.2]
ato vasantavarṣartucandanendūdayādayaḥ | [Śyainikaśāstra, 1 29.1]
mude kāntopagūḍhānāmudvegāya viyoginām | [Śyainikaśāstra, 1 29.2]
dharmadrumasya phalamarthamudīrayanti śāstreṣu niścitadhiyo hi yathāgamena | [Śyainikaśāstra, 1 30.1]
taṃ dānabhogavidhaye sujano niyuṅkte samyak tayoḥ pariṇatiḥ suṣamānupaiti | [Śyainikaśāstra, 1 30.2]
iti śrīkūrmācalādhipatirudradevaviracite śyainike śāstre karmānuṣañjanaḥ prathamaḥ paricchedaḥ | [Śyainikaśāstra, 1 31.1]
{Śyainikaśāstra, 2}
vākpāruṣyādyabhihitastathāṣṭādaśako gaṇaḥ | [Śyainikaśāstra, 2 1.1]
heyāheyaprakāreṇa nāmataścātha kathyate | [Śyainikaśāstra, 2 1.2]
vāgdaṇḍayośca pāruṣye īrṣyāsūyā ca sāhasam | [Śyainikaśāstra, 2 2.1]
arthadūṣaṇapaiśunye krodhaje krodha eva ca | [Śyainikaśāstra, 2 2.2]
striyo'kṣā madirāgītanṛtyavādyavṛthāṭanam | [Śyainikaśāstra, 2 3.1]
parokṣanindāhaḥsvapno mṛgayā ceti kāmajaḥ | [Śyainikaśāstra, 2 3.2]
aślīlā karkaśā coktir vākpāruṣyam itīṣyate | [Śyainikaśāstra, 2 4.1]
daṇḍeṣu vyavahāre ca śobhate nānyadā kvacit | [Śyainikaśāstra, 2 4.2]
daṇḍo'narhe mahograśca daṇḍapāruṣyamucyate | [Śyainikaśāstra, 2 5.1]
pratāpajananāyālaṃ saṃkaṭe nānyadā caret | [Śyainikaśāstra, 2 5.2]
pararddhiṣvakṣamā cerṣyā sā sapatne praśasyate | [Śyainikaśāstra, 2 6.1]
taducchedāya yatate tathaivottejito yataḥ | [Śyainikaśāstra, 2 6.2]
doṣāropo guṇādau yaḥ sāsūyeti nigadyate | [Śyainikaśāstra, 2 7.1]
vidūṣakādibhiḥ sā tu rahogoṣṭhyāṃ praśasyate | [Śyainikaśāstra, 2 7.2]
kriyamāṇā tatprapañco nāṭakādau nirīkṣyatām | [Śyainikaśāstra, 2 8.1]
ākhyāyikādiṣvapi ca samāsavyāsayogataḥ | [Śyainikaśāstra, 2 8.2]
prāṇasandehakṛt kāryaṃ kṛtaṃ sāhasamucyate | [Śyainikaśāstra, 2 9.1]
tadāpatsu ca śobhāyai bhaveddhāsyāya cānyadā | [Śyainikaśāstra, 2 9.2]
prakīrṇatā cāgrahaṇamapātre pratipādanam | [Śyainikaśāstra, 2 10.1]
mūlacchedena vā dānapratipattyarthadūṣaṇam | [Śyainikaśāstra, 2 10.2]
tat prayatnena cāptaistu kārayet paramaṇḍale | [Śyainikaśāstra, 2 10.3]
sūcanaṃ paradoṣāṇāṃ paiśunyamiti gīyate | [Śyainikaśāstra, 2 11.1]
taccāramukhataḥ sarvaṃ śrotavyaṃ svadhiyā punaḥ | [Śyainikaśāstra, 2 11.2]
niścitya cārairanyaiśca pratīkāraṃ tadācaret | [Śyainikaśāstra, 2 11.3]
daṇḍādipātane krauryyaṃ krodha ityucyate budhaiḥ | [Śyainikaśāstra, 2 12.1]
sadāpakāriṣu ca taṃ vidadhyānnetareṣu ca | [Śyainikaśāstra, 2 12.2]
sulakṣaṇā kalābhijñā dakṣā saubhāgyasaṃyutā | [Śyainikaśāstra, 2 13.1]
vayovinayasampannā sā strī strītyucyate budhaiḥ | [Śyainikaśāstra, 2 13.2]
sādhanaṃ sā trivargasya gṛhasthāśramalakṣma ca | [Śyainikaśāstra, 2 14.1]
prasūtyupaskaraprekṣāmanaḥprahlādanādibhiḥ | [Śyainikaśāstra, 2 14.2]
etat kumāreṇāpyuktaṃ purāgastyāya pṛcchate | [Śyainikaśāstra, 2 15.1]
yatrānukūlyaṃ dampatyostrivargastatra vardhate | [Śyainikaśāstra, 2 15.2]
dharmmādartho'rthataḥ kāmaḥ kāmaḥ strībhyo na cānyataḥ | [Śyainikaśāstra, 2 16.1]
tena dharmmadrumasyāho phalaṃ raktā nitambinī | [Śyainikaśāstra, 2 16.2]
atastāṃ sarvabhāvena pumāṃścaivānurañjayet | [Śyainikaśāstra, 2 17.1]
svacchandācaraṇaṃ hitvā kāmasaṃvedanādiṣu | [Śyainikaśāstra, 2 17.2]
kāmaścānanyamanasor dampatyor yaḥ parasparam | [Śyainikaśāstra, 2 18.1]
ātmaikavedyo nākhyeyaḥ sparśaḥ kāma itīritaḥ | [Śyainikaśāstra, 2 18.2]
guṇāḍhyavyāsavālmīkisūktimuktārṇaveṣu ca | [Śyainikaśāstra, 2 19.1]
sambhogavipralambhābhyāṃ prapañcastasya vistaraḥ | [Śyainikaśāstra, 2 19.2]
krīḍā sajīvanirjīvā glahapūrvākṣa ucyate | [Śyainikaśāstra, 2 20.1]
sa cārthavṛddhyai kāmarddhyai suprayuktaḥ prajāyate | [Śyainikaśāstra, 2 20.2]
yatpānāt mattatāmeti tadvastu madirocyate | [Śyainikaśāstra, 2 21.1]
acikitsyeṣvāmayeṣu tajjñaiḥ sāpi praśasyate | [Śyainikaśāstra, 2 21.2]
geyaṃ yadraktakaṇṭhasya tālasvarasamanvitaṃ | [Śyainikaśāstra, 2 22.1]
lāsyopayogi tadeti gītajñāstadvijānate | [Śyainikaśāstra, 2 22.2]
yathāvakāśena ca taccaturvargasya sādhanam | [Śyainikaśāstra, 2 23.1]
pratyakṣeṇārthakāmasya siddhigāne pradṛśyate | [Śyainikaśāstra, 2 23.2]
dharmmāpavargayoḥ siddhirbharatena yathoditā | [Śyainikaśāstra, 2 24.1]
yājñavalkyena muninā tathānyairnāradādibhiḥ | [Śyainikaśāstra, 2 24.2]
gītajño yadi gītena nāpnoti paramaṃ padam | [Śyainikaśāstra, 2 25.1]
rudrasyānucaro bhūtvā tenaiva saha modate | [Śyainikaśāstra, 2 25.2]
uddhataṃ tāṇḍavaṃ yacca lāsyaṃ cābhinayātmakam | [Śyainikaśāstra, 2 26.1]
cārālayamamāyuktaṃ dvividhaṃ nṛtyamucyate | [Śyainikaśāstra, 2 26.2]
caturvidhaṃ vādyamuktaṃ tattatādiprabhedataḥ | [Śyainikaśāstra, 2 27.1]
prayojanaṃ gītavacca vijñeyaṃ nṛtyavādyayoḥ | [Śyainikaśāstra, 2 27.2]
kāryaṃ vinā yadudyānanagarādyupasarpaṇam | [Śyainikaśāstra, 2 28.1]
vṛthāṭanaṃ tacchastaṃ tu śarīrālasyaśāntaye | [Śyainikaśāstra, 2 28.2]
parokṣanindā vyaktārthā sātisaṃdhātumiṣyate | [Śyainikaśāstra, 2 29.1]
sarvartuṣu divāsvapnaḥ so'pi vyaktārtha eva hi | [Śyainikaśāstra, 2 30.1]
bālātisārikṣīṇeṣu sa cājīrṇiṣu śobhanaḥ | [Śyainikaśāstra, 2 30.2]
ta ete saptadaśa ca mṛgayāṣṭādaśī tathā | [Śyainikaśāstra, 2 31.1]
heyāheyāḥ purā prāha bhīṣmo dharmātmajaṃ yathā | [Śyainikaśāstra, 2 31.2]
vyasanāni ca sarvāṇi tyajethā bhūridakṣiṇa | [Śyainikaśāstra, 2 32.1]
na caiva na prayuñjīta saṃgaṃ tu parivarjayet | [Śyainikaśāstra, 2 32.2]
itthamatra paricintya lāghavaṃ gauravaṃ ca guṇayogataḥ pṛthak | [Śyainikaśāstra, 2 33.1]
saṃgamātramapahāya yojayet rañjanāya jagato yathāyatham | [Śyainikaśāstra, 2 33.2]
iti śrīrudradevaviracite śyainike śāstre vyasanaheyāheyatānirūpaṇo dvitīyaḥ paricchedaḥ | [Śyainikaśāstra, 2 34.1]
{Śyainikaśāstra, 3}
athedānīṃ mṛgavyā tu samāsavyāsayogataḥ | [Śyainikaśāstra, 3 1.1]
ekāpi cāṣṭadhā saiṣā bahudhātra nirūpyate | [Śyainikaśāstra, 3 1.2]
āmiṣādyarthasaṃsiddhyai naikopāyaiḥ sukhāya ca | [Śyainikaśāstra, 3 2.1]
hiṃsanaṃ prāṇimātrasya mṛgayeti pracakṣate | [Śyainikaśāstra, 3 2.2]
hiṃsanaṃ prāṇināṃ yatra tatra doṣaparamparā | [Śyainikaśāstra, 3 3.1]
yāgīyāḥ paśavaḥ proktā grāmyāraṇyāścaturdaśa | [Śyainikaśāstra, 3 3.2]
eṣām aprokṣitānāṃ ca hiṃsā doṣāya jāyate | [Śyainikaśāstra, 3 4.1]
asmin arthe purā ślokā yathā dvaipāyanoditāḥ | [Śyainikaśāstra, 3 4.2]
pāṇḍukindamasaṃvāde mṛgahiṃsāprasaṃgataḥ | [Śyainikaśāstra, 3 5.1]
śatrūṇāṃ yā vadhe vṛttiḥ sā mṛgāṇāṃ vadhe smṛtā | [Śyainikaśāstra, 3 5.2]
rājñāṃ mṛga na māṃ mohāt tvaṃ garhayitumarhasi | [Śyainikaśāstra, 3 6.1]
achadmanā māyayā vā mṛgāṇāṃ vadha iṣyate | [Śyainikaśāstra, 3 6.2]
agastyaḥ satramāsīnaścacāra mṛgayāṃ ṛṣiḥ | [Śyainikaśāstra, 3 7.1]
āraṇyān sarvadaivatyān paśūn prokṣan mahāvane | [Śyainikaśāstra, 3 7.2]
agastyaprokṣaṇāddhiṃsā mṛgavyāyāṃ na vartate | [Śyainikaśāstra, 3 8.1]
grāmyāṇāṃ prokṣaṇaṃ śastaṃ yāgādiṣu yathāvidhi | [Śyainikaśāstra, 3 8.2]
āraṇyānāṃ hyagastyasya prokṣācchasyate vadhaḥ | [Śyainikaśāstra, 3 9.1]
śrūyante cetihāsāśca rājñāṃ tasyā niṣevane | [Śyainikaśāstra, 3 9.2]
vyāyāmāccopaghātācca pratyutāyāsavedanam | [Śyainikaśāstra, 3 10.1]
yatra tatra sukhāyeti vyarthaṃ cet tatra kathyate | [Śyainikaśāstra, 3 10.2]
yathā prasahya māninyāścumbanāliṅganādikam | [Śyainikaśāstra, 3 11.1]
āyāsasādhyamapyantarna nāma mudamañcati | [Śyainikaśāstra, 3 11.2]
prahāro nakhadantāder yathaiva smarasaṃgare | [Śyainikaśāstra, 3 12.1]
upaghātastathaivātra rasāveśān na vā ruje | [Śyainikaśāstra, 3 12.2]
iti siddhaṃ lakṣaṇaṃ hi mṛgayāyāḥ puroditam | [Śyainikaśāstra, 3 13.1]
tasyāḥ kilāṣṭabhedānāṃ vivecanamathocyate | [Śyainikaśāstra, 3 13.2]
haramūrtir ivāvasthābhedādekaiva kāminī | [Śyainikaśāstra, 3 14.1]
yathāṣṭadhā rasāyālaṃ tathaiva mṛgayā matā | [Śyainikaśāstra, 3 14.2]
āśvīnānyā sajālānyā kālyānyā yāvaśī parā | [Śyainikaśāstra, 3 15.1]
sāpekṣānyā padaprekṣā tathā śvagaṇikā parā | [Śyainikaśāstra, 3 15.2]
śyenapātāṣṭamī caitāḥ krameṇa parikīrtitāḥ | [Śyainikaśāstra, 3 16.1]
svalakṣaṇam athaiṣāṃ hi tathākartavyatocyate | [Śyainikaśāstra, 3 16.2]
turagaiḥ sādhanībhūtair vidravantaḥ śarādibhiḥ | [Śyainikaśāstra, 3 17.1]
vadhyante hi mṛgā yasyāṃ sāśvīnā rasaśevadhiḥ | [Śyainikaśāstra, 3 17.2]
avṛkṣakardamagrāvā nīrandhrā bhūḥ praśasyate | [Śyainikaśāstra, 3 18.1]
kālaśca śiśirārdhāntād ā jyaiṣṭhārdham apīṣyate | [Śyainikaśāstra, 3 18.2]
tasyāḥ susevanānmedaśchedo vapuṣi lāghavam | [Śyainikaśāstra, 3 19.1]
balāśopacayo dārḍhyam antarāgneśca pāṭavam | [Śyainikaśāstra, 3 19.2]
kṣuttṛṭśītātapālasyajāgarādeḥ sahiṣṇutā | [Śyainikaśāstra, 3 20.1]
calalakṣyādinaipuṇyam utsāhaparivardhanam | [Śyainikaśāstra, 3 20.2]
svasattvodbhāvanaṃ jñānaṃ sattvānāṃ cittaceṣṭite | [Śyainikaśāstra, 3 21.1]
ityādikaguṇotkarṣo jāyate cātmasampade | [Śyainikaśāstra, 3 21.2]
tathā dharmmārjanamapi vṛkavyāghrādihiṃsanāt | [Śyainikaśāstra, 3 22.1]
vadhena hariṇādīnāṃ śasyādīnāṃ ca rakṣaṇāt | [Śyainikaśāstra, 3 22.2]
naikakarmmopayogyānāmaṭavīnāṃ nirīkṣaṇāt | [Śyainikaśāstra, 3 23.1]
vitrāsanācca caurāṇāṃ tathāṭavikarañjanāt | [Śyainikaśāstra, 3 23.2]
tathārthopārjjanaṃ mattahastigaṇḍānubandhanāt | [Śyainikaśāstra, 3 24.1]
viṣāṇājinakastūrimaṇipakṣādyupārjjanāt | [Śyainikaśāstra, 3 24.2]
varāhalāvikādīnāṃ sanmāṃsābhyavahārataḥ | [Śyainikaśāstra, 3 25.1]
udriktasattvasampattyā kāmodreko'pi puṣkalaḥ | [Śyainikaśāstra, 3 25.2]
raso'bhimāno 'haṃkāraḥ kāmasarvasvam ucyate | [Śyainikaśāstra, 3 26.1]
ato mṛgavyāśrāntasya candanādyanulepanam | [Śyainikaśāstra, 3 26.2]
gātrasaṃvāhanaṃ hastapallavaiśca mṛgīdṛśām | [Śyainikaśāstra, 3 27.1]
pānakaṃ pañcasārādi tālavṛntānilā muhuḥ | [Śyainikaśāstra, 3 27.2]
manaso hyabhimānena yathā sambandhamṛcchati | [Śyainikaśāstra, 3 28.1]
anyadā na tathā yena tena kāmaikavedanam | [Śyainikaśāstra, 3 28.2]
strīmṛgavyābhidā kāpi rasapuṣṭau ca dṛśyate | [Śyainikaśāstra, 3 29.1]
śāstrakāraiḥ kilaitāvān sūkṣmabhedastu darśitaḥ | [Śyainikaśāstra, 3 29.2]
ābhyāsikī samprayoge prītiścānuttamā ratau | [Śyainikaśāstra, 3 30.1]
vibhāvāścānubhāvāśca rasādhikyāttayoḥ samāḥ | [Śyainikaśāstra, 3 30.2]
saṃyogaviprayogābhyāṃ vilokyante yathāyatham | [Śyainikaśāstra, 3 31.1]
teṣāṃ strīviṣaye vyāso nāṭyālaṃkāranirmitau | [Śyainikaśāstra, 3 31.2]
kāmaśāstrādiṣu mahān dṛśyate tena nocyate | [Śyainikaśāstra, 3 32.1]
mṛgayāyāstu saṃkṣepāt parijñānāya kathyate | [Śyainikaśāstra, 3 32.2]
mokturdūrācchakuntādergrahaḥ śyenādibhiḥ kṛtaḥ | [Śyainikaśāstra, 3 33.1]
dhanvinaśca haṭhāllakṣye śarasiddhiścalācale | [Śyainikaśāstra, 3 33.2]
vyañjayatyuttamāṃ prītiṃ aśruromāñcagadgadaiḥ | [Śyainikaśāstra, 3 34.1]
vicyutiścāpi tasyaiva viyogenāpadiśyate | [Śyainikaśāstra, 3 34.2]
vitarkasmṛtivaivarṇyavilāpādikarī yataḥ | [Śyainikaśāstra, 3 35.1]
ityādyūhyamataḥ sāmyaṃ mṛgayāyāstathā striyaḥ | [Śyainikaśāstra, 3 35.2]
tenaiṣāpi trivargasya sādhanāya praśasyate | [Śyainikaśāstra, 3 35.3]
sambhūya sāvakāśena prasāryānilasammukham | [Śyainikaśāstra, 3 36.1]
balaṃ mṛgābhisāreṇa sānāyāsena sidhyati | [Śyainikaśāstra, 3 36.2]
khaḍgābhisaraṇe śastaḥ pañcaṣā eva sādinaḥ | [Śyainikaśāstra, 3 37.1]
vaśyāsturaṃgāḥ śasyante śikṣitā ye gatāgate | [Śyainikaśāstra, 3 38.1]
tvarayā pṛṣṭhato vedhyaḥ kṣudraśaktyā tu sādinā | [Śyainikaśāstra, 3 38.2]
parāvṛtto yadi bhavettadāsya purayāyinā | [Śyainikaśāstra, 3 39.1]
viśrambhāttu nijāśvasya sādinā bhāvyamañjasā | [Śyainikaśāstra, 3 39.2]
tasyābhisāre cānyena vedhyo bhavati pṛṣṭhataḥ | [Śyainikaśāstra, 3 40.1]
athavā pārśvato vāṇairvedhyaḥ śreṣṭhadhanurddharaiḥ | [Śyainikaśāstra, 3 40.2]
dṛptaṃ mṛgendramapi ca taralāśvaistu dhanvinaḥ | [Śyainikaśāstra, 3 41.1]
lakṣyālakṣyeṇa lakṣyeṇa mārjjāramiva nighnate | [Śyainikaśāstra, 3 41.2]
sā sajālā kūṭavṛttyā yasyāṃ nighnanti vai mṛgān | [Śyainikaśāstra, 3 42.1]
matsyaśaṅkhodrasūktīnāṃ bandhanaṃ cāpi kurvate | [Śyainikaśāstra, 3 42.2]
narāstasyāṃ sādhanānāmānantyamupalakṣyate | [Śyainikaśāstra, 3 43.1]
niṣādaprāyanīceṣu sthitistasyā vilokyate | [Śyainikaśāstra, 3 43.2]
gajabandhādisaukaryyasiddhaye sātiricyate | [Śyainikaśāstra, 3 44.1]
kāraṇīyā nṛpaiḥ sā tu mahodayakarī yataḥ | [Śyainikaśāstra, 3 44.2]
chadmācaraṇamapyatra na doṣāyānubadhyate | [Śyainikaśāstra, 3 45.1]
asmin arthe vālivadhe yathā vālmīkinodanā | [Śyainikaśāstra, 3 45.2]
vāgurābhiśca kūṭaiśca pāśaiśca vividhair narāḥ | [Śyainikaśāstra, 3 46.1]
praticchannā adṛśyāśca gṛhṇanti bahavo'dbhutam | [Śyainikaśāstra, 3 46.2]
vidhyanty abhimukhāścāpi mṛgayādharmmakovidāḥ | [Śyainikaśāstra, 3 46.3]
kuraṅgāṃśca kuraṅgāśca pakṣiṇaścāpi pakṣiṇaḥ | [Śyainikaśāstra, 3 47.1]
badhnanti śikṣāyogena sajālāntargataiva sā | [Śyainikaśāstra, 3 47.2]
kālyā saṃkālya bahubhiḥ pṛṣṭhato'nyaiḥ purasthitaiḥ | [Śyainikaśāstra, 3 48.1]
sādhyate yā pṛthaklīnaiścaturdhā sā tu bhidyate | [Śyainikaśāstra, 3 48.2]
tāroccāraiḥ kālyamānā purovātaṃ dvibhis tribhiḥ | [Śyainikaśāstra, 3 49.1]
trikīrṇamokṣairhanyante eṇā sā bahukarṇikā | [Śyainikaśāstra, 3 49.2]
pṛṣṭhato nibiḍībhūtaiḥ kālyante yatra vai mṛgāḥ | [Śyainikaśāstra, 3 50.1]
badhyante pādapacchannairyatra sā mūlalagnikā | [Śyainikaśāstra, 3 50.2]
sudūrād vartulībhūya kramāt saṃkocamāgataiḥ | [Śyainikaśāstra, 3 51.1]
ekatra pratisaṃruddhā naikajātyudbhavā mṛgāḥ | [Śyainikaśāstra, 3 51.2]
vadhyante karavālādyair bahubhir yatra naikadhā | [Śyainikaśāstra, 3 52.1]
mahākālyeti sā proktā sidhyate sā nṛpādibhiḥ | [Śyainikaśāstra, 3 52.2]
aparā gajakālyeti sādhyate sāśvasādibhiḥ | [Śyainikaśāstra, 3 53.1]
grīṣmartāveva viralībhūtavāryuparodhanāt | [Śyainikaśāstra, 3 53.2]
caturvvidhāyāḥ kālyāyāḥ sādhane kuśalā janāḥ | [Śyainikaśāstra, 3 54.1]
yujyante kālane mokṣe śarāṇāṃ cānyathā nṛṇām | [Śyainikaśāstra, 3 54.2]
vṛthāyāso bhaveddhvaṃsaḥ svīyeṣvevānudṛśyate | [Śyainikaśāstra, 3 54.3]
niryātayavaśasyādispandanāmātrasūcitāḥ | [Śyainikaśāstra, 3 55.1]
vadhyante yatra vai vadhyā yāvaśī sā prakīrtitā | [Śyainikaśāstra, 3 55.2]
dvitrairevāśvavāraiśca śaramokṣaviśāradaiḥ | [Śyainikaśāstra, 3 56.1]
sā sidhyati śainaścārāt śasyaspandopalakṣaṇāt | [Śyainikaśāstra, 3 56.2]
cātyāyāsakarī sā tu pramodāyopajāyate | [Śyainikaśāstra, 3 57.1]
mṛgādyapekṣāmālambya līno yatraika eva vā | [Śyainikaśāstra, 3 58.1]
dhanvī vidhyati digdhena sā sāpekṣā smṛtā budhaiḥ | [Śyainikaśāstra, 3 58.2]
vibhītakādau kṣetre vā nipāne sā tu sidhyati | [Śyainikaśāstra, 3 59.1]
gośavādiṣu siṃhādervadhāya sukhasiddhidā | [Śyainikaśāstra, 3 59.2]
padamārgānusāreṇa vadhyante yatra vai mṛgāḥ | [Śyainikaśāstra, 3 60.1]
padaprekṣā ca sā proktā dvidhā sāpi prayujyate | [Śyainikaśāstra, 3 60.2]
kukkuraiḥ parito'nviṣya ciramāyāsya karkaśam | [Śyainikaśāstra, 3 61.1]
vadhyate hi mṛgo yasyāṃ śvapadaprekṣikā hi sā | [Śyainikaśāstra, 3 61.2]
yatra dhanvī prayatnena svayamanviṣya kauśalāt | [Śyainikaśāstra, 3 62.1]
suptaṃ suptotthitaṃ vāpi hanti sā pūrvaśabditā | [Śyainikaśāstra, 3 62.2]
te ca dve saikataprāye sānūpe vātha yatnataḥ | [Śyainikaśāstra, 3 63.1]
varṣarttāvatisidhyete cānyadātiśramāt punaḥ | [Śyainikaśāstra, 3 63.2]
ūṣarādisthale yasyāṃ lakṣyīkṛtyopavāhitāḥ | [Śyainikaśāstra, 3 64.1]
gṛhṇanti śaśakādīṃś ca śvānaḥ śvagaṇikā smṛtā | [Śyainikaśāstra, 3 64.2]
śunāṃ sukhaparikṣepaḥ siddhyasiddhī śaśaplutau | [Śyainikaśāstra, 3 65.1]
patanotpatanābhyāṃ dve hāsyapuṣṭividhāyike | [Śyainikaśāstra, 3 65.2]
teṣāṃ ca ghurghuroddāmarāviṇi pratidhāvatām | [Śyainikaśāstra, 3 66.1]
kāle tadraudraparyāptair dantādanti nakhānakhi | [Śyainikaśāstra, 3 66.2]
dviśastriśaḥ sāvakāśādrajjumokṣaviśāradaiḥ | [Śyainikaśāstra, 3 67.1]
lakṣyamuddiśya ca śunāṃ mokas tatsiddhikārakaḥ | [Śyainikaśāstra, 3 67.2]
tasyāṃ śarāṇāṃ sahasā mokṣo nānyatra śasyate | [Śyainikaśāstra, 3 68.1]
bādhamānam apāsyaikaṃ kolaṃ kauleyasiddhaye | [Śyainikaśāstra, 3 68.2]
daṇḍāpi sā tvarthayuktā prayoktavyā śaśādiṣu | [Śyainikaśāstra, 3 69.1]
evaṃ sāpi pramodānāmāspadaṃ parikīrtyate | [Śyainikaśāstra, 3 69.2]
asyā eva bhidā kāpi kṛṣṇasāre rurau hi yaḥ | [Śyainikaśāstra, 3 70.1]
moko'tirasakṛd yena rajjvā moko'pi sa smṛtaḥ | [Śyainikaśāstra, 3 70.2]
yasyāṃ tantrairdvidhā muktāḥ patatriṣu patanti ca | [Śyainikaśāstra, 3 71.1]
śyenāḥ sātīva rasabhūḥ śyenapāteti kathyate | [Śyainikaśāstra, 3 71.2]
śyenapātā mṛgavyeti svairaṃ vānyasya vā bhavet | [Śyainikaśāstra, 3 72.1]
svairamāraṇyakānāṃ cet mṛgavyeti nirarthakam | [Śyainikaśāstra, 3 72.2]
mṛgān śaśādā gṛhṇantītyevaṃ yadi sadarthakam | [Śyainikaśāstra, 3 73.1]
tadā siṃhādiṣu punaḥ kathaṃ naitatprayujyate | [Śyainikaśāstra, 3 73.2]
yatrānekārthamasakṛt mṛgyante prāṇinaḥ parāḥ | [Śyainikaśāstra, 3 74.1]
sā mṛgavyeti nirdiṣṭā sā tiraścāṃ na vidyate | [Śyainikaśāstra, 3 74.2]
te tu svodaraparyyāptimātramāṃsāya kevalam | [Śyainikaśāstra, 3 75.1]
hiṃsanti na tu caiteṣāṃ artho'nyatrānubadhyate | [Śyainikaśāstra, 3 75.2]
na kevalaṃ mṛgavyāyā hyartho māṃsārthamātrakaḥ | [Śyainikaśāstra, 3 76.1]
yato muktājinādīnāṃ kastūryādeḥ samudbhavaḥ | [Śyainikaśāstra, 3 76.2]
dṛśyante hastibandhāśca tena nānārthasiddhaye | [Śyainikaśāstra, 3 77.1]
anviṣyate prāṇijātaṃ mṛgayetyucyate tataḥ | [Śyainikaśāstra, 3 77.2]
ato nṛbhiḥ prayuktānāṃ teṣāṃ pāto'tra kathyate | [Śyainikaśāstra, 3 78.1]
tenāṣṭamī mṛgavyaiṣā śyenapātā nirūpitā | [Śyainikaśāstra, 3 78.2]
etasyā viśadatayā kilāṣṭa bhedā nirdiṣṭāḥ punarapare hyavāntarā ye | [Śyainikaśāstra, 3 79.1]
te sarve rasajananāya naikarūpāḥ kalpyante vihitavidhānasamprayogāt | [Śyainikaśāstra, 3 79.2]
iti śrīrudradevaviracite śyainike śāstre mṛgayāvivecanastṛtīyaḥ paricchedaḥ | [Śyainikaśāstra, 3 80.1]
{Śyainikaśāstra, 4}
mokādyācārasampannā śyainalakṣaṇalakṣitā | [Śyainikaśāstra, 4 1.1]
viśrambhaṇādyupāyaiśca vihitā sā nigadyate | [Śyainikaśāstra, 4 1.2]
hastamuṣṭiprabhedena moko dvividha ucyate | [Śyainikaśāstra, 4 2.1]
yatrāṅgulībhiḥ sarvābhiḥ śyainapatpāśapīḍanam | [Śyainikaśāstra, 4 2.2]
vidhāya kriyate moko hastamokaḥ sa ucyate | [Śyainikaśāstra, 4 3.1]
kuhyādiṣv ayamevokto vāsādiṣvapi śasyate | [Śyainikaśāstra, 4 3.2]
vastrāntaritamāveśya talopari yathābalam | [Śyainikaśāstra, 4 4.1]
asaṅgavat parīkṣepo muṣṭimokaḥ prakīrtitaḥ | [Śyainikaśāstra, 4 4.2]
asaktaṃ laghu sollāsaṃ gatānugatamañjasā | [Śyainikaśāstra, 4 5.1]
praśasyate dvidhā moko dūre dūre yathāyatham | [Śyainikaśāstra, 4 5.2]
teṣāṃ viśrambhaṇaṃ pūrvaṃ yathāvadiha kathyate | [Śyainikaśāstra, 4 6.1]
ādau vimudrayennetre sīvanena vicakṣaṇaḥ | [Śyainikaśāstra, 4 6.2]
yathā na mukhamīkṣeta yathā vā pratiśīrṣakaiḥ | [Śyainikaśāstra, 4 7.1]
śabdaṃ ca śrāvayennaiva yāvaddivasapañcakam | [Śyainikaśāstra, 4 7.2]
tataḥ pratiniśaṃ kiṃcit sāloke dīpikādibhiḥ | [Śyainikaśāstra, 4 8.1]
netre nirmudrya pānīye kṣālayet sukhaśītale | [Śyainikaśāstra, 4 8.2]
kiṃcit kiṃcit paricayaṃ kārayet śrāvayet vacaḥ | [Śyainikaśāstra, 4 9.1]
evaṃ krameṇa hastādisparśairvākyopalālanaiḥ | [Śyainikaśāstra, 4 9.2]
vibhaktakāle pānīyamāṃsadānena sāntvanaiḥ | [Śyainikaśāstra, 4 10.1]
chāyātapopaśamanaiḥ kramānnetropamocanaiḥ | [Śyainikaśāstra, 4 10.2]
kṛtvā raktāparaktatvaṃ jñeyaṃ caiṣāṃ viceṣṭitaiḥ | [Śyainikaśāstra, 4 11.1]
netre nimīlya tiṣṭhanti caikapādena vai yadā | [Śyainikaśāstra, 4 11.2]
cañcvā kaṇḍūyanaṃ caiva pakṣapālyorvidhūnanam | [Śyainikaśāstra, 4 12.1]
āsyāvalokane saumyāṃ dṛṣṭiṃ saṃcārayanti ca | [Śyainikaśāstra, 4 12.2]
tadā raktāstu vijñeyā viraktāstvanyathā tu te | [Śyainikaśāstra, 4 13.1]
raktān jñātvā rajjuyuktānāhvayedāmiṣādibhiḥ | [Śyainikaśāstra, 4 13.2]
krameṇa vardhayed bhūmimāhvayecca dviśaḥ triśaḥ | [Śyainikaśāstra, 4 14.1]
yadāhvāne no vilambaṃ kuryus tiryaṅ na vā gatim | [Śyainikaśāstra, 4 14.2]
na māṃsādestathā kṛṣṭiṃ tadā rajjvā vināhvayet | [Śyainikaśāstra, 4 15.1]
tato vṛkṣādyupari ca prakṣipyāhvāyayet kramāt | [Śyainikaśāstra, 4 15.2]
kalaviṅkakapotādipatatrigrahaṇaṃ punaḥ | [Śyainikaśāstra, 4 16.1]
kārayet pūrvasaṃskārasmāraṇāya yathāyatham | [Śyainikaśāstra, 4 16.2]
krameṇānena ye na syurvaśyāstān atijāgaraiḥ | [Śyainikaśāstra, 4 17.1]
atyantakarasaṃyogaiḥ karṣaṇaiścānayedvaśam | [Śyainikaśāstra, 4 17.2]
teṣāṃ jātyanurūpā ca rañjanāya kriyā matā | [Śyainikaśāstra, 4 18.1]
ato 'nuvakṣye śyenānāṃ pṛthagjātivivecanam | [Śyainikaśāstra, 4 18.2]
kṛṣṇākṣā pāṭalākṣā ca jātī dve prasphuṭāntare | [Śyainikaśāstra, 4 19.1]
tayoścāvāntarā bhedā lakṣyante'nye'pi bhūriśaḥ | [Śyainikaśāstra, 4 19.2]
teṣāṃ nāmāni kathyante jātānāṃ jātimukhyayoḥ | [Śyainikaśāstra, 4 20.1]
kuhīśaśādacarakavaharīlagarās tathā | [Śyainikaśāstra, 4 20.2]
tathānyā pakṣakalikā tathā turumutī parā | [Śyainikaśāstra, 4 21.1]
puṃvyaktayaśca tatsaṃkhyāḥ kṛṣṇākṣājātijo gaṇaḥ | [Śyainikaśāstra, 4 21.2]
eṣo 'tijāgaraiḥ sādhyaḥ sapānīyāmiṣāśanaḥ | [Śyainikaśāstra, 4 22.1]
kāryo mukhe śilākṣepastathā hastādidaṃśane | [Śyainikaśāstra, 4 22.2]
viśrambhaścākṣuṣaścāsya kṣiprameva prajāyate | [Śyainikaśāstra, 4 23.1]
ābhyantarastu kṛcchreṇa tasmād yuktyā vaśaṃ nayet | [Śyainikaśāstra, 4 23.2]
āhvānaṃ pakṣabandhena vāsasā vā prakalpayet | [Śyainikaśāstra, 4 24.1]
āgate deyamaśanaṃ yathā nāśā vihanyate | [Śyainikaśāstra, 4 24.2]
vāgdaṇḍaiś cārthadaṇḍaiś ca kiṃcid āśvāsanais tathā | [Śyainikaśāstra, 4 25.1]
sthāpyante svavaśe duṣṭā yathaivaiṣa gaṇastathā | [Śyainikaśāstra, 4 25.2]
atipuṣṭastu vikṛtimaśaktim atikarṣitaḥ | [Śyainikaśāstra, 4 26.1]
sampadyate yathā nīcastathaivaiṣa gaṇaḥ smṛtaḥ | [Śyainikaśāstra, 4 26.2]
pratyāśāvarddhanopāyair dānaiḥ karmmānurūpataḥ | [Śyainikaśāstra, 4 27.1]
rañjitā rañjanāyālaṃ bhṛtyā iva bhavanti te | [Śyainikaśāstra, 4 27.2]
dūrāhvāne dūrapāte sthūlalakṣyavinigrahe | [Śyainikaśāstra, 4 28.1]
praśasta eṣa hi gaṇo dvitīyaḥ kathyate'dhunā | [Śyainikaśāstra, 4 28.2]
patraṃ vājaśchada iti paryāyakathanoktayaḥ | [Śyainikaśāstra, 4 29.1]
bhavanti tena sāmānyaṃ vājavattvaṃ patatriṇām | [Śyainikaśāstra, 4 29.2]
yathāśvatthāmni karṇe ca bhīṣme pārthe ca rukmiṇi | [Śyainikaśāstra, 4 30.1]
sāmānye savyasācitve vaiśiṣṭyād arjune 'bhidhā | [Śyainikaśāstra, 4 30.2]
tathaiva vājavattve'pi sāmānye sarvapakṣiṇām | [Śyainikaśāstra, 4 31.1]
śyene patrīti vājīti śabdo vaiśiṣṭyasūcakaḥ | [Śyainikaśāstra, 4 31.2]
vājā vāsā vesarāśca sicānāśca caturvidhāḥ | [Śyainikaśāstra, 4 32.1]
jūrāśceṭā dhūtiṭunāstathā puṃvyaktayas tvamī | [Śyainikaśāstra, 4 32.2]
ubhayorgaṇayoścaiṣāṃ strīṇāṃ prādhānyam ūrjitam | [Śyainikaśāstra, 4 33.1]
saṃsthāne sāhase mūlye pakṣapātādisauṣṭhave | [Śyainikaśāstra, 4 33.2]
vājādyāśca pradhānatvāt puṃliṅge vyapadeśitāḥ | [Śyainikaśāstra, 4 33.3]
vājinaḥ pañcadhā teṣāṃ pṛthaklakṣaṇamucyate | [Śyainikaśāstra, 4 34.1]
kṛśākṛtirbalākākṣaḥ śvetakṛṣṇakapardikaḥ | [Śyainikaśāstra, 4 34.2]
bhavatyaṅge tathorvośca sukhasādhyaḥ prakīrtitaḥ | [Śyainikaśāstra, 4 35.1]
yaś cakravākasaṃsthānaś cakrāṅgaḥ sa ca kīrtitaḥ | [Śyainikaśāstra, 4 35.2]
pralambaḥ kṛṣṇasaṃsthānaḥ kaṅkābhaḥ kālakaḥ smṛtaḥ | [Śyainikaśāstra, 4 36.1]
cirādviśrambhamabhyeti surakto'pi virajyate | [Śyainikaśāstra, 4 36.2]
yaḥ sarvāṅge himaprakhyo haṃsavājaḥ sa kathyate | [Śyainikaśāstra, 4 37.1]
sa yatra pūjitastiṣṭhet kalyāṇaṃ tatra jāyate | [Śyainikaśāstra, 4 37.2]
taṃ prayatnena rakṣettu nākṣveḍādiṣu yojayet | [Śyainikaśāstra, 4 38.1]
tasya sparśena naśyanti jvarāścāturthikādayaḥ | [Śyainikaśāstra, 4 38.2]
yasyāśvatthadalaprakhyā lekhā pucchacchadādiṣu | [Śyainikaśāstra, 4 39.1]
jāyate vājarājo'sau mahārāvaṇasaṃjñakaḥ | [Śyainikaśāstra, 4 39.2]
sa mahāpuṇyanicayaiḥ prāpyate kautukāspadam | [Śyainikaśāstra, 4 40.1]
rāvaṇāt pakṣisaṃghānāṃ mahārāvaṇa ucyate | [Śyainikaśāstra, 4 40.2]
auraṅganā dhāvanāśca pratiṣṭhānāstathaiva ca | [Śyainikaśāstra, 4 41.1]
śikārāśceti vāsānāṃ caturdhā jātirucyate | [Śyainikaśāstra, 4 41.2]
auraṅganā bahuvidhā bhavantyuccāvacā api | [Śyainikaśāstra, 4 42.1]
vikrame sāhase caiva varṇairapi pṛthagvidhāḥ | [Śyainikaśāstra, 4 42.2]
dhāvanāḥ sūkṣmakāyāśca sukumārā javādhikāḥ | [Śyainikaśāstra, 4 43.1]
patraprāyāḥ pratiṣṭhānā mandā vege ca sāhase | [Śyainikaśāstra, 4 43.2]
arogā baddhapiṇḍāśca vājadeśasamudbhavāḥ | [Śyainikaśāstra, 4 44.1]
śvetābhā gairikābhāśca kṛṣṇābhā varṇataḥ smṛtāḥ | [Śyainikaśāstra, 4 44.2]
suśīlā javanā hiṃsrāḥ śikārāścaṇḍasāhasāḥ | [Śyainikaśāstra, 4 45.1]
cyotanta iva pīyūṣaṃ dṛśoḥ saṃsthānasauṣṭhavaiḥ | [Śyainikaśāstra, 4 45.2]
prāpyante te 'tisukṛtaiḥ śikṣāsaṃskāraśālinaḥ | [Śyainikaśāstra, 4 46.1]
tānnātijāgarāyāsaiḥ kleśayellālayenmuhuḥ | [Śyainikaśāstra, 4 46.2]
puṣṭāneva mṛgavyāyāṃ yojayenmanaso mude | [Śyainikaśāstra, 4 47.1]
vesarāstrividhāsteṣāṃ pṛthaṅnāmābhidhīyate | [Śyainikaśāstra, 4 47.2]
sthūlo'dhamo māṇikastu cūlikāṅkastu madhyamaḥ | [Śyainikaśāstra, 4 48.1]
śuddhastu vāsāpratimaḥ pakṣādhikye'pi sāhase | [Śyainikaśāstra, 4 48.2]
anekadeśajanmānastena deśasvabhāvataḥ | [Śyainikaśāstra, 4 49.1]
nānāsaṃsthānaceṣṭābhiḥ sicānā naikadhā smṛtāḥ | [Śyainikaśāstra, 4 49.2]
puṃvyaktayo'pi caiteṣāṃ lakṣaṇairupalakṣitāḥ | [Śyainikaśāstra, 4 50.1]
bhavanti te ca vistārabhayānnātra pradarśitāḥ | [Śyainikaśāstra, 4 50.2]
śīrṣaṃ phaṇiphaṇākāraṃ śastaṃ grīvā tathonnatā | [Śyainikaśāstra, 4 51.1]
pakṣatī cāyate vakṣo vistīrṇaṃ sarvapatriṇām | [Śyainikaśāstra, 4 51.2]
hrasve ca nalike tadvadvṛttapīne subandhane | [Śyainikaśāstra, 4 52.1]
āyatāṅgulisuśliṣṭasandhibandhau karau matau | [Śyainikaśāstra, 4 52.2]
udagranakharau caiṣāmāsanaṃ svastikākṛti | [Śyainikaśāstra, 4 53.1]
etāni lakṣaṇānyeṣāṃ sāmānyāni vijānate | [Śyainikaśāstra, 4 53.2]
vāsā madhuravāk dhanyo vājī mūko'tiśobhanaḥ | [Śyainikaśāstra, 4 54.1]
kuhī yasyāḥ kaṇḍikā hi karṇāntā rajatākṛtiḥ | [Śyainikaśāstra, 4 54.2]
pakṣasatkārasaṃpuṣṭā lālanaiścānurañjitāḥ | [Śyainikaśāstra, 4 55.1]
bhavanti vāñchitārthāptyai śyenāḥ susacivā iva | [Śyainikaśāstra, 4 55.2]
patrī vineturasamaṃ buddhikauśalavaibhavam | [Śyainikaśāstra, 4 56.1]
rājyatantravidhānajño vā jānāti na cetaraḥ | [Śyainikaśāstra, 4 56.2]
yatra labdhopaśamanamalabdhārthopacintanam | [Śyainikaśāstra, 4 57.1]
duṣṭānāṃ karṣaṇaṃ yuktyā vinītānāṃ ca poṣaṇam | [Śyainikaśāstra, 4 57.2]
utsāhavardhanaṃ kāmapūraṇaiḥ kṛtakarmmaṇām | [Śyainikaśāstra, 4 58.1]
rañjanaṃ rakṣaṇaṃ śaśvat raktāraktaparīkṣaṇam | [Śyainikaśāstra, 4 58.2]
viśvāsanamaviśvāso netraceṣṭānirūpaṇam | [Śyainikaśāstra, 4 59.1]
sādhyasādhanayorjñānaṃ śakyāśakyavivecanam | [Śyainikaśāstra, 4 59.2]
jñātvā niyojanaṃ yogye tathāyogyānnivartanam | [Śyainikaśāstra, 4 60.1]
ityādyūhyā guṇā ye ca rājadharmme pradarśitāḥ | [Śyainikaśāstra, 4 60.2]
tatra te śyainike śāstre vicīyante manīṣibhiḥ | [Śyainikaśāstra, 4 61.1]
yathāvakāśaṃ hi rasā nāṭyādau ye vinirmitāḥ | [Śyainikaśāstra, 4 61.2]
ityādyanekarasabhāvanayā gabhīram āpāmarādisukhasevyatayā subodham | [Śyainikaśāstra, 4 62.1]
saṃkṣiptayuktiracitaṃ pariśīlayantu te śyainikaṃ tu mṛgayābhimatā hi yeṣām | [Śyainikaśāstra, 4 62.2]
iti śrīrudradevaviracite śyainike śāstre śyenānāṃ vivecanaṃ paricchedaḥ caturthaḥ | [Śyainikaśāstra, 4 63.1]
{Śyainikaśāstra, 5}
teṣām āhāramātrāyāḥ parimāṇamathocyate | [Śyainikaśāstra, 5 1.1]
kālacaryā tathā rogaparīkṣānigrahāvapi | [Śyainikaśāstra, 5 1.2]
pañcaviṃśatiṭaṅkaiśca mātrā śuddhāmiṣasya yā | [Śyainikaśāstra, 5 2.1]
kuhīcarakavājānāṃ vaharīṇāṃ ca sā bhavet | [Śyainikaśāstra, 5 2.2]
śaśādā nālpamātrārhā laṅghane'pi tathākṣamāḥ | [Śyainikaśāstra, 5 3.1]
jātimātreṇa nirdeśāsteṣāṃ krīḍā tu no hitā | [Śyainikaśāstra, 5 3.2]
te pañcahīnāṃ tāsāṃ tu puṃvyaktīnāṃ prayojayet | [Śyainikaśāstra, 5 4.1]
pakṣakākalikāyāstu pañcahīnā tato bhavet | [Śyainikaśāstra, 5 4.2]
tato dvihīnā vāsānāṃ dvihīnāṃ punarādiśet | [Śyainikaśāstra, 5 5.1]
śuddhānāṃ vesarāṇāṃ tu cūlāṅkānāṃ puroditāḥ | [Śyainikaśāstra, 5 5.2]
tāvanmātrā sicānānāṃ yathāsātmyena kalpitā | [Śyainikaśāstra, 5 6.1]
tathā turumutīnāṃ tu navaṭaṅkaiḥ prakalpitā | [Śyainikaśāstra, 5 7.1]
ceṭāṭonādhūtikānām ekadvitrikramāt kṛśām | [Śyainikaśāstra, 5 7.2]
prakalpayedimāṃ mātrāṃ dvivāraṃ teṣu yojayet | [Śyainikaśāstra, 5 8.1]
yathā vetanabhaktasya yathāyogyeva kalpanā | [Śyainikaśāstra, 5 8.2]
śasyate kālapāto'pi tantrakṣobhāya kalpate | [Śyainikaśāstra, 5 9.1]
tathaiṣāṃ kālapāto'pi nāhāreṣu praśasyate | [Śyainikaśāstra, 5 9.2]
vaiṣamyamapi mātrāyā vaiguṇyam upapādayet | [Śyainikaśāstra, 5 10.1]
mātraiṣā hi mṛgavyāyāṃ niyuktānāṃ prakīrtitā | [Śyainikaśāstra, 5 10.2]
pakṣamokṣāya jyaiṣṭhādāvanyāṃ mātrāṃ prakalpayet | [Śyainikaśāstra, 5 11.1]
grīṣme pracaṇḍamārtaṇḍatāpasaṃtāpitā diśaḥ | [Śyainikaśāstra, 5 11.2]
na bhānti taravaścaiva śīrṇaparṇairanāśrayāḥ | [Śyainikaśāstra, 5 12.1]
jhañjhānilā dhūlijālairāvilā vānti sarvataḥ | [Śyainikaśāstra, 5 12.2]
payāṃsi kvathitānīva srotasvinyaḥ sravanti ca | [Śyainikaśāstra, 5 13.1]
prataptareṇuduṣparśā rasā teneha jantavaḥ | [Śyainikaśāstra, 5 13.2]
nirvairā vigatotsāhā lakṣyante jvaritā iva | [Śyainikaśāstra, 5 13.3]
patatriṇastāratārai ruvanti karuṇasvaraiḥ | [Śyainikaśāstra, 5 14.1]
viśeṣeṇa sravadvāridhautāmalaśilācitāḥ | [Śyainikaśāstra, 5 14.2]
bhinnendranīlasaṃkāśasūkṣmaśaṣpasamācitāḥ | [Śyainikaśāstra, 5 15.1]
sravatsaralaniryāsasurabhīkṛtamārutāḥ | [Śyainikaśāstra, 5 15.2]
upatyakā himagireryeṣāṃ paricayaṃ gatā | [Śyainikaśāstra, 5 16.1]
teṣāṃ dāvāgnisaṃkāśo grīṣmo bhavati duḥsahaḥ | [Śyainikaśāstra, 5 16.2]
atastāpopaśamanān upacārān prayojayet | [Śyainikaśāstra, 5 17.1]
teṣāṃ prāsādaśikhare sudhādhavalitodare | [Śyainikaśāstra, 5 17.2]
yantranirmuktaparyantapānīyāsāraśītale | [Śyainikaśāstra, 5 18.1]
janairvyajanahastaiśca dūrato janitānile | [Śyainikaśāstra, 5 18.2]
vivikte bandhanaṃ kāryaṃ jālasaṃruddhamakṣike | [Śyainikaśāstra, 5 19.1]
athavodyānasadvedyāṃ rakṣitāyāṃ surakṣibhiḥ | [Śyainikaśāstra, 5 19.2]
saratkulyāmbuśītāyāṃ niviḍocchritabhūruhaiḥ | [Śyainikaśāstra, 5 20.1]
caṇḍāṃśukarasaṃcārarahitāyām anāratam | [Śyainikaśāstra, 5 20.2]
athośīraparinyastapānīyasurabhīkṛte | [Śyainikaśāstra, 5 21.1]
parito vāpitodbhūtayavāṅkuravirājite | [Śyainikaśāstra, 5 21.2]
nirdaṃśamaśake ramye bhūgṛhe bandha iṣyate | [Śyainikaśāstra, 5 22.1]
sthānaṃ vilocanānandajananaṃ ghrāṇatarpaṇam | [Śyainikaśāstra, 5 22.2]
samārutapracāraṃ tu sāvakāśaṃ prakalpayet | [Śyainikaśāstra, 5 23.1]
naikatra bahavaḥ sthāpyāḥ dvitrāḥ sthāpyāḥ pṛthak pṛthak | [Śyainikaśāstra, 5 23.2]
na ca tebhyaḥ suśītāmbu vāravāraṃ pradarśayet | [Śyainikaśāstra, 5 24.1]
vājādikalaviṅkāder māṃsaṃ nāticirasthitam | [Śyainikaśāstra, 5 24.2]
laghu rucyaṃ pradātavyaṃ yathā pariṇamettathā | [Śyainikaśāstra, 5 25.1]
puṣṭyai pravardhayed eṣāṃ mātrāmatha śanaiḥśanaiḥ | [Śyainikaśāstra, 5 25.2]
snānārthaṃ vāripūrṇāśca sthāpayet kuṇḍikāḥ puraḥ | [Śyainikaśāstra, 5 26.1]
bhuktaṃ yadyudgireyuste māṃsameṣāṃ tadauṣadham | [Śyainikaśāstra, 5 26.2]
mahiṣyā navanītena methikācūrṇamiṣyate | [Śyainikaśāstra, 5 27.1]
bhuktaṃ pariṇamennaiṣāṃ yadi deyaṃ tadāmiṣam | [Śyainikaśāstra, 5 27.2]
sadyohṛtaṃ ca madyāmbusiktaṃ candrāṅkasaṃyutam | [Śyainikaśāstra, 5 28.1]
pradeyamathavā vahnicūrṇaṃ tadupaśāntaye | [Śyainikaśāstra, 5 28.2]
kiṃvā bhaṅgārasonmiśraṃ paścāt taptāmbu pāyayet | [Śyainikaśāstra, 5 29.1]
yuktyā yathā nodvijeran yuktiḥ sarvatra sādhikā | [Śyainikaśāstra, 5 29.2]
kārśyaṃ yadi bhajeyuste tadā strīstanyasaṃyutam | [Śyainikaśāstra, 5 29.3]
pradeyaṃ navanītena dhenvā vā māṃsamiṣyate | [Śyainikaśāstra, 5 30.1]
kṣudbodhāya lavaṅgena naramūtreṇa vā punaḥ | [Śyainikaśāstra, 5 30.2]
evaṃ krameṇa kṣudvṛddhiṃ vidhāya paribṛṃhayet | [Śyainikaśāstra, 5 31.1]
mātrāsaṃvardhanair nityam upacāraiḥ suśītalaiḥ | [Śyainikaśāstra, 5 31.2]
athāmbudakṛtadhvāne vidyududdyotadīpite | [Śyainikaśāstra, 5 32.1]
mālatījanitāmodapramode sarvadehinām | [Śyainikaśāstra, 5 32.2]
dardurārāvavirute śikhaṇḍikṛtatāṇḍave | [Śyainikaśāstra, 5 33.1]
kadambāmodapiśune śvasane vāti sarvataḥ | [Śyainikaśāstra, 5 33.2]
sarvatrāsārasaṃcārakaluṣe saridambuni | [Śyainikaśāstra, 5 34.1]
jhillījhaṅkāravācāle kāle prāvṛṣi cāgate | [Śyainikaśāstra, 5 34.2]
tathaivopacarettāstu yathā puṣṭāḥ svapakṣakān | [Śyainikaśāstra, 5 35.1]
tyaktvā navān prapadyeran sarpāstvacamiva drutam | [Śyainikaśāstra, 5 35.2]
yadi kālātyayaṃ kuryuḥ pakṣamokṣāya sāmiṣam | [Śyainikaśāstra, 5 36.1]
śaraṭāmiṣam apyeke pakṣamokṣāya jānate | [Śyainikaśāstra, 5 36.2]
gadūpaṃ gomahiṣyāder dadate mlecchajātayaḥ | [Śyainikaśāstra, 5 37.1]
nairghṛṇyādvegamācchādikaraṇānnaiṣa śasyate | [Śyainikaśāstra, 5 37.2]
kṛmayo yadi patrāṇi cyāvayanti tadauṣadham | [Śyainikaśāstra, 5 38.1]
viḍaṅgavahnikastūrīsamabhāgaiḥ pradāpayet | [Śyainikaśāstra, 5 38.2]
dvirattimātramathavā saindhavaṃ sthūlapakṣiṇām | [Śyainikaśāstra, 5 39.1]
laghūnāṃ rattikārdhaṃ tu samāṃsaṃ divasatrayam | [Śyainikaśāstra, 5 39.2]
tajjñaiḥ suśikṣitāḥ śyenā bhavantyānandadāyinaḥ | [Śyainikaśāstra, 5 40.1]
ataḥ sukhavighātārthaṃ nṝṇāṃ prāgdṛṣṭadoṣataḥ | [Śyainikaśāstra, 5 40.2]
teṣāmapi bhavantīha rogāstasmācca śāntaye | [Śyainikaśāstra, 5 41.1]
teṣāṃ coddeśato vakṣye 'nigrahāyauṣadhakramam | [Śyainikaśāstra, 5 41.2]
caturdhā śvāsavaiṣamyavṛttiḥ śākheti kathyate | [Śyainikaśāstra, 5 42.1]
abhighātasamutthaikā śleṣmajānyā ca pittajā | [Śyainikaśāstra, 5 42.2]
kṣaiṇyajānyā śoṣiteti kṛcchrasādhyā tu sā smṛtā | [Śyainikaśāstra, 5 43.1]
eṣāṃ śākhārujārtānāṃ andhakāre 'tinirjane | [Śyainikaśāstra, 5 43.2]
iṣyate sthānam alpālpam āmiṣaṃ sāmbu dāpayet | [Śyainikaśāstra, 5 44.1]
ghātaje volayugmāṃsaṃ deyaṃ gātre'pi savyathe | [Śyainikaśāstra, 5 44.2]
haridrāṃ lepayed yuktyā sekaḥ paryuṣitāmbunā | [Śyainikaśāstra, 5 45.1]
śleṣmaje māricaṃ cūrṇaṃ nasye prāk saṃprayojayet | [Śyainikaśāstra, 5 45.2]
śigrutvakcūrṇayugmāṃsaṃ deyaṃ taptāmbu pāyayet | [Śyainikaśāstra, 5 46.1]
kastūrikāpi deyā tu tadupadravaśāntaye | [Śyainikaśāstra, 5 46.2]
pittaje ghanasāreṇa lavaṅgośīracandanaiḥ | [Śyainikaśāstra, 5 47.1]
samāṃsairguṭikā deyā māṃsāt prāgeva yuktitaḥ | [Śyainikaśāstra, 5 47.2]
paścānmāsaṃ varttikāder deyam alpaṃ savāri ca | [Śyainikaśāstra, 5 48.1]
kṣaiṇyajā durdharā proktā tathāpi samudīryate | [Śyainikaśāstra, 5 48.2]
kriyā kilāyuṣaḥ śeṣe phalantyapi suyojitāḥ | [Śyainikaśāstra, 5 49.1]
śasyate kalaviṅkāder narāsṛksiktam āmiṣam | [Śyainikaśāstra, 5 49.2]
athavā pūjanāyās tatkālīnaṃ saṃprayojayet | [Śyainikaśāstra, 5 50.1]
kiṭer api prayoktavyam alpam alpaṃ yathābalam | [Śyainikaśāstra, 5 50.2]
dhenvāśca navanītena patriṇāṃ miśramāmiṣam | [Śyainikaśāstra, 5 51.1]
dadyāttaptāmbu yuktyā ca tatastadanupāyayet | [Śyainikaśāstra, 5 51.2]
karpūrasaṃyutaṃ vāri kāle kāle pradāpayet | [Śyainikaśāstra, 5 52.1]
athaiṣāṃ śākhināṃ śastā mimāyī yā prakīrtyate | [Śyainikaśāstra, 5 52.2]
sthūlānāṃ śyāmanetrāṇāṃ rattikātritayaṃ bhavet | [Śyainikaśāstra, 5 53.1]
mātrāṃ teṣāṃ tu sūkṣmāṇāṃ tadarddhamupakalpayet | [Śyainikaśāstra, 5 53.2]
sthūlānāṃ pāṭalākṣāṇāṃ mātrā dve kṛṣṇale smṛtā | [Śyainikaśāstra, 5 54.1]
sūkṣmāṇāṃ kṛṣṇalaikā tu mātrā bhavati cauṣadhe | [Śyainikaśāstra, 5 54.2]
stanyaṃ bhaṅgārasonmiśraṃ māṃsena saha yojayet | [Śyainikaśāstra, 5 55.1]
añjayeccākṣiṇī nityaṃ dantacarvitajīrakaiḥ | [Śyainikaśāstra, 5 55.2]
trisaptakadinānyeva yujyante sarvaśākhināṃ | [Śyainikaśāstra, 5 56.1]
māgadhīrajanīvolaṃ mimāyīsvarjipāṭalā | [Śyainikaśāstra, 5 56.2]
eṣāṃ cūrṇaṃ vastrapūtamajākṣīrasamanvitam | [Śyainikaśāstra, 5 57.1]
māṃsena śākhināṃ deyamekaviṃśativāsaram | [Śyainikaśāstra, 5 57.2]
śigrumūlatvacaścūrṇaṃ arkakṣīreṇa melitam | [Śyainikaśāstra, 5 58.1]
māṃsena deyaṃ sarveṣāṃ śākhināṃ dinasaptakam | [Śyainikaśāstra, 5 58.2]
patanti tāpāt dhūmācca ghātāt puṣpāṇi netrayoḥ | [Śyainikaśāstra, 5 59.1]
cāṅgerīmūlacūrṇena ślakṣṇeṇāpūrayeddṛśau | [Śyainikaśāstra, 5 59.2]
mucyate puṣpakaiḥ śyenastathāṣṭādaśabhirdinaiḥ | [Śyainikaśāstra, 5 60.1]
athavā rajanīnimbapatrāṇi maricāni ca | [Śyainikaśāstra, 5 60.2]
abhayāpippalīmustāviḍaṅgaiḥ samamelitaiḥ | [Śyainikaśāstra, 5 61.1]
ajāmūtreṇa vaṭikāṃ chāyāśuṣkāṃ vidhāya ca | [Śyainikaśāstra, 5 61.2]
pāṭale madhunā yojyā puṣpake stanyayogataḥ | [Śyainikaśāstra, 5 62.1]
nāśayatyeva vaṭikā yathā rudreṇa nirmitā | [Śyainikaśāstra, 5 62.2]
pānabhojanavaiṣamyāt pittodrekācca netrayoḥ | [Śyainikaśāstra, 5 63.1]
śophaḥ saṃjāyate vaktre tathā pākaśca durdharaḥ | [Śyainikaśāstra, 5 63.2]
śleṣmādhikyādapi tathā duścikitsyaḥ prajāyate | [Śyainikaśāstra, 5 64.1]
kṣīriṇyāś challikācūrṇaṃ tilatailena melitam | [Śyainikaśāstra, 5 64.2]
pūrvaje māṃsasahitaṃ deyaṃ lepo'pi śasyate | [Śyainikaśāstra, 5 65.1]
śleṣmaje tu śire vedhye taptalauhaśalākayā | [Śyainikaśāstra, 5 65.2]
mukhapāke nṛmūtreṇa miśraṃ māṃsaṃ praśasyate | [Śyainikaśāstra, 5 66.1]
tataḥ prakṣālanam api kāryam āsyaviśuddhaye | [Śyainikaśāstra, 5 66.2]
bandhakāṭhinyayogācca bhayād utpatanānmuhuḥ | [Śyainikaśāstra, 5 67.1]
jāyate savraṇaḥ śophaḥ padayor gardabhīti sā | [Śyainikaśāstra, 5 67.2]
kālātipātāt padayoḥ saiva cāndīti kathyate | [Śyainikaśāstra, 5 68.1]
pippalaudumbare kṣīre melayitvā vilepayet | [Śyainikaśāstra, 5 68.2]
caraṇau gardabhīśāntyai saptavāsaram anvaham | [Śyainikaśāstra, 5 69.1]
śāntimabhyeti teṣāṃ hi viṭpralepena vā punaḥ | [Śyainikaśāstra, 5 69.2]
jalūkāṃ pātayitvā tu niśāsaindhavasaṃyutām | [Śyainikaśāstra, 5 70.1]
navanītena tu svinnāṃ liptvā vastreṇa veṣṭayet | [Śyainikaśāstra, 5 70.2]
dinatrayaṃ tadunmucya punarevaṃ pralepayet | [Śyainikaśāstra, 5 71.1]
dvādaśāhe pralepena mucyate cāndyapi sphuṭam | [Śyainikaśāstra, 5 71.2]
āghātāddhīyamāno yo lakṣyate balavarṇataḥ | [Śyainikaśāstra, 5 72.1]
tasyauṣadhamidaṃ deyaṃ vakṣyamāṇamatandriṇā | [Śyainikaśāstra, 5 72.2]
dve niśe tutthakaṃ bhārgī madanaṃ cārkajaṃ payaḥ | [Śyainikaśāstra, 5 73.1]
ghṛte sarvasamāsena melayitvāmiṣeṇa ca | [Śyainikaśāstra, 5 73.2]
dātavyaṃ hi yathā mātrā trisaptakadināvadhi | [Śyainikaśāstra, 5 74.1]
klinnātparyuṣitāccaiva durjarādāmiṣāśanāt | [Śyainikaśāstra, 5 74.2]
nānāvidhā hi kṛmayo dṛśyante teṣu yojayet | [Śyainikaśāstra, 5 75.1]
dvibhāgena viḍaṅgāni kastūrīṃ caikabhāgataḥ | [Śyainikaśāstra, 5 75.2]
melayitvā pāyayeta yuktyā tadrogaśāntaye | [Śyainikaśāstra, 5 76.1]
bhayādasnāyināṃ gātre likṣā yūkāḥ patanti ca | [Śyainikaśāstra, 5 76.2]
teṣāṃ nāśāya māgadhyāś cūrṇenoddhūlanaṃ hitam | [Śyainikaśāstra, 5 77.1]
bilvamūlatvacaṃ cāpi piṣṭvā gomūtravāriṇā | [Śyainikaśāstra, 5 77.2]
tallepādeva naśyanti yūkā likhyā na saṃśayaḥ | [Śyainikaśāstra, 5 78.1]
ityagadair uditair upacāraiḥ saṃvihitaiḥ suhitaiśca yathāvat | [Śyainikaśāstra, 5 79.1]
rogavimuktatayā paripuṣṭān vīkṣya tato vinayenmṛgayāyai | [Śyainikaśāstra, 5 79.2]
iti śrīrudradevaviracite śyainike śāstre cikitsādhikāraparicchedaḥ pañcamaḥ | [Śyainikaśāstra, 5 80.1]
{Śyainikaśāstra, 6}
athaivamagadādyaiśca pūrvoktair bṛṃhaṇīyakaiḥ | [Śyainikaśāstra, 6 1.1]
hṛṣṭān puṣṭān samālakṣya nūtanacchadaśobhitān | [Śyainikaśāstra, 6 1.2]
nīlendramaṇisaṃkāśapakṣatibhyāṃ virājitān | [Śyainikaśāstra, 6 2.1]
muktājālairivorusthapakṣarājibhirañjitān | [Śyainikaśāstra, 6 2.2]
nirmuktoragasaṃkāśān paṭṭapāśopayojitān | [Śyainikaśāstra, 6 3.1]
grīvikāratnapadikāmañjarīpiñjarīkṛtān | [Śyainikaśāstra, 6 3.2]
kiṅkiṇīrāvamukharān kṛtvā tu sudine punaḥ | [Śyainikaśāstra, 6 4.1]
pūrvoktavidhinā raktān vidhāyāhvāyayet punaḥ | [Śyainikaśāstra, 6 4.2]
pūrvasaṃskārabodhāya rajjuyantritapatriṣu | [Śyainikaśāstra, 6 5.1]
paripātaṃ śikṣayīta pakṣarakṣāviśāradaḥ | [Śyainikaśāstra, 6 5.2]
ye śyenā nīḍanilayā labdhāḥ prāgbandhapoṣitāḥ | [Śyainikaśāstra, 6 6.1]
tān anabhyastasaṃskārān patatriparipātane | [Śyainikaśāstra, 6 6.2]
bahudhā śikṣayet prājñaḥ pāṭavakramavardhanaiḥ | [Śyainikaśāstra, 6 7.1]
suśiṣyā iva te śyenāḥ śikṣāṃ gṛhṇanti satvaram | [Śyainikaśāstra, 6 7.2]
samyak suśikṣitānāṃ tu śyenānāṃ marutāmiva | [Śyainikaśāstra, 6 8.1]
nākāryaṃ vidyate kiṃcit nāsādhyaṃ yogyavastuṣu | [Śyainikaśāstra, 6 8.2]
saṃdhārayeyustān hastairyuvāno mṛṣṭakuṇḍalāḥ | [Śyainikaśāstra, 6 9.1]
suveśāścāruvasanāḥ śikṣitā bahudhānvaham | [Śyainikaśāstra, 6 9.2]
śikṣāvaiśadyamālakṣya tadaiṣāṃ svayamīśvaraḥ | [Śyainikaśāstra, 6 10.1]
draṣṭuṃ vinodaṃ nirgacchet ākheṭoditavāsare | [Śyainikaśāstra, 6 10.2]
yāminyāḥ prathamādeva yāmādudayaśālibhiḥ | [Śyainikaśāstra, 6 11.1]
prātareva śaranmeghairyāyādruddhe divākare | [Śyainikaśāstra, 6 11.2]
dūrasaṃcāritānekaseno ruddhānyasaṃcaraḥ | [Śyainikaśāstra, 6 12.1]
svayaṃ viralavikhyātavīrāptaprāyasaṃvṛtaḥ | [Śyainikaśāstra, 6 12.2]
kavikārajjuvinyastasamastagatipāṭavaiḥ | [Śyainikaśāstra, 6 13.1]
surajadhvānavinyāsacaraṇanyāsaśālibhiḥ | [Śyainikaśāstra, 6 13.2]
vāhyamānaḥ svayaṃ svaśvaiḥ śyenavāhaiśca saṃyutaḥ | [Śyainikaśāstra, 6 14.1]
pracchāye bhūdharendrāṇāṃ yathākālam atandritaḥ | [Śyainikaśāstra, 6 14.2]
athavā yāmaśeṣe tu vāsare mṛgayāmiyāt | [Śyainikaśāstra, 6 15.1]
śaratkāle pṛṣṭhato'rkaṃ kṛtvā dūre tu no hitam | [Śyainikaśāstra, 6 15.2]
upatyakāyāṃ mṛgayāṃ yadyupeyāstadābhitaḥ | [Śyainikaśāstra, 6 16.1]
pracārayet padātīṃśca giridroṇyantarādiṣu | [Śyainikaśāstra, 6 16.2]
tatrasthāste ca paśyeran pakṣiṇāmapi sarvataḥ | [Śyainikaśāstra, 6 17.1]
uḍḍīyānyatra patanaṃ nilīyānantarāḥ sthalīḥ | [Śyainikaśāstra, 6 17.2]
samāyāṃ bhuvi vistāro mārgaṇe sādināṃ bhavet | [Śyainikaśāstra, 6 18.1]
viṣamāyāṃ tu pattīnāṃ girikūṭe śunāṃ punaḥ | [Śyainikaśāstra, 6 18.2]
madhye śyenadharo netā pārśvayordvau ca sainikau | [Śyainikaśāstra, 6 19.1]
ekaviṃśatyaśvavārair maṇḍalaṃ parikīrtitam | [Śyainikaśāstra, 6 19.2]
netṛdattekṣaṇaḥ savyo vyāmamātrāvakāśataḥ | [Śyainikaśāstra, 6 20.1]
pārśvayoḥ samabhāgena maṇḍalasthaścarejjanaḥ | [Śyainikaśāstra, 6 20.2]
ā pūrvād aiśvarīm āśām adhimoktum athārhati | [Śyainikaśāstra, 6 21.1]
śyainiko yena no lakṣyakṛtodvego bhaveddvayoḥ | [Śyainikaśāstra, 6 21.2]
śyenā yasyātha bahavastathaiva hayasādinaḥ | [Śyainikaśāstra, 6 22.1]
saṃcārayet sa parito maṇḍalāni pṛthak pṛthak | [Śyainikaśāstra, 6 22.2]
īśamaṇḍalamadhyasthaḥ sainiko hi vinājñayā | [Śyainikaśāstra, 6 23.1]
moktuṃ nārhati nediṣṭhe lakṣye 'pyaskhalitasthitiḥ | [Śyainikaśāstra, 6 23.2]
maṇḍale baharī tvekā kuhyapyekā trivājikā | [Śyainikaśāstra, 6 24.1]
vāsādyāḥ pañcaṣāḥ śastāḥ kramo moke puroditaḥ | [Śyainikaśāstra, 6 24.2]
krośārddhāddhārayet svīyān maṇḍalānmaṇḍalaṃ pṛthak | [Śyainikaśāstra, 6 25.1]
yathā bhavenna kuhyādervāsādermiśraṇādbhayam | [Śyainikaśāstra, 6 25.2]
vanyānāṃ tu śaśādīnāṃ trāsanāya puraiva hi | [Śyainikaśāstra, 6 26.1]
vikoṣāścāsayaḥ kāryā dhāryā vā śaktayo'bhitaḥ | [Śyainikaśāstra, 6 26.2]
bahavaḥ patriṇo dhāryā vinītaiḥ kālavedibhiḥ | [Śyainikaśāstra, 6 27.1]
śyainikasya prabhavataḥ paritaḥ paricārakaiḥ | [Śyainikaśāstra, 6 27.2]
mārgaṇe mandasañcāro maṇḍalasya sadeṣyate | [Śyainikaśāstra, 6 28.1]
nipātānantarānveṣe sutarāṃ manda iṣyate | [Śyainikaśāstra, 6 28.2]
sādināmagragā ye ca vetriṇaste'pi dhūtikāḥ | [Śyainikaśāstra, 6 29.1]
ṭonādīn muṣṭimokena kṣiperan varttikādiṣu | [Śyainikaśāstra, 6 29.2]
śaighryād alakṣyayātayas te'pi tiryaṅnipātiṣu | [Śyainikaśāstra, 6 30.1]
cīcīkucīravonneyagrahaṇād rasapuṣṭidā | [Śyainikaśāstra, 6 30.2]
tadrasākṣiptahṛdayastāneva yadi ceśvaraḥ | [Śyainikaśāstra, 6 31.1]
prakrīḍayettadā tajjñairbhāvyaṃ vetribhirādarāt | [Śyainikaśāstra, 6 31.2]
vetraprahārānabhitaḥ kurvadbhirmandacāriṇaḥ | [Śyainikaśāstra, 6 32.1]
utthāpayeyurlāvādīn ḍhokayeyuśca tadgatīḥ | [Śyainikaśāstra, 6 32.2]
yatraikavāraṃ patitaḥ pakṣī kuryānna cotplutim | [Śyainikaśāstra, 6 33.1]
sarajjunā śunā tatra mārgayitvā visarjayet | [Śyainikaśāstra, 6 33.2]
sāvadhānena devena bhāvyamutpatate hyasau | [Śyainikaśāstra, 6 34.1]
ityādi madhurālāpairbodhayeyustatheśvaram | [Śyainikaśāstra, 6 34.2]
kuhyā mokaḥ sārase'tha krauñce raudrarasāvahaḥ | [Śyainikaśāstra, 6 35.1]
sapakṣayoḥ parvatayoriva yatrānudhāvanam | [Śyainikaśāstra, 6 35.2]
nipatya nakharākṣepakrūrakreṅkārakūjitam | [Śyainikaśāstra, 6 36.1]
parāvṛttyogracañcvā ca prahāro raudrasaṃgaraḥ | [Śyainikaśāstra, 6 36.2]
atidūragatānāṃ tu kaṅkadātyūhapakṣiṇām | [Śyainikaśāstra, 6 37.1]
lakṣye moko baharyā hi janayatyadbhutaṃ rasam | [Śyainikaśāstra, 6 37.2]
yatra vegānilasvānabhīṣitāḥ khātpatanti ca | [Śyainikaśāstra, 6 38.1]
chinnapakṣanagākārāḥ khagāstasmāt kimadbhutam | [Śyainikaśāstra, 6 38.2]
hāriṇaṃ śiśumādāya sāntrāṇyaṅgāni bhakṣayan | [Śyainikaśāstra, 6 39.1]
anivāryo hi bībhatsaṃ carakho janayatyalam | [Śyainikaśāstra, 6 39.2]
ṭonādīnāṃ pakṣavegāt nilīnāḥ kecukādayaḥ | [Śyainikaśāstra, 6 40.1]
nirudyamāḥ kuñjamadhye darśayanti bhayānakam | [Śyainikaśāstra, 6 40.2]
atilīno bharadvājaḥ punaruccāvacaṃ bahu | [Śyainikaśāstra, 6 41.1]
pralapaṃllakṣyatāmeṣyan svairaṃ hāsarasāyate | [Śyainikaśāstra, 6 41.2]
bhayārteṣu pralīneṣu vācā lakṣyeṣu teṣvatha | [Śyainikaśāstra, 6 42.1]
gulikāstraprayogo hi kartavyaḥ kautukārthinā | [Śyainikaśāstra, 6 42.2]
dūrāllakṣyeṣu nipatan sthāne grahaṇamācaran | [Śyainikaśāstra, 6 43.1]
parāsukaraṇe dakṣo vājī vīrarasāyate | [Śyainikaśāstra, 6 43.2]
ūrddhvākrāntiḥ samākrāntirnīcākrāntiriti tridhā | [Śyainikaśāstra, 6 44.1]
varajagrahaṇe proktā vājānāṃ rasabhūmayaḥ | [Śyainikaśāstra, 6 44.2]
chāyākāraḥ nilīyādho haṭhāllakṣye tathorddhvage | [Śyainikaśāstra, 6 45.1]
utplutya śaravatpātamūrddhvākrāntī rasāvahā | [Śyainikaśāstra, 6 45.2]
samamevānusaraṇāt lakṣyālakṣyeṇa vā punaḥ | [Śyainikaśāstra, 6 46.1]
daṇḍavat patanaṃ lakṣye samākrāntiḥ samā matā | [Śyainikaśāstra, 6 46.2]
nīcānusāriṇi bhayādupariṣṭācca vajravat | [Śyainikaśāstra, 6 47.1]
saṃrambhāt patanaṃ lakṣye nīcākrāntiḥ suduṣkarā | [Śyainikaśāstra, 6 47.2]
evaṃ lakṣyānusaraṇāt bahuśaḥ paridhāvanāt | [Śyainikaśāstra, 6 48.1]
ativiśrambhaṇāt vājā gatāḥ śraiṣṭhyaṃ patatriṣu | [Śyainikaśāstra, 6 48.2]
utplutyotplutya patanaiḥ parigṛhyāvapātanaiḥ | [Śyainikaśāstra, 6 49.1]
mallā iva vidagdhānāṃ haranti prasabhaṃ manaḥ | [Śyainikaśāstra, 6 49.2]
dvandvasaṃcāriṇām ekanigrahe 'nyasya kūjitam | [Śyainikaśāstra, 6 50.1]
yatrābhitastatra rasaḥ karuṇastaruṇāyate | [Śyainikaśāstra, 6 50.2]
śṛṅgāraḥ puṣkalastatra dṛśyate nāyake dvidhā | [Śyainikaśāstra, 6 51.1]
lakṣyaprāptau bhogarūpastadaprāptau tathetaraḥ | [Śyainikaśāstra, 6 51.2]
yathāvakāśaromāñcaharṣāśrustambhagadgadaiḥ | [Śyainikaśāstra, 6 52.1]
cintāpralāpavaivarṇyabhāvaiḥ sattvaṃ vyanakti ca | [Śyainikaśāstra, 6 52.2]
strīsambhogādapi raso mṛgavyāyāṃ viśiṣyate | [Śyainikaśāstra, 6 53.1]
yena trasyatkuraṅgākṣyāḥ patiṃ sā vaśayatyalam | [Śyainikaśāstra, 6 53.2]
kaṇṭhalagnāṃ priyāṃ hitvā haimanīṣu niśāsvapi | [Śyainikaśāstra, 6 54.1]
nābhisāraṃ narāḥ kuryuryadi neṣṭā ca sā bhavet | [Śyainikaśāstra, 6 54.2]
atha vāsādimoko'pi śritāpaśritakādibhiḥ | [Śyainikaśāstra, 6 55.1]
rabhasā vihitāśleṣaḥ śṛṅgāram anusajati | [Śyainikaśāstra, 6 55.2]
tanūruhāṇi grahaṇe khātpatanti patatriṇām | [Śyainikaśāstra, 6 56.1]
janayanti prasannendramuktapuṣpotkarabhramam | [Śyainikaśāstra, 6 56.2]
ye vimuktā nije lakṣye dūre dūre skhalanti na | [Śyainikaśāstra, 6 57.1]
te sādhuvādapātrāṇi śikārā netare punaḥ | [Śyainikaśāstra, 6 57.2]
śīghratā pratisandhānaṃ śikārāṇāṃ dviśastriśaḥ | [Śyainikaśāstra, 6 58.1]
grahaṇe tittirādīnāṃ tat kena pratidiśyatām | [Śyainikaśāstra, 6 58.2]
jālapādeṣvapi tathā sarasīṣu saraḥsu ca | [Śyainikaśāstra, 6 59.1]
pūrvacārairanugataḥ kuhyādīn parimocayet | [Śyainikaśāstra, 6 59.2]
tatra sambhūya mokṣo'pi viśrambhaṃ ye gatā mithaḥ | [Śyainikaśāstra, 6 60.1]
teṣāṃ praśasyate dikṣu kavīnāṃ viplavāya tu | [Śyainikaśāstra, 6 60.2]
dundubhyāstāḍanaṃ kāryaṃ vārityāgāya patriṇām | [Śyainikaśāstra, 6 61.1]
yathā sukhena gṛhṇīyuḥ śyenāḥ svasthānavicyutān | [Śyainikaśāstra, 6 61.2]
ye nāṭyabandhakuśalairvitataprapañcaiḥ saṃdarśitāḥ kila rasāḥ samayaṃ vibhajya | [Śyainikaśāstra, 6 62.1]
ekatra te samakameva rasā anūnā dṛśyanta eva kṛtibhirmṛgayāvihāre | [Śyainikaśāstra, 6 62.2]
iti śrīrudradevaviracite śyainike śāstre śyenapāteti kartavyatā paricchedaḥ ṣaṣṭhaḥ | [Śyainikaśāstra, 6 63.1]
{Śyainikaśāstra, 7}
evaṃ vihṛtya paritaḥ śrānto viśrāmamarhati | [Śyainikaśāstra, 7 1.1]
pracchāye kamalāmodamedurānilavījite | [Śyainikaśāstra, 7 1.2]
parāvṛttya tataḥ sarve ye 'nye maṇḍalacāriṇaḥ | [Śyainikaśāstra, 7 2.1]
teṣāṃ pradhānapuruṣā nāyakopārjitaṃ ca yat | [Śyainikaśāstra, 7 2.2]
ākheṭe tadupānīya śyenādīnāṃ ca ceṣṭitam | [Śyainikaśāstra, 7 3.1]
nivedayeyurakhilaṃ vinodāya prabhoḥ puraḥ | [Śyainikaśāstra, 7 3.2]
taddvārā śyenikānāṃ ca tattanmaṇḍalacāriṇām | [Śyainikaśāstra, 7 4.1]
satkārādi prabhurapi kuryāt protsāhavṛddhaye | [Śyainikaśāstra, 7 4.2]
bhuktapītān sukhacchāye baddhvā śyenān turaṃgamān | [Śyainikaśāstra, 7 5.1]
svayaṃ vivikte seveta gātrasaṃvāhanakriyām | [Śyainikaśāstra, 7 5.2]
valguvalgitahaṃsānāṃ śṛṇvan svanamanuttamam | [Śyainikaśāstra, 7 6.1]
tantrīgītādi hṛdayahāri caiva nayet kṣaṇam | [Śyainikaśāstra, 7 6.2]
tataḥ snāto'nuliptaśca muktāsragvasanojjvalaḥ | [Śyainikaśāstra, 7 7.1]
kṛtāhnikaḥ sukusumairyathāvatsamalaṃkṛtaḥ | [Śyainikaśāstra, 7 7.2]
śucihaṃsodaracinīpānakena hataklamaḥ | [Śyainikaśāstra, 7 8.1]
dhatastu prasannātmā bhiṣagbhiranumoditaḥ | [Śyainikaśāstra, 7 8.2]
garutmatormikāyukto yāṅgulīvidbhiṣagvṛtaḥ | [Śyainikaśāstra, 7 9.1]
dattvāśvebhyo vayobhyaśca parīkṣārthaṃ puraiva hi | [Śyainikaśāstra, 7 9.2]
tajjñairupāhṛtān bhakṣyān sādhuśūlyāmiṣāṇi ca | [Śyainikaśāstra, 7 10.1]
kundaprabhāṇi bhaktāni bhakṣayedanuyāyibhiḥ | [Śyainikaśāstra, 7 10.2]
tāmbūlādyupayujyātha śāntatejasi bhāsvati | [Śyainikaśāstra, 7 11.1]
svāvāsāya samāgacchet kathāḥ kurvan pṛthagvidhāḥ | [Śyainikaśāstra, 7 11.2]
kuhyām upakathaṃ krauñco dhūtyā lāvo 'tigarvavān | [Śyainikaśāstra, 7 12.1]
naikadhā vājinā so'yaṃ tṛṇabarhiryathā hataḥ | [Śyainikaśāstra, 7 12.2]
śikāreṇāmunā brūmaḥ kathaṃ tittirinigrahaḥ | [Śyainikaśāstra, 7 13.1]
śyenikenāmunā mokaḥ sollāsasphūrjitastataḥ | [Śyainikaśāstra, 7 13.2]
tathādhamenāmunā tu tiryak kṣipto na cotthitaḥ | [Śyainikaśāstra, 7 14.1]
etasya patrī na tathā virodhamupapadyate | [Śyainikaśāstra, 7 14.2]
varjayet sarvamāṃsāni dharmo hyatra vidhīyate | [Śyainikaśāstra, 7 21.1]
māṃsaṃ tu [... au3 letterausjhjh] sarvarājabhiḥ | [Śyainikaśāstra, 7 21.2]
sarvabhūtātmabhūtaistaiḥ [... au2 letterausjhjh] parāvaraiḥ | [Śyainikaśāstra, 7 22.1]
nābhāgenāmbarīṣeṇa rāmeṇa ca mahātmanā | [Śyainikaśāstra, 7 22.2]
ailena pṛthunā caiva vīrasenena caiva hi | [Śyainikaśāstra, 7 23.1]
haryaśvena ca rājendra bhūpena bharatena ca | [Śyainikaśāstra, 7 23.2]
etaiścānyaiśca rājendra purā māṃsaṃ na bhakṣitam | [Śyainikaśāstra, 7 24.1]
śārade kaumudapakṣe tataste svargamāpnuvan | [Śyainikaśāstra, 7 24.2]
brahmaloke ca tiṣṭhanti kalpamānāḥ striyā vṛtāḥ | [Śyainikaśāstra, 7 25.1]
yathā tatraiva vihitā mṛgayānyatra kaumudāt | [Śyainikaśāstra, 7 25.2]
aniṣiddhāt tvanyadā sā tatraiva parivarjayet | [Śyainikaśāstra, 7 26.1]
prajānāṃ hitakāmena hyagastyena mahātmanā | [Śyainikaśāstra, 7 26.2]
āraṇyāḥ sarvadaivatyāḥ prokṣitāḥ tāmasā mṛgāḥ | [Śyainikaśāstra, 7 27.1]
yuktyā śaradi seveta yathācchandaṃ himāgame | [Śyainikaśāstra, 7 28.1]
vasante tu prakarṣeṇa balārogyamabhīpsubhiḥ | [Śyainikaśāstra, 7 28.2]
dhanurvedābhyāsaḥ samavidhiranūnaśca laghutā gatergātrotsāhaḥ turagavihṛtau cātipaṭutā | [Śyainikaśāstra, 7 29.1]
tathā nīteryoge rasaparicayaścāpyanupamo mṛgavyāyāṃ kṣātro guṇasamudayo 'bhyasyata iva | [Śyainikaśāstra, 7 29.2]
iti śrīrudradevaviracite śyainike śāstre mṛgayānantaretikartavyatā paricchedaḥ saptamaḥ | [Śyainikaśāstra, 7 30.1]
