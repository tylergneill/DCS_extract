{ĀVDīp, 0}
{ĀVDīp, 0}
{ĀVDīp, 0}
{ĀVDīp zu Ca, Sū., 1, 1}
guṇatrayavibhedena mūrtitrayam upaiyuṣe | [ĀVDīp zu Ca, Sū., 1, 1 1.1]
trayībhuve trinetrāya trilokīpataye namaḥ | [ĀVDīp zu Ca, Sū., 1, 1 1.2]
sarasvatyai namo yasyāḥ prasādāt puṇyakarmabhiḥ | [ĀVDīp zu Ca, Sū., 1, 1 2.1]
buddhidarpaṇasaṃkrāntaṃ jagadadhyakṣam īkṣyate | [ĀVDīp zu Ca, Sū., 1, 1 2.2]
brahmadakṣāśvideveśabharadvājapunarvasuhutāśaveśacarakaprabhṛtibhyo namo namaḥ | [ĀVDīp zu Ca, Sū., 1, 1 3]
pātañjalamahābhāṣyacarakapratisaṃskṛtaiḥ | [ĀVDīp zu Ca, Sū., 1, 1 4.1]
manovākkāyadoṣāṇāṃ hartre 'hipataye namaḥ | [ĀVDīp zu Ca, Sū., 1, 1 4.2]
naradattagurūddiṣṭacarakārthānugāminī | [ĀVDīp zu Ca, Sū., 1, 1 5.1]
kriyate cakradattena ṭīkāyurvedadīpikā | [ĀVDīp zu Ca, Sū., 1, 1 5.2]
sabhyāḥ sadguruvāksudhāsrutiparisphītaśrutīn asmi vo nālaṃ toṣayituṃ payodapayasā nāmbhonidhis tṛpyati | [ĀVDīp zu Ca, Sū., 1, 1 6.1]
vyākhyābhāsarasaprakāśanam idaṃ tv asmin yadi prāpyate kvāpi kvāpi kaṇo guṇasya tadasau karṇe kṣaṇaṃ dhīyatām | [ĀVDīp zu Ca, Sū., 1, 1 6.2]
iha hi dharmārthakāmamokṣaparipanthirogopaśamāya brahmaprabhṛtibhiḥ praṇītāyurvedatantreṣvativistaratvena samprati vartamānālpāyurmedhasāṃ puruṣāṇāṃ na samyagarthādhigamaḥ tadanadhigamācca tadvihitārthānāmananuṣṭhāne tathaivopaplavo rujāmiti manvānaḥ paramakāruṇiko 'trabhavān agniveśo'lpāyurmedhasāmapi suropalambhārthaṃ nātisaṃkṣepavistaraṃ kāyacikitsāpradhānam āyurvedatantraṃ praṇetum ārabdhavān | [ĀVDīp zu Ca, Sū., 1, 1 7]
tasmiṃśca ślokanidānavimānaśārīrendriyacikitsitakalpasiddhisthānātmake 'bhidhātavye nikhilatantrapradhānārthābhidhāya | [ĀVDīp zu Ca, Sū., 1, 1 8]
ktā ityādivākyābhidhāyakena darśitaṃ mantavyam | [ĀVDīp zu Ca, Sū., 1, 1 9]
nanu prayojanābhidhānaṃ śāstrapravṛttyarthamiti yaduktaṃ tanna yuktaṃ yato na prayojanābhidhānamātreṇa prayojanavattāvadhāraṇaṃ vipralambhakasaṃsāramocanapratipādakādiśāstreṣu prayojanābhidhāne'pi niṣprayojanatvadarśanāt | [ĀVDīp zu Ca, Sū., 1, 1 10]
atha manyase āptaprayojanābhidhānametadato'tra yathārthatvaṃ nanu bho kathamayaṃ prayojanābhidhāyī āptaḥ tadabhihitaśāstrasya yathārthatvāditi cet hanta na yāvacchāstrasya prayojanavattāvadhāraṇaṃ na tāvacchāstrapravṛttiḥ na yāvacchāstrapravṛttir na tāvacchāstrasya yathārthatvāvadhāraṇaṃ na yāvacchāstrasya yathārthatvāvadhāraṇaṃ na tāvacchāstrasya karturāptatvamavadhāryate āptatvānavadhṛtau ca kutas tadabhihitaprayojanavattāvadhāraṇam iti cakrakamāpadyate atha manyase mā bhavatu prayojanavattāvadhāraṇam artharūpaprayojanavattāsaṃdeha eva pravartako bhaviṣyati kṛṣyādāv api hi pravṛttir arthasaṃdehādeva na hi tatra kṛṣīvalānāṃ phalalābhāvadhāraṇaṃ vidyate antarāvagrahāderapisaṃbhāvyamānatvāt nanvevamasatyapi prayojanābhidhāne saprayojananiṣprayojanaśāstradarśanācchāstratvam eva prayojanavattāsaṃdehopadarśakam astu tathāpyalaṃ prayojanābhidhānena | [ĀVDīp zu Ca, Sū., 1, 1 11]
naivaṃ nahi sāmānyena prayojanasaṃdehaḥ prayojanaviśeṣārthinaṃ tathā pravartayati yathābhipretaprayojanaviśeṣaviṣayaḥ saṃdehaḥ abhipretaviśeṣaviṣayaśca saṃdeho na viśeṣaviṣayasmaraṇamantarā bhavati ato ye tāvad anavadhṛtāgniveśaprāmāṇyās teṣāṃ dhātusāmyasādhanamidaṃ śāstraṃ na vetyevam ākāraviśeṣasaṃdehotpādanārthaṃ prayojanaviśeṣābhidhānaṃ ye punaḥ paramarṣer agniveśasyādyata evāvadhṛtaprāmāṇyāsteṣāṃ tadabhihitaprayojanavattāvadhāraṇenaiva pravṛttir iti yuktaṃ prayojanābhidhānam | [ĀVDīp zu Ca, Sū., 1, 1 12]
prayojanābhidhāyivākye tu svalpaprayatnabodhye prayojanasāmānyasaṃdehādeva pravṛttirupapannā na punaranekasaṃvatsarakleśabodhye śāstre | [ĀVDīp zu Ca, Sū., 1, 1 13]
tadevaṃ yaducyate prayojanābhidhāyivākyapravṛttāv api prayojanamabhidhātavyaṃ tathā cānavasthā iti tannirastaṃ bhavati | [ĀVDīp zu Ca, Sū., 1, 1 14]
athetyādi sūtre 'thaśabdo brahmādipraṇītatantreṣv alpāyurmedhasāmarthānavadhāraṇasya tathābhīṣṭadevatānamaskāraśāstrakaraṇārthagurvājñālābhayor ānantarye prayukto'pi śāstrādau svarūpeṇa maṅgalaṃ bhavatyudakāharaṇapravṛttodakumbhadarśanam iva prasthitānām | [ĀVDīp zu Ca, Sū., 1, 1 15]
granthādau maṅgalasevānirastāntarāyāṇāṃ granthakartṛśrotṝṇām avighneneṣṭalābho bhavatīti yuktaṃ maṅgalopādānam | [ĀVDīp zu Ca, Sū., 1, 1 16]
athaśabdasya maṅgalatve smṛtir oṃkāraś cāthaśabdaśca dvāv etau brahmaṇaḥ purā | [ĀVDīp zu Ca, Sū., 1, 1 17]
kaṇṭhaṃ bhittvā viniryātau tena māṅgalikāv ubhau iti | [ĀVDīp zu Ca, Sū., 1, 1 18]
śāstrāntare cādau maṅgalatvena dṛṣṭo'yamathaśabdaḥ | [ĀVDīp zu Ca, Sū., 1, 1 19]
yathā atha śabdānuśāsanam athāto dharmaṃ vyākhyāsyāmaḥ vai ityādau | [ĀVDīp zu Ca, Sū., 1, 1 20]
abhīṣṭadevatānamaskārastu granthādau śiṣṭācāraprāptaḥ paramaśiṣṭenāgniveśena kṛta eva anyathā śiṣṭācāralaṅghanena śiṣṭatvameva na syād vyākhyānāntarāyabhayaśca tathā granthāviniveśitasyāpi namaskārasya pratyavāyāpahatvācca na granthaniveśanam | [ĀVDīp zu Ca, Sū., 1, 1 21]
yathā ca gurvājñālābhānantaram etat tantrakaraṇaṃ tathā atha maitrīparaḥ puṇyam ityādau sphuṭameva | [ĀVDīp zu Ca, Sū., 1, 1 22]
granthakaraṇe ca gurvanumatipratipādanena granthasyopādeyatā pradarśitā bhavati | [ĀVDīp zu Ca, Sū., 1, 1 23]
yat punaḥ śiṣyapraśnānantaryārthatvam athaśabdasya varṇyate tanna māṃ dhinoti nahi śiṣyān puro vyavasthāpya śāstraṃ kriyate śrotṛbuddhisthīkāre tu śāstrakaraṇaṃ yuktaṃ na ca buddhisthīkṛtāḥ praṣṭāro bhavanti | [ĀVDīp zu Ca, Sū., 1, 1 24]
ataḥśabdo 'dhikāraprāgavadhyupadarśakaḥ ata ūrdhvaṃ yad upadekṣyāmo dīrghaṃjīvitīyaṃ taditi yadi vā hetau yena brahmādipraṇītāyurvedatantrāṇām uktena nyāyenotsambandhatvam iva ato hetor dīrghaṃjīvitīyaṃ vyākhyāsyāma iti yojanīyam | [ĀVDīp zu Ca, Sū., 1, 1 25]
dīrghaṃjīvitīyam ityatra dīrghaṃjīvitaśabdo 'sminn astīti matvarthe adhyāyānuvākayor luk ca iti chapratyayaḥ | [ĀVDīp zu Ca, Sū., 1, 1 26]
yadi vā dīrghaṃjīvitaśabdam adhikṛtya kṛto grantho 'dhyāyarūpastantrarūpo vā ityasyāṃ vivakṣāyām adhikṛtya kṛte granthe ityadhikārāt śiśukrandayamasabha ityādinā chaḥ | [ĀVDīp zu Ca, Sū., 1, 1 27]
evamanyatrāpyevaṃjātīye mantavyam | [ĀVDīp zu Ca, Sū., 1, 1 28]
atra ca satyapi śabdāntare dīrghaṃjīvitaśabdenaiva saṃjñā kṛtā dīrghaṃjīvitaśabdasyaiva pravacanādau niveśāt praśastatvācca | [ĀVDīp zu Ca, Sū., 1, 1 29]
dīrghaṃjīvitaśabdo 'sminn asti iti dīrghaṃjīvitaśabdam adhikṛtya kṛto vā ityanayā vyutpattyā dīrghaṃjīvitīyaśabdas tantre 'dhyāye ca pravartanīyaḥ | [ĀVDīp zu Ca, Sū., 1, 1 30]
tena dīrghaṃjīvitīyaṃ vyākhyāsyāma ityanena tantraṃ prati vyākhyānapratijñā labdhā bhavati punar dīrghaṃjīvitīyam iti padam āvartyādhyāyapadasamabhivyāhṛtam adhyāyavyākhyānapratijñāṃ lambhayati | [ĀVDīp zu Ca, Sū., 1, 1 31]
dṛṣṭaṃ cāvṛtya padasya yojanaṃ yathā apāmārgataṇḍulīye gaurave śirasaḥ śūle pīnase ityādau śirasa iti padaṃ gaurave ityanena yujyate āvṛtya śūle ityanena ca | [ĀVDīp zu Ca, Sū., 1, 1 32]
ataśca yaducyate akṛtatantrapratijñasyādhyāyapratijñā ūnakāyamāneti tannirastaṃ bhavati | [ĀVDīp zu Ca, Sū., 1, 1 33]
yadi vā adhyāyapratijñaivāstu tayaiva tantrapratijñāpyarthalabdhaiva na hy adhyāyas tantravyatiriktaḥ tenāvayavavyākhyāne tantrasyāpyavayavino vyākhyā bhavatyeva yathā aṅgulīgrahaṇena devadatto'pi gṛhīto bhavati | [ĀVDīp zu Ca, Sū., 1, 1 34]
avayavāntaravyākhyānapratijñā tu na labhyate tāṃ tu pratyadhyāyameva kariṣyati | [ĀVDīp zu Ca, Sū., 1, 1 35]
adhyāyamiti adhipūrvādiṅaḥ iṅaśca iti karmaṇi ghañā sādhyam | [ĀVDīp zu Ca, Sū., 1, 1 36]
tena adhīyate ityadhyāyaḥ | [ĀVDīp zu Ca, Sū., 1, 1 37]
na cānayā vyutpattyā prakaraṇacatuṣkasthānādiṣvatiprasaṅgaḥ yato yogarūḍheyam adhyāyasaṃjñādhyāyasya prakaraṇasamūhaviśeṣa eva dīrghaṃjīvitīyādilakṣaṇe paṅkajaśabdavadvartate na yogamātreṇa vartate | [ĀVDīp zu Ca, Sū., 1, 1 38]
vakṣyati hi adhikṛtyeyamadhyāyanāmasaṃjñā pratiṣṭhitā iti nāmasaṃjñā yogarūḍhasaṃjñetyarthaḥ | [ĀVDīp zu Ca, Sū., 1, 1 39]
yadi vā karaṇādhikaraṇayor arthayoḥ | [ĀVDīp zu Ca, Sū., 1, 1 40]
adhyāyanyāyodyāvasaṃhārāś ca itisūtreṇa nipātanād adhyāyapadasiddhiḥ | [ĀVDīp zu Ca, Sū., 1, 1 41]
adhīyate'sminnanena vārthaviśeṣa ityadhyāyaḥ | [ĀVDīp zu Ca, Sū., 1, 1 42]
atiprasaktiniṣedhas tūktanyāyaḥ | [ĀVDīp zu Ca, Sū., 1, 1 43]
vyākhyāsyāma iti vyāṅpūrvāt khyāteﾱrṭā sādhyam | [ĀVDīp zu Ca, Sū., 1, 1 44]
cakṣiṅo hi prayoge 'nicchato 'pi vyākhyātuḥ kriyāphalasambandhasya durnivāratvena svaritañita ityādinātmanepadaṃ syāditi | [ĀVDīp zu Ca, Sū., 1, 1 45]
vi iti viśeṣe viśeṣāśca vyāsasamāsādayaḥ | [ĀVDīp zu Ca, Sū., 1, 1 46]
āṅ ayaṃ kriyāyoge ye tu maryādāyām abhividhau vā āṅprayogaṃ manyante teṣām abhiprāyaṃ na vidmaḥ | [ĀVDīp zu Ca, Sū., 1, 1 47]
yato maryādāyāmabhividhau cāṅaḥ prātipadikena yogaḥ syāt yathā āsamudrakṣitīśānām ā pāṭalīputrād vṛṣṭo deva ityādau ihāpi ca tathā | [ĀVDīp zu Ca, Sū., 1, 1 48]
kriyāyogavirahe upasargāḥ kriyāyoge iti niyamād āṅa upasargatvaṃ na syāt tataścānupasargeṇāṅā vyavadhānād ver upasargasya prayogo na syāt | [ĀVDīp zu Ca, Sū., 1, 1 49]
yenāvyavahitaḥ sajātīyavyavahito vā dhātor upasargo bhavati | [ĀVDīp zu Ca, Sū., 1, 1 50]
vyāṅor ubhayor apyanupasargatve tatsambandhocitabhūriprātipadikakalpanāgauravaprasaṅgaḥ syāt tasmāt kriyāyogitvam evāṅo nyāyyam | [ĀVDīp zu Ca, Sū., 1, 1 51]
atha ataḥ dīrghaṃ jīvitīyam adhyāyaṃ vi ā khyāsyāma ityaṣṭapadatvam | [ĀVDīp zu Ca, Sū., 1, 1 52]
{ĀVDīp zu Ca, Sū., 1, 2}
nanu kathamagniveśaḥ sakalapadārthāśeṣaviśeṣajñānavyākhyeyam āyurvedaṃ vyākhyāsyati yato na tāvad bheṣajādīnām aśeṣaviśeṣapratyakṣajñeyaḥ sarvapadārthānāṃ viśeṣāṇāṃ pratyakṣāviṣayatvāt anvayavyatirekābhyāṃ tu sarvapadārthāvadhāraṇaṃ duṣkarameva yata ekam eva madhu svarūpeṇa jīvayati mārayati coṣṇaṃ samaghṛtaṃ ca kaphaprakṛterhitamahitaṃ vātaprakṛteḥ anūpe sātmyamasātmyaṃ marau śīte sevyamasevyaṃ grīṣme hitam avṛddhe vṛddhe cāhitam alpaṃ guṇakaram ābādhakaram atyupayuktam āmatāṃ gatam udare upakramavirodhitvād ativibhramakaraṃ kākamācīyuktaṃ pakvanikucena ca sahopayuktaṃ maraṇāya athavā balavarṇavīryatejaupaghātāya bhavati ityevamādi tattad yuktaṃ tattacchataśaḥ karoti ata evaikasyaiva madhuno rūpaṃ yadānena prakāreṇa duradhigamaṃ tadātra kaiva kathā nikhilapadārthāśeṣaviśeṣajñānasya ajānaṃś ca vyācakṣāṇaḥ kathamupādeyavacana iti kṛtvā guror āptāt pratipannaṃ pratipādayiṣyāma iti darśayan tāmimāṃ śaṅkāṃ nirācikīrṣur gurūktānuvādarūpatāṃ svagranthasya darśayannāha iti ha smāha bhagavānātreya iti | [ĀVDīp zu Ca, Sū., 1, 2 1]
atra itiśabdo vakṣyamāṇārthaparāmarśakaḥ haśabdo'vadhāraṇe yathā na ha vai saśarīrasya priyāpriyayorapahatirastīti atra na heti naivetyarthaḥ | [ĀVDīp zu Ca, Sū., 1, 2 2.1]
atra smāha iti smaśabdaprayogena bhūtamātra eva liḍarthe laṭ sme iti laṭ na bhūtānadyatanaparokṣe ātreyopadeśasyāgniveśaṃ pratyaparokṣatvāt | [ĀVDīp zu Ca, Sū., 1, 2 3]
yathā ca bhūtamātre liḍ bhavati tathāca darśayiṣyāmaḥ | [ĀVDīp zu Ca, Sū., 1, 2 4]
bhagaṃ pūjitaṃ jñānaṃ tadvān yathoktam utpattiṃ pralayaṃ caiva bhūtānām āgatiṃ gatim | [ĀVDīp zu Ca, Sū., 1, 2 5]
vetti vidyāmavidyāṃ ca sa vācyo bhagavāniti yadi vā bhagaśabdaḥ samastaiśvaryamāhātmyādivacanaḥ yathoktam aiśvaryasya samagrasya vīryasya yaśasaḥ śriyaḥ | [ĀVDīp zu Ca, Sū., 1, 2 6]
jñānavairāgyayoścaiva ṣaṇṇāṃ bhaga itīṅganāḥ iti | [ĀVDīp zu Ca, Sū., 1, 2 7]
atrerapatyamātreyaḥ anena viśuddhavaṃśatvaṃ darśitaṃ bhavati | [ĀVDīp zu Ca, Sū., 1, 2 8]
atrānye varṇayanti caturvidhaṃ sūtraṃ bhavati gurusūtraṃ śiṣyasūtraṃ pratisaṃskartṛsūtram ekīyasūtraṃ ceti | [ĀVDīp zu Ca, Sū., 1, 2 9]
tatra gurusūtraṃ yathā naitad buddhimatā draṣṭavyam agniveśa ityādi pratisaṃskartṛsūtraṃ yathā tamuvāca bhagavānātreyaḥ ityādi śiṣyasūtraṃ yathā naitāni bhagavan pañcakaṣāyaśatāni pūryante ityādi ekīyasūtraṃ yathā kumārasya śiraḥ pūrvamabhinirvartata iti kumāraśirā bharadvājaḥ ityādi | [ĀVDīp zu Ca, Sū., 1, 2 10]
tenādyaṃ vyākhyānapratijñāsūtraṃ guroreva śiṣyasyāgniveśasya vyākhyāne 'nadhikāratvāt | [ĀVDīp zu Ca, Sū., 1, 2 11]
dvitīyaṃ ca sūtraṃ pratisaṃskartuḥ | [ĀVDīp zu Ca, Sū., 1, 2 12.1]
itiśabdena ca prakāravācinā dīrghaṃjīvitīyaṃ vyākhyāsyāma iti parāmṛśyate tenāha smeti bhūtānadyatanaparokṣa eva bhavati pratisaṃskartāraṃ pratyātreyopadeśasya parokṣatvāt | [ĀVDīp zu Ca, Sū., 1, 2 12.2]
anena ca nyāyena tamuvāca bhagavānātreya ityādāv api liḍvidhir upapanno bhavati | [ĀVDīp zu Ca, Sū., 1, 2 13]
suśrute ca yathovāca bhagavān dhanvantariḥ iti pratisaṃskartṛsūtramiti kṛtvā ṭīkākṛtā liḍvidhir upapāditaḥ iti | [ĀVDīp zu Ca, Sū., 1, 2 14]
atra brūmaḥ yattāvaduktaṃ śiṣyasyāgniveśasya vyākhyānānadhikārādidaṃ guroḥ sūtraṃ tanna nahi jātyā gurutvam asti yataḥ sa evātreyaḥ svagurum apekṣya śiṣyaḥ agniveśādīn apekṣya guruḥ evamagniveśo 'pi granthakaraṇakāle svabuddhisthīkṛtāñśiṣyān prati gururiti na kaścid doṣaḥ | [ĀVDīp zu Ca, Sū., 1, 2 15]
yatpunardvitīyasya pratisaṃskartṛsūtratayā bhūtānadyatanaparokṣe liḍvidhir upapādyate tatra vicāryaṃ kim idaṃ dvitīyaṃ sūtraṃ pūrvavākyaikatāpannaṃ na vā yadyekavākyatāpannaṃ tadā suśrute tathā vyākhyāsyāmo yathovāca dhanvantarir iti yojanīyaṃ tathāca tathā vyākhyāsyāma iti kriyaikavākyatāpannam uvācetipadaṃ na bhinnakartṛkaṃ bhavitum arhati tathā ca kuto liḍvidhiḥ atha naikatāpannaṃ tadā gaur aśvaḥ puruṣo hastītivannārthasaṃgatiḥ | [ĀVDīp zu Ca, Sū., 1, 2 16]
kiṃca jatūkarṇādau pratisaṃskartṛśrutigandho 'pi nāsti tat kathaṃ nānāśrutaparipūrṇakaṇṭhaḥ śiṣyo jatūkarṇaḥ prāñjalir adhigamyovāca ityādau liḍvidhiḥ | [ĀVDīp zu Ca, Sū., 1, 2 17]
anena nyāyena carake 'pi pratisaṃskartṛsūtrapakṣe liḍvidhirnāsti tasmāccarake 'gniveśaḥ suśrute suśruta eva sūtrāṇāṃ praṇetā kvacit kiṃcidarthaṃ stotuṃ nindituṃ vākhyāyikārūpaṃ purākalpaṃ darśayan kimapi sūtraṃ gurūktānuvādarūpatayā kimapyekīyamatānuvādarūpatayā likhati pratisaṃskartā tv ayaṃ granthaṃ pūrayati tadādyagranthakartṛtayaiva | [ĀVDīp zu Ca, Sū., 1, 2 18]
liḍvidhistu bhūtānadyatanamātra eva chandovihito bhāṣāyāmapi varṇanīyaḥ anyathā uvāceti padaṃ jatūkarṇādau na syāt tathā ca harivaṃśe dhanyopākhyāne māmuvāca iti tathā ahamuvāca iti ca na syāt yathā sa māmuvācāmbucaraḥ kūrmo mānuṣavat svayam | [ĀVDīp zu Ca, Sū., 1, 2 19]
kimāścaryaṃ mayi mune dhanyaścāhaṃ kathaṃ vibho iti tathā svayaṃbhuvacanāt so 'haṃ vedān vai samupasthitaḥ | [ĀVDīp zu Ca, Sū., 1, 2 20]
uvāca caināṃścaturaḥ iti | [ĀVDīp zu Ca, Sū., 1, 2 21]
yadapi iti ha smāha ityatra itiśabdena pūrvasūtraṃ parāmṛśyate tanna yena dīrghaṃjīvitīyādisūtramātrasya tadarthasya vā gurūktatvapratipādane sati naivottaratrābhidheyābhidhānena nikhilatantrasya gurūktānuvādarūpatayā karaṇaṃ śrotṛśraddhākaraṇaṃ pratipāditaṃ bhavati | [ĀVDīp zu Ca, Sū., 1, 2 22]
bhavati tu bhāvayituṃ yathā purā vyākhyātaṃ tasmāttadeva nyāyyamiti | [ĀVDīp zu Ca, Sū., 1, 2 23]
agniveśasya vyākhyāsyāma iti bahuvacanam ekasminn apy asmadaḥ prayogādbahuvacanaprayogasya sādhutvāt sādhu hi vadanti vaktāro vayaṃ kariṣyāmaḥ iti | [ĀVDīp zu Ca, Sū., 1, 2 24]
bhagavānātreya ityatra tv ekavacananirdeśaḥ kṛtaḥ bhagavānityanenaivātreyasya gurorgauravasya darśitatvāt | [ĀVDīp zu Ca, Sū., 1, 2 25]
{ĀVDīp zu Ca, Sū., 1, 15.1}
ke te maharṣaya ityāhāṅgirā ityādi | [ĀVDīp zu Ca, Sū., 1, 15.1 1]
bahvṛṣīṇām atra kīrtanaṃ granthādau pāpakṣayahetutvena tathāyurvedasyaivaṃvidhamahāpuruṣasevitatvena sevyatvopadarśanārthaṃ ceti | [ĀVDīp zu Ca, Sū., 1, 15.1 2]
eṣu ca madhye kecid yāyāvarāḥ kecicchālīnāḥ kecidayonijāḥ evaṃprakārāśca sarve mīlitā boddhavyāḥ | [ĀVDīp zu Ca, Sū., 1, 15.1 3]
bhikṣurityātreyaviśeṣaṇaṃ vakṣyati hi tanneti bhikṣur ātreyaḥ iti | [ĀVDīp zu Ca, Sū., 1, 15.1 4]
vaikhānasā iti karmaviśeṣaprayuktā saṃjñā | [ĀVDīp zu Ca, Sū., 1, 15.1 5]
vālakhilyāstu svalpapramāṇāḥ kecid ṛṣayaḥ | [ĀVDīp zu Ca, Sū., 1, 15.1 6]
nidhaya iva nidhayo 'kṣayasthānatvena | [ĀVDīp zu Ca, Sū., 1, 15.1 7]
damo dāntatvam | [ĀVDīp zu Ca, Sū., 1, 15.1 8]
imāmiti agre vakṣyamāṇām | [ĀVDīp zu Ca, Sū., 1, 15.1 9]
{ĀVDīp zu Ca, Sū., 1, 18.1}
dhāraṇāddharmaḥ sa cātmasamavetaḥ kāryadarśanānumeyaḥ arthaḥ suvarṇādiḥ kāmyata ita kāmo vanitāpariṣvaṅgādiḥ mokṣaḥ saṃsāravimokṣaḥ | [ĀVDīp zu Ca, Sū., 1, 18.1 1]
ārogyaṃ rogābhāvād dhātusāmyam | [ĀVDīp zu Ca, Sū., 1, 18.1 2]
mūlaṃ kāraṇam | [ĀVDīp zu Ca, Sū., 1, 18.1 3]
uttamamiti pradhānaṃ tenārogyaṃ caturvarge pradhānaṃ kāraṇaṃ rogagṛhītasya kvacidapi puruṣārthe 'samarthatvād ityuktam | [ĀVDīp zu Ca, Sū., 1, 18.1 4]
tasyāpahartāra iti ārogyasyāpahartāraḥ idam eva ca rogāṇām ārogyāpaharaṇaṃ yad anarthalābhaḥ na punar utpanno rogaḥ paścād ārogyam apaharati bhāvābhāvayoḥ parasparābhāvātmakatvāt | [ĀVDīp zu Ca, Sū., 1, 18.1 5]
śreyaso jīvitasya ceti śreyovajjīvitaṃ hitatvena sukhatvena cārthe daśamahāmūlīye vakṣyamāṇaṃ tasya jīvitasyāpahartāra iti yojanīyam aśreyojīvitamahitatvena duḥkhahetutayā cānupādeyam iti kṛtvā tadapaharaṇamiha noktam | [ĀVDīp zu Ca, Sū., 1, 18.1 6]
atra sukhitajīvitopaghāto dharmādyupaghātenaiva labdhaḥ tena vayaṃ paśyāmaḥ śreyaḥśabdena sāmānye nābhyudayavācinā dharmādayo 'bhidhīyante jīvitaśabdena ca jīvitamātraṃ yato jīvitaṃ svarūpeṇaiva sarvaprāṇināṃ nirupādhyupādeyaṃ vacanaṃ hi ācakame ca brahmaṇa iyamātmā āśīḥ āyuṣmān bhūyāsam iti | [ĀVDīp zu Ca, Sū., 1, 18.1 7]
yattvatyantaduḥkhagṛhītasya jīvitaṃ jihāsitaṃ tatra duḥkhasyātyantajihāsitasyānyathā hātum aśakyatvāt priyamapi jīvitaṃ tyaktum icchati na svarūpeṇa | [ĀVDīp zu Ca, Sū., 1, 18.1 8]
antarāya iti dharmādisādhane boddhavyaḥ | [ĀVDīp zu Ca, Sū., 1, 18.1 9]
ayamiti rogaprādurbhāvarūpaḥ | [ĀVDīp zu Ca, Sū., 1, 18.1 10]
teṣāmiti rogāṇām | [ĀVDīp zu Ca, Sū., 1, 18.1 11]
śaraṇamiti rakṣitāram | [ĀVDīp zu Ca, Sū., 1, 18.1 12]
śaktatvācchakra ucyate | [ĀVDīp zu Ca, Sū., 1, 18.1 13]
dhyānaṃ samādhiviśeṣaḥ tadupalabdhisādhanatvāccakṣur iva dhyānacakṣuḥ tena sa vakṣyati śamopāyaṃ yathāvad amaraprabhuḥ iti dhyānacakṣuṣā dadṛśuriti yojanā | [ĀVDīp zu Ca, Sū., 1, 18.1 14]
{ĀVDīp zu Ca, Sū., 1, 23.2}
athaiteṣu madhye bharadvājaḥ katham indram upāgamad ityāha ka ityādi | [ĀVDīp zu Ca, Sū., 1, 23.2 1]
śacīpatim ityanena śacīsambhogavyāsaktam apyaham upāsituṃ kṣama iti bharadvājo darśayati | [ĀVDīp zu Ca, Sū., 1, 23.2 2]
arthe prayojane | [ĀVDīp zu Ca, Sū., 1, 23.2 3]
niyujyeyaṃ vyāpārayeyam | [ĀVDīp zu Ca, Sū., 1, 23.2 4]
atreti prakṛtaprayojana eva atretiśabdo yasmādarthe | [ĀVDīp zu Ca, Sū., 1, 23.2 5]
yathā subhikṣam ityāgataḥ yasmāt subhikṣaṃ tasmādāgata ityarthaḥ | [ĀVDīp zu Ca, Sū., 1, 23.2 6]
niyojita iti caurādiko ṇica na hetau | [ĀVDīp zu Ca, Sū., 1, 23.2 7]
anena prakaraṇena bharadvājasyāyurvedāgame viśeṣeṇārthitvānna preraṇamiti darśitaṃ bhavati | [ĀVDīp zu Ca, Sū., 1, 23.2 8]
provāceti samyaguvāca na tu praśabdaḥ prapañcārthaḥ padairalpair ityuktatvāt | [ĀVDīp zu Ca, Sū., 1, 23.2 9]
kasmāt padair alpair uvācetyāha matiṃ buddhvā vipulām iti yasmād vipulamatiṃ bharadvājaṃ pratipannavān tasmāt padair alpair uvāceti bhāvaḥ matiś ca bahuviṣayatvenopacārād vipulety ucyate sā ca matiḥ śuśrūṣāśravaṇagrahaṇadhāraṇohāpohatattvābhiniveśavatīha vipulā boddhavyā | [ĀVDīp zu Ca, Sū., 1, 23.2 10]
atra cendreṇa divyadṛśā bharadvājābhiprāyam agrata eva buddhvāyurveda upadiṣṭaḥ tena bharadvājasyendrapṛcchādīha na darśitaṃ kiṃvā bhūtam apīndrapṛcchādi granthavistarabhayād iha na likhitam | [ĀVDīp zu Ca, Sū., 1, 23.2 11]
{ĀVDīp zu Ca, Sū., 1, 24.2}
yādṛśo 'sāv alpapadair upadiṣṭa āyurvedastamāha hetvityādi | [ĀVDīp zu Ca, Sū., 1, 24.2 1]
hetuliṅgauṣadhajñānamiti hetvādīni jñāyante 'neneti hetuliṅgauṣadhajñānaṃ yāvac cāyurvedavācyaṃ tāvaddhetvādyantarbhūtam ityarthaḥ | [ĀVDīp zu Ca, Sū., 1, 24.2 2]
hetugrahaṇena saṃnikṛṣṭaviprakṛṣṭavyādhihetugrahaṇaṃ liṅgagrahaṇena ca vyādher ārogyasya ca kṛtsnaṃ liṅgamucyate tena vyādhyārogye 'pi liṅgaśabdavācye yatastābhyāmapi hi talliṅgaṃ liṅgyata eva vakṣyati hi viṣamārambhamūlānāṃ jvara eko hi lakṣaṇam | [ĀVDīp zu Ca, Sū., 1, 24.2 3]
viṣamārambhamūlādyair jvara eko nigadyate ityādi auṣadhagrahaṇena ca sarvapathyāvarodhaḥ | [ĀVDīp zu Ca, Sū., 1, 24.2 4]
śarīraṃ cātra hetau liṅge cāntarbhavati | [ĀVDīp zu Ca, Sū., 1, 24.2 5]
svasthāturayoḥ paramutkṛṣṭamayanaṃ mārga iti svasthāturaparāyaṇam | [ĀVDīp zu Ca, Sū., 1, 24.2 6]
kimanyo'yaṃ hetuliṅgauṣadhajñānarūpa āyurvedo brahmabuddhādāyurvedād utānanya ityāha trisūtram ityādi | [ĀVDīp zu Ca, Sū., 1, 24.2 7]
pitāmaho'pi yaṃ trisūtraṃ bubudhe tamindraḥ provāca | [ĀVDīp zu Ca, Sū., 1, 24.2 8]
trīṇi hetvādīni sūtryante yasmin yena vā tantrisūtram | [ĀVDīp zu Ca, Sū., 1, 24.2 9]
tatra sūcanāt sūtraṇāccārthasaṃtateḥ sūtram | [ĀVDīp zu Ca, Sū., 1, 24.2 10]
etena taṃ yathā brahmā trisūtraṃ bubudhe tathaiva hetuliṅgauṣadhajñānam indraḥ provācetyaviplutamāgamaṃ darśayati | [ĀVDīp zu Ca, Sū., 1, 24.2 11]
bubudha iti na kṛtavān | [ĀVDīp zu Ca, Sū., 1, 24.2 12]
ata evoktaṃ śāśvataṃ nityam ityarthaḥ | [ĀVDīp zu Ca, Sū., 1, 24.2 13]
tacca nityatvaṃ sūtrasthānānte vyutpādanīyam | [ĀVDīp zu Ca, Sū., 1, 24.2 14]
{ĀVDīp zu Ca, Sū., 1, 26.2}
athoddiṣṭam āyurvedaṃ kathaṃ gṛhītavān bharadvāja ityāha so 'nantetyādi | [ĀVDīp zu Ca, Sū., 1, 26.2 1]
avidyamānāv antapārau yasyāsāv anantapāraḥ atra pāraśabdena gobalīvardanyāyenādir ucyate pāraśabdo hy ubhayor api nadīkūlayor vivakṣāvaśād vartate kiṃvā ananto mokṣaḥ pāram utkṛṣṭaṃ phalaṃ yasyāyurvedasyāsāv anantapāraḥ | [ĀVDīp zu Ca, Sū., 1, 26.2 2]
vakṣyati hi cikitsā tu naiṣṭhikī yā vinopadhām iti | [ĀVDīp zu Ca, Sū., 1, 26.2 3]
atra naiṣṭhikī mokṣasādhanahetuḥ | [ĀVDīp zu Ca, Sū., 1, 26.2 4]
trayo hetvādayaḥ skandharūpā yasya sa triskandhaḥ skandhaśca sthūlāvayavaḥ pravibhāgo vā | [ĀVDīp zu Ca, Sū., 1, 26.2 5]
tatraivāyurvedagrahaṇe mano yasya sa tanmanāḥ | [ĀVDīp zu Ca, Sū., 1, 26.2 6]
mananājjñānaprakarṣaśālitvān muniḥ | [ĀVDīp zu Ca, Sū., 1, 26.2 7]
etena yasmādayaṃ mahāmatis tanmanāḥ muniśca tenānantapāramapyāyurvedaṃ hetvādiskandhatrayamālambanaṃ kṛtvā yathāvadacirādeva pratipannavān ityāśayaḥ | [ĀVDīp zu Ca, Sū., 1, 26.2 8]
acirāditi acireṇa | [ĀVDīp zu Ca, Sū., 1, 26.2 9]
atra ca yathā brahmā trisūtraṃ bubudhe yathā cendro hetuliṅgauṣadhajñānaṃ provāca tathaiva bharadvājo'pi triskandhaṃ taṃ bubudhe ityanenāyurvedasyāviplutāgamatvam upadarśyate tena trisūtratriskandhayor na punaruktiḥ | [ĀVDīp zu Ca, Sū., 1, 26.2 10]
teneti indrād gṛhītenāyurvedena | [ĀVDīp zu Ca, Sū., 1, 26.2 11]
amitamiti amitamivāmitam atidīrghatvāt | [ĀVDīp zu Ca, Sū., 1, 26.2 12]
āyuḥśabdaścāyuḥkāraṇe rasāyanajñāne boddhavyaḥ yenottarakālaṃ hi rasāyanopayogād ayaṃ bharadvājo'mitamāyuravāpsyati na ṛṣibhya āyurvedakathanāt pūrvaṃ rasāyanamācarati sma kiṃvā sarvaprāṇyupakārārthādhītāyurvedajanitadharmavaśāt tatkālam evāmitamāyur lebhe bharadvāja iti boddhavyam | [ĀVDīp zu Ca, Sū., 1, 26.2 13]
tacceti śrutaṃ yadā tamiti pāṭhaḥ tadā tam āyurvedam | [ĀVDīp zu Ca, Sū., 1, 26.2 14]
anavaśeṣayanniti kārtsnyenetyarthaḥ | [ĀVDīp zu Ca, Sū., 1, 26.2 15]
āyurvedam adhītyānantaram evāyaṃ tamṛṣibhyo dattavān | [ĀVDīp zu Ca, Sū., 1, 26.2 16]
{ĀVDīp zu Ca, Sū., 1, 29.2}
dīrghamāyuścikīrṣanta iti prāṇinām ātmanaś ca | [ĀVDīp zu Ca, Sū., 1, 29.2 1]
jñānārthaṃ jñānarūpaṃ vā cakṣur jñānacakṣuḥ tena jñānacakṣuṣā | [ĀVDīp zu Ca, Sū., 1, 29.2 2]
gṛhītena tenāyurvedena kiṃ dadṛśurityāha sāmānyaṃ cetyādi | [ĀVDīp zu Ca, Sū., 1, 29.2 3]
eṣāṃ cottaratra lakṣaṇaṃ ṣaṇṇāṃ padārthānāṃ viśvarūpāṇāṃ bhaviṣyati tenaitat tatraiva vyākaraṇīyam | [ĀVDīp zu Ca, Sū., 1, 29.2 4]
tad iti sāmānyādi | [ĀVDīp zu Ca, Sū., 1, 29.2 5]
tantroktaṃ vidhim iti apathyaparihārapathyopādānarūpam | [ĀVDīp zu Ca, Sū., 1, 29.2 6]
śarma sukham | [ĀVDīp zu Ca, Sū., 1, 29.2 7]
param iti duḥkhānākrāntam | [ĀVDīp zu Ca, Sū., 1, 29.2 8]
anitvaram iti agatvaram | [ĀVDīp zu Ca, Sū., 1, 29.2 9]
{ĀVDīp zu Ca, Sū., 1, 31.2}
athetyādinā bharadvājaśiṣyasyātreyasya punarvasvaparanāmno 'gniveśādigurutāṃ darśayati | [ĀVDīp zu Ca, Sū., 1, 31.2 1]
atra kecidbharadvājātreyayoraikyaṃ manyante tanna bharadvājasaṃjñayā ātreyasya kvacid api tantrapradeśe 'kīrtanāt hārīte cātreyādigurutayā bharadvāja uktaḥ śakrād aham adhītavān ityādinā mattaḥ punarasaṃkhyeyās trisūtraṃ triprayojanam | [ĀVDīp zu Ca, Sū., 1, 31.2 2]
atrātreyādiparyantā viduḥ sapta maharṣayaḥ | [ĀVDīp zu Ca, Sū., 1, 31.2 3]
ātreyāddhārīta ṛṣir ityantena | [ĀVDīp zu Ca, Sū., 1, 31.2 4]
vāgbhaṭena tu yaduktaṃ brahmā smṛtvāyuṣo vedaṃ prajāpatim ajigrahat | [ĀVDīp zu Ca, Sū., 1, 31.2 5]
so 'śvinau tau sahasrākṣaṃ so 'triputrādikān munīn vā ityanenātreyasyendraśiṣyatvaṃ tadāyurvedasamutthānīyarasāyanapāde ādiśabdena vakṣyamāṇendraśiṣyatāyogāt samarthanīyam | [ĀVDīp zu Ca, Sū., 1, 31.2 6]
tatra hīndreṇa punar maharṣīṇām āyurveda upadiṣṭa iti vaktavyam | [ĀVDīp zu Ca, Sū., 1, 31.2 7]
maitrīparo maitrīpradhānaḥ maitrī ca sarvaprāṇiṣvātmanīva buddhiḥ | [ĀVDīp zu Ca, Sū., 1, 31.2 8]
{ĀVDīp zu Ca, Sū., 1, 43.2}
tasyetyādi | [ĀVDīp zu Ca, Sū., 1, 43.2 1]
vedayatīti vedaḥ | [ĀVDīp zu Ca, Sū., 1, 43.2 2]
vedavidāṃ mata iti vedavidbhiḥ pūjitaḥ | [ĀVDīp zu Ca, Sū., 1, 43.2 3]
atha kasmād āyurvedalakṣaṇo vedaḥ puṇyatamo vedavidāṃ ca pūjita ityāha vakṣyata ityādi | [ĀVDīp zu Ca, Sū., 1, 43.2 4]
yaditi yasmāt evamuktaṃ bhavati yadanye ṛgvedādayaḥ prāyaḥ paralokahitamevārthaṃ vadanti tena puṇyāḥ puṇyatamaścāyamāyurvedo yad yasmānmanuṣyāṇāmubhayorapi lokayor yaddhitam āyurārogyasādhanaṃ dharmasādhanaṃ ca tadvakṣyate tenātiśayena puṇyatamastathā vedavidāṃ ca pūjita iti | [ĀVDīp zu Ca, Sū., 1, 43.2 5]
kecit vakṣyate yaḥ iti paṭhanti tatrāpi hetugarbhamiti vyākhyeyam | [ĀVDīp zu Ca, Sū., 1, 43.2 6]
jīvitapradātṛtvādāyurvedasya puṇyatamatvaṃ boddhavyaṃ yataś caturvargasādhanībhūtajīvitapradam eva sarvottamaṃ bhavati | [ĀVDīp zu Ca, Sū., 1, 43.2 7]
ucyate ca na hi jīvitadānāddhi dānamanyadviśiṣyate iti | [ĀVDīp zu Ca, Sū., 1, 43.2 8]
{ĀVDīp zu Ca, Sū., 1, 44.2}
sampratyāyurvedābhidheyatayā sūtrite sāmānyādau sāmānyasya prathamasūtritatvāt tathā sāmānyajñānamūlatvāccāyurvedapratipādyasya hetvādeḥ sāmānyamevāgre nirdiśati sarvadetyādi | [ĀVDīp zu Ca, Sū., 1, 44.2 1]
sarvadā sarvasmin kāle nityage cāvasthike ca | [ĀVDīp zu Ca, Sū., 1, 44.2 2]
sarvabhāvānāmityatra sarvaśabdaḥ kṛtsnavācī bhavanti sattāmanubhavantīti bhāvā dravyaguṇakarmāṇītyarthaḥ natu bhavantyutpadyanta iti bhāvāḥ tathā sati pṛthivyādiparamāṇūnāṃ nityānāṃ sāmānyasya pārthivadvyaṇukādivṛddhaṃ kāryam asaṃgṛhītaṃ syāt | [ĀVDīp zu Ca, Sū., 1, 44.2 3]
sāmānyaṃ ca sāmānyamekatvakaram ityādinā vakṣyamāṇalakṣaṇam | [ĀVDīp zu Ca, Sū., 1, 44.2 4]
vṛddhiḥ ādhikyaṃ tatkāraṇaṃ vṛddhikāraṇam | [ĀVDīp zu Ca, Sū., 1, 44.2 5]
etacca sāmānyaṃ sāmānyavato māṃsadravyāder vṛddhikāraṇasya lakṣaṇatvena vṛddhikāraṇamityuktam | [ĀVDīp zu Ca, Sū., 1, 44.2 6]
yato na sāmānyaṃ māṃsatvādijātirūpaṃ vṛddhau kāraṇaṃ bhavati tathāhi sati sāmānyaṃ bhāsatvarūpaṃ yathā vardhake bhojyarūpe māṃse'sti tathā śarīradhāturūpe vardhanīye'pyasti tataśca nityaṃ māṃsatvasambandhād amāṃsādānām api māṃsena vardhitavyaṃ tasmādvṛddhikāraṇalakṣaṇatvena sāmānyaṃ vṛddhikāraṇamityuktam | [ĀVDīp zu Ca, Sū., 1, 44.2 7]
ata eva vaiśeṣike'pyuktaṃ trayāṇām akāryatvam akāraṇatvaṃ ca iti | [ĀVDīp zu Ca, Sū., 1, 44.2 8]
atra trayāṇāmiti sāmānyaviśeṣasamavāyānām | [ĀVDīp zu Ca, Sū., 1, 44.2 9]
ye tu samānam eva sāmānyam iti kṛtvā dravyādyeva sāmānyaśabdenābhidadhati teṣāṃ mate sāmānyaṃ ca viśeṣaṃ ca ityādigranthoktasya sāmānyasya na kiṃcidanenoktaṃ syād ityasaṃbandhārthatvaṃ prakaraṇasya syāt | [ĀVDīp zu Ca, Sū., 1, 44.2 10]
etacca vṛddhikāraṇatvaṃ sāmānyasya na lakṣaṇaṃ kiṃ tarhyāyurvedopayoginā dharmeṇa nirdeśaḥ lakṣaṇaṃ tu sāmānyamekatvakaram iti kariṣyati | [ĀVDīp zu Ca, Sū., 1, 44.2 11]
evaṃ dravyādāvapi coddeśānantaraṃ nirdeśaṃ kariṣyati khādīnyātmā ityādinā tato | [ĀVDīp zu Ca, Sū., 1, 44.2 12]
{ĀVDīp zu Ca, Sū., 6, 2}
mātrāśitīye mātrāvadāhārasya balādihetutvaṃ pratipāditaṃ tacca ṛtusātmyamapekṣya kṛtasyāhārasya bhavati tena ṛtupravibhāgapūrvakam ṛtusātmyābhidhāyakaṃ tasyāśitīyaṃ brūte | [ĀVDīp zu Ca, Sū., 6, 2 1]
{ĀVDīp zu Ca, Sū., 6, 3.2}
aśitādyāditi aśitapītalīḍhajagdhāt | [ĀVDīp zu Ca, Sū., 6, 3.2 1]
balaṃ varṇaśceti cakāreṇa pūrvādhyāyoktasukhāyuṣī api gṛhyete yadi vā balavarṇābhyāmeva nāntarīyakaṃ kṛtsnaṃ dhātusāmyakāryaṃ sukhādi gṛhyate | [ĀVDīp zu Ca, Sū., 6, 3.2 2]
viditamityanena samyagjñānapūrvakam ṛtusātmyānuṣṭhānaṃ darśayati | [ĀVDīp zu Ca, Sū., 6, 3.2 3]
ceṣṭāgrahaṇena vyavāyavyāyāmābhyaṅgādīnāṃ grahaṇam | [ĀVDīp zu Ca, Sū., 6, 3.2 4]
ceṣṭāhāravyapāśrayaṃ ceṣṭāhāragocaram | [ĀVDīp zu Ca, Sū., 6, 3.2 5]
{ĀVDīp zu Ca, Sū., 6, 4.2}
ṛtujñānamantarā ṛtusātmyajñānaṃ na sambhavatītyṛtūnām upayuktasvarūpajñānārthamāha ihetyādi | [ĀVDīp zu Ca, Sū., 6, 4.2 1]
ṛtupratipādanaprastāve saṃvatsaraṃ vidyāditi saṃvatsarapratipādanamṛtūnāmeva militānāṃ saṃvatsaratvapratipādanārtham | [ĀVDīp zu Ca, Sū., 6, 4.2 2]
melakaśca buddhyā vyavahriyate na tu paramārthataḥ ṛtūnāṃ melako'sti | [ĀVDīp zu Ca, Sū., 6, 4.2 3]
ṛtūnāṃ saṃvatsarātmakatvaṃ punaḥ punasta evartavaḥ parāvartanta iti jñānārthamavaśyaṃ pratipādanīyam | [ĀVDīp zu Ca, Sū., 6, 4.2 4]
iheti iha prakaraṇe ṣaḍaṅgaṃ vidyāt anyatra tu rogabhiṣagjitīyādau tattatkāryavaśād anyathāpi | [ĀVDīp zu Ca, Sū., 6, 4.2 5]
uktaṃ ca śītoṣṇavarṣalakṣaṇaḥ kāla ityādi | [ĀVDīp zu Ca, Sū., 6, 4.2 6]
ṣaḍaṅgamiti samāhāre dviguḥ ṛtuvyatirekeṇa saṃvatsarasyāvidyamānatvāt yadi vā samudāyibhyo'nyaḥ samudāya ityāśritya bahuvrīhiḥ kāryaḥ | [ĀVDīp zu Ca, Sū., 6, 4.2 7]
tatreti ṛtuvibhāgakathane | [ĀVDīp zu Ca, Sū., 6, 4.2 8]
udaguttarāṃ diśaṃ prati ayanaṃ gamanamudagayanam | [ĀVDīp zu Ca, Sū., 6, 4.2 9]
ādadāti kṣapayati pṛthivyāḥ saumyāṃśaṃ prāṇināṃ ca balamityādānam | [ĀVDīp zu Ca, Sū., 6, 4.2 10]
trīn śiśirādīnityanenaiva labdhe'pi grīṣmāntatve grīṣmāntāniti śiśirasyādiriti vigrahasya tathādiśabdasya prakāravācitāyāḥ pratiṣedhārtham | [ĀVDīp zu Ca, Sū., 6, 4.2 11]
evaṃ hemantāntāniti ca vyākhyeyam | [ĀVDīp zu Ca, Sū., 6, 4.2 12]
dakṣiṇāṃ diśaṃ prati ayanaṃ dakṣiṇāyanam | [ĀVDīp zu Ca, Sū., 6, 4.2 13]
visṛjati janayati āpyamaṃśaṃ prāṇināṃ ca balamiti visargaḥ | [ĀVDīp zu Ca, Sū., 6, 4.2 14]
saṃjñāpraṇayanaṃ ca vyavahārārthaṃ niruktipratīyamānārthapratipādanārthaṃ ca | [ĀVDīp zu Ca, Sū., 6, 4.2 15]
{ĀVDīp zu Ca, Sū., 6, 5.2}
visargadharmaṃ nirdiśati visarge punarityādi | [ĀVDīp zu Ca, Sū., 6, 5.2 1]
yadyapi cādānamādau paṭhitaṃ tathāpi pratilomatantrayuktyādau visargaguṇakathanaṃ yadi vā prathamamādānasyottarāyaṇarūpasya praśastatvādagre'bhidhānam iha tu visargasya balajanakatvenābhipretatvādagre 'bhidhānam | [ĀVDīp zu Ca, Sū., 6, 5.2 2]
nātirūkṣā iti saumyavisargakālasambandhena mandīkṛtaraukṣyāḥ pravāntīti | [ĀVDīp zu Ca, Sū., 6, 5.2 3]
itare punarādāna iti apraśāntātirūkṣāśca āgneyādānasambandhāhitarūkṣatvāt | [ĀVDīp zu Ca, Sū., 6, 5.2 4]
somaścetyādi prakṛtena visargeṇa sambadhyate | [ĀVDīp zu Ca, Sū., 6, 5.2 5]
avyāhatabala iti kālamārgameghavātādibhistadā sūryasya somaparipanthino hatabalatvāt | [ĀVDīp zu Ca, Sū., 6, 5.2 6]
śiśirābhiḥ śītābhiḥ | [ĀVDīp zu Ca, Sū., 6, 5.2 7]
śaśvaditi chedaḥ | [ĀVDīp zu Ca, Sū., 6, 5.2 8]
saumyaḥ somaguṇapradhānaḥ | [ĀVDīp zu Ca, Sū., 6, 5.2 9]
āgneyam agniguṇapradhānam apratihatabalatvenetyarthaḥ | [ĀVDīp zu Ca, Sū., 6, 5.2 10]
nanvetāvataivādityacandravātānāṃ balavattvamabalavattvaṃ ca kathaṃ bhavatītyāha tāvetāvityādi | [ĀVDīp zu Ca, Sū., 6, 5.2 11]
kālo devatārūpaḥ sa ca nityarūpo'pi prāṇināmadṛṣṭena nānārūpeṇa gṛhītaḥ san kadācit sūryabalavāyubalasomabalādīn karoti svabhāvaḥ sūryasya saumyāṃśakṣayakartṛtvādir vāyor virūkṣaṇādiḥ somasyāpyāyanādiḥ mārgo dakṣiṇa uttaraśca tatra dakṣiṇaḥ karkaṭādayo dhanurantāḥ makarādiruttaraḥ | [ĀVDīp zu Ca, Sū., 6, 5.2 12]
ete ca kālasvabhāvamārgaparigrahā yathāsambhavaṃ boddhavyāḥ na hi some mārgaparigrahaḥ kiṃcid viśeṣamāvahati vāyośca mārgaparigraha eva nāsti | [ĀVDīp zu Ca, Sū., 6, 5.2 13]
parigṛhītāḥ sambaddhāḥ | [ĀVDīp zu Ca, Sū., 6, 5.2 14]
kālartvādīnāṃ nirvṛtipratyayabhūtā niṣpattikāraṇabhūtāḥ upadiśyante ācāryaiḥ iti śeṣaḥ kālaḥ saṃvatsaro'yanadvayaṃ ca ṛtavaḥ śiśirādayaḥ dehasya balaṃ dehabalam | [ĀVDīp zu Ca, Sū., 6, 5.2 15]
anye tu bruvate saṃvatsarasyāyanadvayasya ca ṛtumelakarūpatvād ṛtugrahaṇe naiva grahaṇaṃ labdhaṃ tena kālagrahaṇaviśeṣaṇaṃ tena kālarūpaḥ ṛturiti strīṇāmevārtavadarśanaṃ yadṛtustadvyāvartyate | [ĀVDīp zu Ca, Sū., 6, 5.2 16]
pratyayabhūtā ityatra bhūtaśabda upamāne | [ĀVDīp zu Ca, Sū., 6, 5.2 17]
kecid vyākhyānayanti arkavāyū ityekatayā paṭhitvā somaśca iti yat pṛthak paṭhati tenārkvāyvor militayor ādānaṃ prati kāraṇatvaṃ visargaṃ prati pṛthageva somasya kāraṇatvamiti darśayati | [ĀVDīp zu Ca, Sū., 6, 5.2 18]
evaṃ balaharaṇabalakaraṇādiṣvapi boddhavyam | [ĀVDīp zu Ca, Sū., 6, 5.2 19]
{ĀVDīp zu Ca, Sū., 6, 6}
tatretyādi | [ĀVDīp zu Ca, Sū., 6, 6 1]
ādadāna ucchoṣayan | [ĀVDīp zu Ca, Sū., 6, 6 2]
jagataḥ sthāvarajaṅgamasya | [ĀVDīp zu Ca, Sū., 6, 6 3]
snehaṃ sāraṃ saumyabhāgamityarthaḥ | [ĀVDīp zu Ca, Sū., 6, 6 4]
na kevalaṃ raviḥ vāyavaśca śoṣayantaḥ snehamiti sambandhaḥ | [ĀVDīp zu Ca, Sū., 6, 6 5]
tīvrāśca rūkṣāśca tīvrarūkṣāḥ yadi vā tīvraṃ raukṣyaṃ yeṣāṃ te tīvrarūkṣāḥ etaccādāne tīvreṇa raviṇā sambandhād vāyorbhavati yogavāhitvādvāyoḥ | [ĀVDīp zu Ca, Sū., 6, 6 6]
uktaṃ hi yogavāhī paraṃ vāyuḥ saṃyogādubhayārthakṛd ityādi | [ĀVDīp zu Ca, Sū., 6, 6 7]
yathākramamiti śiśire raukṣyamalpaṃ tiktaṃ rasamalpaṃ ca daurbalyaṃ tathā vasante madhyaṃ raukṣyaṃ kaṣāyaṃ rasaṃ madhyaṃ daurbalyaṃ tathā grīṣme prakṛṣṭaṃ raukṣyaṃ kaṭukaṃ rasaṃ mahacca daurbalyaṃ darśayati | [ĀVDīp zu Ca, Sū., 6, 6 8]
yadyapi ca kaṣāyo raso rūkṣatamaḥ kaṭukaśca rūkṣataraḥ yaduktaṃ raukṣyāt kaṣāyo rūkṣāṇāṃ pravaro madhyamaḥ kaṭuḥ ityādi raukṣyaprakarṣaśca grīṣme madhyabalaṃ ca raukṣyaṃ vasante tathāpi vāyvagniguṇabāhulyāt kaṭukasya vāyvagniguṇabahule grīṣmakāla evotpattiḥ pavanapṛthivyutkarṣavati tu vasante pavanapṛthivyutkarṣajanyasya kaṣāyasyotpattiḥ | [ĀVDīp zu Ca, Sū., 6, 6 9]
yaduktaṃ vāyvagniguṇabhūyiṣṭhatvāt kaṭukaḥ pavanapṛthivyatirekāt kaṣāyaḥ iti | [ĀVDīp zu Ca, Sū., 6, 6 10]
pṛthivyādyutkarṣaśca kālaviśeṣaprabhāvakṛtaḥ kāryadarśanādunneyaḥ | [ĀVDīp zu Ca, Sū., 6, 6 11]
abhivardhayanta iti vacanādyathāsvakāle tiktādīnāmabhivṛddhiḥ sūcyate tena na tadaikarasatvam | [ĀVDīp zu Ca, Sū., 6, 6 12]
atra ca kramavad raukṣyotpattitiktādyutpattī api daurbalyotpattau kāraṇaṃ yato raukṣyamutpādayanta iti tiktakaṣāyakaṭukān abhivardhayanta iti ca hetugarbhaviśeṣaṇadvayaṃ kṛtvā daurbalyam āvahantītyuktam | [ĀVDīp zu Ca, Sū., 6, 6 13]
{ĀVDīp zu Ca, Sū., 6, 7}
varṣetyādi | [ĀVDīp zu Ca, Sū., 6, 7 1]
tuśabdaḥ pūrvapakṣavyāvṛttau | [ĀVDīp zu Ca, Sū., 6, 7 2]
dakṣiṇābhimukhe dakṣiṇāśāṃ gantumudyata evārke tena viṣuvadudayopalakṣitamadhyadeśād uttareṇa vartamāno'pi raviryadaiva dakṣiṇāśāṃ gantumudyato bhavati tadaiva kṣīyamāṇabalo bhavati uttarāśāgamanaprakarṣāhitabalaprakarṣatayā tu stokastokakramāpacīyamānabalo'pi tathā durbalo na lakṣyate | [ĀVDīp zu Ca, Sū., 6, 7 3]
evamuttarāyaṇe'pi vyākhyeyam | [ĀVDīp zu Ca, Sū., 6, 7 4]
kālaḥ pūrvaṃ vyākhyātaḥ mārga iha dakṣiṇābhimukhaḥ meghasya vāto meghavātaḥ varṣaṇaṃ varṣaḥ etairabhihatapratāpe'rka iti sambandhaḥ | [ĀVDīp zu Ca, Sū., 6, 7 5]
vātastviha meghasambandhāhitaśaityo'rkatāpaparipanthī bhavati śaśino'vyāhatabalatvaṃ sūryasya paripanthino'bhihatapratāpatvād anuguṇamedhavātavarṣaṇayogācca | [ĀVDīp zu Ca, Sū., 6, 7 6]
jagati sthāvarajaṅgame | [ĀVDīp zu Ca, Sū., 6, 7 7]
atra ca pṛthivyagnibhūyiṣṭhatvādamlaḥ salilāgnibhūyiṣṭhatvāllavaṇa ityuktaṃ tat kathaṃ saumye visarge tayoścāgneyayorutpāda iti na vācyam yato balaprakarṣavato 'rkasya kṣīyamāṇabalasyāpi viṣuvaparyantaṃ balavattvamastyeveti vyutpāditameva | [ĀVDīp zu Ca, Sū., 6, 7 8]
{ĀVDīp zu Ca, Sū., 6, 8.3}
samprati śiśirādau balahrāsaḥ pratipādito varṣādau ca balotkarṣas tatra śiśire durbalā varṣāsu balavantaḥ prāṇino bhavantītyādidurgrahaṃ niṣeddhum āha ādāvante cetyādi | [ĀVDīp zu Ca, Sū., 6, 8.3 1]
visargasyādau varṣāsu ādānasyānte grīṣme daurbalyaṃ prakarṣaṃ prāptaṃ nirdiśediti sambandhaḥ tathā madhye visargasya śaradi ādānasya madhye vasante madhyaṃ nātikṣīṇaṃ nātivṛddhaṃ balaṃ vinirdiśediti yojyaṃ tathānte visargasya hemante agre ca prathame ādānasya śiśire śreṣṭhaṃ balaṃ vinirdiśediti yojanā | [ĀVDīp zu Ca, Sū., 6, 8.3 2]
evaṃ manyate visargaprakarṣāhitabalaprakarṣaḥ puruṣa ādānasyādau śiśire stokakṣīyamāṇabalo'pi balavān bhavati yathā pauṣamāsāntāhitavṛddhiprakarṣā niśā māghaphālgunayoḥ kṣīyamāṇāpi divasānmahatyeva bhavati | [ĀVDīp zu Ca, Sū., 6, 8.3 3]
anena nyāyena varṣāsu daurbalyaṃ vasantaśaradośca madhyamaṃ balaṃ boddhavyam | [ĀVDīp zu Ca, Sū., 6, 8.3 4]
evaṃ kālarturasadehabalakāraṇatvam arkādīnāṃ vyavasthāpitaṃ doṣakāraṇatvaṃ tvagre ṛtuvidhānanirdeśe'bhidhāsyate | [ĀVDīp zu Ca, Sū., 6, 8.3 5]
{ĀVDīp zu Ca, Sū., 11, 43}
āyatanānyupasaṃharati itītyādi | [ĀVDīp zu Ca, Sū., 11, 43 1]
vikārāṇāṃ hetavo bhavantīti sambandhaḥ tathā samayogayuktāḥ samyagyogayuktāḥ prakṛtihetavo bhavantīti yojyaṃ prakṛtiḥ ārogyam | [ĀVDīp zu Ca, Sū., 11, 43 2]
{ĀVDīp zu Ca, Sū., 12, 2}
pūrvādhyāye rogāḥ svarūpamārgabāhyakāraṇabheṣajair abhihitāḥ upayuktajñānās tatkāraṇavātādayo bahuvācyatvān noktāḥ ataḥ samprati pṛthakprakaraṇe te 'bhidhīyante vātakalākalīye tatrāpi prādhānyād vāyureva prathamamucyate | [ĀVDīp zu Ca, Sū., 12, 2 1.1]
kalā guṇaḥ yaduktaṃ ṣoḍaśakalam iti akalā guṇaviruddho doṣaḥ tena vātakalākalīyo vātaguṇadoṣīya ityarthaḥ yadi vā kalā sūkṣmo bhāgas tasyāpi kalā kalākalā tasyāpi sūkṣmo bhāga ityarthaḥ | [ĀVDīp zu Ca, Sū., 12, 2 1.2]
{ĀVDīp zu Ca, Sū., 12, 3}
atrānekarṣivacanarūpatayā vātādiguṇavacanaṃ bahvṛṣisammatidarśanārthaṃ tantradharmaitihyayuktatvakaraṇārthaṃ ca | [ĀVDīp zu Ca, Sū., 12, 3 1.1]
asaṃghātamiti pittaśleṣmavad avayavasaṃghātarahitam | [ĀVDīp zu Ca, Sū., 12, 3 1.2]
anavasthitamiti calasvabhāvam | [ĀVDīp zu Ca, Sū., 12, 3 1.3]
anāsādyeti calatvenānibiḍāvayatvena ceti mantavyam | [ĀVDīp zu Ca, Sū., 12, 3 1.4]
{ĀVDīp zu Ca, Sū., 12, 4}
rūkṣādayo bhāvapradhānāḥ tena rūkṣatvādayo guṇā mantavyāḥ | [ĀVDīp zu Ca, Sū., 12, 4 1.1]
dāruṇatvaṃ calatvaṃ calatvāt evaṃ dīrghaṃjīvitīyoktaṃ calatvamuktaṃ bhavati yadi vā dāruṇatvaṃ śoṣaṇatvātkāṭhinyaṃ karotīti | [ĀVDīp zu Ca, Sū., 12, 4 1.2]
{ĀVDīp zu Ca, Sū., 12, 5}
kumāraśirā iti bharadvājaviśeṣaṇam ātreyagurubharadvājaniṣedhārtham | [ĀVDīp zu Ca, Sū., 12, 5 1.1]
evamprabhāvairiti prabhāvād raukṣyādikārakair dhāvanajāgaraṇādibhiḥ prabhāvābhidhānaṃ ca karmaṇāṃ nirguṇatvāt | [ĀVDīp zu Ca, Sū., 12, 5 1.2]
abhyasyamānairiti asakṛtprayuktaiḥ | [ĀVDīp zu Ca, Sū., 12, 5 1.3]
{ĀVDīp zu Ca, Sū., 12, 7.2}
śarīrāṇāmiti śarīrāvayavānām | [ĀVDīp zu Ca, Sū., 12, 7.2 1.1]
śuṣirakarāṇi randhrakarāṇi | [ĀVDīp zu Ca, Sū., 12, 7.2 1.2]
āśrayamiti samānaguṇasthānam | [ĀVDīp zu Ca, Sū., 12, 7.2 1.3]
āpyāyamānaḥ cīyamānaḥ | [ĀVDīp zu Ca, Sū., 12, 7.2 1.4]
dāruṇaviparīto mṛduḥ śuṣiraviparīto ghanaḥ | [ĀVDīp zu Ca, Sū., 12, 7.2 1.5]
asajyamānaḥ anavatiṣṭhamānaḥ kṣīyamāṇāvayava iti yāvat | [ĀVDīp zu Ca, Sū., 12, 7.2 1.6]
etenaitaduktaṃ bhavati yadyapi vāyunā vātakāraṇānāṃ vātaśamanānāṃ vā tathā sambandho nāsti tathāpi śarīrasambaddhais tair vātasya śarīracāriṇaḥ sambandho bhavati tataśca vātasya samānaguṇayogādvṛddhir viparītaguṇayogācca hrāsa upapanna eveti | [ĀVDīp zu Ca, Sū., 12, 7.2 1.7]
{ĀVDīp zu Ca, Sū., 12, 8.5}
śarīrāśarīracarasyeti vātasvarūpakathanaṃ tena śarīreṣu carata iti bahiḥ śarīrebhyo veti ca punaruktaṃ na bhavati | [ĀVDīp zu Ca, Sū., 12, 8.5 1]
atrāvayavāniti vadan kārtsnyābhidhānamaśakyaṃ bahuprapañcatvāditi darśayati | [ĀVDīp zu Ca, Sū., 12, 8.5 2]
sādhayitvā pratipādya | [ĀVDīp zu Ca, Sū., 12, 8.5 3]
vātakarmasu pratyakṣāṇi vacanādīni manaḥpreraṇādyanumeyaṃ garbhākṛtikaraṇādyāgamagamyam | [ĀVDīp zu Ca, Sū., 12, 8.5 4]
tantraṃ śarīraṃ yad uktaṃ tantrayantreṣu bhinneṣu tamo'ntyaṃ pravivikṣatām iti tadeva yantraṃ yadi vā tantrasya yantraṃ saṃdhayaḥ | [ĀVDīp zu Ca, Sū., 12, 8.5 5]
prāṇādyātmā prāṇādisvarūpaḥ | [ĀVDīp zu Ca, Sū., 12, 8.5 6]
ceṣṭāviśeṣaṇam uccāvacānāṃ vividhānām ityarthaḥ kiṃvā śubhāśubhānāmityarthaḥ | [ĀVDīp zu Ca, Sū., 12, 8.5 7]
niyantā anīpsite viṣaye pravartamānasya manasaḥ praṇetā ca manasa evepsite 'rthe | [ĀVDīp zu Ca, Sū., 12, 8.5 8]
udyojakaḥ prerakaḥ kiṃvā udyogakāraka iti pāṭhaḥ so 'pyabhinnārthaḥ | [ĀVDīp zu Ca, Sū., 12, 8.5 9]
abhivoḍhevābhivoḍhā sarvendriyārthagrāhakatvena taccāsya vāyumayena sparśanendriyeṇa sarvendriyāṇāṃ vyāpakatvāt pūrvādhyāyapratipāditena nyāyena boddhavyam | [ĀVDīp zu Ca, Sū., 12, 8.5 10]
vyūhakaraḥ saṃghātakaro racanākara iti yāvat | [ĀVDīp zu Ca, Sū., 12, 8.5 11]
prakṛtiḥ kāraṇaṃ śabdakāraṇatvaṃ ca vāyor nityam ākāśānupraveśāt uktaṃ hi khādīnyabhidhāya teṣāmekaguṇaḥ pūrvo guṇavṛddhiḥ pare pare iti | [ĀVDīp zu Ca, Sū., 12, 8.5 12]
tathā punaruktaṃ khādīnyabhidhāya viṣṭaṃ hy aparaṃ pareṇa iti | [ĀVDīp zu Ca, Sū., 12, 8.5 13]
śravaṇamūlatvaṃ vāyoḥ karṇaśaṣkulīracanāviśeṣe vyāpriyamāṇatvāt mūlaṃ pradhānakāraṇam | [ĀVDīp zu Ca, Sū., 12, 8.5 14]
utsāhaḥ kāryeṣūdyogo manasaḥ | [ĀVDīp zu Ca, Sū., 12, 8.5 15]
yoniḥ abhivyaktikāraṇam | [ĀVDīp zu Ca, Sū., 12, 8.5 16]
doṣasaṃśoṣaṇaḥ śarīrakledasaṃśoṣaṇaḥ | [ĀVDīp zu Ca, Sū., 12, 8.5 17]
bhettā kartā etacca śarīrotpattikāle | [ĀVDīp zu Ca, Sū., 12, 8.5 18]
bhūtaśabdaḥ svarūpavacanaḥ | [ĀVDīp zu Ca, Sū., 12, 8.5 19]
upaghātāyeti chedaḥ | [ĀVDīp zu Ca, Sū., 12, 8.5 20]
garbhāniti vikṛtim āpādayatyatikālaṃ dhārayatītyanena ca sambadhyate | [ĀVDīp zu Ca, Sū., 12, 8.5 21]
ādityādīnāṃ saṃtānenāvicchedena gatividhānaṃ saṃtānagatividhānam | [ĀVDīp zu Ca, Sū., 12, 8.5 22]
srotasāmiti nadīnām | [ĀVDīp zu Ca, Sū., 12, 8.5 23]
pravibhāgo vibhaktalakṣaṇam | [ĀVDīp zu Ca, Sū., 12, 8.5 24]
dhātūnāmiti pṛthivyādīnāṃ dhātavaḥ kāryadravyāṇi prastarādīni mānaṃ parimāṇaṃ saṃsthānamākṛtiḥ tayorvyaktirabhivyaktiḥ tatra kāraṇamiti yāvat | [ĀVDīp zu Ca, Sū., 12, 8.5 25]
bījasya śālyādeḥ abhisaṃskāro 'ṅkurajananaśaktiḥ | [ĀVDīp zu Ca, Sū., 12, 8.5 26]
avikledaḥ pākakālād arvāg aviklinnatvam upaśoṣaṇaṃ ca pākena yavādīnāmārdrāṇāmeva avikledopaśoṣaṇe śasyānāmeva | [ĀVDīp zu Ca, Sū., 12, 8.5 27]
avaikārikavikāreṇa sarvasminneva jagati prakṛtirūpe kāraṇatvaṃ brūte | [ĀVDīp zu Ca, Sū., 12, 8.5 28]
śikharī parvataḥ | [ĀVDīp zu Ca, Sū., 12, 8.5 29]
anokaho vṛkṣaḥ | [ĀVDīp zu Ca, Sū., 12, 8.5 30]
ūrdhvaṃ vartanam udvartanam | [ĀVDīp zu Ca, Sū., 12, 8.5 31]
pratisaraṇaṃ pratīpagamanam | [ĀVDīp zu Ca, Sū., 12, 8.5 32]
visarjanaṃ visargaḥ sa ca pṛthaṅnīhārādibhiḥ sambadhyate nīhāraḥ śiśirasamūhaḥ nirhrādo meghaṃ vinā garjitam aśaniḥ vajrabhedo'gniḥ | [ĀVDīp zu Ca, Sū., 12, 8.5 33]
asaṃghātaḥ anutpādo 'nupacayo vā | [ĀVDīp zu Ca, Sū., 12, 8.5 34]
upasargaḥ marakādiprādurbhāvaḥ | [ĀVDīp zu Ca, Sū., 12, 8.5 35]
meghasūryetyādau visargaḥ sṛṣṭiḥ | [ĀVDīp zu Ca, Sū., 12, 8.5 36]
vāyur iha devatārūpo'bhipretaḥ tena tasya bhūtalacaturyugāntakarānilakaraṇam aviruddham evaṃ yadanyad apy anupapadyamānaṃ vāyos tadapi devatārūpatvenaiva samādheyam | [ĀVDīp zu Ca, Sū., 12, 8.5 37.1]
samprati sāmānyena punaḥ kupitākupitasya vāyoḥ svarūpamucyate sa hi bhagavānityādi | [ĀVDīp zu Ca, Sū., 12, 8.5 38]
prabhavaḥ kāraṇam | [ĀVDīp zu Ca, Sū., 12, 8.5 39]
avyayaḥ akṣayaḥ | [ĀVDīp zu Ca, Sū., 12, 8.5 40]
bhūtānām ityuttareṇa sambadhyate | [ĀVDīp zu Ca, Sū., 12, 8.5 41]
mṛtyuyamādibhedāścāgame jñeyāḥ | [ĀVDīp zu Ca, Sū., 12, 8.5 42]
sarvatantrāṇāṃ sarvakarmaṇāṃ tantraśabdaḥ karmavacano'pyasti yaduktaṃ vastistantrāṇāṃ karmaṇāmityarthaḥ | [ĀVDīp zu Ca, Sū., 12, 8.5 43]
{ĀVDīp zu Ca, Sū., 12, 11}
pittāntargata iti vacanena śarīre jvālādiyuktavahniniṣedhena pittoṣmarūpasya vahneḥ sadbhāvaṃ darśayati na tu pittādabhedaṃ pitte nāgnimāndyasya grahaṇyadhyāye vakṣyamāṇatvāt tathā pittaharasya sarpiṣo'gnivardhanatvenoktatvāt | [ĀVDīp zu Ca, Sū., 12, 11 1]
paktimapaktimiti avikṛtivikṛtibhedena pācakasyāgneḥ karma darśanādarśane netragatasyālocakasya ūṣmaṇo mātrāmātratvaṃ varṇabhedau ca tvaggatasya bhrājakasya bhayaśauryādayo hṛdayasthasya sādhakasya rañjakasya tu bahiḥsphuṭakāryādarśanād udāharaṇaṃ na kṛtam | [ĀVDīp zu Ca, Sū., 12, 11 2]
{ĀVDīp zu Ca, Sū., 12, 12}
somo jaladevatā yadi vā candraḥ | [ĀVDīp zu Ca, Sū., 12, 12 1]
{ĀVDīp zu Ca, Sū., 20, 2}
pūrvaṃ sāmānyena vātādijanyā gadā uktāḥ sampratyavaśiṣṭān kevalavātādijanyānabhidhātuṃ mahārogādhyāyo'bhidhīyate | [ĀVDīp zu Ca, Sū., 20, 2 1]
{ĀVDīp zu Ca, Sū., 20, 3}
āgantoruktasyāpi triśothīye punariha viśeṣeṇa lakṣaṇādyabhidhānārthamabhidhānam | [ĀVDīp zu Ca, Sū., 20, 3 1.1]
prakṛtiriha svabhāvaḥ | [ĀVDīp zu Ca, Sū., 20, 3 1.2]
manaḥśarīraviśeṣāditi āgantorapi manaḥ śarīraṃ cādhiṣṭhānam evaṃ nijasyāpi āgantugrahaṇena ca mānaso'pi kāmādirgṛhyate | [ĀVDīp zu Ca, Sū., 20, 3 1.3]
evaṃ caturvidhatvādi pratipādya punaḥ prakārāntareṇāparisaṃkhyeyatāṃ rogāṇāmāha vikārā ityādi | [ĀVDīp zu Ca, Sū., 20, 3 1.4]
punariti vakṣyamāṇaprakārāntareṇa | [ĀVDīp zu Ca, Sū., 20, 3 1.5]
prakṛtiḥ pratyāsannaṃ kāraṇaṃ vātādi adhiṣṭhānaṃ dūṣyaṃ liṅgāni lakṣaṇāni āyatanāni bāhyahetavo duṣṭāhārācārāḥ eṣāṃ vikalparūpo viśeṣo vikalpaviśeṣaḥ teṣāmaparisaṃkhyeyatvāditi | [ĀVDīp zu Ca, Sū., 20, 3 1.6]
atra doṣāḥ saṃsargāṃśāṃśavikalpādibhirasaṃkhyeyāḥ dūṣyāstu śarīrāvayavā aṇuśaḥ parasparamelakena vibhajyamānā asaṃkhyeyāḥ liṅgāni kṛtsnavikāragatānyasaṃkhyeyānyeva āviṣkṛtāni tu tantre kathitāni hetavaścāvāntaraviśeṣādasaṃkhyeyāḥ pravyaktā eva | [ĀVDīp zu Ca, Sū., 20, 3 1.7]
kecit punaḥ eṣāṃ vikārāḥ iti paṭhanti sa tu pāṭho nānumatastāvat yadi ca syāttadā dehamanaḥpratyavamarśakam eṣām iti padaṃ bahuvacanaṃ tu manaḥśarīrayorbahutvavivakṣayā | [ĀVDīp zu Ca, Sū., 20, 3 1.8]
{ĀVDīp zu Ca, Sū., 20, 4}
mukhāni kāraṇāni yathā rajasvalāgamanamalakṣmīmukhānām iti | [ĀVDīp zu Ca, Sū., 20, 4 1]
{ĀVDīp zu Ca, Sū., 20, 5}
preraṇamiti kāraṇam anekārthatvāddhātūnām | [ĀVDīp zu Ca, Sū., 20, 5 1]
{ĀVDīp zu Ca, Sū., 20, 6}
anubadhnanti anugacchanti | [ĀVDīp zu Ca, Sū., 20, 6 1]
na saṃdehamāpadyanta iti na saṃdehaviṣayatāmāpadyante miśrībhūtā api pratisvaṃ bhinnairlakṣaṇairbhedena jñāyanta ityarthaḥ | [ĀVDīp zu Ca, Sū., 20, 6 2]
{ĀVDīp zu Ca, Sū., 20, 7}
āgantunijayorbhedakaṃ lakṣaṇamāha āganturhītyādi | [ĀVDīp zu Ca, Sū., 20, 7 1]
āganturutpannaḥ san vyathāpūrvamiti pīḍāṃ prathamaṃ kṛtvā paścāddoṣāṇāṃ vaiṣamyamiti doṣavaiṣamyalakṣaṇam uktaṃ svalakṣaṇakārakaṃ tu vaiṣamyamāgantorāditaḥprabhṛti vidyamānamapyakiṃcitkaramiti bhāvaḥ | [ĀVDīp zu Ca, Sū., 20, 7 2]
{ĀVDīp zu Ca, Sū., 20, 8}
āgantunijayorbhedakaṃ lakṣaṇamabhidhāya nijavikārakarāṇāṃ vātādīnāṃ bhedajñānārthamāha teṣāmityādi | [ĀVDīp zu Ca, Sū., 20, 8 1.1]
purīṣādhānaṃ pakvāśayaḥ | [ĀVDīp zu Ca, Sū., 20, 8 1.2]
yadyapi prāṇādibhedabhinnasya vāyoḥ pṛthageva sthānāni vakṣyati yathā sthānaṃ prāṇasya śīrṣoraḥkaṇṭhajihvāsyanāsikāḥ ityādi tathāpīdaṃ vaiśeṣikaṃ sthānaṃ jñeyaṃ yato'tra prāyo vātavikārā bhavanti bhūtāśca durjayāḥ atra ca vijite vāte sarvavātavikārāvajaya iti | [ĀVDīp zu Ca, Sū., 20, 8 2]
lasīkā udakasya picchābhāgaḥ | [ĀVDīp zu Ca, Sū., 20, 8 3]
pittasthāneṣu āmāśaya iti āmāśayādhobhāgaḥ śleṣmasthāneṣvāmāśaya āmāśayordhvabhāgaḥ | [ĀVDīp zu Ca, Sū., 20, 8 4]
{ĀVDīp zu Ca, Sū., 20, 11.2}
sāmānyajā iti vātādibhiḥ pratyekaṃ militaiśca ye janyante | [ĀVDīp zu Ca, Sū., 20, 11.2 1]
nānātmajā iti ye vātādibhir doṣāntarāsaṃpṛktair janyante | [ĀVDīp zu Ca, Sū., 20, 11.2 2]
vipādikā pāṇipādasphuṭanam | [ĀVDīp zu Ca, Sū., 20, 11.2 3]
pādabhraṃśaḥ pādasyāropaviṣayadeśādanyatra patanam | [ĀVDīp zu Ca, Sū., 20, 11.2 4]
suptiḥ pādayorniṣkriyatvaṃ sparśājñatā vā | [ĀVDīp zu Ca, Sū., 20, 11.2 5]
vātakhuḍḍatā cāluka iti prasiddhaḥ | [ĀVDīp zu Ca, Sū., 20, 11.2 6]
gṛdhrasīśabdena gṛdhrasīśūlaṃ gṛhyate | [ĀVDīp zu Ca, Sū., 20, 11.2 7]
ūrustambhena ca ūrustambhanamātraṃ vātajanyatvena gṛhyate | [ĀVDīp zu Ca, Sū., 20, 11.2 8]
evaṃ karṇākṣiśūlayoḥ śūlamātram | [ĀVDīp zu Ca, Sū., 20, 11.2 9]
vātajātīsāre'pi viḍbhedo vātajaḥ | [ĀVDīp zu Ca, Sū., 20, 11.2 10]
evaṃ ca na gṛdhrasyādīnāṃ sāmānyajatvaṃ yathoktāṃśasya kevalavātajanyatvāt | [ĀVDīp zu Ca, Sū., 20, 11.2 11]
udarasyāveṣṭanam ivodarāveṣṭaḥ | [ĀVDīp zu Ca, Sū., 20, 11.2 12]
aśabdaśravaṇaṃ śabdābhāve'pi śabdaśravaṇam | [ĀVDīp zu Ca, Sū., 20, 11.2 13]
uccaiḥśrutiḥ tārasvaramātraśravaṇam alpaśabdasya tu sarvathaivāśravaṇam | [ĀVDīp zu Ca, Sū., 20, 11.2 14]
bādhiryaṃ śabdamātrasyaivāśravaṇam | [ĀVDīp zu Ca, Sū., 20, 11.2 15]
timiraṃ tu vātajameva doṣāntarasambandhastatrānubandharūpaḥ | [ĀVDīp zu Ca, Sū., 20, 11.2 16]
ekāṅgarogaḥ sarvāṅgarogaśceti jvarādiṣu uṣṇatvaśītatvādīnāṃ kadācid ekāṅgavyāpakatvenaikāṅgarogaḥ teṣāmeva kadācit sarvāṅgavyāpakatvena sarvāṅgarogaḥ doṣāntarasambandhe'pi vyādhyavyāptī vātakṛte eva vāyunā yatra nīyante tatra varṣanti meghavat iti vacanāt | [ĀVDīp zu Ca, Sū., 20, 11.2 17]
tathā bhramaśca vātikaḥ smṛtimoharūpaḥ | [ĀVDīp zu Ca, Sū., 20, 11.2 18]
atra kasyacidaṅgasya pādādeḥ śūlādayo'bhihitā na hastādīnāṃ tatra ye'bhihitāste pradhānabhūtāḥ prāyobhāvitvena anuktāstu vātavikārāṇām aparisaṃkhyeyatvena grāhyāḥ | [ĀVDīp zu Ca, Sū., 20, 11.2 19]
{ĀVDīp zu Ca, Sū., 20, 12}
vāyoridamityādau vāyoridamātmarūpaṃ svarūpam | [ĀVDīp zu Ca, Sū., 20, 12 1]
apariṇāmīti sahajasiddhaṃ nānyopādhikṛtamityarthaḥ | [ĀVDīp zu Ca, Sū., 20, 12 2]
karmaṇaśceti vikṛtasya vāyoḥ karmaṇaḥ | [ĀVDīp zu Ca, Sū., 20, 12 3]
svalakṣaṇamiti ātmīyaṃ lakṣaṇam | [ĀVDīp zu Ca, Sū., 20, 12 4.1]
atrāpyapariṇāmīti sambadhyate apariṇāmīti pittaśleṣmasambandhanirapekṣaṃ na tu śarīrāvayavānapekṣamiti yataḥ brūte taṃ taṃ śarīrāvayavamāviśataḥ iti ata eva ca sraṃsādīnāṃ śarīrāvayavāpekṣatvena na sarvadā bhāvaḥ | [ĀVDīp zu Ca, Sū., 20, 12 4.2]
evaṃ ca pittaśleṣmaṇorapi cātmarūpādi vyākhyeyam | [ĀVDīp zu Ca, Sū., 20, 12 5]
amūrtatvamiti adṛśyatvam | [ĀVDīp zu Ca, Sū., 20, 12 6]
evaṃvidhatvāditi raukṣyādiyuktatvād vāyoriti sambandhaḥ | [ĀVDīp zu Ca, Sū., 20, 12 7]
sraṃsaḥ kiṃcitsvasthānacalanam bhraṃśastu dūragatiḥ | [ĀVDīp zu Ca, Sū., 20, 12 8.1]
vyāsaḥ vistaraṇam | [ĀVDīp zu Ca, Sū., 20, 12 9]
harṣaḥ vāyoranavasthitatvena prabhāvādvā kriyate | [ĀVDīp zu Ca, Sū., 20, 12 10]
vartulīkaraṇaṃ vartaḥ | [ĀVDīp zu Ca, Sū., 20, 12 11]
cālaḥ spandaḥ | [ĀVDīp zu Ca, Sū., 20, 12 12]
rasavarṇau vāyunā rasavarṇarahitenāpi prabhāvāt kriyete | [ĀVDīp zu Ca, Sū., 20, 12 13]
{ĀVDīp zu Ca, Sū., 20, 13}
prastāvāgatatvena cikitsāsūtramāha taṃ madhuretyādi | [ĀVDīp zu Ca, Sū., 20, 13 1]
ādita eveti śīghrameva | [ĀVDīp zu Ca, Sū., 20, 13 2]
kevalaṃ vaikārikamiti sakalavikārakārakam | [ĀVDīp zu Ca, Sū., 20, 13 3]
{ĀVDīp zu Ca, Sū., 20, 26.1}
saṃgrahe saṃgraha iti catvāro rogā ityādisaṃkṣepoktiḥ | [ĀVDīp zu Ca, Sū., 20, 26.1 1]
prakṛtiriti dvividhā punaḥ ityādinā | [ĀVDīp zu Ca, Sū., 20, 26.1 2]
deśa iti dvividhaṃ caiṣāmadhiṣṭhānam ityādinā | [ĀVDīp zu Ca, Sū., 20, 26.1 3]
vikārāśca mukhaṃ ca vikāramukhaṃ tatra vikārāḥ punaḥ ityādinā vikārāḥ mukhāni ityādinā mukham | [ĀVDīp zu Ca, Sū., 20, 26.1 4]
dvayostu ityādinā īraṇam | [ĀVDīp zu Ca, Sū., 20, 26.1 5]
asaṃdehaḥ na cānyonya ityādinā | [ĀVDīp zu Ca, Sū., 20, 26.1 6]
sarveṣu ityādinā anubandhaḥ | [ĀVDīp zu Ca, Sū., 20, 26.1 7]
nānātmajāḥ sarve iti doṣāntarāsaṃpṛktadoṣajanyā uktāḥ | [ĀVDīp zu Ca, Sū., 20, 26.1 8]
{ĀVDīp zu Ca, Sū., 26, 2}
hitāhitaikadeśam abhidhāya kṛtsnadravyahitāhitatvajñānārthaṃ rasavīryavipākābhidhāyaka ātreyabhadrakāpyīyo 'bhidhīyate | [ĀVDīp zu Ca, Sū., 26, 2 1]
tatrāpi vipākādīnāmapi rasenaiva prāyo lakṣaṇīyatvādrasaprakaraṇam ādau kṛtam | [ĀVDīp zu Ca, Sū., 26, 2 2]
{ĀVDīp zu Ca, Sū., 26, 7.2}
munimataiḥ pūrvapakṣaṃ kṛtvā siddhāntavyavasthāpanaṃ śiṣyavyutpattyartham | [ĀVDīp zu Ca, Sū., 26, 7.2 1]
rasenāhāraviniścayo rasāhāraviniścayaḥ kiṃvā ayaṃ rasaviniścayaḥ tathā paraṃ cāto vipākānām ityādirāhāraviniścayaḥ | [ĀVDīp zu Ca, Sū., 26, 7.2 2]
{ĀVDīp zu Ca, Sū., 26, 8.9}
eka evetyādi | [ĀVDīp zu Ca, Sū., 26, 8.9 1]
indriyārthānāmiti nirdhāraṇe ṣaṣṭhī | [ĀVDīp zu Ca, Sū., 26, 8.9 2]
anyatamam iti ekam anyaśabdo hy ayamekavacanaḥ yathānyo dakṣiṇena gato 'nya uttareṇa eka ityarthaḥ tam appratyayaśca svārthikaḥ | [ĀVDīp zu Ca, Sū., 26, 8.9 3]
jihvāvaiṣayikamiti jihvāgrāhyam | [ĀVDīp zu Ca, Sū., 26, 8.9 4]
rasābhāvo'pi jihvayā gūhyate 'ta āha bhāvamiti | [ĀVDīp zu Ca, Sū., 26, 8.9 5]
udakādananya iti rasodakayor ekatvakhyāpanārthaṃ pūrvapakṣatvād aduṣṭam | [ĀVDīp zu Ca, Sū., 26, 8.9 6]
pūrvapakṣaśca kapilamatena te | [ĀVDīp zu Ca, Sū., 26, 8.9 7]
hi rasatanmātraṃ gandhatanmātram ityādivacanena guṇāvyatiriktaṃ dravyamiti bruvate | [ĀVDīp zu Ca, Sū., 26, 8.9 8]
chedanīya iti apatarpaṇakārakaḥ | [ĀVDīp zu Ca, Sū., 26, 8.9 9]
upaśamanīya iti bṛṃhaṇaḥ | [ĀVDīp zu Ca, Sū., 26, 8.9 10]
sādhāraṇa ityāgneyasaumyasāmānyād ubhayor api laṅghanabṛṃhaṇayoḥ kartā parasparavirodhādakartā vā | [ĀVDīp zu Ca, Sū., 26, 8.9 11]
svāduriti abhīṣṭaḥ hita iti āyatāv anapakārī | [ĀVDīp zu Ca, Sū., 26, 8.9 12]
āśrīyata ityāśrayo dravyaṃ guṇāḥ snigdhagurvādayaḥ karma dhātuvardhanakṣapaṇādi saṃsvādaḥ rasānām avāntarabhedaḥ eṣāṃ viśeṣāṇāṃ bhedānām ityarthaḥ | [ĀVDīp zu Ca, Sū., 26, 8.9 13]
tatra dravyabhedād ādhārabhedenāśritasyāpi rasasya bhedo bhavati āśrayo hi kāraṇaṃ kāraṇabhedācca kāryabhedo 'vaśyaṃ bhavatītyarthaḥ | [ĀVDīp zu Ca, Sū., 26, 8.9 14]
gurvādiguṇabhedas tathā karmabhedāśca rasakṛtā eva | [ĀVDīp zu Ca, Sū., 26, 8.9 15]
tataś ca kāryabhedādavaśyaṃ kāraṇabheda iti pūrvapakṣābhiprāyaḥ | [ĀVDīp zu Ca, Sū., 26, 8.9 16]
saṃsvādabhedastu ekasyām api madhurajātāv ikṣukṣīraguḍādigataḥ pratyakṣameva bhedo dṛśyate sa tu saṃsvādabhedaḥ svasaṃvedya eva yaduktam ikṣukṣīraguḍādīnāṃ mādhuryasyāntaraṃ mahat | [ĀVDīp zu Ca, Sū., 26, 8.9 17]
bhedastathāpi nākhyātuṃ sarasvatyāpi śakyate iti | [ĀVDīp zu Ca, Sū., 26, 8.9 18]
{ĀVDīp zu Ca, Sū., 26, 9.3}
siddhāntaṃ punarvasuvacanenāha ṣaḍ evetyādi | [ĀVDīp zu Ca, Sū., 26, 9.3 1]
pūrvapakṣoktarasaikatvādivyavasthām āha teṣāṃ ṣaṇṇāmityādi | [ĀVDīp zu Ca, Sū., 26, 9.3 2]
yoniḥ ādhārakāraṇaṃ kāryakāraṇayośca bhedāt siddha udakādrasabhedaḥ pratyakṣa eveti bhāvaḥ | [ĀVDīp zu Ca, Sū., 26, 9.3 3]
kṣitivyatiriktam udakameva yathā rasayonistathā rasanārtho rasastasya ityādau vivṛtameva dīrghaṃjīvitīye | [ĀVDīp zu Ca, Sū., 26, 9.3 4]
tayormiśrībhāvāditi karmaṇor amūrtayor miśrībhāvānupapattau tadādhārayor dravyayor miśrībhāvāditi boddhavyam | [ĀVDīp zu Ca, Sū., 26, 9.3 5]
sādhāraṇam iti sādhāraṇakāryayogitvam | [ĀVDīp zu Ca, Sū., 26, 9.3 6]
bhaktiḥ icchetyarthaḥ | [ĀVDīp zu Ca, Sū., 26, 9.3 7]
tena yo yamicchati sa tasya svādurasvāduritara iti puruṣāpekṣau dharmau na rasabhedakāryāv ityarthaḥ | [ĀVDīp zu Ca, Sū., 26, 9.3 8]
pañcamahābhūtetyādau tuśabdo 'vadhāraṇe tena āśrayā eva na rasā ityarthaḥ | [ĀVDīp zu Ca, Sū., 26, 9.3 9]
kiṃbhūtā bhaumādayo bhūtavikārā āśrayā ityāha prakṛtivikṛtivicāradeśakālavaśā iti vaśaśabdo 'dhīnārthaḥ sa ca prakṛtyādibhiḥ pratyekaṃ yojyaḥ | [ĀVDīp zu Ca, Sū., 26, 9.3 10]
tatra prakṛtivaśā yathā mudgāḥ kaṣāyā madhurāśca santaḥ prakṛtyā laghavaḥ etaddhi lāghavaṃ na rasavaśaṃ tathāhi sati kaṣāyamadhuratvād gurutvaṃ syāt vikṛtivaśaṃ ca vrīher lājānāṃ laghutvaṃ tathā saktusiddhapiṇḍakānāṃ ca gurutvaṃ vicāraṇā vicāro dravyāntarasaṃyoga ityarthaḥ tena vicāraṇāvaśaṃ yathā madhusarpiṣī saṃyukte viṣaṃ tathā viṣaṃ cāgadasaṃyuktaṃ svakāryavyatiriktakāryakāri deśo dvividho bhūmir āturaśca tatra bhūmau śvetakāpotī valmīkādhirūḍhā viṣaharī tathā himavati bheṣajāni mahāguṇāni bhavanti śarīradeśe yathā sakthimāṃsād gurutaraṃ skandhakroḍaśiraspadām ityādi kālavaśaṃ tu yathā mūlakamadhikṛtyoktaṃ tadbālaṃ doṣaharaṃ vṛddhaṃ tridoṣaṃ tathā yathartupuṣpaphalam ādadīta ityādi | [ĀVDīp zu Ca, Sū., 26, 9.3 11]
atra caikaprakaraṇoktā ye 'nuktās te cakārāt svabhāvādiṣvevāntarbhāvanīyāḥ | [ĀVDīp zu Ca, Sū., 26, 9.3 12]
yaduktaṃ caraḥ śarīrāvayavāḥ svabhāvo dhātavaḥ kriyāḥ | [ĀVDīp zu Ca, Sū., 26, 9.3 13]
liṅgaṃ pramāṇaṃ saṃskāro mātrā cāsmin parīkṣyate iti | [ĀVDīp zu Ca, Sū., 26, 9.3 14]
tatra caraśarīrāvayavadhātūnāṃ deśena grahaṇaṃ mātrā vicāre praviśati śeṣaṃ svabhāve tathā rasavimāne vakṣyamāṇaṃ cātrāpraviṣṭam āhāraviśeṣāyatanam antarbhāvanīyaṃ yathāsambhavam | [ĀVDīp zu Ca, Sū., 26, 9.3 15]
snigdharūkṣādyā ityatrādigrahaṇenānuktā api tīkṣṇamṛdvādayo na rasāḥ kiṃtu dravyaguṇāḥ pṛthageveti darśayati | [ĀVDīp zu Ca, Sū., 26, 9.3 16]
kṣaraṇāt adhogamanakriyāyogāt kṣāro dravyaṃ nāsau rasaḥ rasasya hi niṣkriyasya kriyānupapannetyarthaḥ | [ĀVDīp zu Ca, Sū., 26, 9.3 17]
kṣaraṇaṃ ca kṣārasya pānīyayuktasyādhogamanena vadanti hi laukikāḥ kṣāraṃ srāvayāmaḥ iti śāstraṃ ca chittvā chittvāśayāt kṣāraḥ kṣaratvāt kṣārayatyadhaḥ iti | [ĀVDīp zu Ca, Sū., 26, 9.3 18]
hetvantaram āha dravyaṃ tadanekarasotpannam iti anekarasebhyo muṣkakāpāmārgādibhya utpannam anekarasotpannaṃ yataś cānekarasotpannam ata evānekarasaṃ kāraṇaguṇānuvidhāyitvāt kāryaguṇasyeti bhāvaḥ | [ĀVDīp zu Ca, Sū., 26, 9.3 19]
anekarasatvamevāha kaṭukalavaṇabhūyiṣṭham iti | [ĀVDīp zu Ca, Sū., 26, 9.3 20]
bhūyiṣṭhaśabdenāpradhānarasāntarasambandho 'stīti darśayati | [ĀVDīp zu Ca, Sū., 26, 9.3 21]
hetvantaram āha anekendriyārthasamanvitam iti | [ĀVDīp zu Ca, Sū., 26, 9.3 22]
kṣāro hi sparśena gandhena cānvitaḥ tena dravyaṃ rase hi guṇe na sparśo nāpi gandha iti bhāvaḥ | [ĀVDīp zu Ca, Sū., 26, 9.3 23]
hetvantaramāha karaṇābhinirvṛttamiti karaṇena bhasmaparisrāvaṇādinābhinirvṛttaṃ kṛtam ityarthaḥ na raso 'nena prakāreṇa kriyata iti bhāvaḥ | [ĀVDīp zu Ca, Sū., 26, 9.3 24]
avyaktarasapakṣaṃ niṣedhayati avyaktībhāva ityādi | [ĀVDīp zu Ca, Sū., 26, 9.3 25]
avyaktībhāva ityabhūtatadbhāve cvipratyayena rasānāṃ madhurādīnāṃ vyaktānām eva kvacidādhāre 'vyaktatvaṃ nānyo madhurādibhyo 'vyaktarasa ityarthaḥ | [ĀVDīp zu Ca, Sū., 26, 9.3 26]
rasānāmiti madhurādīnāṃ ṣaṇṇām | [ĀVDīp zu Ca, Sū., 26, 9.3 27]
prakṛtāv ityādi | [ĀVDīp zu Ca, Sū., 26, 9.3 28]
prakṛtau kāraṇe jala ityarthaḥ | [ĀVDīp zu Ca, Sū., 26, 9.3 29]
avyaktatvaṃ ca rasasāmānyamātropalabdhir madhurādiviśeṣaśūnyā sā ca jale bhavati yata uktaṃ jalaguṇakathane suśrute vyaktarasatā rasadoṣaḥ iti ihāpi ca avyaktarasaṃ ca iti vakṣyati loke'pi cāvyaktarasaṃ dravyamāsvādya vaktāro vadanti jalasyevāsya raso na kaścin madhurādir vyakta iti | [ĀVDīp zu Ca, Sū., 26, 9.3 30]
viśeṣamadhurādyanupalabdhiś cānudbhūtatvena | [ĀVDīp zu Ca, Sū., 26, 9.3 31]
yathā dūrād avijñāyamānaviśeṣavarṇe vastuni rūpasāmānyapratītir bhavati na śuklatvādiviśeṣabuddhiḥ tathānurase 'vyaktībhāvo bhavati pradhānaṃ vyaktaṃ rasamanugato 'vyaktatvenetyanurasaḥ yathā veṇuyave madhure kaṣāyo 'nurasaḥ | [ĀVDīp zu Ca, Sū., 26, 9.3 32]
yaduktaṃ rūkṣaḥ kaṣāyānuraso madhuraḥ kaphapittahā iti | [ĀVDīp zu Ca, Sū., 26, 9.3 33]
anurasasamanvita iti sarvānurasayukte yathā viṣe vacanaṃ hi uṣṇam anirdeśyarasam ityādi | [ĀVDīp zu Ca, Sū., 26, 9.3 34]
kiṃvā aṇurasasamanvite iti pāṭhas tena aṇurasenaikena maricena śarkarāpānake kaṭutvam avyaktaṃ syāt | [ĀVDīp zu Ca, Sū., 26, 9.3 35]
aparisaṃkhyeyapakṣaṃ dūṣayati aparītyādi | [ĀVDīp zu Ca, Sū., 26, 9.3 36]
teṣāmiti rasānām aparisaṃkhyeyatvaṃ na yuktam āśrayādīnāṃ bhāvānāmiti āśrayaguṇakarmasaṃsvādānām viśeṣāparisaṃkhyeyatvāditi āśrayādibhedasyāparisaṃkhyeyatvāt | [ĀVDīp zu Ca, Sū., 26, 9.3 37]
atra hetumāha ekaiko'pi hītyādi | [ĀVDīp zu Ca, Sū., 26, 9.3 38]
eṣāmāśrayaguṇakarmasaṃsvādānāṃ viśeṣān ekaiko 'pi madhurādir āśrayate na ca tasmād āśrayādibhedād anyatvam āśritasya madhurāder bhavati | [ĀVDīp zu Ca, Sū., 26, 9.3 39]
evaṃ manyate yadyapi śālimudgaghṛtakṣīrādayo madhurasyāśrayā bhinnāḥ tathāpi tatra madhuratvajātyākrānta eka eva raso bhavati balākākṣīrakārpāsādiṣu śuklavarṇa iva | [ĀVDīp zu Ca, Sū., 26, 9.3 40]
tathā guṇānāṃ gurupicchilasnigdhādīnāmanyatve 'pi karmaṇāṃ vā rasādivardhanāyurjananavarṇakaratvādīnāṃ bhinnatve satyapi na madhurarasasyānyatvaṃ yata eka eva madhuras tattadguṇayukto bhavati tatkarmakārī ceti ko virodhaḥ | [ĀVDīp zu Ca, Sū., 26, 9.3 41]
tathā madhurasyāvāntarāsvādabhede 'pi madhuratvajātyanatikramaḥ kṛṣṇavarṇāvāntarabhede yathā kṛṣṇatvānatikramaḥ | [ĀVDīp zu Ca, Sū., 26, 9.3 42]
nanu maivaṃ bhavatv aparisaṃkhyeyatvaṃ rasānāṃ parasparasaṃyogāt tu ya āsvādaviśeṣaḥ sa kāryaviśeṣakaro 'pi na hi yanmadhurāmlena kriyate tanmadhureṇa vāmlena vā śakyam atastena parasparasaṃyogenāparisaṃkhyeyatvaṃ bhaviṣyatītyāha parasparetyādi | [ĀVDīp zu Ca, Sū., 26, 9.3 43]
saṃsṛṣṭam iti bhāve ktaḥ tena parasparasaṃsargabhūyiṣṭhatvād eṣāṃ madhurādīnām abhinirvṛtterna guṇaprakṛtīnām asaṃkhyeyatvam iti yojanā ayamarthaḥ yadyapi rasāḥ parasparasaṃsargeṇātibhūyasā yuktāḥ santo 'bhinirvṛttā dvirasādau dravye bhavanti tathāpi na teṣāṃ guṇā gurulaghvādayaḥ prakṛtayo vā madhurādīnāṃ yā yā āyuṣyatvarasābhivardhakatvādyās tā asaṃkhyeyā bhavanti kiṃtu ya eva madhurādīnāṃ pratyekaṃ guṇāḥ prakṛtayaśca uddiṣṭāsta eva miśrā bhavanti | [ĀVDīp zu Ca, Sū., 26, 9.3 44]
kiṃvā guṇaprakṛtīnāmiti madhurādiṣaḍguṇasvarūpāṇām ityarthaḥ tena rasasya rasāntarasaṃsarge doṣāṇāmiva doṣāntarasaṃsarge rasānāṃ nāparisaṃkhyeyatvam ityarthaḥ | [ĀVDīp zu Ca, Sū., 26, 9.3 45]
prakṛtiśabdena karma vocyate tena guṇakarmaṇām ityarthaḥ | [ĀVDīp zu Ca, Sū., 26, 9.3 46]
madhurādīnām avāntarāsvādaviśeṣo'pi parasparasaṃsargakṛto jñeyaḥ | [ĀVDīp zu Ca, Sū., 26, 9.3 47]
yata eva heto rasānāṃ saṃsṛṣṭānāṃ nānye guṇakarmaṇī bhavataḥ ata eva saṃsṛṣṭānāṃ rasānāṃ pṛthakkarma śāstrāntare 'pi noktam ityāha tasmād ityādi | [ĀVDīp zu Ca, Sū., 26, 9.3 48]
karmaśabdeneha gauravalāghavādikārakā gurutvādayo rasaraktādijananādayaś cāpi boddhavyāḥ | [ĀVDīp zu Ca, Sū., 26, 9.3 49]
na kevalam anyaśāstrakārai rasānāṃ saṃsṛṣṭānāṃ karma nopadiṣṭaṃ kiṃtu vayamapi nopadekṣyāma ityāha taccaivetyādi | [ĀVDīp zu Ca, Sū., 26, 9.3 50]
taccaiva kāraṇamiti parasparasaṃsarge'pi rasānām anadhikaguṇakarmatvam | [ĀVDīp zu Ca, Sū., 26, 9.3 51]
lakṣaṇena pṛthaktvaṃ lakṣaṇapṛthaktvam | [ĀVDīp zu Ca, Sū., 26, 9.3 52]
tatra lakṣyate yena tallakṣaṇam atastu madhuro rasaḥ ityādinā granthena tathā snehanaprīṇanahlādana ityādinā ca yadvācyaṃ tat sarvaṃ gṛhyate | [ĀVDīp zu Ca, Sū., 26, 9.3 53]
kiṃvā lakṣaṇaśabdena madhuro rasa ityādigranthavācyaṃ lakṣaṇam ucyate pṛthaktvaṃ ca rasabhedajñānārthaṃ yad vakṣyati snehanaprīṇana ityādi tad gṛhyate | [ĀVDīp zu Ca, Sū., 26, 9.3 54]
{ĀVDīp zu Ca, Sū., 26, 10.2}
agre tv ityādi | [ĀVDīp zu Ca, Sū., 26, 10.2 1.1]
raseṣu vācyeṣu dravyabhedam abhipretya pratipādanīyatayā parigṛhya rasānāṃ dravyajñānādhīnajñānatvād dravyābhidhānam agre kṛtam ityarthaḥ | [ĀVDīp zu Ca, Sū., 26, 10.2 1.2]
kiṃciditi āyurvedopayogidravyasvarūpaṃ na sarvam aprasaṅgadoṣād iti bhāvaḥ | [ĀVDīp zu Ca, Sū., 26, 10.2 2]
sarvadravyam iti kāryadravyam | [ĀVDīp zu Ca, Sū., 26, 10.2 3]
asminn arthe asmin prakaraṇe | [ĀVDīp zu Ca, Sū., 26, 10.2 4]
dravāntā iti vacanena pūrvoktān viṃśatiguṇān āha | [ĀVDīp zu Ca, Sū., 26, 10.2 5]
atra ca paratvāparatvādīnām ihānabhidhānena cikitsāyāṃ paratvādīnām aprādhānyaṃ darśayati ye 'pi tatrāpi yuktisaṃyogaparimāṇasaṃskārābhyāsā atyarthacikitsopayogino 'pi na te pārthivādidravyāṇāṃ śabdādivat sāṃsiddhikāḥ kiṃ tarhy ādheyāḥ ata iha naisargikaguṇakathane noktāḥ | [ĀVDīp zu Ca, Sū., 26, 10.2 6]
uktam iti apāmārgataṇḍulīye | [ĀVDīp zu Ca, Sū., 26, 10.2 7]
etacca prādhānyāducyate tena bṛṃhaṇādyapi boddhavyam | [ĀVDīp zu Ca, Sū., 26, 10.2 8]
{ĀVDīp zu Ca, Sū., 26, 11}
bahulaśabdo gurvādibhiḥ pratyekaṃ sambadhyate kiṃvā gandhenaiva yato gandhaguṇabahulā pṛthivyeva bhavati ata eva dravyāntaralakṣaṇe 'pi vaiśeṣikaguṇo 'nta eva paṭhyate rasaguṇabahulāni ityādi tena tatrāpi rasādibhir eva bahulaśabdo yojyaḥ | [ĀVDīp zu Ca, Sū., 26, 11 1]
sarvakāryadravyāṇāṃ pāñcabhautikatve 'pi pṛthivyādyutkarṣeṇa pārthivatvādi jñeyam | [ĀVDīp zu Ca, Sū., 26, 11 2]
saṃghātaḥ kāṭhinyaṃ sthairyam avicālyam | [ĀVDīp zu Ca, Sū., 26, 11 3]
bandhanaṃ parasparayojanaṃ prahlādaḥ śarīrendriyatarpaṇam | [ĀVDīp zu Ca, Sū., 26, 11 4]
sūkṣmaṃ sūkṣmasroto'nusāri | [ĀVDīp zu Ca, Sū., 26, 11 5]
prabhā varṇaprakāśinī dīptiḥ yaduktaṃ varṇamākrāmati chāyā prabhā varṇaprakāśikā ityādi | [ĀVDīp zu Ca, Sū., 26, 11 6]
vicaraṇaṃ vicāro gatir ityarthaḥ | [ĀVDīp zu Ca, Sū., 26, 11 7]
sauṣiryaṃ randhrabahulatā | [ĀVDīp zu Ca, Sū., 26, 11 8]
atrākāśabāhulyaṃ dravyasya pṛthivyādibhūtāntarālpatvena bhūrivyaktākāśatvena ca jñeyaṃ yadeva bhūriśuṣiraṃ tannābhasaṃ kiṃvā ākāśaguṇabahulatvena nābhasaṃ dravyam ityucyate | [ĀVDīp zu Ca, Sū., 26, 11 9]
{ĀVDīp zu Ca, Sū., 26, 12}
aneneti pratiniyatadravyaguṇopadeśena yat pārthivādi dravyaṃ yadguṇaṃ tadguṇe dehe saṃpādye tad bheṣajaṃ bhavatītyarthaḥ | [ĀVDīp zu Ca, Sū., 26, 12 1]
tacca pārthivādi dravyaṃ na sarvathā na ca sarvasmin vyādhau bheṣajamityāha tāṃ tāṃ yuktim ityādi | [ĀVDīp zu Ca, Sū., 26, 12 2]
yuktim iti upāyam arthamiti prayojanam abhipretyeti adhikṛtya tena kenacidupāyena kvacit prayojane kiṃcid dravyamauṣadhaṃ bhavati na sarvatra | [ĀVDīp zu Ca, Sū., 26, 12 3]
tena yaducyate vairodhikānāṃ sarvadāpathyatvena nānauṣadhaṃ dravyam iti vaco virodhi tanna bhavati vairodhikāni hi saṃyogasaṃskāradeśakālādyapekṣāṇi bhavanti vairodhikasaṃyogādyabhāve tu pathyānyapi kvacit syuḥ | [ĀVDīp zu Ca, Sū., 26, 12 4]
yānyapi sarvadāpi svabhāvādeva viṣamandakādīnyapathyāni tānyapy upāyayuktāni kvacit pathyāni bhavanti yathā udare viṣasya tilaṃ dadyāt ityādi | [ĀVDīp zu Ca, Sū., 26, 12 5]
yattu tṛṇapāṃśuprabhṛtīni nopayujyante ato na tāni bheṣajānītyucyate tanna teṣāmapi bheṣajasvedādyupāyatvena bheṣajatvāt | [ĀVDīp zu Ca, Sū., 26, 12 6]
{ĀVDīp zu Ca, Sū., 26, 13}
pārthivādidravyāṇāṃ gurukharādiguṇayogād bheṣajatvam uktaṃ tena guṇaprabhāvādeva bheṣajaṃ syāditi śaṅkāṃ nirasyann āha na tu kevalam ityādi | [ĀVDīp zu Ca, Sū., 26, 13 1]
dravyaprabhāvād yathā dantyā virecakatvaṃ tathā maṇīnāṃ viṣādihantṛtvam ityādi | [ĀVDīp zu Ca, Sū., 26, 13 2]
guṇaprabhāvādyathā jvare tiktako rasaḥ śīte 'gnir ityādi | [ĀVDīp zu Ca, Sū., 26, 13 3]
dravyaguṇaprabhāvād yathā kṛṣṇājinasyoparīti atrāpi kṛṣṇatvaṃ guṇo'jinaṃ ca dravyamabhipretaṃ yathā vā maṇḍalair jātarūpasya tasyā eva payaḥ śṛtam tatra maṇḍalaguṇayuktasyaiva jātarūpasya kārmukatvam | [ĀVDīp zu Ca, Sū., 26, 13 4]
kathaṃ kurvantītyāha tasmiṃs tasminn ityādi | [ĀVDīp zu Ca, Sū., 26, 13 5]
tāṃ tāṃ yuktimāsādyeti tāṃ tāṃ yojanāṃ prāpya | [ĀVDīp zu Ca, Sū., 26, 13 6]
yat kurvantītyādāv udāharaṇaṃ yathā śirovirecanadravyāṇi yacchirovirecanaṃ kurvanti tac chirovirecanaṃ karma yenoṣṇatvādikāraṇena śirovirecanaṃ kurvanti tadvīryaṃ vīryaṃ śaktiḥ sā ca dravyasya guṇasya vā yatra śirovirecanaṃ kurvanti tadadhikaraṇaṃ śiraḥ nānyatrādhikaraṇe śirovirecanadravyaṃ prabhavatītyarthaḥ yadeti vasantādau śirogauravādiyukte ca kāle etenākāle śīte śirovirecanaṃ stabdhatvānna kārmukaṃ kiṃtu svakāla eva yathā yena prakāreṇa pradhamanāvapīḍanādinā tathā prasāritāṅgamuttānaṃ śayane saṃstarāstṛte | [ĀVDīp zu Ca, Sū., 26, 13 7]
īṣat pralambaśirasaṃ saṃveśya cāvṛtekṣaṇam ityādinā vidhinā kurvanti sa upāyaḥ yat sādhayanti śirogauravaśūlādyuparamaṃ tat phalaṃ phalam uddeśyam | [ĀVDīp zu Ca, Sū., 26, 13 8]
karma kāryaṃ sādhanam uddeśyaṃ phalaṃ sādhyaṃ yathā yāganiṣpādyo dharmaḥ kāryatayā karma tajjanyastu svargādir uddeśyaḥ phalam evaṃ vamanādiṣvapi karmādhikaraṇādyunneyam | [ĀVDīp zu Ca, Sū., 26, 13 9]
{ĀVDīp zu Ca, Sū., 26, 14}
samprati dravyam abhidhāya vikṛtānāṃ rasānām eva bhedam āha bhedaś caiṣām ityādi | [ĀVDīp zu Ca, Sū., 26, 14 1]
prabhāvaśabdo dravyadeśakālaiḥ pratyekaṃ yujyate tatra dravyaprabhāvād yathā somaguṇātirekān madhuraḥ ityādi deśaprabhāvād yathā himavati drākṣādāḍimādīni madhurāṇi bhavantyanyatrāmlānītyādi kālaprabhāvādyathā bālāmraṃ sakaṣāyaṃ taruṇamamlaṃ pakvaṃ madhuraṃ tathā hemante oṣadhyo madhurā varṣāsv amlā ityādi | [ĀVDīp zu Ca, Sū., 26, 14 2]
agnisaṃyogādayo ye 'nye rasahetavas te 'pi kāle dravye vāntarbhāvanīyāḥ | [ĀVDīp zu Ca, Sū., 26, 14 3]
{ĀVDīp zu Ca, Sū., 26, 15.2}
bhedamāha svādur ityādi | [ĀVDīp zu Ca, Sū., 26, 15.2 1]
tatra svādoramlādiyogāt pañca śeṣair iti āditvenopayuktād anyaiḥ tenāmlasya lavaṇādiyogāc catvāri evaṃ lavaṇasya kaṭvādiyogāt trīṇi kaṭukasya tiktakaṣāyayogād dve tiktasya kaṣāyayogād ekam evaṃ pañcadaśa dvirasāni | [ĀVDīp zu Ca, Sū., 26, 15.2 2]
{ĀVDīp zu Ca, Sū., 26, 17.1}
trirasam āha pṛthag ityādi | [ĀVDīp zu Ca, Sū., 26, 17.1 1]
madhurasyāmlādirasacatuṣṭayena pṛthag ityekaikaśo yuktasya śeṣairlavaṇādibhir yogo bhavati tatra madhurasyāmlayuktasya śeṣalavaṇādiyogāc catvāri tathā madhurasya lavaṇayuktasya kaṭvādiyogāt trīṇi tathā kaṭuyuktasya tiktādiyogād dve tathā tiktayuktasya kaṣāyayogād ekam evaṃ madhureṇādisthitena daśa | [ĀVDīp zu Ca, Sū., 26, 17.1 2]
evamamlasyādisthitasya lavaṇayuktasya kaṭvādiyogāt trīṇi tathā kaṭukayuktasya śeṣābhyāṃ yogād dve evaṃ tiktayuktasya kaṣāyayogād ekam evam amlasya ṣaṭ | [ĀVDīp zu Ca, Sū., 26, 17.1 3]
anenaiva nyāyena lavaṇasya trīṇi kaṭoś caikameva evaṃ militvā trirasāni viṃśatiḥ | [ĀVDīp zu Ca, Sū., 26, 17.1 4]
{ĀVDīp zu Ca, Sū., 26, 21.1}
catūrase svādvamlāv ādisthitau lavaṇādibhir ekaikaśyena yuktau śeṣaiḥ kaṭvādibhir yogāt ṣaḍ bhavanti | [ĀVDīp zu Ca, Sū., 26, 21.1 1]
svādulavaṇau sahitau ādisthitau kaṭvādibhiriti kaṭutiktābhyāṃ pṛthagyuktau śeṣair iti tiktakaṣāyābhyāṃ teneha bahuvacanaṃ jātau boddhavyam evaṃ trīṇi | [ĀVDīp zu Ca, Sū., 26, 21.1 2]
svādūṣaṇau tathetyanena svādukaṭukatiktakaṣāyarūpam ekam | [ĀVDīp zu Ca, Sū., 26, 21.1 3]
kaṭvādyair ityādāv api bahuvacanaṃ jātau | [ĀVDīp zu Ca, Sū., 26, 21.1 4]
amlalavaṇau saṃyuktau kaṭunā sahitau śeṣābhyāṃ yogād dve tathāmlalavaṇau tiktayuktau śeṣayogād ekam | [ĀVDīp zu Ca, Sū., 26, 21.1 5]
amlakaṭū tathetyanenāmlakaṭutiktakaṣāyarūpam ekam | [ĀVDīp zu Ca, Sū., 26, 21.1 6]
yujyete tv ityādinā caikam | [ĀVDīp zu Ca, Sū., 26, 21.1 7]
evaṃ pañcadaśa catūrasāni | [ĀVDīp zu Ca, Sū., 26, 21.1 8]
{ĀVDīp zu Ca, Sū., 26, 22.1}
apavarjanāditi tyāgāt | [ĀVDīp zu Ca, Sū., 26, 22.1 1]
atra ca rasānāṃ guṇatvenaikasmin dravye samavāyo yogaśabdenocyate | [ĀVDīp zu Ca, Sū., 26, 22.1 2]
{ĀVDīp zu Ca, Sū., 26, 23.2}
rasasaṃsargasya prakārāntareṇāsaṃkhyeyatām āha triṣaṣṭiḥ syād ityādi | [ĀVDīp zu Ca, Sū., 26, 23.2 1]
anuraso'gre vakṣyamāṇaḥ | [ĀVDīp zu Ca, Sū., 26, 23.2 2]
atra ca triṣaṣṭyātmakarase rasānurasakalpanā nāsti kevale madhurādau tadabhāvāt tena yathāsambhavaṃ saptapañcāśatsaṃyogaviṣayaṃ rasānurasakalpanaṃ jñeyam | [ĀVDīp zu Ca, Sū., 26, 23.2 3]
kiṃvā ekarase'pyanuraso'styevāvyapadeśyaḥ | [ĀVDīp zu Ca, Sū., 26, 23.2 4]
prakārāntareṇāpy asaṃkhyeyatām āha rasās taratamābhyām ityādi | [ĀVDīp zu Ca, Sū., 26, 23.2 5]
madhuramadhurataramadhuratamādibhedād asaṃkhyeyatā rasānāṃ bhavatīti bhāvaḥ | [ĀVDīp zu Ca, Sū., 26, 23.2 6]
kiṃvā rasānurasatvenaiva yāsaṃkhyeyatā tatraivāyaṃ hetuḥ rasās taratamābhyāmityādiḥ | [ĀVDīp zu Ca, Sū., 26, 23.2 7]
{ĀVDīp zu Ca, Sū., 26, 24.2}
evamasaṃkhyeyatve'pi triṣaṣṭividhaiva kalpanā cikitsāvyavahārārtham ihācāryaiḥ kalpitetyāha saṃyogā ityādi | [ĀVDīp zu Ca, Sū., 26, 24.2 1]
tatra yogyatvād iti tatra svasthāturahitacikitsāprayoge 'natisaṃkṣepavistararūpatayā hitatvād ityarthaḥ | [ĀVDīp zu Ca, Sū., 26, 24.2 2]
{ĀVDīp zu Ca, Sū., 26, 26.2}
tameva cikitsāprayogam āha kvacidityādi | [ĀVDīp zu Ca, Sū., 26, 26.2 1]
atrādigrahaṇād deśakālabalādīnām anuktānāṃ grahaṇam | [ĀVDīp zu Ca, Sū., 26, 26.2 2]
etadeva saṃyuktāsaṃyuktarasakalpanaṃ bhinnarasadravyamelakād vānekarasaikadravyaprayogād ekarasadravyaprayogādvā bhavatīti darśayannāha dravyāṇītyādi | [ĀVDīp zu Ca, Sū., 26, 26.2 3]
dvirasādīni utpattisiddhadvirasatrirasādīni dvirasaṃ yathā kaṣāyamadhuro mudgaḥ trirasaṃ yathā madhurāmlakaṣāyaṃ ca viṣṭambhi guru śītalam | [ĀVDīp zu Ca, Sū., 26, 26.2 4]
pittaśleṣmaharaṃ bhavyam ityādi catūrasas tilaḥ yad uktaṃ snigdhoṣṇamadhuras tiktaḥ kaṣāyaḥ kaṭukas tilaḥ pañcarasaṃ tv āmalakaṃ harītakī ca śivā pañcarasā ityādivacanāt vyaktaṣaḍrasaṃ tu dravyam ihānuktaṃ viṣaṃ tv avyaktaṣaḍrasasaṃyuktaṃ hārīte tv eṇamāṃsaṃ vyaktaṣaḍrasasaṃyuktam uktam | [ĀVDīp zu Ca, Sū., 26, 26.2 5]
evaṃ dvirasādidravyayogād dvirasādyupayogaḥ | [ĀVDīp zu Ca, Sū., 26, 26.2 6]
tathā saṃyuktāṃśca rasāniti ekaikarasādidravyamelakāt saṃyuktān rasān ekaikaśaḥ kalpayanti prayojayanti | [ĀVDīp zu Ca, Sū., 26, 26.2 7]
gadān pratīti prādhānyena tena svasthavṛtte 'pi boddhavyaṃ kiṃvā dvirasādibhedo gada eva svasthe tu sarvarasaprayoga eva yaduktaṃ samasarvarasaṃ sātmyaṃ samadhātoḥ praśasyate iti | [ĀVDīp zu Ca, Sū., 26, 26.2 8]
evaṃ ca vyākhyāne sati kvacideko rasa ityādinā samamasya na paunaruktyam | [ĀVDīp zu Ca, Sū., 26, 26.2 9]
kiṃvā kvacid eko rasaḥ ityādinā svamatam uktam atraivārthe dravyāṇi dvirasādīni ityādinācāryāntarasammatiṃ darśayati ata evānyācāryāntarābhiprāyeṇa kalpayantītyuktaṃ tena na paunaruktyam | [ĀVDīp zu Ca, Sū., 26, 26.2 10]
{ĀVDīp zu Ca, Sū., 26, 27.2}
rasajñānaphalamāha yaḥ syād ityādi | [ĀVDīp zu Ca, Sū., 26, 27.2 1]
atra rasavikalpajñānādeva vyādhihetudravyajñānaṃ kṛtsnamavaruddhaṃ rasajñānenaiva prāyaḥ sakaladravyaguṇasya vakṣyamāṇatvāt | [ĀVDīp zu Ca, Sū., 26, 27.2 2]
doṣavikalpajñānācca liṅgajñānaṃ yāvaddhi liṅgaṃ tat sarvaṃ doṣavikalpasambaddham | [ĀVDīp zu Ca, Sū., 26, 27.2 3]
rasadoṣavikalpajñānāt tu bheṣajajñānaṃ yato rasataḥ svarūpajñānaṃ bheṣajadravyasya doṣataśca bheṣajaprayogaviṣayavijñānam | [ĀVDīp zu Ca, Sū., 26, 27.2 4]
kiṃvā rasavikalpāc ca tathā doṣavikalpāc ca hetvādijñānaṃ pṛthageva vaktavyaṃ rasabhedāddhi tatkāryaṃ liṅgamapi jñāyate hetubheṣajavijñānaṃ tu | [ĀVDīp zu Ca, Sū., 26, 27.2 5]
rasabhedavijñānādeva vaktavyaṃ yato rasabhedavad dravyameva vikārāṇāṃ heturbheṣajaṃ ca bhavatīti evaṃ doṣabhedaṃ jñātvā ca tasya samānaṃ hetuṃ pratyeti doṣavirodhi ca dravyaṃ bheṣajamiti | [ĀVDīp zu Ca, Sū., 26, 27.2 6]
tad yuktam uktaṃ na sa muhyedvikārāṇāṃ hetuliṅgopaśāntiṣviti | [ĀVDīp zu Ca, Sū., 26, 27.2 7]
{ĀVDīp zu Ca, Sū., 26, 28.2}
pūrvoktarasānurasalakṣaṇamāha vyakta ityādi | [ĀVDīp zu Ca, Sū., 26, 28.2 1]
śuṣkasya ceti cakārād ārdrasya ca ādau ceti cakārādante ca tena śuṣkasya vārdrasya vā prathamajihvāsambandhe vāsvādānte vā yo vyaktatvena madhuro 'yam amlo 'yam ityādinā vikalpena gṛhyate sa vyaktaḥ yas tūktāvasthācatuṣṭaye 'pi vyakto nopalabhyate kiṃ tarhy avyapadeśyatayā chāyāmātreṇa kāryadarśanena vā mīyate so 'nurasa iti vākyārthaḥ | [ĀVDīp zu Ca, Sū., 26, 28.2 2]
yataśca madhurādaya eva vyaktatvāvyaktatvābhyāṃ rasānurasarūpāḥ ato'vyakto nāma saptamo raso nāsti | [ĀVDīp zu Ca, Sū., 26, 28.2 3]
ayaṃ cārthaḥ pūrvaṃ pratiṣiddho 'pyanuguṇaspaṣṭahetuprāptyā punar niṣidhyate | [ĀVDīp zu Ca, Sū., 26, 28.2 4]
anye tv āhuḥ śuṣkasya cetyanena yasya dravyasya śuṣkasya cārdrasya copayogaḥ tatra śuṣkāvasthāyāṃ yo 'vyaktaḥ sa rasa ucyate yastvārdrāvasthāyāṃ vyaktaḥ san śuṣkāvasthāyāṃ nānuyāti nāsau rasaḥ kiṃtv anurasaḥ | [ĀVDīp zu Ca, Sū., 26, 28.2 5]
yathā pippalyā ārdrāyā madhuro raso vyaktaḥ śuṣkāyāstu pippalyāḥ kaṭukaḥ tena kaṭuka eva rasaḥ pippalyāḥ madhurastvanurasaḥ yastu drākṣādīnām ārdrāvasthāyāṃ śuṣkāvasthāyāṃ ca madhura eva tatra vipratipattirapi nāsti tena tatra madhura eva rasaḥ nityārdraprayojyānāṃ tu kāñjikatakrādīnāmādau vyakto ya upalabhyate rasaḥ anu copalabhyate yaḥ so 'nuraso yuktas tiktatvādiḥ tathā ārdrāvasthāyāṃ śuṣkāvasthāviparīto yaḥ pippalyā iva madhuraḥ so 'nurasa iti | [ĀVDīp zu Ca, Sū., 26, 28.2 6]
kiṃtv ārdrāpi pippalī madhurarasaiveti paśyāmaḥ yato vakṣyati śleṣmalā madhurā cārdrā gurvī snigdhā ca pippalī iti madhurasya tatrānurasatve gurutvaśleṣmakartṛtvāny anupapannāni tena ārdrā pippalī vyaktamadhurarasaiva śuṣkā tu madhurānuraseti yuktam | [ĀVDīp zu Ca, Sū., 26, 28.2 7]
{ĀVDīp zu Ca, Sū., 26, 35.2}
samprati pūrvoktagurvādiguṇātiriktān paratvāparatvādīn daśa guṇān rasadharmatvenopadeṣṭavyān āha paretyādi | [ĀVDīp zu Ca, Sū., 26, 35.2 1]
tacca paratvaṃ pradhānatvam aparatvam apradhānatvam | [ĀVDīp zu Ca, Sū., 26, 35.2 2]
tadvivaraṇaṃ deśakāletyādi | [ĀVDīp zu Ca, Sū., 26, 35.2 3]
tatra deśo maruḥ paraḥ anūpo 'paraḥ kālo visargaḥ paraḥ ādānamaparaḥ vayastaruṇaṃ param aparam itaran mānaṃ ca śarīrasya yathā vakṣyamāṇaṃ śarīre paraṃ tato'nyadaparaṃ pākavīryarasāstu ye yasya yoginaste taṃ prati parāḥ ayaugikās tv aparāḥ | [ĀVDīp zu Ca, Sū., 26, 35.2 4]
ādigrahaṇāt prakṛtibalādīnāṃ grahaṇam | [ĀVDīp zu Ca, Sū., 26, 35.2 5]
kiṃvā paratvāparatve vaiśeṣikokte jñeye tatra deśāpekṣayā saṃnikṛṣṭadeśasambandhinam apekṣya vidūradeśasambandhini paratvaṃ saṃnikṛṣṭadeśasambandhini cāparatvaṃ bhavati evaṃ saṃnikṛṣṭaviprakṛṣṭakālāpekṣayā ca sthavire paratvaṃ yūni cāparatvaṃ bhavati | [ĀVDīp zu Ca, Sū., 26, 35.2 6]
vayaḥprabhṛtiṣu paratvāparatvaṃ yathāsambhavaṃ kāladeśakṛtam evehopayogād upacaritam apyabhihitaṃ yato na guṇe mānādau guṇāntarasambhavaḥ | [ĀVDīp zu Ca, Sū., 26, 35.2 7]
yuktiścetyādau yojanā doṣādyapekṣayā bheṣajasya samīcīnakalpanā ata evoktaṃ yā tu yujyate yā kalpanā yaugikī bhavati sā tu yuktir ucyate ayaugikī tu kalpanāpi satī yuktir nocyate putro 'pyaputravat | [ĀVDīp zu Ca, Sū., 26, 35.2 8]
yuktiśceyaṃ saṃyogaparimāṇasaṃskārādyantargatāpy atyupayuktatvāt pṛthagucyate | [ĀVDīp zu Ca, Sū., 26, 35.2 9]
saṃkhyāṃ lakṣayati saṃkhyetyādi | [ĀVDīp zu Ca, Sū., 26, 35.2 10]
gaṇitam ihaikadvitryādi | [ĀVDīp zu Ca, Sū., 26, 35.2 11]
saṃyogamāha yoga ityādi | [ĀVDīp zu Ca, Sū., 26, 35.2 12]
saheti militānāṃ dravyāṇāṃ yogaḥ prāptirityarthaḥ sahetyanenehākiṃcitkaraṃ parasparasaṃyogaṃ nirākaroti | [ĀVDīp zu Ca, Sū., 26, 35.2 13]
tadbhedamāha dvaṃdvetyādi | [ĀVDīp zu Ca, Sū., 26, 35.2 14]
tatra dvaṃdvakarmajo yathā yudhyamānayor meṣayoḥ sarvakarmajo yathā bhāṇḍe prakṣipyamāṇānāṃ māṣāṇāṃ bahulamāṣakriyā yogajaḥ ekakarmajo yathā vṛkṣavāyasayoḥ | [ĀVDīp zu Ca, Sū., 26, 35.2 15]
anitya iti saṃyogasya karmajatvenānityatvaṃ darśayati | [ĀVDīp zu Ca, Sū., 26, 35.2 16]
vibhāgamāha vibhāgas tv ityādi | [ĀVDīp zu Ca, Sū., 26, 35.2 17]
vibhaktiḥ vibhajanam | [ĀVDīp zu Ca, Sū., 26, 35.2 18]
vibhaktimeva vivṛṇoti viyoga iti saṃyogasya vigamo viyogaḥ | [ĀVDīp zu Ca, Sū., 26, 35.2 19]
tat kiṃ saṃyogābhāva eva viyoga ityāha bhāgaśo graha iti | [ĀVDīp zu Ca, Sū., 26, 35.2 20]
vibhāgaśo vibhaktatvena grahaṇaṃ yato bhavatīti bhāvaḥ tena vibhaktirityeṣā bhāvarūpā pratītir na saṃyogābhāvamātraṃ bhavati kiṃtarhi bhāvarūpavibhāgaguṇayuktā ityarthaḥ | [ĀVDīp zu Ca, Sū., 26, 35.2 21]
pṛthaktvaṃ tu idaṃ dravyaṃ paṭalakṣaṇaṃ ghaṭāt pṛthag ityādikā buddhiryato bhavati tat pṛthaktvaṃ bhavati | [ĀVDīp zu Ca, Sū., 26, 35.2 22]
taccācāryas traividhyenāha pṛthaktvamityādi | [ĀVDīp zu Ca, Sū., 26, 35.2 23]
tatra yat sarvathāsaṃyujyamānayoriva meruhimācalayoḥ pṛthaktvam etadasaṃyoga ityanenoktam | [ĀVDīp zu Ca, Sū., 26, 35.2 24]
tathā saṃyujyamānānāmapi pṛthaktvaṃ vijātīyānāṃ mahiṣavarāhādīnāṃ tadāha vailakṣaṇyamityādi | [ĀVDīp zu Ca, Sū., 26, 35.2 25]
viśiṣṭalakṣaṇayuktatvalakṣitaṃ vijātīyānāṃ pṛthaktvam ityarthaḥ | [ĀVDīp zu Ca, Sū., 26, 35.2 26]
tathaikajātīyānāmapy avilakṣaṇānāṃ māṣāṇāṃ pṛthaktvaṃ bhavatītyāha anekateti | [ĀVDīp zu Ca, Sū., 26, 35.2 27]
ekajātīyeṣu hi saṃyukteṣu na vailakṣaṇyaṃ nāpyasaṃyogaḥ atha cānekatā pṛthaktvarūpā bhavatīti bhāvaḥ | [ĀVDīp zu Ca, Sū., 26, 35.2 28]
kiṃvā pṛthaktvaṃ guṇāntaramicchan lokavyavahārārtham asaṃyogavailakṣaṇyānekatārūpameva yathodāhṛtaṃ pṛthaktvaṃ darśayati | [ĀVDīp zu Ca, Sū., 26, 35.2 29]
mānaṃ prasthāḍhakāditulādimeyam | [ĀVDīp zu Ca, Sū., 26, 35.2 30.1]
karaṇaṃ guṇāntarādhāyakatvaṃ saṃskaraṇamityarthaḥ yadvakṣyati saṃskāro hi guṇāntarādhānamucyate iti | [ĀVDīp zu Ca, Sū., 26, 35.2 30.2]
bhāvasya ṣaṣṭikādervyāyāmādeś cābhyasanam abhyāsaḥ | [ĀVDīp zu Ca, Sū., 26, 35.2 31]
abhyasanameva lokaprasiddhābhyāṃ paryāyābhyāṃ vivṛṇoti śīlanaṃ satatakriyeti yaṃ lokāḥ śīlanasatatakriyābhyām abhidadhati so 'bhyāsa iti bhāvaḥ | [ĀVDīp zu Ca, Sū., 26, 35.2 32]
ayaṃ ca saṃyogasaṃskāraviśeṣarūpo 'pi viśeṣeṇa cikitsopayuktatvāt pṛthagucyate | [ĀVDīp zu Ca, Sū., 26, 35.2 33]
na yathāvat pravartata iti vacanena śabdādiṣu ca gurvādiṣu ca parādīnāmaprādhānyaṃ sūcayati | [ĀVDīp zu Ca, Sū., 26, 35.2 34]
{ĀVDīp zu Ca, Sū., 26, 36.2}
samprati rasānāṃ parasparasaṃyogo guṇa uktaḥ tathāgre ca snigdhatvādirguṇo vācyaḥ sa ca guṇarūparase na sambhavatīti yathā rasānāṃ guṇanirdeśo boddhavyas tadāha guṇā ityādi | [ĀVDīp zu Ca, Sū., 26, 36.2 1]
guṇā guṇāśrayā noktā iti dīrghaṃjīvitīye samavāyī tu niśceṣṭaḥ kāraṇaṃ guṇaḥ ityanena | [ĀVDīp zu Ca, Sū., 26, 36.2 2]
rasaguṇāniti rase snigdhādīn guṇān nirdiṣṭān tad rasādhāradravyaguṇān eva vidyāt | [ĀVDīp zu Ca, Sū., 26, 36.2 3]
nanu yadi dravyaguṇā eva te tat kimiti rasaguṇatvenocyanta ityāha karturityādi karturiti tantrakartuḥ | [ĀVDīp zu Ca, Sū., 26, 36.2 4]
abhiprāyā iti tatra tatropacāreṇa tathā sāmānyaśabdādiprayogeṇa tantrakaraṇabuddhayaḥ sāmānyaśabdopacārādiprayogaś ca prakaraṇādivaśād eva sphuṭatvāt tathā prayojanavaśāc ca kriyate | [ĀVDīp zu Ca, Sū., 26, 36.2 5]
tacca prakaraṇādi ataśca prakṛtaṃ buddhvā ityādau darśayiṣyāmaḥ | [ĀVDīp zu Ca, Sū., 26, 36.2 6]
iha ca dravyaguṇānāṃ raseṣu yadupacaraṇaṃ tasyāyamabhiprāyo yat madhurādinirdeśenaiva snigdhaśītādiguṇā api prāyo madhurādyavyabhicāriṇo dravye nirdiṣṭā bhavantīti na madhuratvaṃ nirdiśya snigdhatvādipratipādanaṃ punaḥ pṛthak kriyata iti | [ĀVDīp zu Ca, Sū., 26, 36.2 7]
{ĀVDīp zu Ca, Sū., 26, 37.2}
abhiprāyapṛthaktve sati yathā grantho boddhavyas tadāha ataś cetyādi | [ĀVDīp zu Ca, Sū., 26, 37.2 1]
tatra prakṛtaṃ buddhvā yathā kṣārāḥ kṣīraṃ phalaṃ puṣpam ityatrodbhidagaṇasya prakṛtatvāt kṣīramiti snuhyādikṣīram eva kṣīraśabdena vadet | [ĀVDīp zu Ca, Sū., 26, 37.2 2]
deśāntaraṃ buddhveti yathā śirasi śodhane 'bhidhīyamāne krimivyādhau iti tacchirogatakrimivyādhāv eva bhavati | [ĀVDīp zu Ca, Sū., 26, 37.2 3]
kālāntare yathā vamanakāle 'bhihitaṃ pratigrahāṃś copahārayed iti tatra pratigrahaśabdena pātramucyate na tu grahaṇaṃ pratigrahaḥ | [ĀVDīp zu Ca, Sū., 26, 37.2 4]
tantrakartur abhiprāyān iti yathoktaṃ raseṣu guṇāropaṇe tad boddhavyam | [ĀVDīp zu Ca, Sū., 26, 37.2 5]
upāyān iti śāstropāyān tantrayuktirūpān | [ĀVDīp zu Ca, Sū., 26, 37.2 6]
artham abhidheyam | [ĀVDīp zu Ca, Sū., 26, 37.2 7]
yadyapi prakṛtādayo 'pi tantrakartur abhiprāyā eva tathāpi yatra prakṛtatvādi na sphuṭaṃ pratīyate tatra tantrakartur abhiprāyatvena boddhavyam | [ĀVDīp zu Ca, Sū., 26, 37.2 8]
{ĀVDīp zu Ca, Sū., 26, 38.2}
ṣaḍvibhaktīr iti madhurādiṣaḍvibhāgān ityarthaḥ | [ĀVDīp zu Ca, Sū., 26, 38.2 1]
ṣaṭ pañcabhūtaprabhavā iti pañcabhūtaprabhavāḥ santo yathoktena prakāreṇa somaguṇātirekāt ityādinā yathā ṣaṭ saṃkhyātāḥ ṣaṭsaṃkhyāparicchinnā bhavanti tathā vakṣyāmīti yojanā | [ĀVDīp zu Ca, Sū., 26, 38.2 2]
{ĀVDīp zu Ca, Sū., 26, 39}
samprati rasānām ādikāraṇameva tāvad āha saumyā ityādi | [ĀVDīp zu Ca, Sū., 26, 39 1]
saumyāḥ somadevatākāḥ | [ĀVDīp zu Ca, Sū., 26, 39 2]
bhraśyamānā iti vadatā bhūmisambandhavyatirekeṇāntarīkṣeritaiḥ pṛthivyādiparamāṇvādibhiḥ sambandho rasārambhako bhavatīti darśyate | [ĀVDīp zu Ca, Sū., 26, 39 3]
mūrtīr iti vyaktīḥ | [ĀVDīp zu Ca, Sū., 26, 39 4]
abhiprīṇayantīti tarpayanti kiṃvā janayanti | [ĀVDīp zu Ca, Sū., 26, 39 5]
abhimūrchanti rasā iti vyaktiṃ yānti | [ĀVDīp zu Ca, Sū., 26, 39 6]
atra cāntarīkṣamudakaṃ rasakāraṇatve pradhānatvāduktaṃ tena kṣitistham api sthāvarajaṅgamotpattau rasakāraṇaṃ bhavatyeva | [ĀVDīp zu Ca, Sū., 26, 39 7]
{ĀVDīp zu Ca, Sū., 26, 40.2}
somaguṇātirekāditi atirekaśabdena sarveṣveva raseṣu sarvabhūtasāṃnidhyam asti kvacit tu kasyacid bhūtaguṇasyātirekād rasaviśeṣe bhavatīti darśayati etacca madhuraṃ prati abguṇātiriktatvaṃ viśeṣotpattau kāraṇatvena jñeyaṃ yaccādhārakāraṇatvam apāṃ tat sarvasādhāraṇam | [ĀVDīp zu Ca, Sū., 26, 40.2 1]
evaṃ lavaṇe 'py apāṃ kāraṇatvaṃ jñeyam | [ĀVDīp zu Ca, Sū., 26, 40.2 2]
lavaṇastu suśrute pṛthivyagnyatirekāt paṭhitaḥ asmiṃś ca virodhe kāryavirodho nāstyeva | [ĀVDīp zu Ca, Sū., 26, 40.2 3]
nanu uṣṇaśītābhyāmagnisalilābhyāṃ kṛtasya lavaṇasyāpy uṣṇaśītatvena bhavitavyaṃ tal lavaṇaṃ katham uṣṇaṃ bhavati naivaṃ yato bhūtānām ayaṃ svabhāvo yat kenacit prakāreṇa saṃniviṣṭāḥ kaṃcid guṇam ārabhante na sarvam | [ĀVDīp zu Ca, Sū., 26, 40.2 4]
yathā makuṣṭhake 'dbhir madhuro rasaḥ kriyate na snehaḥ tathā saindhave vahnināpi noṣṇatvam ārabhyate | [ĀVDīp zu Ca, Sū., 26, 40.2 5]
ayaṃ ca bhūtānāṃ saṃniveśo 'dṛṣṭaprabhāvakṛta eva sa ca saṃniveśaḥ kāryadarśanenonneyaḥ | [ĀVDīp zu Ca, Sū., 26, 40.2 6]
tena yatra kāryaṃ dṛśyate tatra kalpyate yathā lavaṇe uṣṇatvād agnir viṣyanditvācca jalamanumīyate | [ĀVDīp zu Ca, Sū., 26, 40.2 7.1]
āgamavedanīyaścāyamartho nātrāsmadvidhānāṃ kalpanāḥ prasaranti | [ĀVDīp zu Ca, Sū., 26, 40.2 8]
etena yaducyate toyavat pṛthivyādayo'pi kimiti pṛthagrasāntaraṃ na kurvanti tathā toyavātādisaṃyogādibhyaḥ kimiti rasāntarāṇi notpadyanta iti tadapi bhūtasvabhāvāparyanuyogād eva pratyuktam | [ĀVDīp zu Ca, Sū., 26, 40.2 9]
iha ca kāraṇatvaṃ bhūtānāṃ rasasya madhuratvādiviśeṣa eva nimittakāraṇarūpam ucyate tena nīrasānām api hi dahanādīnāṃ kāraṇatvamupapannam eva vyutpāditam | [ĀVDīp zu Ca, Sū., 26, 40.2 10]
rasabhedaṃ dṛṣṭāntena sādhayannāha evam ityādi | [ĀVDīp zu Ca, Sū., 26, 40.2 11]
rasānāṃ ṣaṭtvaṃ mahābhūtānāṃ nyūnātirekaviśeṣāt somaguṇātirekapṛthivyagnyatirekādeḥ ṣaḍutpādakāraṇādupapannaṃ ṣaḍbhyaḥ kāraṇebhyaḥ ṣaṭ kāryāṇi bhavantīti yuktameveti bhāvaḥ | [ĀVDīp zu Ca, Sū., 26, 40.2 12]
bhūtānāṃ yathā nānāvarṇākṛtiviśeṣā mahābhūtānāṃ nyūnātirekaviśeṣāt tathā rasānām apīti | [ĀVDīp zu Ca, Sū., 26, 40.2 13]
bhūtānāṃ yathoktānām atirekaviśeṣahetum āha ṣaḍṛtukatvād ityādi | [ĀVDīp zu Ca, Sū., 26, 40.2 14]
ṣaḍṛtukatvena kālo nānāhemantādirūpatayā kaṃcidbhūtaviśeṣaṃ kvacidvardhayati sa cātmakāryaṃ rasaṃ puṣṭaṃ karoti yathā hemantakāle somaguṇātireko bhavati śiśire vāyvākāśātirekaḥ evaṃ tasyāśitīyoktarasotpādakrameṇa vasantādāv api bhūtotkarṣo jñeyaḥ ṣaḍṛtukācceti cakāreṇāhorātrakṛto 'pi bhūtotkarṣo jñeyaḥ tathādṛṣṭakṛtaś ca tena hemantādāv api rasāntarotpādaḥ kvacidvastuny upapanno bhavati | [ĀVDīp zu Ca, Sū., 26, 40.2 15]
yadyapi ca ṛtubhede'pi bhūtotkarṣaviśeṣa eva kāraṇaṃ yaduktaṃ tāv etāv arkavāyū ityādi tathāpi bījāṅkurakāryakāraṇabhāvavat saṃsārānāditayaiva bhūtaviśeṣartvoḥ kāryakāraṇabhāvo vācyaḥ | [ĀVDīp zu Ca, Sū., 26, 40.2 16]
{ĀVDīp zu Ca, Sū., 26, 41}
bhūtaviśeṣakṛtaṃ rasānāṃ dharmāntaram āha tatretyādi | [ĀVDīp zu Ca, Sū., 26, 41 1]
prāyeṇeti na sarve | [ĀVDīp zu Ca, Sū., 26, 41 2]
rasā iti rasayuktāni dravyāṇi | [ĀVDīp zu Ca, Sū., 26, 41 3]
plavanatvāditi gatimattvāt yadyapi gatiradho'pi syāt tathāpi laghutvaparigatagatir iha vāyor ūrdhvam eva gamanaṃ karoti yathā śālmalītulānām | [ĀVDīp zu Ca, Sū., 26, 41 4]
hetvantaram āha ūrdhvajvalanatvāc cāgneriti agner apyūrdhvagatitvād ityarthaḥ | [ĀVDīp zu Ca, Sū., 26, 41 5]
nimnagatvamadhogatvameva | [ĀVDīp zu Ca, Sū., 26, 41 6]
{ĀVDīp zu Ca, Sū., 26, 42}
yathādravyamiti yadyasya rasasya dravyam ādhāras tadanatikrameṇa | [ĀVDīp zu Ca, Sū., 26, 42 1]
etena rasānāṃ guṇakarmaṇī rasādhāre dravye boddhavye iti darśayati | [ĀVDīp zu Ca, Sū., 26, 42 2]
{ĀVDīp zu Ca, Sū., 26, 43.2}
tatretyādi | [ĀVDīp zu Ca, Sū., 26, 43.2 1]
madhura ādāv ucyate praśastāyuṣyādiguṇatayā prāyaḥ prāṇipriyatayā ca | [ĀVDīp zu Ca, Sū., 26, 43.2 2]
ṣaḍindriyāṇi manasā samam | [ĀVDīp zu Ca, Sū., 26, 43.2 3]
jīvanaḥ abhighātādimūrchitasya jīvanaḥ | [ĀVDīp zu Ca, Sū., 26, 43.2 4]
āyuṣyastu āyuḥprakarṣakāritvena | [ĀVDīp zu Ca, Sū., 26, 43.2 5]
kṣīṇasya saṃdhānakaro dhātupoṣakatvena kiṃvā kṣīṇaścāsau kṣataśceti tena kṣīṇakṣatasya uraḥkṣataṃ saṃdadhāti | [ĀVDīp zu Ca, Sū., 26, 43.2 6]
ṣaṭpadādyabhīṣṭatvaguṇakathanaṃ prameharūpādijñānopayuktam | [ĀVDīp zu Ca, Sū., 26, 43.2 7]
yaduktaṃ mūtre 'bhidhāvanti pipīlikāśca iti tathā riṣṭe vakṣyati yasmin gṛdhnanti makṣikāḥ iti anena ca madhuratvaṃ jñāyate | [ĀVDīp zu Ca, Sū., 26, 43.2 8]
akṣyāmayenaivābhiṣyande labdhe viśeṣopādānārthaṃ punarvacanaṃ kiṃvā abhiṣyando nāsādiṣvapi jñeyaḥ | [ĀVDīp zu Ca, Sū., 26, 43.2 9]
{ĀVDīp zu Ca, Sū., 26, 43.3}
hṛdayaṃ tarpayatīti hṛdyo bhavati | [ĀVDīp zu Ca, Sū., 26, 43.3 1]
bhuktam apakarṣayatīti sārayati kledayati tathā jarayati bhuktameva | [ĀVDīp zu Ca, Sū., 26, 43.3 2]
avamūtritaṃ mūtraviṣairjantubhiḥ parisarpitaṃ ca sparśaviśeṣaiḥ kāraṇḍādibhiḥ | [ĀVDīp zu Ca, Sū., 26, 43.3 3]
{ĀVDīp zu Ca, Sū., 26, 43.4}
vikāsī kledachedanaḥ | [ĀVDīp zu Ca, Sū., 26, 43.4 1]
adhaḥsraṃsī viṣyandanaśīlaḥ | [ĀVDīp zu Ca, Sū., 26, 43.4 2]
sarvarasapratyanīkabhūta iti yatra mātrātirikto lavaṇo bhavati tatra nānyo rasa upalakṣyate | [ĀVDīp zu Ca, Sū., 26, 43.4 3]
āhārayogīti āhāre sadā yujyate | [ĀVDīp zu Ca, Sū., 26, 43.4 4]
mohayati vaicittyaṃ kurute | [ĀVDīp zu Ca, Sū., 26, 43.4 5]
mūrchayatīti saṃjñānāśaṃ karoti | [ĀVDīp zu Ca, Sū., 26, 43.4 6]
{ĀVDīp zu Ca, Sū., 26, 43.7}
vipākasya prabhāvo vipākaprabhāvaḥ vipākaśca kaṭūnāṃ kaṭureva rasasya vīryasya ca prabhāvo rasavīryaprabhāvaḥ ayaṃ ca vakṣyamāṇe sarvatra hetuḥ | [ĀVDīp zu Ca, Sū., 26, 43.7 1]
caraṇādīnāṃ sākṣādgrahaṇaṃ tatraiva prāyo vātavikārabhāvāt | [ĀVDīp zu Ca, Sū., 26, 43.7 2]
atra ca vipākaprabhāvādikathanam udāharaṇārthaṃ tena madhurādiṣu vipākādikāryam unneyam | [ĀVDīp zu Ca, Sū., 26, 43.7 3]
glapayati harṣakṣayaṃ karoti | [ĀVDīp zu Ca, Sū., 26, 43.7 4]
pīḍano vraṇapīḍanaḥ | [ĀVDīp zu Ca, Sū., 26, 43.7 5]
śarīrakledasyopayokteti ācūṣakaḥ | [ĀVDīp zu Ca, Sū., 26, 43.7 6]
śīto'laghuśca ityakārapraśleṣād alaghuḥ | [ĀVDīp zu Ca, Sū., 26, 43.7 7]
avagṛhṇātīti baddhāni karoti | [ĀVDīp zu Ca, Sū., 26, 43.7 8]
{ĀVDīp zu Ca, Sū., 26, 44}
pṛthaktveneti ekaikaśo mātraśaḥ | [ĀVDīp zu Ca, Sū., 26, 44 1]
ekatveneti ekīkṛtya samudāyamātraśa ityarthaḥ | [ĀVDīp zu Ca, Sū., 26, 44 2]
mātraśa iti mātrayā | [ĀVDīp zu Ca, Sū., 26, 44 3]
taccaikīkaraṇaṃ dvitryādibhiḥ sarvair jñeyam | [ĀVDīp zu Ca, Sū., 26, 44 4]
adhyātmalokasyeti sarvaprāṇijanasya | [ĀVDīp zu Ca, Sū., 26, 44 5]
anyatheti amātrayā | [ĀVDīp zu Ca, Sū., 26, 44 6]
{ĀVDīp zu Ca, Sū., 26, 45.2}
samprati rasadvāreṇaiva dravyāṇāṃ vīryam āha śītamityādi | [ĀVDīp zu Ca, Sū., 26, 45.2 1]
yaddravyaṃ rase pāke ca madhuraṃ tacchītaṃ vīryeṇa jñeyaṃ tathā tayoriti rasapākayor yadamlaṃ dravyaṃ taduṣṇaṃ vīryeṇa tathā yacca dravyaṃ tayoriti rasapākayoḥ kaṭukam uktaṃ taccoṣṇaṃ vīryeṇa bhavati iti śeṣaḥ | [ĀVDīp zu Ca, Sū., 26, 45.2 2]
kiṃvā yaccoṣṇaṃ kaṭukaṃ tayoḥ iti pāṭhaḥ | [ĀVDīp zu Ca, Sū., 26, 45.2 3]
tatra yadrasato madhuraṃ tad vīryataḥ śītamiti vaktavye yad rasapākayor iti karoti tan madhurarasocitapākasyaiva madhuradravyasya śītavīryatāprāptyartham evam amlakaṭukayor api vācyam | [ĀVDīp zu Ca, Sū., 26, 45.2 4]
{ĀVDīp zu Ca, Sū., 26, 47.2}
teṣām iti madhurapākādīnāṃ rasopadeśeneti rasamātrakathanenaiva yato vipāko 'pi rasata eva prāyo jñāyate yad vakṣyati kaṭutiktakaṣāyāṇāṃ vipākaḥ prāyaśaḥ kaṭur ityādi | [ĀVDīp zu Ca, Sū., 26, 47.2 1]
etacca na sarvatretyāha vīryata ityādi | [ĀVDīp zu Ca, Sū., 26, 47.2 2]
vīryato'viparītānāṃ rasadvārā vīryajñānaṃ na tu rasaviruddhavīryāṇāṃ mahāpañcamūlādīnāṃ na kevalaṃ rasena kiṃ tarhi pākataśca ya upadekṣyate guṇasaṃgrahaḥ śukrahā baddhaviṇmūtro vipāko vātalaḥ kaṭuḥ ityādinā sa ca vīryato 'viruddhānāṃ vijñeyaḥ yadi tatra vīryaṃ virodhi bhavati tadā vipāko'pi yathoktaguṇakarī na syāt | [ĀVDīp zu Ca, Sū., 26, 47.2 3]
kiṃvā pākataścāviparītānāṃ rasopadeśena guṇasaṃgrahaḥ śītoṣṇalakṣaṇo nirdeśyaḥ yasyāstu pippalyāḥ kaṭukāyā api viparītamadhurapākitvaṃ na tatra kaṭu rasatvenoṣṇatvam ityarthaḥ | [ĀVDīp zu Ca, Sū., 26, 47.2 4]
asmiṃśca pakṣe upadekṣyate iti yathā payaḥ ityādinā sambadhyate | [ĀVDīp zu Ca, Sū., 26, 47.2 5]
tānyevāviparītavīryavipākānyāha yathā paya ityādi | [ĀVDīp zu Ca, Sū., 26, 47.2 6]
payaḥprabhṛtīni hi dravyaguṇakathane 'viruddhavīryavipākānyupadeṣṭavyāni | [ĀVDīp zu Ca, Sū., 26, 47.2 7]
{ĀVDīp zu Ca, Sū., 26, 49.2}
samprati yatra viruddhavīryatvena rasenoṣṇatvādi na nirdeśyaṃ tad āha madhuram ityādi | [ĀVDīp zu Ca, Sū., 26, 49.2 1]
kiṃcit kaṣāyaṃ coṣṇaṃ tiktaṃ coṣṇam iti yojanā kaṣāyatiktalavaṇānām udāharaṇam asūtritānām api prakaraṇāt kṛtam | [ĀVDīp zu Ca, Sū., 26, 49.2 2]
mahatpañcamūlaṃ bilvādipañcamūlam iha | [ĀVDīp zu Ca, Sū., 26, 49.2 3]
etacca tiktasya kaṣāyasya coṣṇatāyām udāharaṇam abjānūpāmiṣaṃ tu madhurasyoṣṇavīryatve | [ĀVDīp zu Ca, Sū., 26, 49.2 4]
{ĀVDīp zu Ca, Sū., 26, 52.2}
vīryaprasaṅgād anyam apyamlādīnāṃ viruddhaguṇam āha kiṃcid ityādi | [ĀVDīp zu Ca, Sū., 26, 52.2 1]
abhayāyām ato'nyatheti abhayāyāṃ kaṣāyo raso bhedanaś coṣṇaś cetyarthaḥ | [ĀVDīp zu Ca, Sū., 26, 52.2 2]
{ĀVDīp zu Ca, Sū., 26, 57.1}
raukṣyād ityādi | [ĀVDīp zu Ca, Sū., 26, 57.1 1]
raukṣyeṇa kaṣāya uttama iti rūkṣatamaḥ tikto rūkṣaḥ kaṭustu madhyo rūkṣataraḥ evam anyatrāpi | [ĀVDīp zu Ca, Sū., 26, 57.1 2]
kaṭukaścāntya iti avara ityarthaḥ | [ĀVDīp zu Ca, Sū., 26, 57.1 3]
evaṃ lavaṇaścāntya iti avara ityarthaḥ | [ĀVDīp zu Ca, Sū., 26, 57.1 4]
lavaṇo'vara iti gurutvenetyarthaḥ | [ĀVDīp zu Ca, Sū., 26, 57.1 5]
amlāt kaṭur ityādau amlātkaṭurlaghuḥ tataḥ kaṭukād uttamāt tikto laghutvenottamottamaḥ uttamāt kaṭukāduttama uttamottamaḥ | [ĀVDīp zu Ca, Sū., 26, 57.1 6]
ekīyamatamāha kecid ityādi | [ĀVDīp zu Ca, Sū., 26, 57.1 7]
ekīyamataṃ vacanabhaṅgyā svīkurvannāha gaurava ityādi | [ĀVDīp zu Ca, Sū., 26, 57.1 8]
etena gaurave lāghave cāvaratvaṃ lavaṇasya svīkurvan gaurave 'vara ityanenāmlakaṭutiktebhyo gurutvaṃ svīkaroti lavaṇasya lāghave cāvara ityanenāmlādapi laghuno 'lpaṃ lāghavaṃ lavaṇasya svīkaroti | [ĀVDīp zu Ca, Sū., 26, 57.1 9]
na ca vācyam amle pṛthivī kāraṇaṃ lavaṇe tu toyaṃ tataḥ pṛthivyapekṣayā toyajanyasya lavaṇasyaiva lāghavamucitamiti yato na niveśena gauravalāghave śakyete 'vadhārayituṃ tathāhi toyātirekakṛto madhuraḥ pṛthivyatirekakṛtāt kaṣāyādgururbhavati | [ĀVDīp zu Ca, Sū., 26, 57.1 10]
{ĀVDīp zu Ca, Sū., 26, 58.2}
samprati vipākasyāpi rasarūpatvāllakṣaṇam āha paramityādi | [ĀVDīp zu Ca, Sū., 26, 58.2 1]
prāyograhaṇāt pippalīkulatthādīnāṃ rasānanuguṇapākitāṃ darśayati | [ĀVDīp zu Ca, Sū., 26, 58.2 2]
kaṭukādiśabdena ca tadādhāraṃ dravyamucyate yato na rasāḥ pacyante kiṃtu dravyam eva | [ĀVDīp zu Ca, Sū., 26, 58.2 3]
lavaṇastatheti lavaṇo'pi madhuravipākaḥ prāya ityarthaḥ | [ĀVDīp zu Ca, Sū., 26, 58.2 4]
vipākalakṣaṇaṃ tu jaṭharāgniyogād āhārasya niṣṭhākāle yo guṇa utpadyate sa vipākaḥ vacanaṃ hi | [ĀVDīp zu Ca, Sū., 26, 58.2 5.1]
jāṭhareṇāgninā yogād yadudeti rasāntaram | [ĀVDīp zu Ca, Sū., 26, 58.2 5.2]
āhārapariṇāmānte sa vipākaḥ prakīrtitaḥ | [ĀVDīp zu Ca, Sū., 26, 58.2 5.3]
{ĀVDīp zu Ca, Sū., 26, 60.2}
samprati vakṣyamāṇavipākalakṣaṇe madhurāmlapākayor vātamūtrapurīṣān avarodhakatve tathā kaṭorvipākasya vātamūtrapurīṣavibandhakatve hetum āha madhura ityādi | [ĀVDīp zu Ca, Sū., 26, 60.2 1]
atra madhurāmlalavaṇā niṣṭhāpākaṃ gatā api santaḥ snehaguṇayogād vātapurīṣāṇāṃ visargaṃ sukhena kurvantīti vākyārthaḥ | [ĀVDīp zu Ca, Sū., 26, 60.2 2]
tena madhurāmlapākayoretatsamānaṃ lakṣaṇam | [ĀVDīp zu Ca, Sū., 26, 60.2 3]
evaṃ kaṭutiktakaṣāyeṣvapi viparyaye'pi vākyārthaḥ | [ĀVDīp zu Ca, Sū., 26, 60.2 4]
{ĀVDīp zu Ca, Sū., 26, 62.2}
samprati vipākalakṣaṇaṃ hetuvyutpāditaṃ śukrahatvādiviśeṣayuktaṃ vaktum āha śukrahetyādi | [ĀVDīp zu Ca, Sū., 26, 62.2 1]
ato'nyatheti laghuḥ | [ĀVDīp zu Ca, Sū., 26, 62.2 2]
{ĀVDīp zu Ca, Sū., 26, 63.2}
samprati yathoktavipākalakṣaṇānāṃ dravyabhede kvacidalpatvaṃ kvacinmadhyatvaṃ kvacic cotkṛṣṭatvaṃ yathā bhavati tad āha vipāketyādi | [ĀVDīp zu Ca, Sū., 26, 63.2 1]
vipākalakṣaṇasyālpamadhyabhūyiṣṭhatām upalakṣayet prati prati dravyāṇāṃ guṇavaiśeṣyāddhetor ityarthaḥ | [ĀVDīp zu Ca, Sū., 26, 63.2 2]
etena dravyeṣu yad guṇavaiśeṣyaṃ madhuratvamadhurataratvamadhuratamatvādi tato hetor vipākānāmalpatvādayo viśeṣā bhavantītyuktaṃ bhavati | [ĀVDīp zu Ca, Sū., 26, 63.2 3]
atra kecidbruvate pratirasaṃ pāko bhavati yathā madhurādīnāṃ ṣaṇṇāṃ ṣaṇmadhurādayaḥ pākā iti kecid bruvate balavatāṃ rasānāmabalavanto rasā vaśatāṃ yānti tataś cānavasthitaḥ pākaḥ | [ĀVDīp zu Ca, Sū., 26, 63.2 4]
tatraitaddvitayamapi pāke vyavasthākaraṇam anādṛtya suśrutena dvividhaḥ pāko madhuraḥ kaṭuś cāṅgīkṛtaḥ | [ĀVDīp zu Ca, Sū., 26, 63.2 5]
dvaividhyaṃ ca pañcabhūtātmake dravye gurubhūtapṛthivītoyātirekānmadhuraḥ pāko bhavati śeṣalaghubhūtātirekāt tu kaṭukaḥ pāko bhavati yaduktaṃ dravyeṣu pacyamāneṣu yeṣv ambupṛthivīguṇāḥ | [ĀVDīp zu Ca, Sū., 26, 63.2 6]
nirvartante'dhikāstatra pāko madhura ucyate | [ĀVDīp zu Ca, Sū., 26, 63.2 7]
tejo'nilākāśaguṇāḥ pacyamāneṣu yeṣu tu | [ĀVDīp zu Ca, Sū., 26, 63.2 8]
nirvartante'dhikāstatra pākaḥ kaṭuka ucyate iti | [ĀVDīp zu Ca, Sū., 26, 63.2 9]
pratirasapāke tathānavasthitapāke ca dravyaṃ rasaguṇenaiva tulyaṃ pākāvasthāyāmapi bhavati tena na kaścidviśeṣo vipākena tatra bodhyata iti suśrutena tatpakṣadvayam upekṣitamiti sādhu kṛtam | [ĀVDīp zu Ca, Sū., 26, 63.2 10]
tṛtīyāmlapākanirāsastu doṣam āvahati yato vrīhikulatthādīnām amlapākatayā pittakartṛtvamupalabhyate atha manyase vrīhyāder uṣṇavīryatvena tatra pittakartṛtvaṃ tanna madhurasya vrīhestanmate madhuravipākasyoṣṇavīryatāyām api satyāṃ na pittakartṛtvamupapadyate rasavipākābhyām ekasya vīryasya bādhanīyatvāt | [ĀVDīp zu Ca, Sū., 26, 63.2 11]
kiṃca amlapākatvād vrīhyādeḥ pittamamlaguṇamutpadyate yadi tu tad uṣṇavīryatākṛtaṃ syāttadā kaṭuguṇabhūyiṣṭhaṃ pittaṃ syāt dṛśyate ca vrīhibhakṣaṇād amlodgārādināmlaguṇabhūyiṣṭhataiveti | [ĀVDīp zu Ca, Sū., 26, 63.2 12]
kiṃca pṛthivīsomaguṇātirekān madhuraḥ pāko bhavati vāyvagnyākāśātirekācca kaṭur bhavatīti pakṣe yadā vyāmiśraguṇātirekatā bhavati tadā somāgnyātmakasyāmlasyotpādaḥ kathaṃ pratikṣepaṇīyaḥ | [ĀVDīp zu Ca, Sū., 26, 63.2 13]
athavā tantrakārayoḥ kim anayor anena vacanamātravirodhena kartavyaṃ yato yadamlapākaṃ carako brūte tatsuśrutena vīryoṣṇam iti kṛtvā samādhīyate tena na kaścid dravyaguṇe virodhaḥ | [ĀVDīp zu Ca, Sū., 26, 63.2 14]
yattu suśrute'mlapākanirāsārthaṃ dūṣaṇam ucyate pittaṃ hi vidagdham amlatām upaiti ityādinā tadanabhyupagamādeva nirastam | [ĀVDīp zu Ca, Sū., 26, 63.2 15]
nanu lavaṇasya madhurapākitve pittaraktādikartṛtvam anupapannaṃ tathā tiktakaṣāyayoḥ kaṭupākitve pittahantṛtvamanupapannaṃ naivaṃ satyapi lavaṇasya madhurapākitve tatra lavaṇarasa uṣṇaṃ ca vīryaṃ yadasti tena tat pittaraktādikārakaṃ vipākastu tatra pittaraktaharaṇalakṣaṇe kārye bādhitaḥ san sṛṣṭaviṇmūtra ityādinā lakṣaṇena lakṣyata eva | [ĀVDīp zu Ca, Sū., 26, 63.2 16]
etena yaducyate lavaṇe madhuro vipākaścedrasavīryābhyāṃ bādhitaḥ san svakāryakaro na bhavati tatkiṃ tenopadiṣṭeneti tannirastaṃ bhavati | [ĀVDīp zu Ca, Sū., 26, 63.2 17]
yato'styeva sṛṣṭaviṇmūtratādinā tatra lavaṇe madhuravipākitvaṃ lakṣaṇīyam | [ĀVDīp zu Ca, Sū., 26, 63.2 18]
anayā diśā tiktakaṣāyayorapi pūrvapakṣaparihāraḥ | [ĀVDīp zu Ca, Sū., 26, 63.2 19]
anye tv etaddoṣabhayāl lavaṇo'pyamlaṃ pacyata iti vyākhyānayanti lavaṇastathetyatra tathāśabdena viprakṛṣṭasyāmlamityasya karṣaṇāditi | [ĀVDīp zu Ca, Sū., 26, 63.2 20]
tanna kaṭvādīnāṃ kaṭurvipāko'mlo'mlasya śeṣayor madhuraḥ iti jatūkarṇavacanāt | [ĀVDīp zu Ca, Sū., 26, 63.2 21]
naca vācyaṃ kasmāt traya eva vipākā bhavanti na punastiktādayo'pīti yato bhūtasvabhāva evaiṣaḥ yena madhurādayas traya eva bhavanti bhūtasvabhāvāś cāparyanuyojyāḥ | [ĀVDīp zu Ca, Sū., 26, 63.2 22]
nanu yaśca rasaviparītaḥ pāko yathā lavaṇasya madhuraḥ tiktakaṣāyayoś ca kaṭuḥ sa ucyatāṃ yastu samānaguṇo madhurasya madhuro'mlasyāmlaḥ kaṭukasya vā kaṭukaḥ tatkathane kiṃ prayojanaṃ yato rasaguṇair eva tatra vipākaguṇo'pi jñāsyate | [ĀVDīp zu Ca, Sū., 26, 63.2 23]
naivaṃ yena lavaṇādivad visadṛśarasāntarotpādaśaṅkānirārāsārtham api tatrānuguṇo'pi vipāko vaktavya eva vipākajaśca rasa āhārapariṇāmānte bhavati prākṛtastu raso vipākaviruddhaḥ pariṇāmakālaṃ varjayitvā jñeyaḥ tena pippalyāḥ kaṭukarasatvam ādau kaṇṭhasthaśleṣmakṣapaṇamukhaśodhanādikartṛtvena saprayojanaṃ madhuravipākatvaṃ tu pariṇāmena vṛṣyatvādijñāpanena saprayojanam | [ĀVDīp zu Ca, Sū., 26, 63.2 24]
tathā yatra vipākasya rasāḥ samānaguṇatayānuguṇā bhavanti tatra balavat kāryaṃ bhavati viparyaye tu durbalam iti jñeyam | [ĀVDīp zu Ca, Sū., 26, 63.2 25]
etacca pākatrayaṃ dravyaniyataṃ tena grahaṇyadhyāye vakṣyamāṇāhārāvasthāpākādbhinnam eva tatra hy aviśeṣeṇa sarveṣāmeva rasānām avasthāvaśāt trayaḥ pākā vācyāḥ annasya bhuktamātrasya ṣaḍrasasya prapākataḥ ityādinā granthena | [ĀVDīp zu Ca, Sū., 26, 63.2 26]
{ĀVDīp zu Ca, Sū., 26, 65.2}
ekīyamatena vīryalakṣaṇam āha mṛdvityādi | [ĀVDīp zu Ca, Sū., 26, 65.2 1]
etaccaikīyamatadvayaṃ pāribhāṣikīṃ vīryasaṃjñāṃ puraskṛtya pravṛttam | [ĀVDīp zu Ca, Sū., 26, 65.2 2]
vaidyake hi rasavipākaprabhāvavyatirikte prabhūtakāryakāriṇi guṇe vīryamiti saṃjñā tenāṣṭavidhavīryavādimate picchilaviśadādayo guṇā na rasādiviparītaṃ kāryaṃ prāyaḥ kurvanti tena teṣāṃ rasādyupadeśenaiva grahaṇaṃ mṛdvādīnāṃ tu rasādyabhibhāvakatvamasti yathā pippalyāṃ kaṭurasakāryaṃ pittakopanamabhibhūya tadgate mṛduśītavīrye pittameva śamayatīti tathā kaṣāye tiktānurase mahati pañcamūle tatkāryaṃ vātakopanam abhibhūyoṣṇena vīryeṇa tadviruddhaṃ vātaśamanameva kriyate tathā madhure'pīkṣau śītavīryatvena vātavṛddhir ityādi | [ĀVDīp zu Ca, Sū., 26, 65.2 3]
yaduktaṃ suśrute etāni khalu vīryāṇi svabalaguṇotkarṣād rasam abhibhūyātmakarma darśayanti ityādi | [ĀVDīp zu Ca, Sū., 26, 65.2 4]
śītoṣṇavīryavādimataṃ tv agnīṣomīyatvāj jagataḥ śītoṣṇayoreva prādhānyājjñeyam | [ĀVDīp zu Ca, Sū., 26, 65.2 5]
uktaṃ ca | [ĀVDīp zu Ca, Sū., 26, 65.2 6.1]
nānātmakamapi dravyamagnīṣomau mahābalau | [ĀVDīp zu Ca, Sū., 26, 65.2 6.2]
vyaktāvyaktaṃ jagadiva nātikrāmati jātucit vā | [ĀVDīp zu Ca, Sū., 26, 65.2 6.3]
etacca matadvayam apyācāryasya paribhāṣāsiddhamanumatameva yenottaratra rasavīryavipākānāṃ sāmānyaṃ yatra lakṣyate ityādau pāribhāṣikam eva vīryaṃ nirdekṣyati | [ĀVDīp zu Ca, Sū., 26, 65.2 7]
pāribhāṣikavīryasaṃjñāparityāgena tu śaktiparyāyasya vīryasya lakṣaṇamāha vīryaṃ tv ityādi | [ĀVDīp zu Ca, Sū., 26, 65.2 8]
vīryamiti śaktiḥ | [ĀVDīp zu Ca, Sū., 26, 65.2 9]
yeneti rasena vā vipākena vā prabhāvena vā gurvādiparādibhirvā guṇairyā kriyā tarpaṇahlādanaśamanādirūpā kriyate tasyāṃ kriyāyāṃ tad rasādi vīryam | [ĀVDīp zu Ca, Sū., 26, 65.2 10.1]
ata evoktaṃ suśrute yena kurvanti tadvīryam iti | [ĀVDīp zu Ca, Sū., 26, 65.2 11]
atraiva lokaprasiddhām upapattim āha nāvīryam ityādi | [ĀVDīp zu Ca, Sū., 26, 65.2 12]
avīryam aśaktamityarthaḥ | [ĀVDīp zu Ca, Sū., 26, 65.2 13]
vīryakṛteti vīryavatā kṛtā vīryakṛtā | [ĀVDīp zu Ca, Sū., 26, 65.2 14]
{ĀVDīp zu Ca, Sū., 26, 66.2}
rasādīnāmekadravyaniviṣṭānāṃ bhedena nārthaṃ lakṣaṇamāha raso nipāta ityādi | [ĀVDīp zu Ca, Sū., 26, 66.2 1]
nipāta iti rasanāyoge | [ĀVDīp zu Ca, Sū., 26, 66.2 2]
karmaniṣṭhayeti karmaṇo niṣṭhā niṣpattiḥ karmaniṣṭhā kriyāparisamāptiḥ rasopayoge sati yo 'ntyāhārapariṇāmakṛtaḥ karmaviśeṣaḥ kaphaśukrābhivṛddhyādilakṣaṇaḥ tena vipāko niścīyate | [ĀVDīp zu Ca, Sū., 26, 66.2 3]
adhīvāsaḥ sahāvasthānaṃ yāvad adhīvāsāditi yāvaccharīranivāsāt etacca vipākātpūrvaṃ nipātāccordhvaṃ jñeyam | [ĀVDīp zu Ca, Sū., 26, 66.2 4]
nipātācceti śarīrasaṃyogamātrāt tena kiṃcid vīryam adhīvāsād upalabhyate yathānūpamāṃsāder uṣṇatvaṃ kiṃcic ca nipātādeva labhyate yathā marīcādīnāṃ tīkṣṇatvādi kiṃcic ca nipātādhīvāsābhyāṃ yathā marīcādīnāmeva | [ĀVDīp zu Ca, Sū., 26, 66.2 5]
etena rasaḥ pratyakṣeṇaiva vipākastu nityaparokṣaḥ tatkāryeṇānumīyate vīryaṃ tu kiṃcidanumānena yathā saindhavagataṃ śaityam ānūpamāṃsagataṃ vā auṣṇyaṃ kiṃcic ca vīryaṃ pratyakṣeṇaiva yathā rājikāgatam auṣṇyaṃ ghrāṇena picchilaviśadasnigdharūkṣādayaḥ cakṣuḥsparśanābhyāṃ niścīyanta iti vākyārthaḥ | [ĀVDīp zu Ca, Sū., 26, 66.2 6]
etacca vīryaṃ sahajaṃ kṛtrimaṃ ca jñeyam | [ĀVDīp zu Ca, Sū., 26, 66.2 7]
etacca yathāsambhavaṃ gurulaghvādiṣu vīryeṣu lakṣaṇaṃ jñeyam | [ĀVDīp zu Ca, Sū., 26, 66.2 8]
dravyāṇāmiti upayujyamānadravyāṇām | [ĀVDīp zu Ca, Sū., 26, 66.2 9]
tacca vīryalakṣaṇaṃ pāribhāṣikavīryaviṣayameva | [ĀVDīp zu Ca, Sū., 26, 66.2 10]
{ĀVDīp zu Ca, Sū., 26, 67.2}
prabhāvalakṣaṇamāha rasavīryetyādi | [ĀVDīp zu Ca, Sū., 26, 67.2 1]
sāmānyamiti tulyatā | [ĀVDīp zu Ca, Sū., 26, 67.2 2]
viśeṣaḥ karmaṇāmiti dantyādyāśrayāṇāṃ virecanatvādīnām | [ĀVDīp zu Ca, Sū., 26, 67.2 3.1]
sāmānyaṃ lakṣyata ityanena rasādikāryatvena yannāvadhārayituṃ śakyate kāryaṃ tat prabhāvakṛtam iti sūcayati ata evoktaṃprabhāvo 'cintya ucyate rasavīryavipākakāryatayācintya ityarthaḥ | [ĀVDīp zu Ca, Sū., 26, 67.2 3.2]
{ĀVDīp zu Ca, Sū., 26, 73.1}
asyaiva durabhigamatvād udāharaṇāni bahūnyāha kaṭuka ityādinā | [ĀVDīp zu Ca, Sū., 26, 73.1 1]
tadvaditi citrakasamānaguṇā | [ĀVDīp zu Ca, Sū., 26, 73.1 2]
viṣaghnamuktam iti tasmāddaṃṣṭrāviṣaṃ maulam ityādinā | [ĀVDīp zu Ca, Sū., 26, 73.1 3]
ūrdhvānulomikamiti yugapad ubhayabhāgaharaṃ kiṃvā ūrdhvaharaṃ tathānulomaharaṃ ca | [ĀVDīp zu Ca, Sū., 26, 73.1 4]
karma yadvividhātmakamiti viṣaharaṇaśūlaharaṇādi | [ĀVDīp zu Ca, Sū., 26, 73.1 5]
etaccodāharaṇamātraṃ tena jīvanamedhyādidravyasya rasādyacintyaṃ sarvaṃ prabhāva iti jñeyam | [ĀVDīp zu Ca, Sū., 26, 73.1 6]
prabhāvaśceha dravyaśaktir abhipretā sā ca dravyāṇāṃ sāmānyaviśeṣaḥ dantītvādiyuktā vyaktireva yataḥ śaktirhi svarūpameva bhāvānāṃ nātiriktaṃ kiṃciddharmāntaram evaṃ pradeśāntaroktaguṇaprabhāvādiṣvapi vācyam yathoktaṃ dravyāṇi hi dravyaprabhāvādguṇaprabhāvām ityādi | [ĀVDīp zu Ca, Sū., 26, 73.1 7]
na ca vācyaṃ dantyādiḥ svarūpata eva virecayati tena kimiti jalādyupahatā dantī na virecayatīti pratibandhakābhāvaviśiṣṭasyaiva prabhāvasya kāraṇatvāt jalopahatāyāṃ dantyāṃ jalopaghātaḥ pratibandhaka ityādyanusaraṇīyam | [ĀVDīp zu Ca, Sū., 26, 73.1 8]
naiyāyikaśaktivāde yā ca viṣasya viṣaghnatve upapattir uktā ūrdhvādhogāmitvavirodhalakṣaṇā sāntarbhāgatvāt prabhāvād eva bhavati | [ĀVDīp zu Ca, Sū., 26, 73.1 9]
evam ūrdhvānulomikatvādau pārthivatvādikathane 'pi vācyam | [ĀVDīp zu Ca, Sū., 26, 73.1 10]
{ĀVDīp zu Ca, Sū., 26, 79.2}
vijñāyate'neneti vijñānaṃ lakṣaṇamityarthaḥ | [ĀVDīp zu Ca, Sū., 26, 79.2 1]
pralīyanniti vilīno bhavan | [ĀVDīp zu Ca, Sū., 26, 79.2 2]
saṃsrāvayatīti saṃsrāvī | [ĀVDīp zu Ca, Sū., 26, 79.2 3]
vikāsīti hṛdayavikasanaśīla uktaṃ hi suśrute hṛdayaṃ pīḍayati iti | [ĀVDīp zu Ca, Sū., 26, 79.2 4]
{ĀVDīp zu Ca, Sū., 26, 80}
samprati viruddhāhāraṃ vaktum āhaivam ityādi | [ĀVDīp zu Ca, Sū., 26, 80 1]
śarīradhātuvirodhaṃ kurvantīti vairodhikāḥ lakṣyate vairodhikamaneneti lakṣaṇaṃ vairodhikābhidhāyako grantha eva | [ĀVDīp zu Ca, Sū., 26, 80 2]
yat kiṃciddoṣamāsrāvya ityādi vairodhikalakṣaṇaṃ jñeyam | [ĀVDīp zu Ca, Sū., 26, 80 3]
{ĀVDīp zu Ca, Sū., 26, 81}
dehadhātupratyanīkabhūtānīti dehadhātūnāṃ rasādīnāṃ vātādīnāṃ ca prakṛtisthānāṃ pratyanīkasvarūpāṇi | [ĀVDīp zu Ca, Sū., 26, 81 1]
virodhamāpadyanta iti dehadhātūnāṃ virodhamācaranti dūṣayantīti yāvat | [ĀVDīp zu Ca, Sū., 26, 81 2]
yathābhūtāni dravyāṇi dehadhātubhirvirodhamāpadyante tadāha parasparaviruddhāni kānicid ityādi | [ĀVDīp zu Ca, Sū., 26, 81 3]
tatra parasparaguṇaviruddhāni yathā na matsyān payasābhyavaharet ubhayaṃ hy etad ityādinoktāni | [ĀVDīp zu Ca, Sū., 26, 81 4]
saṃyogaviruddhaṃ yathā tadeva nikucaṃ pakvaṃ na māṣa ityādinoktaṃ yat saṃskārādiviruddhaguṇakathanaṃ vinā sāhityamātreṇa viruddham ucyate tat saṃyogaviruddham | [ĀVDīp zu Ca, Sū., 26, 81 5]
matsyapayasos tu yadyapi sahopayogo viruddhatvenoktaḥ tathāpyasau guṇaviruddhatvena kathita iti guṇavirodhakasyaivodāharaṇam | [ĀVDīp zu Ca, Sū., 26, 81 6.1]
virodhaśca viruddhaguṇatve satyapi kvacid eva dravyaprabhāvād bhavati tena ṣaḍrasāhāropayoge madhurāmlayor viruddhaśītoṣṇavīryayor virodho nodbhāvanīyaḥ | [ĀVDīp zu Ca, Sū., 26, 81 6.2]
saṃskārato viruddhaṃ yathā na kapotān sarṣapatailabhṛṣṭān ityādi | [ĀVDīp zu Ca, Sū., 26, 81 7]
deśo dvividhaḥ bhūmiḥ śarīraṃ ca | [ĀVDīp zu Ca, Sū., 26, 81 8]
tatra bhūmiviruddhaṃ yathā tadeva bhasmapāṃśuparidhvastam kiṃvā yat kiṃcidagocarabhṛtaṃ taddeśaviruddhaṃ śarīraviruddhaṃ yathā uṣṇārtasya madhu maraṇāya | [ĀVDīp zu Ca, Sū., 26, 81 9]
kālaviruddhaṃ yathā paryuṣitā kākamācī maraṇāya | [ĀVDīp zu Ca, Sū., 26, 81 10]
mātrāviruddhaṃ yathā samadhṛte madhusarpiṣī maraṇāya | [ĀVDīp zu Ca, Sū., 26, 81 11]
ādigrahaṇāddoṣaprakṛtyādiviruddhānāṃ grahaṇam | [ĀVDīp zu Ca, Sū., 26, 81 12]
svabhāvaviruddhaṃ yathā viṣam | [ĀVDīp zu Ca, Sū., 26, 81 13]
{ĀVDīp zu Ca, Sū., 26, 83}
vairodhikamadhikṛtyeti vairodhikam uddiśya | [ĀVDīp zu Ca, Sū., 26, 83 1]
śītoṣṇatvāditi payaḥ śītam uṣṇavīryāśca matsyāḥ śeṣaṃ madhuratvādi samānam | [ĀVDīp zu Ca, Sū., 26, 83 2]
etacca dravyaprabhāvādeva virodhi | [ĀVDīp zu Ca, Sū., 26, 83 3]
sa punaḥ śakalī ityādinā nāndiniḥ iti khyāto matsya ucyate | [ĀVDīp zu Ca, Sū., 26, 83 4]
{ĀVDīp zu Ca, Sū., 26, 84.19}
grāmyapiśitādīni madhvādīnāmanyatareṇāpi viruddhāni | [ĀVDīp zu Ca, Sū., 26, 84.19 1]
kalamūkateti kalamūkatā avyaktavacanatā | [ĀVDīp zu Ca, Sū., 26, 84.19 2]
pauṣkarādīnāṃ madhupayobhyāṃ sahābhyavahāro viruddhaḥ pauṣkaraṃ puṣkaratratrarūpaṃ śākaṃ rohiṇī kaṭurohiṇī | [ĀVDīp zu Ca, Sū., 26, 84.19 3]
dhamanīpraticayaḥ sirājagranthiḥ | [ĀVDīp zu Ca, Sū., 26, 84.19 4]
jātuśākaṃ vaṃśapattrikā | [ĀVDīp zu Ca, Sū., 26, 84.19 5]
vairodhikatvādityanena prakaraṇalabdhasyāpi vairodhikatvasya punarabhidhānaṃ sāmānyoktaṣāṇḍhyādivyādhikartṛtopadarśanārtham evamanyatrāpi sāmānye'pi vairodhikatvamātrābhidhāne vaktavyam | [ĀVDīp zu Ca, Sū., 26, 84.19 6.1]
tathāmletyādau amlagrahaṇena labdhānāpy amlāmrātakādīnām abhidhānaṃ viśeṣavirodhasūcanārtham | [ĀVDīp zu Ca, Sū., 26, 84.19 6.2]
sarvagrahaṇenaiva dravādravāmle prāpte punardravādravavacanaṃ sarvaśabdasya dravādravāmlakārtsnyārthatāpratiṣedhārthaṃ bhavati hi prakaraṇād ekadeśe 'pi sarvavyapadeśaḥ yathā sarvān bhojayediti kiṃvā sarvagrahaṇam amlavipākānāṃ vrīhyādīnāṃ grahaṇārtham | [ĀVDīp zu Ca, Sū., 26, 84.19 7]
payaseti tṛtīyayeva sahārthe labdhe punaḥ sahetyabhidhānaṃ kevalāmlādiyuktasyaiva virodhitopadarśanārthaṃ tena amlapayaḥsaṃyoge guḍādisaṃyoge sati viruddhatvaṃ na dugdhāmrādīnām | [ĀVDīp zu Ca, Sū., 26, 84.19 8]
vanako vanakodravaḥ | [ĀVDīp zu Ca, Sū., 26, 84.19 9]
padmottarikā kusumbhaḥ | [ĀVDīp zu Ca, Sū., 26, 84.19 10]
śārkara iti maireyaviśeṣaṇam | [ĀVDīp zu Ca, Sū., 26, 84.19 11]
vātaṃ cātikopayatīti vacanena pittakaphāv alpaṃ kopayatīti bodhayati evaṃ pittaṃ cātikopayati kaphaṃ cātikopayatītyetayorapi vācyam | [ĀVDīp zu Ca, Sū., 26, 84.19 12]
hāridrako haritāla iti khyātaḥ pakṣī | [ĀVDīp zu Ca, Sū., 26, 84.19 13]
balākā vāruṇyā saha viruddhā tathā kulmāṣaiśca balākā viruddhā | [ĀVDīp zu Ca, Sū., 26, 84.19 14]
eraṇḍasīsakāvasaktamiti eraṇḍakāṣṭhāvasaktaṃ sīsako hi bhaṭitrakaraṇakāṣṭham ucyate | [ĀVDīp zu Ca, Sū., 26, 84.19 15]
tadeveti hāridrakamāṃsam | [ĀVDīp zu Ca, Sū., 26, 84.19 16]
matsyā nistālyante pacyante yasmin tanmatsyanistālanaṃ kiṃvā nistālanaṃ vasā jatūkarṇe'pyuktaṃ matsyavasā siddhāḥ pippalyaḥ iti | [ĀVDīp zu Ca, Sū., 26, 84.19 17]
kākamācī madhu ceti saṃyogaviruddham | [ĀVDīp zu Ca, Sū., 26, 84.19 18]
bhāso goṣṭhakukkuṭaḥ | [ĀVDīp zu Ca, Sū., 26, 84.19 19]
{ĀVDīp zu Ca, Sū., 26, 85.2}
anuktavairodhikasaṃgrahārthamāha yat kiṃcidityādi | [ĀVDīp zu Ca, Sū., 26, 85.2 1]
āhriyata ityāhāro bheṣajamapi | [ĀVDīp zu Ca, Sū., 26, 85.2 2]
doṣamāsrāvyeti doṣānutkliṣṭarūpān janayitvā na nirharatīti | [ĀVDīp zu Ca, Sū., 26, 85.2 3]
anena vamanavirecanadravyāṇi nirākaroti tāni hi doṣānāsrāvya nirharanti | [ĀVDīp zu Ca, Sū., 26, 85.2 4]
{ĀVDīp zu Ca, Sū., 26, 101.3}
yaccāpi deśakālāgnītyādigranthaṃ kecit paṭhanti sa ca vyakta eva | [ĀVDīp zu Ca, Sū., 26, 101.3 1]
{ĀVDīp zu Ca, Sū., 26, 103.2}
ṣāṇḍhyaṃ napuṃsakatā | [ĀVDīp zu Ca, Sū., 26, 103.2 1]
saṃtānadoṣo mṛtavatsatvādiḥ | [ĀVDīp zu Ca, Sū., 26, 103.2 2]
etacca vairodhikakathanaṃ viśeṣavacanena bādhyate tena laśunasya kṣīreṇa pānaṃ kvacin na virodhi yaduktaṃ sādhayecchuddhaśuṣkasya laśunasya catuṣpalam | [ĀVDīp zu Ca, Sū., 26, 103.2 3]
kṣīrodake'ṣṭaguṇite kṣīraśeṣaṃ ca pāyayet tathā mūlakasvarasaṃ kṣīram ityādiprayogeṣūnneyam | [ĀVDīp zu Ca, Sū., 26, 103.2 4]
kiṃvā anekadravyasaṃyogād atra virodhinām avirodhaḥ virodhimātrasaṃyoga eva virodhī bhavati | [ĀVDīp zu Ca, Sū., 26, 103.2 5]
yattu madhuna uṣṇena vamanena saṃyuktasya satyapi madanaphalādidravyasaṃyoge 'virodhārthamuktam apakvagamanādi tanmadhuno dravyāntarasaṃyoge 'pyuṣṇasambandhatve virodhitvopadarśanārthaṃ yato viṣānvayaṃ madhu viṣasya coṣṇavirodhi | [ĀVDīp zu Ca, Sū., 26, 103.2 6]
laśunādīnāṃ tu dravyāntarāsaṃyoge satyeva melako viruddha iti śāstravacanādunnīyate | [ĀVDīp zu Ca, Sū., 26, 103.2 7]
{ĀVDīp zu Ca, Sū., 26, 106.2}
tadvirodhināmiti ṣāṇḍhyādiharāṇām | [ĀVDīp zu Ca, Sū., 26, 106.2 1]
tathāvidhairiti viruddhāhārajavyādhiviruddhaiḥ | [ĀVDīp zu Ca, Sū., 26, 106.2 2]
abhisaṃskāra iti satatopayogena śarīrabhāvanam | [ĀVDīp zu Ca, Sū., 26, 106.2 3]
kiṃvā tathāvidhair iti rasāyanaprayogaiḥ | [ĀVDīp zu Ca, Sū., 26, 106.2 4]
etaccānāgatābādhacikitsitaṃ jñeyam | [ĀVDīp zu Ca, Sū., 26, 106.2 5]
{ĀVDīp zu Ca, Sū., 26, 114}
saṃgrahe dravyasaṃkhyā rasāśrayā iti bhedaścaiṣām ityādinā rasasaṃkhyā hi paramārthato dravyasaṃkhyaiva nirguṇatvād rasānām iti bhāvaḥ | [ĀVDīp zu Ca, Sū., 26, 114 1]
kāraṇaṃ rasasaṃkhyāyā iti rasānāṃ tatra yogyatvād ityādinā vibhaktayo bhedaḥ tatra madhura ityādinā | [ĀVDīp zu Ca, Sū., 26, 114 2]
uddeśo dravyāṇāṃ śītaṃ vīryeṇa ityādinā apavādo dravyāṇāṃ madhuraṃ kiṃcit ityādinā | [ĀVDīp zu Ca, Sū., 26, 114 3]
{ĀVDīp zu Ca, Sū., 27, 2}
samprati sāmānyenoktānāṃ guṇakarmabhyāṃ prativyaktyanuktānāṃ prativyaktiprāya upayogidravyasya viśiṣṭaguṇakarmakathanārtham annapānavidhir adhyāyo'bhidhīyate | [ĀVDīp zu Ca, Sū., 27, 2 1]
atrotpannasya chapratyayasya luk | [ĀVDīp zu Ca, Sū., 27, 2 2]
atrānne kāṭhinyasāmānyāt khādyaṃ pāne ca dravatvasāmānyāllehyam avaruddhaṃ jñeyam | [ĀVDīp zu Ca, Sū., 27, 2 3]
annapānaṃ vidhīyate viśiṣṭaguṇakarmayogitayā pratipādyate 'nenetyannapānavidhiḥ dravyāṇāṃ guṇakarmakathanam eva cānnapānavidhiḥ yatastaddhi jñātvānnapānaṃ vidhīyate | [ĀVDīp zu Ca, Sū., 27, 2 4]
{ĀVDīp zu Ca, Sū., 27, 3}
kiṃ tadannapānaṃ karotītyāha iṣṭetyādi | [ĀVDīp zu Ca, Sū., 27, 3 1]
iṣṭamiti abhimataṃ hitaṃ ca kiṃvā iṣṭaṃ priyaṃ hitaṃ tu vidhivihitaśabdenaiva prāpyate | [ĀVDīp zu Ca, Sū., 27, 3 2]
vidhir vakṣyamāṇarasavimāne tadetadāhāravidhānam ityādigranthavācyaḥ tathendriyopakramaṇīye nāratnapāṇiḥ ityādinoktaṃ vidhānaṃ tena vidhinā vihitaṃ vidhivihitam | [ĀVDīp zu Ca, Sū., 27, 3 3]
atra varṇādiṣu śabdāgrahaṇamannapāne prāyaḥ śabdasyāvidyamānatvāt | [ĀVDīp zu Ca, Sū., 27, 3 4]
varṇādiṣu yadyat prathamam annapāne gṛhyate tattat pūrvam uktam | [ĀVDīp zu Ca, Sū., 27, 3 5]
rasastu sparśasya paścādgṛhyamāṇo'pi prādhānyakhyāpanārthaṃ sparśasyāgre kṛtaḥ | [ĀVDīp zu Ca, Sū., 27, 3 6]
prāṇinām ityanenaiva labdhe'pi prāṇisaṃjñakānām iti vacanaṃ sthāvaraprāṇipratiṣedhārthaṃ vṛkṣādayo hi vanaspatisattvānukāropadeśācchastre prāṇina uktāḥ na tu loke prāṇisaṃjñakāḥ kiṃtarhi jaṅgamā eva | [ĀVDīp zu Ca, Sū., 27, 3 7]
iha ca manuṣyasyaivādhikṛtatve 'pi sāmānyena sakalaprāṇiprāṇahetutayāhārakathanaṃ manuṣavyatirikte'pi prāṇinyāhārasya prāṇajanakatvopadarśanārtham | [ĀVDīp zu Ca, Sū., 27, 3 8]
prāṇamiti prāṇahetutvāt yathāyur ghṛtam | [ĀVDīp zu Ca, Sū., 27, 3 9]
atha kathaṃ tat prāṇamācakṣata ityāha pratyakṣaphaladarśanāditi | [ĀVDīp zu Ca, Sū., 27, 3 10]
pratyakṣeṇaiva hy āhāraṃ vidhinā kurvatāṃ prāṇā anuvartanta iti tathā nirāhārāṇāṃ prāṇā nahy avatiṣṭhanta iti dṛśyata ityarthaḥ | [ĀVDīp zu Ca, Sū., 27, 3 11]
pratyakṣaśabdaś ceha sphuṭapramāṇe vartate yataḥ prāṇānām annakāryatvam anumānagamyameva | [ĀVDīp zu Ca, Sū., 27, 3 12]
ānnakāryatva eva prāṇānāṃ hetumāha tadindhanā hītyādinā | [ĀVDīp zu Ca, Sū., 27, 3 13]
yasmād antaragnisthitiś cānnapānahetunā agnisthitiśca prāṇahetuḥ tato'nnaṃ prāṇā iti bhāvaḥ uktaṃ hi balam ārogyamāyuśca prāṇāścāgnau pratiṣṭhitāḥ | [ĀVDīp zu Ca, Sū., 27, 3 14]
kiṃvā pūrvamannapānasya prāṇahetutvamuktaṃ tadindhanā hītyādināgnihetutvaṃ varṇyate | [ĀVDīp zu Ca, Sū., 27, 3 15]
sattvamūrjayatīti manobalaṃ karoti | [ĀVDīp zu Ca, Sū., 27, 3 16]
dhātuvyūho dhātusaṃghātaḥ | [ĀVDīp zu Ca, Sū., 27, 3 17]
viparītam avidhisevitam | [ĀVDīp zu Ca, Sū., 27, 3 18]
{ĀVDīp zu Ca, Sū., 27, 4.2}
annapānaṃ vidhīyate yena taṃ vidhiṃ dravyaguṇakarmarūpaṃ tathā caraśarīrāvayavādirūpaṃ cākhilena kārtsnyenopadekṣyāmaḥ | [ĀVDīp zu Ca, Sū., 27, 4.2 1]
yadyapi ceha dravyaṃ prati prati guṇakarmabhyāṃ na nirdekṣyati vakṣyati hi annapānaikadeśo'yamuktaḥ prāyopayogikaḥ iti tathāpyanuktānām api dravyāṇāṃ caraśarīrāvayavādyupadeśena tathā pūrvādhyāyoktapārthivādidravyaguṇakarmakathanena ca tadvidhānamapyuktaṃ bhavatītyata uktamakhileneti vakṣyati hi yathā nānauṣadhaṃ kiṃcid deśajānāṃ vaco yathā | [ĀVDīp zu Ca, Sū., 27, 4.2 2]
dravyaṃ tu tattathā vācyamanuktamiha yad bhavet tathā caraḥ śarīrāvayavāḥ ityādi kiṃvā vidhiśabdo 'śitapītalīḍhakhāditaprakāravācī tena cāśitādayaḥ sarva evākhilena vācyaḥ tatkāraṇabhūtāni tu dravyāṇi raktaśālyādīnyekadeśenoktāni ato vakṣyati annapānaikadeśo'yamuktaḥ iti | [ĀVDīp zu Ca, Sū., 27, 4.2 3]
annapāne ca vaktavye yaddravyaṃ prāya upayujyate tasya sāmānyaguṇamabhidhāya vargasaṃgraheṇa guṇamupadekṣyati | [ĀVDīp zu Ca, Sū., 27, 4.2 4.1]
udakābhidhānaṃ cāgre kṛtam udakasyānne pāne ca vyāpriyamāṇatvāt | [ĀVDīp zu Ca, Sū., 27, 4.2 5]
tad ityudāharaṇaṃ kiṃvā sa svabhāvo yasya sa tatsvabhāvaḥ tasmāt kledanasvabhāvād ityarthaḥ | [ĀVDīp zu Ca, Sū., 27, 4.2 6]
yadyapi udakamāśvāsakarāṇāṃ jalaṃ stambhanānām ityuktaṃ tathāpīhānuktakledanakarmābhidhānārthaṃ punarucyate | [ĀVDīp zu Ca, Sū., 27, 4.2 7]
iha jalalavaṇādīnāṃ yat karmocyate tatteṣāmitarakarmabhyaḥ pradhānaṃ jñeyam agryādhikāre tu tatkarmakartṛdravyāntarapraśastatā jñeyā | [ĀVDīp zu Ca, Sū., 27, 4.2 8]
kṣāraḥ pacantamagniṃ pācayati tena pācayatīti hetau ṇic | [ĀVDīp zu Ca, Sū., 27, 4.2 9]
snehayatītyādau tu tatkaroti tadācaṣṭe iti ṇic | [ĀVDīp zu Ca, Sū., 27, 4.2 10]
saṃdadhātīti viśliṣṭāni tvaṅmāṃsādīni saṃśleṣayati | [ĀVDīp zu Ca, Sū., 27, 4.2 11]
rasaḥ māṃsarasaḥ | [ĀVDīp zu Ca, Sū., 27, 4.2 12]
prīṇayatīti kṣīṇān puṣṇāti na tv atibṛhattvaṃ karoti tena māṃsakarmaṇā bṛṃhaṇena samaṃ naikyam | [ĀVDīp zu Ca, Sū., 27, 4.2 13]
jarjarīkarotīti ślathamāṃsādyupacayaṃ karoti yad uktaṃ hārīte surā jarjarīkarotyasṛṅmedobāhulyāt iti tathā hy atraivoktaṃ surā kṛśānāṃ puṣṭyartham iti | [ĀVDīp zu Ca, Sū., 27, 4.2 14]
avadhamayatīti vilikhatītyarthaḥ anekārthatvād dhātūnāṃ vacanaṃ hi lekhanaḥ śītarasikaḥ iti tathā hārīte 'pyuktaṃ sīdhur avadhamayati vāyvagniprabodhanāt iti | [ĀVDīp zu Ca, Sū., 27, 4.2 15]
ācinoti doṣān iti śeṣaḥ tantrāntaravacanaṃ hi vātapittakaphāṃstasmādācinoti ca phāṇitam iti | [ĀVDīp zu Ca, Sū., 27, 4.2 16]
piṇyākaḥ tilakalkaḥ nighaṇṭukāras tv āha piṇyāko haritaśigruḥ | [ĀVDīp zu Ca, Sū., 27, 4.2 17]
glapayati harṣakṣayaṃ karoti | [ĀVDīp zu Ca, Sū., 27, 4.2 18]
prabhūtāntarmalasya purīṣasya kartā prabhūtāntarmalaḥ yadyapi māṣo bahumalaḥ iti vakṣyati tathāpi māṣavikṛteḥ sūpasyeha guṇakathanaṃ tena na punaruktaṃ na cāvaśyaṃ prakṛtidharmo vikṛtimanugacchati yataḥ saktūnāṃ siddhapiṇḍikā gurvī eva bhavati tasmān māṣavikṛtāv api malavṛddhidarśanārtham etadabhidhānam | [ĀVDīp zu Ca, Sū., 27, 4.2 19]
kṣārasya pācanatvaṃ guṇo'bhihitaḥ iha tu dṛṣṭiśukraghnatvaṃ doṣa iti pṛthagucyate | [ĀVDīp zu Ca, Sū., 27, 4.2 20]
prāyaḥ pittalamiti viśeṣeṇānyebhyo lavaṇakaṭukebhyo'mlaṃ pittalam | [ĀVDīp zu Ca, Sū., 27, 4.2 21]
evamanyatrāpi prāyaḥśabdo viśeṣārtho vācyaḥ kiṃvā prāyaḥśabdo'mlena sambadhyate | [ĀVDīp zu Ca, Sū., 27, 4.2 22]
atra pittam ādāv amlajanyatayoktaṃ doṣaprādhānyasyāniyatatvāt uktaṃ hi na te pṛthak pittakaphānilebhya iti tathā samapittānilakaphā iti kiṃvā pittoṣmā vahniḥ sa cehānnapānapacane pradhānaṃ yaduktaṃ yadannaṃ dehadhātvojobalavarṇādipoṣakam | [ĀVDīp zu Ca, Sū., 27, 4.2 23]
tatrāgnir hetur āhārān nahy apakvād rasādayaḥ iti teneha vahnikāraṇapittajanakam evādāv ucyate yataśca pittajanakamagre vaktavyam ato rasapradhānamapi madhuro nādāv uktaḥ | [ĀVDīp zu Ca, Sū., 27, 4.2 24]
madhuna iti vicchedapāṭhena navānavasya madhunaḥ kaphākartṛtvaṃ darśayati | [ĀVDīp zu Ca, Sū., 27, 4.2 25]
iha ca ṣaḍrasasyaiva kathanametattrayeṇaiva anuktānāṃ lavaṇatiktakaṣāyāṇām api pākadvārā grahaṇāt yato lavaṇaḥ pākāt prāyo madhuraḥ tiktakaṣāyau kaṭukau pākato bhavataḥ | [ĀVDīp zu Ca, Sū., 27, 4.2 26]
prāyaḥ sarvaṃ tiktam ityādistu grantho hārītīyaḥ iha kenāpi pramādāl likhitaḥ | [ĀVDīp zu Ca, Sū., 27, 4.2 27]
{ĀVDīp zu Ca, Sū., 27, 7.2}
vargeṇa śūkadhānyādīnām āhāradravyāṇāṃ saṃgraho vargasaṃgrahaḥ | [ĀVDīp zu Ca, Sū., 27, 7.2 1]
rasavīryetyādau prabhāvo 'lpaviṣayatayā pṛthakpaṭhitaḥ | [ĀVDīp zu Ca, Sū., 27, 7.2 2]
rasādinirdeśaśca yathāyogyatayā jñeyaḥ tena na sarvadravye sarvarasādyabhidhānaṃ bhaviṣyati | [ĀVDīp zu Ca, Sū., 27, 7.2 3]
atra śūkadhānyam ādāv āhārapradhānatvāt śūkavanti dhānyāni śūkadhānyāni | [ĀVDīp zu Ca, Sū., 27, 7.2 4]
{ĀVDīp zu Ca, Sū., 27, 12.2}
iha ca dravyanāmāni nānādeśaprasiddhāni tena nāmajñāne sāmarthyaṃ tathābhūtaṃ nāstyevānyeṣām api ṭīkākṛtāṃ tena deśāntaribhyo nāma prāyaśo jñeyaṃ yattu pracarati gauḍe tal likhiṣyāmo 'nyadeśaprasiddhaṃ ca kiṃcit | [ĀVDīp zu Ca, Sū., 27, 12.2 1]
kalamo vedāgrahāreṣu svanāmaprasiddhaḥ | [ĀVDīp zu Ca, Sū., 27, 12.2 2]
śakunāhṛtaḥ śrāvastyāṃ vakranāmnā prasiddhaḥ | [ĀVDīp zu Ca, Sū., 27, 12.2 3]
raktaśāliḥ prasiddha eva | [ĀVDīp zu Ca, Sū., 27, 12.2 4]
mahāśālirmagadhe prasiddhaḥ | [ĀVDīp zu Ca, Sū., 27, 12.2 5]
atra ca śālirhaimantikaṃ dhānyaṃ ṣaṣṭikādayaśca graiṣmikāḥ vrīhayaḥ śāradā iti vyavasthā | [ĀVDīp zu Ca, Sū., 27, 12.2 6]
raktaśālyādīnāṃ madhurapākitve'pi baddhavarcastvaṃ prabhāvādeva | [ĀVDīp zu Ca, Sū., 27, 12.2 7]
mahāṃstasyānviti raktaśāleranu tena raktaśāliguṇā mahāśāler manāgalpāḥ evaṃ tasyānu kalama ityatrāpi vācyam | [ĀVDīp zu Ca, Sū., 27, 12.2 8]
tasyeti mahāśāleḥ | [ĀVDīp zu Ca, Sū., 27, 12.2 9]
tataḥ pare iti śakunāhṛtādayaḥ uttarottaramalpaguṇā ityarthaḥ | [ĀVDīp zu Ca, Sū., 27, 12.2 10]
guṇāguṇair iti śālīnāṃ raktaśālyādīnāṃ ye guṇās tṛṣṇāghnatvatrimalāpahatvādayaḥ teṣām aguṇais tadguṇaviparītair doṣair yavakādayo 'nukāraṃ kurvanti tataśca yavakās tṛṣṇātrimalādikarā iti | [ĀVDīp zu Ca, Sū., 27, 12.2 11]
guṇaśabdaśceha praśaṃsāyām | [ĀVDīp zu Ca, Sū., 27, 12.2 12]
{ĀVDīp zu Ca, Sū., 27, 15.2}
ṣaṣṭikaguṇe 'kārapraśleṣād agururiti boddhavyaṃ mātrāśitīye ṣaṣṭiko laghuḥ paṭhitaḥ | [ĀVDīp zu Ca, Sū., 27, 15.2 1]
tato'nu ceti gauraṣaṣṭikād alpāntaraguṇaḥ | [ĀVDīp zu Ca, Sū., 27, 15.2 2]
varakoddālakādayaḥ ṣaṣṭikaviśeṣāḥ kecit kudhānyāni varakādīni vadanti | [ĀVDīp zu Ca, Sū., 27, 15.2 3]
vrīhiriti śāradāśudhānyasya saṃjñā | [ĀVDīp zu Ca, Sū., 27, 15.2 4]
pāṭalo vrīhiviśeṣaḥ | [ĀVDīp zu Ca, Sū., 27, 15.2 5]
tantrāntare'pi paṭhyate tridoṣastveva pāṭalaḥ iti suśrute pāṭalaśabdenaitadvyatirikto dhānyaviśeṣo jñeyaḥ tena tadguṇakathanena neha virodhaḥ | [ĀVDīp zu Ca, Sū., 27, 15.2 6]
{ĀVDīp zu Ca, Sū., 27, 18.2}
koradūṣādayaḥ kudhānyaviśeṣāḥ | [ĀVDīp zu Ca, Sū., 27, 18.2 1]
koradūṣaḥ kodravaḥ koradūṣasya kevalasya śleṣmapittaghnatvaṃ tena yaduktaṃ raktapittanidāne yadā janturyavakoddālakakoradūṣaprāyāṇy annāni bhuṅkte ityādinā pittakartṛtvaṃ koradūṣasya tat tatraivoktaniṣpāvakāñjikādiyuktasya saṃyogamahimnā boddhavyam | [ĀVDīp zu Ca, Sū., 27, 18.2 2]
śyāmākādayo'pi tṛṇadhānyaviśeṣāḥ | [ĀVDīp zu Ca, Sū., 27, 18.2 3]
hastiśyāmākaḥ śyāmākabheda eva nīvāra uḍikā gavedhuko ghuluñcaḥ sa grāmyāraṇyabhedena dvividhaḥ | [ĀVDīp zu Ca, Sū., 27, 18.2 4]
praśāntikā uḍikaiva sthalajā raktaśūkā ambhaḥśyāmākā jalajā oḍikā loke ḍe ityucyate priyaṅguḥ kāṅganī iti prasiddhā | [ĀVDīp zu Ca, Sū., 27, 18.2 5]
mukundo vākasatṛṇa iti varukaḥ śaṇabījaṃ varakaḥ śyāmabījaṃ śibiras tīrabhuktau siddhaka ityucyate jūrṇāhvo jonāra iti khyātaḥ | [ĀVDīp zu Ca, Sū., 27, 18.2 6]
{ĀVDīp zu Ca, Sū., 27, 20.2}
yavasya gurorapi bahuvātatvaṃ rūkṣatvāt kiṃvā suśrute yavo laghuḥ paṭhitaḥ tenātrāpyagururiti mantavyaṃ balyaśca srotaḥśuddhikaratvāt prabhāvādvā | [ĀVDīp zu Ca, Sū., 27, 20.2 1]
asya ca śītamadhurakaṣāyatvenānuktamapi pittahantṛtvaṃ labhyata eva tena suśrute kaphapittahantā ityuktamupapannam | [ĀVDīp zu Ca, Sū., 27, 20.2 2]
{ĀVDīp zu Ca, Sū., 27, 22.2}
godhūmasya svāduśītasnigdhādiguṇopayogāc chleṣmakartṛtvaṃ bhavatyeva ata eva suśrute śleṣmakara ityuktam | [ĀVDīp zu Ca, Sū., 27, 22.2 1]
yattu vasante kaphapradhāne yavagodhūmabhojanaḥ ityuktaṃ tat purāṇagodhūmābhiprāyeṇa purāṇaśca godhūmaḥ kaphaṃ na karotītyuktam eva prāyaḥ śleṣmalaṃ madhuram ityādinā granthenātraivādhyāye | [ĀVDīp zu Ca, Sū., 27, 22.2 2]
nandīmukhī yavikā madhūlī godhūmabhedaḥ | [ĀVDīp zu Ca, Sū., 27, 22.2 3.1]
ityayamatra | [ĀVDīp zu Ca, Sū., 27, 22.2 3.2]
iti prakārārthaḥ | [ĀVDīp zu Ca, Sū., 27, 22.2 4]
samāpta iti vaktavye samāpyata iti yat karoti tena jñāpayati yat bahudravyatvān nāyaṃ samāpto gaṇaḥ kiṃtu yathā kathaṃcit prasiddhaguṇakathanena samāpyate | [ĀVDīp zu Ca, Sū., 27, 22.2 5]
evamanyatrāpi ṣaṣṭho vargaḥ samāpyata ityādau vyākhyeyam | [ĀVDīp zu Ca, Sū., 27, 22.2 6]
{ĀVDīp zu Ca, Sū., 27, 34.2}
dhānyatvena śamīdhānyavarge'bhidhātavye pradhānatvānmudgo nirucyate | [ĀVDīp zu Ca, Sū., 27, 34.2 1]
sūpyaṃ sūpayogyaṃ śamīdhānyaṃ tatrottamaḥ sūpyottamaḥ | [ĀVDīp zu Ca, Sū., 27, 34.2 2]
vṛṣya ityādimāṣaguṇe snigdhoṣṇamadhuratvādiguṇayogādeva vātaharatve labdhe punastadabhidhānaṃ viśeṣavātahantṛtvapratipādanārtham evamanyatrāpyevaṃjātīye vyākhyeyam | [ĀVDīp zu Ca, Sū., 27, 34.2 3]
puṃstvaṃ śukram | [ĀVDīp zu Ca, Sū., 27, 34.2 4]
śīghramiti vacanena śukrasrutikaratvalakṣaṇamapi vṛṣyatvaṃ māṣasya darśayati śukrasrutikaraṃ ca vṛṣyaśabdenocyata eva vacanaṃ hi śukrasrutikaraṃ kiṃcit kiṃcit śukravivardhanam | [ĀVDīp zu Ca, Sū., 27, 34.2 5]
srutivṛddhikaraṃ kiṃcittrividhaṃ vṛṣyamucyate iti tadevaṃ sampūrṇavṛṣyatvaṃ māṣe boddhavyam | [ĀVDīp zu Ca, Sū., 27, 34.2 6]
rājamāṣaguṇakathane tatsvāduriti māṣavatsvāduḥ kiṃvā rūkṣaścetyādi pāṭhāntaram | [ĀVDīp zu Ca, Sū., 27, 34.2 7]
uṣṇa ityādinā kulatthaguṇaḥ kulatthaśca śuklakṛṣṇacitralohitabhedena caturvidho bhavati tathā grāmyavanyabhedena ca dvividho'pi ata eva tantrāntare vanyaḥ kulatthastadvacca viśeṣān netraroganut ityuktam | [ĀVDīp zu Ca, Sū., 27, 34.2 8]
makuṣṭako moṭha iti khyātaḥ | [ĀVDīp zu Ca, Sū., 27, 34.2 9]
caṇakaḥ prasiddhaḥ | [ĀVDīp zu Ca, Sū., 27, 34.2 10]
khaṇḍikā tripuṭakalāyaḥ hareṇuḥ vartulakalāyaḥ | [ĀVDīp zu Ca, Sū., 27, 34.2 11]
kalāyo vātala iti tripuṭakalāyaḥ | [ĀVDīp zu Ca, Sū., 27, 34.2 12]
tilaguṇo yadyapi viśeṣeṇa noktaḥ tathāpi pradhāne kṛṣṇatile jñeyaḥ uktaṃ hi suśrute tileṣu sarveṣvasitaḥ pradhāno madhyaḥ sito hīnatarās tato'nye iti | [ĀVDīp zu Ca, Sū., 27, 34.2 13]
vividhāḥ śimbījātaya iti kṛṣṇapītaraktaśvetakuśimbībhedā ityarthaḥ | [ĀVDīp zu Ca, Sū., 27, 34.2 14.1]
śimbī rūkṣā ityādi kecit paṭhanti | [ĀVDīp zu Ca, Sū., 27, 34.2 14.2]
āḍhakī tuvarī vātaleti chedaḥ | [ĀVDīp zu Ca, Sū., 27, 34.2 15]
kaphavātanud avalgujaiḍagajayor bījasya guṇaḥ | [ĀVDīp zu Ca, Sū., 27, 34.2 16]
niṣpāvo vallaḥ | [ĀVDīp zu Ca, Sū., 27, 34.2 17]
kākāṇḍaḥ śūkaraśimbiḥ umā atasī ūrṇāṃpāṭhapakṣe tasyaivorṇā | [ĀVDīp zu Ca, Sū., 27, 34.2 18]
śamīdhānyavarga ityatra śamī śimbiḥ tadantargataṃ dhānyam | [ĀVDīp zu Ca, Sū., 27, 34.2 19]
{ĀVDīp zu Ca, Sū., 27, 37.1}
sūpyānantaraṃ māṃsasya vyañjanatvena prādhānyān māṃsavargābhidhānam | [ĀVDīp zu Ca, Sū., 27, 37.1 1]
kharaḥ gardabhaḥ aśvataraḥ vegasaraḥ sa cāśvāyāṃ kharājjātaḥ dvīpī citravyāghraḥ ṛkṣaḥ bhallūkaḥ | [ĀVDīp zu Ca, Sū., 27, 37.1 2]
vṛkaḥ kukkurānukārī paśuśatruḥ tarakṣuḥ vyāghrabhedaḥ taraccha iti khyātaḥ babhruḥ atilomaśaḥ kukkuraḥ parvatopakaṇṭhe bhavati kecid bṛhannakulam āhuḥ | [ĀVDīp zu Ca, Sū., 27, 37.1 3]
lopākaḥ svalpaśṛgālo mahālāṅgūlaḥ | [ĀVDīp zu Ca, Sū., 27, 37.1 4]
śyenaḥ pakṣī prasiddhaḥ | [ĀVDīp zu Ca, Sū., 27, 37.1 5]
vāntādaḥ kukkuraḥ | [ĀVDīp zu Ca, Sū., 27, 37.1 6]
cāṣaḥ kanakavāyasa iti khyātaḥ | [ĀVDīp zu Ca, Sū., 27, 37.1 7]
śaśaghnī pāñjiḥ iti khyātā | [ĀVDīp zu Ca, Sū., 27, 37.1 8]
bhāsaḥ bhasmavarṇaḥ pakṣī śikhāvān prasahavarge | [ĀVDīp zu Ca, Sū., 27, 37.1 9]
kuliṅgaḥ kālacaṭakaḥ | [ĀVDīp zu Ca, Sū., 27, 37.1 10]
{ĀVDīp zu Ca, Sū., 27, 38.2}
kākulīmṛgaḥ māluyāsarpa iti khyātaḥ tasya śveta ityādayaś catvāro bhedāḥ | [ĀVDīp zu Ca, Sū., 27, 38.2 1]
kūrcikā saṃkucaḥ | [ĀVDīp zu Ca, Sū., 27, 38.2 2]
cillaṭaḥ ciyāraḥ | [ĀVDīp zu Ca, Sū., 27, 38.2 3]
śallako mahāśakalī śalaka iti khyātaḥ gaṇḍakaḥ godhābhedaḥ | [ĀVDīp zu Ca, Sū., 27, 38.2 4]
kadalī kadalīhaṭṭa iti khyātaḥ | [ĀVDīp zu Ca, Sū., 27, 38.2 5]
śvāvit sejjaka iti khyātaḥ | [ĀVDīp zu Ca, Sū., 27, 38.2 6]
bhūmiśayā bileśayāḥ | [ĀVDīp zu Ca, Sū., 27, 38.2 7]
{ĀVDīp zu Ca, Sū., 27, 39.2}
sṛmaraḥ mahāśūkaraḥ | [ĀVDīp zu Ca, Sū., 27, 39.2 1]
camaraḥ keśamṛtyuḥ | [ĀVDīp zu Ca, Sū., 27, 39.2 2]
khaḍgaḥ gaṇḍakaḥ | [ĀVDīp zu Ca, Sū., 27, 39.2 3]
gavayaḥ gavākāraḥ | [ĀVDīp zu Ca, Sū., 27, 39.2 4]
nyaṅkuḥ nyaṅkuśo hariṇaḥ | [ĀVDīp zu Ca, Sū., 27, 39.2 5]
ruruḥ bahuśṛṅgo hariṇaḥ | [ĀVDīp zu Ca, Sū., 27, 39.2 6]
{ĀVDīp zu Ca, Sū., 27, 41.1}
śiśumāraḥ gotuṇḍanakraḥ | [ĀVDīp zu Ca, Sū., 27, 41.1 1]
timiṅgilaḥ sāmudro mahāmatsyaḥ | [ĀVDīp zu Ca, Sū., 27, 41.1 2]
śuktiḥ muktāprabhavo jantuḥ ūdraḥ jalabiḍālaḥ kumbhīraḥ ghaṭikāvān culukī śuśu iti khyātaḥ | [ĀVDīp zu Ca, Sū., 27, 41.1 3]
śiśumārādīnāṃ matsyagrahaṇena grahaṇe prāpte viśeṣavyavahārārthaṃ punarabhidhānam | [ĀVDīp zu Ca, Sū., 27, 41.1 4]
{ĀVDīp zu Ca, Sū., 27, 44.2}
haṃsaś caturvidho 'pi rājahaṃsādir grāhyaḥ | [ĀVDīp zu Ca, Sū., 27, 44.2 1]
krauñcaḥ koñca iti khyātaḥ | [ĀVDīp zu Ca, Sū., 27, 44.2 2]
bakaḥ pāṇḍurapakṣaḥ | [ĀVDīp zu Ca, Sū., 27, 44.2 3]
balākā śuklā | [ĀVDīp zu Ca, Sū., 27, 44.2 4]
kāraṇḍavaḥ kākavaktraḥ | [ĀVDīp zu Ca, Sū., 27, 44.2 5]
plavaḥ svanāmaprasiddhaḥ prasevagalaḥ | [ĀVDīp zu Ca, Sū., 27, 44.2 6]
śarāriḥ śarālī iti loke | [ĀVDīp zu Ca, Sū., 27, 44.2 7]
madguḥ pānīyakākaḥ | [ĀVDīp zu Ca, Sū., 27, 44.2 8]
kādambaḥ kalahaṃsaḥ | [ĀVDīp zu Ca, Sū., 27, 44.2 9]
kākatuṇḍakaḥ śvetakāraṇḍavaḥ | [ĀVDīp zu Ca, Sū., 27, 44.2 10]
utkrośaḥ kurala iti khyātaḥ | [ĀVDīp zu Ca, Sū., 27, 44.2 11]
puṇḍarīkākṣaḥ puṇḍaraḥ | [ĀVDīp zu Ca, Sū., 27, 44.2 12]
megharāvaḥ meghanādaḥ | [ĀVDīp zu Ca, Sū., 27, 44.2 13]
megharāvaścātaka ityanye tanna tasya vāricaratvābhāvāt | [ĀVDīp zu Ca, Sū., 27, 44.2 14]
ambukukkuṭī jalakukkuṭī | [ĀVDīp zu Ca, Sū., 27, 44.2 15]
ārā svanāmakhyātā | [ĀVDīp zu Ca, Sū., 27, 44.2 16]
nandīmukhī patrāṭī | [ĀVDīp zu Ca, Sū., 27, 44.2 17]
sārasaḥ prasiddhaḥ | [ĀVDīp zu Ca, Sū., 27, 44.2 18]
raktaśīrṣakaḥ sārasabhedo lohitaśirāḥ | [ĀVDīp zu Ca, Sū., 27, 44.2 19]
ambucāriṇa iti jale plavanta ityarthaḥ | [ĀVDīp zu Ca, Sū., 27, 44.2 20]
{ĀVDīp zu Ca, Sū., 27, 46.2}
pṛṣataḥ citrahariṇaḥ | [ĀVDīp zu Ca, Sū., 27, 46.2 1]
śarabhaḥ aṣṭāpada uṣṭrapramāṇo mahāśṛṅgaḥ pṛṣṭhagatacatuṣpādaḥ kāśmīre prasiddhaḥ | [ĀVDīp zu Ca, Sū., 27, 46.2 2]
rāmaḥ himālaye mahāmṛgaḥ | [ĀVDīp zu Ca, Sū., 27, 46.2 3]
śvadaṃṣṭraḥ caturdaṃṣṭraḥ kārttikapure prasiddhaḥ | [ĀVDīp zu Ca, Sū., 27, 46.2 4]
mṛgamātṛkā svalpā pṛthūdarā hariṇajātiḥ | [ĀVDīp zu Ca, Sū., 27, 46.2 5]
kuraṅgaḥ hariṇabhedaḥ | [ĀVDīp zu Ca, Sū., 27, 46.2 6]
gokarṇaḥ gomukhahariṇaviśeṣaḥ | [ĀVDīp zu Ca, Sū., 27, 46.2 7]
hariṇaḥ tāmravarṇaḥ eṇaḥ kṛṣṇasāraḥ | [ĀVDīp zu Ca, Sū., 27, 46.2 8]
ṛṣyaḥ nīlāṇḍo hariṇaḥ | [ĀVDīp zu Ca, Sū., 27, 46.2 9]
cāruṣkādayo'pi hariṇabhedā eva | [ĀVDīp zu Ca, Sū., 27, 46.2 10]
śaśastu suśrute bileśayeṣu paṭhitaḥ tadadūrāntarārtham | [ĀVDīp zu Ca, Sū., 27, 46.2 11]
{ĀVDīp zu Ca, Sū., 27, 49.2}
lāvaḥ prasiddhaḥ | [ĀVDīp zu Ca, Sū., 27, 49.2 1]
vartīraḥ kapiñjalabhedaḥ | [ĀVDīp zu Ca, Sū., 27, 49.2 2]
kapiñjalo gauratittiriḥ | [ĀVDīp zu Ca, Sū., 27, 49.2 3]
vārtīkaḥ caṭakabhedaḥ saṃghātacārī | [ĀVDīp zu Ca, Sū., 27, 49.2 4]
upacakraḥ cakorabhedaḥ | [ĀVDīp zu Ca, Sū., 27, 49.2 5]
kukkubhaḥ prasiddhaḥ raktavartmaka iti kukkubhaviśeṣaṇaṃ tena sthūlakukkubho gṛhyate | [ĀVDīp zu Ca, Sū., 27, 49.2 6]
vartakaḥ vaṭṭahī iti khyātaḥ | [ĀVDīp zu Ca, Sū., 27, 49.2 7]
vārtikā svalpapramāṇā jātyantarameva kecit tu vartakastriyaṃ vartikāṃ vadanti asyāśca grahaṇaṃ strīliṅgabhede'pi viśeṣalāghavapratiṣedhārtham anyathā strītvena vartikādvartikāyā lāghavaṃ syāt | [ĀVDīp zu Ca, Sū., 27, 49.2 8]
barhī mayūraḥ | [ĀVDīp zu Ca, Sū., 27, 49.2 9]
śārapadendrābhaḥ mallakaṅkaḥ | [ĀVDīp zu Ca, Sū., 27, 49.2 10]
gonardo ghoḍākaṅka iti khyātaḥ | [ĀVDīp zu Ca, Sū., 27, 49.2 11]
krakaraḥ prasiddhaḥ | [ĀVDīp zu Ca, Sū., 27, 49.2 12]
lāvādivartikādiviṣkiragaṇadvayakaraṇaṃ guṇabhedakathanārtham | [ĀVDīp zu Ca, Sū., 27, 49.2 13]
{ĀVDīp zu Ca, Sū., 27, 53.1}
śatapattraḥ kāṣṭhakukkuṭakaḥ | [ĀVDīp zu Ca, Sū., 27, 53.1 1]
bhṛṅgarājaḥ prasiddho bhramaravarṇaḥ koyaṣṭiḥ koḍā iti khyātaḥ | [ĀVDīp zu Ca, Sū., 27, 53.1 2]
jīvañjīvakaḥ viṣadarśanamṛtyuḥ | [ĀVDīp zu Ca, Sū., 27, 53.1 3]
atyūhaḥ ḍāhukaḥ dātyūha iti vā pāṭhaḥ sa ca prasiddhaḥ | [ĀVDīp zu Ca, Sū., 27, 53.1 4]
laṭṭā pheñcāko raktapucchādhobhāgaḥ laṭūṣako'pi tadbhedaḥ | [ĀVDīp zu Ca, Sū., 27, 53.1 5]
ḍiṇḍimānakaḥ ḍiṇḍimavad utkaṭadhvaniḥ | [ĀVDīp zu Ca, Sū., 27, 53.1 6]
kuliṅga iti vanacaṭakākāraḥ pītamastakaḥ vāe iti loke | [ĀVDīp zu Ca, Sū., 27, 53.1 7]
kalaviṅkaḥ grāmyacaṭakaḥ | [ĀVDīp zu Ca, Sū., 27, 53.1 8]
caṭakastu devakulacaṭakaḥ svalpapramāṇaḥ | [ĀVDīp zu Ca, Sū., 27, 53.1 9]
yānyatrānuktānyaprasiddhāni tāni tadvidbhyo deśāntarebhyaśca jñeyāni | [ĀVDīp zu Ca, Sū., 27, 53.1 10]
{ĀVDīp zu Ca, Sū., 27, 56.1}
prasahādisaṃjñāniruktyā lakṣaṇamāha | [ĀVDīp zu Ca, Sū., 27, 56.1 1]
prasahyeti haṭhāt | [ĀVDīp zu Ca, Sū., 27, 56.1 2]
ānūpānūpasaṃśrayāditi pūrvatrāsiddhavidher anityatvenānūpā ityatra yalopasya siddhatvenaiva saṃhitā jñeyā | [ĀVDīp zu Ca, Sū., 27, 56.1 3]
jalecaryāditi jalavāsinām eva haṃsādīnāṃ jale caraṇamātratvaṃ boddhavyam | [ĀVDīp zu Ca, Sū., 27, 56.1 4]
sthalajā ityukte gajādiṣvapi sthalajāteṣu prasaktiḥ syādityāha jāṅgalacāriṇa iti | [ĀVDīp zu Ca, Sū., 27, 56.1 5]
vikīryetyatra bhakṣayanti iti śeṣaḥ evaṃ pratudyetyatrāpi pratudyeti bahudhābhihatya | [ĀVDīp zu Ca, Sū., 27, 56.1 6]
{ĀVDīp zu Ca, Sū., 27, 61.1}
prasahā dvividhā māṃsādā vyāghraśyenādayaḥ tathā amāṃsādāśca gavādayaḥ tena māṃsādānāṃ viśeṣamāha prasahānām ityādi | [ĀVDīp zu Ca, Sū., 27, 61.1 1]
jīrṇatvenārśaḥprabhṛtīnāṃ cirānubandhaṃ darśayati | [ĀVDīp zu Ca, Sū., 27, 61.1 2]
pratudā ityatra tathā jāṅgalā ityatra cakāro luptanirdiṣṭaḥ | [ĀVDīp zu Ca, Sū., 27, 61.1 3]
kaphānuge iti chedaḥ | [ĀVDīp zu Ca, Sū., 27, 61.1 4]
{ĀVDīp zu Ca, Sū., 27, 63.1}
śarīradhātusāmānyāditi manuṣyamāṃsasamānatvāt | [ĀVDīp zu Ca, Sū., 27, 63.1 1]
etena śītagurusnigdhatvena yuktam apyājamāṃsaṃ śarīradhātusāmyāt kaphaṃ na karotītyuktaṃ bhavati | [ĀVDīp zu Ca, Sū., 27, 63.1 2]
āvikaṃ māṃsaṃ madhuraśītatvena pittaharamapi boddhavyam ata eva śaradvidhāv apyuktam urabhraśarabhān iti | [ĀVDīp zu Ca, Sū., 27, 63.1 3]
raktapittanidāne tu varāhamahiṣetyādinā dravyāntarasaṃyuktasyaivāvikamāṃsasya raktapittakartṛtvaṃ jñeyam | [ĀVDīp zu Ca, Sū., 27, 63.1 4]
yonāv iti prasahādyaṣṭavidhajātau | [ĀVDīp zu Ca, Sū., 27, 63.1 5]
miśragocaratvāditi kadācidanūpasevanāt kadācid dhanvasevanāt kadācid ubhayasevanād ajāvyor aniścitayonitvam ityarthaḥ | [ĀVDīp zu Ca, Sū., 27, 63.1 6]
atra aniścite iti yoniviśeṣaṇaṃ kiṃvā ajā ca avī ca ete aniścite | [ĀVDīp zu Ca, Sū., 27, 63.1 7]
nanu yadyevaṃ tadā tittirirapi dhanvānūpasevanānna viṣkiragaṇe paṭhanīyaḥ | [ĀVDīp zu Ca, Sū., 27, 63.1 8]
naivaṃ tittirijātiviśeṣasya dhanvānūpayor niyamena niṣevaṇād guṇaniyamaḥ pāryate kartum avyajayostu niyamo'yaṃ nāsti yataḥ kecidajāvī dhanvamātracare keciccānūpamātracare keciccobhayamātracare tena tayor niyamacarakṛto yonibhedaḥ kartuṃ na pāryate | [ĀVDīp zu Ca, Sū., 27, 63.1 9]
{ĀVDīp zu Ca, Sū., 27, 88.1}
keṣāṃciditi vakṣyamāṇamayūrādīnām | [ĀVDīp zu Ca, Sū., 27, 88.1 1]
guṇavaiśeṣyāditi viśiṣṭaguṇaśālitvāt | [ĀVDīp zu Ca, Sū., 27, 88.1 2]
mayūrasya gurutvasnigdhatvaṃ vartakādigaṇapaṭhitatvenaiva labdhaṃ sat punarucyate viśeṣārtham | [ĀVDīp zu Ca, Sū., 27, 88.1 3]
evamanyatrāpi gaṇoktaguṇakathanena labdhasya punaḥ kathane vyākhyeyam | [ĀVDīp zu Ca, Sū., 27, 88.1 4]
caraṇāyudhaḥ kukkuṭaḥ | [ĀVDīp zu Ca, Sū., 27, 88.1 5]
dhanvānūpaniṣevaṇāditi hetukathanena ya eva dhanvānūpaniṣevī tittiriḥ sa eva yathoktaguṇa iti jñeyam | [ĀVDīp zu Ca, Sū., 27, 88.1 6]
evamanye 'pi ye gavādayo dhanvānūpaniṣeviṇas te 'pi tittirisamānaguṇā bhavanti tittiristu viśeṣeṇeti tittiriḥ sākṣāduktaḥ | [ĀVDīp zu Ca, Sū., 27, 88.1 7]
kiṃvā tittirereva evaṃguṇatve dhanvānūpaniṣevaṇaṃ hetuḥ nānyatra gavāder anūpadeśāder iti jñeyam | [ĀVDīp zu Ca, Sū., 27, 88.1 8]
kapotā gṛhavāsina iti pārāvatāḥ | [ĀVDīp zu Ca, Sū., 27, 88.1 9]
caṭakā madhurā ityādi kecit paṭhantyeva ye tu na paṭhanti teṣāṃ mate caṭakasya pratudasāmānyaguṇalabdhaṃ vṛṣyatvaṃ tṛptiṃ caṭakamāṃsānāṃ gatvā yo 'nupibet payaḥ ityādivṛṣyaprayogādeva labhyate | [ĀVDīp zu Ca, Sū., 27, 88.1 10]
mayūrādīnāṃ tu bahavo guṇā gaṇoktaguṇādhikā iti pṛthak pāṭhaḥ kṛtaḥ | [ĀVDīp zu Ca, Sū., 27, 88.1 11]
māṃsaṃ bṛṃhaṇānām ityanenaivāgryādhikāravacanena māṃsasya bṛṃhaṇatve labdhe śarīrabṛṃhaṇe nānya ityādivacanaṃ prakaraṇaprāptatvena tathā tasyaivārthasya dārḍhyārthaṃ ca jñeyam | [ĀVDīp zu Ca, Sū., 27, 88.1 12]
{ĀVDīp zu Ca, Sū., 27, 98.1}
śākānāmapi vyañjanatvenānantaramupadeśaḥ | [ĀVDīp zu Ca, Sū., 27, 98.1 1]
śuṣā kāsamardaḥ | [ĀVDīp zu Ca, Sū., 27, 98.1 2]
śaṭī svanāmaprasiddhā | [ĀVDīp zu Ca, Sū., 27, 98.1 3]
vāstukaṃ ṭaṅkavāstukam | [ĀVDīp zu Ca, Sū., 27, 98.1 4]
nātyuṣṇaśītavīryeti noṣṇatvaṃ prakarṣaprāptamasyā nāpi śītatvam ityarthaḥ | [ĀVDīp zu Ca, Sū., 27, 98.1 5]
yattu suśrute tiktā kākamācī vātaṃ śamayati uṣṇavīryatvāt ityuktaṃ tadvīryavādimatena ata eva dravyaguṇe suśrute'pi nātyuṣṇaśītā ityevameva paṭhitam | [ĀVDīp zu Ca, Sū., 27, 98.1 6]
rājakṣavakaḥ dugdhikā | [ĀVDīp zu Ca, Sū., 27, 98.1 7]
kālaśākaṃ kāliyā iti khyātaṃ kālākhyam iti kālaśākam evocyate punaḥ anye tu kālāyam iti paṭhanti | [ĀVDīp zu Ca, Sū., 27, 98.1 8]
maṇḍūkaparṇī maṇimaṇīti khyātā | [ĀVDīp zu Ca, Sū., 27, 98.1 9]
kucelā akarṇaviddhikābhedaḥ | [ĀVDīp zu Ca, Sū., 27, 98.1 10]
vanatiktakaṃ pathyasundaram | [ĀVDīp zu Ca, Sū., 27, 98.1 11]
avalgujo vālgujī | [ĀVDīp zu Ca, Sū., 27, 98.1 12]
śakulādanī kaṭurohiṇī | [ĀVDīp zu Ca, Sū., 27, 98.1 13]
śārṅgeṣṭā kākatiktā | [ĀVDīp zu Ca, Sū., 27, 98.1 14]
kaṭhillakaḥ punarnavā | [ĀVDīp zu Ca, Sū., 27, 98.1 15]
nāḍī nāḍīcaḥ | [ĀVDīp zu Ca, Sū., 27, 98.1 16]
kalāyo vartulakalāyaḥ | [ĀVDīp zu Ca, Sū., 27, 98.1 17]
tilaparṇikā hulahulikā | [ĀVDīp zu Ca, Sū., 27, 98.1 18]
gojihvā dārvipattrikā | [ĀVDīp zu Ca, Sū., 27, 98.1 19]
kulakaḥ kāravellakaḥ kecit tu kulakaṃ paṭolabhedam āhuḥ | [ĀVDīp zu Ca, Sū., 27, 98.1 20]
karkaśaḥ svalpakarkoṭakaḥ | [ĀVDīp zu Ca, Sū., 27, 98.1 21]
{ĀVDīp zu Ca, Sū., 27, 113.2}
sūpyaśākāni māṣaparṇyādīni | [ĀVDīp zu Ca, Sū., 27, 113.2 1]
phañjī brāhmaṇayaṣṭikā | [ĀVDīp zu Ca, Sū., 27, 113.2 2]
cillī gauḍavāstukaḥ | [ĀVDīp zu Ca, Sū., 27, 113.2 3]
kutumbakaḥ droṇapuṣpikā | [ĀVDīp zu Ca, Sū., 27, 113.2 4]
ālukāni piṇḍālukādīni | [ĀVDīp zu Ca, Sū., 27, 113.2 5]
karbudāraḥ kāñcanaḥ | [ĀVDīp zu Ca, Sū., 27, 113.2 6]
suvarcalā sūryabhaktikā kecit phappukam āhuḥ | [ĀVDīp zu Ca, Sū., 27, 113.2 7]
pattūraḥ śāliñcaḥ | [ĀVDīp zu Ca, Sū., 27, 113.2 8]
cuccuparṇikā nāḍīcabhedaḥ | [ĀVDīp zu Ca, Sū., 27, 113.2 9]
kumārajīvaḥ jīvaśākam | [ĀVDīp zu Ca, Sū., 27, 113.2 10]
loṭṭākaḥ loṭṭāmāriṣaḥ | [ĀVDīp zu Ca, Sū., 27, 113.2 11]
nālikā gonāḍīcaḥ | [ĀVDīp zu Ca, Sū., 27, 113.2 12]
āsurī rājikā maṇḍako vā | [ĀVDīp zu Ca, Sū., 27, 113.2 13]
vṛkadhūmakaḥ bhūmiśirīṣaḥ | [ĀVDīp zu Ca, Sū., 27, 113.2 14]
lakṣmaṇā svanāmakhyātā | [ĀVDīp zu Ca, Sū., 27, 113.2 15]
nalinī padmamṛṇālaṃ nīlinīti pāṭhapakṣe buhnā | [ĀVDīp zu Ca, Sū., 27, 113.2 16]
yavaśākaṃ kṣetravāstukam | [ĀVDīp zu Ca, Sū., 27, 113.2 17]
kūṣmāṇḍaḥ sarpacchattram | [ĀVDīp zu Ca, Sū., 27, 113.2 18]
avalgujamiti avalgujabhedaḥ | [ĀVDīp zu Ca, Sū., 27, 113.2 19]
yātukaḥ śuklā śālaparṇī | [ĀVDīp zu Ca, Sū., 27, 113.2 20]
śālakalyāṇī śāliñcabhedaḥ | [ĀVDīp zu Ca, Sū., 27, 113.2 21]
triparṇī haṃsapādikā | [ĀVDīp zu Ca, Sū., 27, 113.2 22]
pīluparṇī moraṭakaḥ | [ĀVDīp zu Ca, Sū., 27, 113.2 23]
gaṇḍīraḥ śamaṭhaḥ | [ĀVDīp zu Ca, Sū., 27, 113.2 24]
bilvaparṇī bilvārjakam | [ĀVDīp zu Ca, Sū., 27, 113.2 25]
bhaṇḍī svanāmakhyātā | [ĀVDīp zu Ca, Sū., 27, 113.2 26]
parvaṇī parvaśākam | [ĀVDīp zu Ca, Sū., 27, 113.2 27]
parvapuṣpī kukkuṭī | [ĀVDīp zu Ca, Sū., 27, 113.2 28]
pañcāṅgulaḥ citrairaṇḍaḥ | [ĀVDīp zu Ca, Sū., 27, 113.2 29]
ervārukaṃ rājakarkaṭī | [ĀVDīp zu Ca, Sū., 27, 113.2 30]
kūṣmāṇḍakaṃ suśrute bālyādyāvasthābhedena paṭhitaṃ tad apyaviruddham eva yato bālamadhyayos tatra pittaharatvaṃ kaphakaratvaṃ coktaṃ tadapīha pittottare kaphottare saṃnipāte boddhavyam | [ĀVDīp zu Ca, Sū., 27, 113.2 31]
{ĀVDīp zu Ca, Sū., 27, 124.2}
kelūṭe hārītavacanaṃ kelūṭaṃ svādu viṭapaṃ tatkandaḥ svāduśītalaḥ iti | [ĀVDīp zu Ca, Sū., 27, 124.2 1]
kadambaṃ kadambikāṃ vadanti kecit tu svalpakadambakam āhuḥ | [ĀVDīp zu Ca, Sū., 27, 124.2 2]
nadīmāṣakaḥ udīmānaka iti khyātaḥ | [ĀVDīp zu Ca, Sū., 27, 124.2 3]
aindukaṃ nikṣāraḥ | [ĀVDīp zu Ca, Sū., 27, 124.2 4]
tālapralambaḥ tālāṅkuraḥ | [ĀVDīp zu Ca, Sū., 27, 124.2 5]
śasyaśabdeneha mastakamajjā gṛhyate | [ĀVDīp zu Ca, Sū., 27, 124.2 6]
taruṭaḥ kahlārakandaḥ | [ĀVDīp zu Ca, Sū., 27, 124.2 7]
krauñcādanaṃ dhiñculikā | [ĀVDīp zu Ca, Sū., 27, 124.2 8]
kaśerukaśabdena ciñcoḍakā rājakaśerukaśca gṛhyate | [ĀVDīp zu Ca, Sū., 27, 124.2 9]
aṅkāloḍyaṃ hrasvotpalakandaḥ | [ĀVDīp zu Ca, Sū., 27, 124.2 10]
muñjātaka auttarāpathikakandaḥ | [ĀVDīp zu Ca, Sū., 27, 124.2 11]
amlikā svalpaviṭapā prāyaḥ kāmarūpādau bhavati | [ĀVDīp zu Ca, Sū., 27, 124.2 12]
sarpacchattraṃ sarpaphaṇākāraṃ chattrakam | [ĀVDīp zu Ca, Sū., 27, 124.2 13]
anyāś chattrajātayaḥ karīṣapalālādijā bahulā jñeyāḥ | [ĀVDīp zu Ca, Sū., 27, 124.2 14]
pattrakandaphalāśraya iti prādhānyena tena puṣpādyāśrayatvam api śākavargasya jñeyam | [ĀVDīp zu Ca, Sū., 27, 124.2 15]
{ĀVDīp zu Ca, Sū., 27, 165.2}
phalānāmapi keṣāṃcicchākavad upayogāt phalavargam āha | [ĀVDīp zu Ca, Sū., 27, 165.2 1]
mṛdvīkāgre 'bhidhīyate śreṣṭhaguṇatvāt | [ĀVDīp zu Ca, Sū., 27, 165.2 2]
phalgu audumbaram | [ĀVDīp zu Ca, Sū., 27, 165.2 3]
madhūkaśabdena samānaguṇatvāt phalaṃ kusumaṃ ca jñeyam | [ĀVDīp zu Ca, Sū., 27, 165.2 4]
parūṣakaṃ ceha madhuraparūṣakaṃ jñeyam | [ĀVDīp zu Ca, Sū., 27, 165.2 5]
āmrātam āmaḍā iti khyātamāmraphalasadṛśam iti candrikā etacca dvividhaṃ madhuramamlaṃ ca atra madhurasyaiva guṇaḥ amlasya vakṣyamāṇatvāt | [ĀVDīp zu Ca, Sū., 27, 165.2 6]
tālaśasyānīti tālaphalāni yathā harītakīnāṃ śasyāni ityatra phalameva śasyam ucyate | [ĀVDīp zu Ca, Sū., 27, 165.2 7]
siddhāni pakvāni tena pakvatālasya grahaṇam | [ĀVDīp zu Ca, Sū., 27, 165.2 8]
bhavyaṃ karmaraṅgaphalaṃ kecit tvaksaṃhitamātraphalaṃ vadanti | [ĀVDīp zu Ca, Sū., 27, 165.2 9]
ārukaṃ kārttikeyapure prasiddham | [ĀVDīp zu Ca, Sū., 27, 165.2 10]
karkandhūḥ śṛgālabadarī karkandhūnikucayor vicchidya pāṭhena nityaṃ pittaśleṣmakartṛtvaṃ tayor darśayati | [ĀVDīp zu Ca, Sū., 27, 165.2 11]
parūṣakādīnāṃ tu madhurāmlabhedena dvirūpāṇāṃ ya eva parūṣakādayo 'mlāsta eva pittaśleṣmakarā iti | [ĀVDīp zu Ca, Sū., 27, 165.2 12]
pārāvataḥ kāmarūpaprasiddhaḥ | [ĀVDīp zu Ca, Sū., 27, 165.2 13]
atra yo madhuraḥ sa śītaḥ yaścāmlaḥ sa uṣṇa iti jñeyam | [ĀVDīp zu Ca, Sū., 27, 165.2 14]
evaṃ rasanirdeśenaiva vīrye labdhe'pi punarvīryākhyānamamlasyāmalakasya śītatādarśanād boddhavyam | [ĀVDīp zu Ca, Sū., 27, 165.2 15]
ṭaṅkaṃ kāśmīraprasiddham | [ĀVDīp zu Ca, Sū., 27, 165.2 16]
siddham iti kālavaśāt pakvam | [ĀVDīp zu Ca, Sū., 27, 165.2 17]
kapitthabilvāmrāṇām avasthābhedena guṇakathanaṃ sarvāvasthāsu teṣāmupayojyatvāt | [ĀVDīp zu Ca, Sū., 27, 165.2 18]
badaraṃ madhyapramāṇaṃ taddhi madhurameva bhavati | [ĀVDīp zu Ca, Sū., 27, 165.2 19]
gāṅgerukaṃ nāgabalāphalam | [ĀVDīp zu Ca, Sū., 27, 165.2 20]
karīro marujo drumaḥ | [ĀVDīp zu Ca, Sū., 27, 165.2 21]
todanaṃ dhanvanabhedaḥ | [ĀVDīp zu Ca, Sū., 27, 165.2 22]
rājādanaṃ kṣīrī | [ĀVDīp zu Ca, Sū., 27, 165.2 23]
avadaṃśakṣamamiti lavalīphalaṃ prāśya dravyāntare rucir bhavati | [ĀVDīp zu Ca, Sū., 27, 165.2 24]
nīpaṃ kadambakam | [ĀVDīp zu Ca, Sū., 27, 165.2 25]
śatāhvakaphalaṃ seha iti khyātam | [ĀVDīp zu Ca, Sū., 27, 165.2 26]
pīlu auttarāpathikam | [ĀVDīp zu Ca, Sū., 27, 165.2 27]
tṛṇaśūnyaṃ ketakīphalam | [ĀVDīp zu Ca, Sū., 27, 165.2 28]
prācīnāmalakaṃ pānīyāmalakam | [ĀVDīp zu Ca, Sū., 27, 165.2 29]
tindukaṃ kenduḥ | [ĀVDīp zu Ca, Sū., 27, 165.2 30]
dāḍimaguṇe kaphapittāvirodhīti amladāḍimaṃ pittāvirodhi madhuraṃ tu kaphāvirodhi evaṃ ca tridoṣaharatvamasyopapannaṃ yad uktaṃ suśrute dvividhaṃ tattu vijñeyaṃ madhuraṃ cāmlameva ca | [ĀVDīp zu Ca, Sū., 27, 165.2 31]
tridoṣaghnaṃ tu madhuramamlaṃ vātakaphāpaham iti | [ĀVDīp zu Ca, Sū., 27, 165.2 32]
vṛkṣāmlaṃ mahārdrakam | [ĀVDīp zu Ca, Sū., 27, 165.2 33]
amlikā tintiḍī | [ĀVDīp zu Ca, Sū., 27, 165.2 34]
śeṣamiti tvaṅmāṃsam ato'nyatheti guru kiṃvā śūle 'rucāv ityādyuktakesaraguṇaviparītam | [ĀVDīp zu Ca, Sū., 27, 165.2 35]
vātāmādaya auttarāpathikāḥ | [ĀVDīp zu Ca, Sū., 27, 165.2 36]
priyālo'yaṃ magadhaprasiddhaḥ | [ĀVDīp zu Ca, Sū., 27, 165.2 37]
dantaśaṭhaḥ jambīraḥ kecid amloṭaṃ vadanti | [ĀVDīp zu Ca, Sū., 27, 165.2 38]
ihāmrātakamamlaṃ grāhyaṃ pūrvaṃ tu madhuramāmrātakam uktam | [ĀVDīp zu Ca, Sū., 27, 165.2 39]
karamardaṃ dvividhaṃ grāmajaṃ vanajaṃ ca | [ĀVDīp zu Ca, Sū., 27, 165.2 40]
airāvatam amlātakaṃ kiṃvā nāgaraṅgam | [ĀVDīp zu Ca, Sū., 27, 165.2 41]
vārtākaṃ dakṣiṇāpathe phalavat khādyate yad goṣṭhavārtākasaṃjñakaṃ tasyeha guṇaḥ kiṃvā phalavadasiddhasyaiva vārtākasyopayojyasyāyaṃ guṇaḥ | [ĀVDīp zu Ca, Sū., 27, 165.2 42]
ākṣikī latā tasyāḥ phalam ākṣikam | [ĀVDīp zu Ca, Sū., 27, 165.2 43]
anupāki anuyā iti khyātā | [ĀVDīp zu Ca, Sū., 27, 165.2 44]
agnisamam iti sphoṭādijanakatvāt | [ĀVDīp zu Ca, Sū., 27, 165.2 45]
{ĀVDīp zu Ca, Sū., 27, 177.2}
haritānām apyārdrakādīnāṃ phalavadagnipākam antareṇa bhojanasya prāk paścāccopayogāt phalam anu haritakathanaṃ phalebhyastu paścādabhidhānaṃ haritasya tṛptyanādhāyakatvāt | [ĀVDīp zu Ca, Sū., 27, 177.2 1]
ārdrakamiti viśeṣaṇaṃ śuṇṭhīvyāvṛttyarthaṃ śuṇṭhīguṇaścāhārasaṃyogivarge bhaviṣyati | [ĀVDīp zu Ca, Sū., 27, 177.2 2]
jambīraḥ parṇāsabhedaḥ jambīraphalaṃ sugandhi | [ĀVDīp zu Ca, Sū., 27, 177.2 3]
bālaṃ doṣaharamiti taruṇāvasthāyāmavyaktarasāyāṃ tridoṣaharam | [ĀVDīp zu Ca, Sū., 27, 177.2 4]
tantrāntaravacanaṃ hi yāvaddhi cāvyaktarasānvitāni navaprarūḍhāni ca mūlakāni bhavanti tāvallaghudīpanāni pittānilaśleṣmaharāṇi caiva | [ĀVDīp zu Ca, Sū., 27, 177.2 5]
vṛddhaṃ tridoṣamiti tadevapravṛddham enāmeva mūlakāvasthām abhipretya coktaṃ mūlakaṃ kandānāmapathyatve prakṛṣṭatamam iti mārutāpahaṃ snigdhasiddhamiti sāmānyena bālaṃ vṛddhaṃ ca | [ĀVDīp zu Ca, Sū., 27, 177.2 6]
śuṣkāṇi kaphavātaghnānyetāni iti vakṣyamāṇagranthenaiva śuṣkakasya kaphavātahantṛtve labdhe punarvacanaṃ prakarṣaprāptyartham | [ĀVDīp zu Ca, Sū., 27, 177.2 7]
pūtigandhaheti śarīrasya tathā vyañjanārthaṃ māṃsasya ca pūtigandhatāṃ hanti | [ĀVDīp zu Ca, Sū., 27, 177.2 8]
arjakaḥ śvetaparṇāsaḥ | [ĀVDīp zu Ca, Sū., 27, 177.2 9]
śigruḥ viṭapaśobhāñjanaḥ śāleyaś cāṇakyamūlaṃ marau prasiddhaṃ kiṃvā śāleyam iti misteyaṃ pāṭakaprasiddhaṃ vacanaṃ hi cāṇakyamūlamisteye śāleyābhikhyayā jaguḥ iti mṛṣṭakaṃ rājikā | [ĀVDīp zu Ca, Sū., 27, 177.2 10]
gaṇḍīro dvividho raktaḥ śuklaśca tatra yo raktaḥ sa hi kaṭutvena haritavarge paṭhyate yastu śuklo jalajaḥ sa śākavarge paṭhita iti naikasya vargadvaye pāṭhaḥ | [ĀVDīp zu Ca, Sū., 27, 177.2 11]
jalapippalī jale pippalyākārā bhavati | [ĀVDīp zu Ca, Sū., 27, 177.2 12]
śṛṅgaverī gojihvikā kiṃvā ārdrakākṛtiḥ śṛṅgaverī yaduktaṃ śṛṅgaveravad ākṛtyā śṛṅgaverīti bhāṣitā | [ĀVDīp zu Ca, Sū., 27, 177.2 13]
kustumburusamākṛtyā tumburūṇi vadanti ca iti | [ĀVDīp zu Ca, Sū., 27, 177.2 14]
bhūstṛṇo gandhatṛṇaḥ | [ĀVDīp zu Ca, Sū., 27, 177.2 15]
kharāhvā kṛṣṇajīrakam | [ĀVDīp zu Ca, Sū., 27, 177.2 16]
ajagandhā vanayavānī | [ĀVDīp zu Ca, Sū., 27, 177.2 17]
sumukhaḥ parṇāsabhedaḥ | [ĀVDīp zu Ca, Sū., 27, 177.2 18]
ayaṃ ca dhānyakādīnām ārdrāṇāṃ guṇaḥ śuṣkāṇāṃ tv āhārayogigaṇe kāravī kuñcikā ityādinā guṇaṃ nirdekṣyati | [ĀVDīp zu Ca, Sū., 27, 177.2 19]
gṛñjanakaḥ svalpanālapattraḥ palāṇḍur eva | [ĀVDīp zu Ca, Sū., 27, 177.2 20]
etānīti haritavargoktāni | [ĀVDīp zu Ca, Sū., 27, 177.2 21]
śuṣkāṇītyādinā yadyapi śuṣkāṇām api śuṇṭhīprabhṛtīnāṃ guṇa ukto bhavati tathāpi viśeṣaguṇāntarakathanārthaṃ punastadabhidhānam āhārasaṃyogivarge bhaviṣyatīti na paunaruktyam | [ĀVDīp zu Ca, Sū., 27, 177.2 22]
{ĀVDīp zu Ca, Sū., 28, 2}
pūrvādhyāye annaṃ prāṇāḥ ityuktaṃ tadyena prakāreṇānnaṃ prāṇahetur bhavati tadabhidhānārthaṃ vividhāśitapītīyo 'bhidhīyate | [ĀVDīp zu Ca, Sū., 28, 2 1]
iyam apyarthaparā saṃjñā | [ĀVDīp zu Ca, Sū., 28, 2 2]
{ĀVDīp zu Ca, Sū., 28, 3.2}
vividhamityādi | [ĀVDīp zu Ca, Sū., 28, 3.2 1]
vividhamiti anenāśitādīnāmavāntarabhedaṃ darśayati aśitādiṣu yo yaḥ prāya upayujyate sa pūrvam uktaḥ | [ĀVDīp zu Ca, Sū., 28, 3.2 2]
jantor hitam iti vacanam ahitasyāśitāder balavarṇādikartṛtvābhāvāt | [ĀVDīp zu Ca, Sū., 28, 3.2 3]
antaragninā jāṭhareṇa vahninā saṃdhukṣitaṃ balaṃ yasya tenāntaragnisaṃdhukṣitabalena | [ĀVDīp zu Ca, Sū., 28, 3.2 4]
yathāsvenoṣmaṇeti pṛthivyādirūpāśitādeyasya ya ūṣmā pārthivāgnyādirūpastena vacanaṃ hi bhaumāpyāgneyavāyavyāḥ pañcoṣmāṇaḥ sanābhasāḥ | [ĀVDīp zu Ca, Sū., 28, 3.2 5]
pañcāhāraguṇān svān svān pārthivādīn pacanti hi iti | [ĀVDīp zu Ca, Sū., 28, 3.2 6]
samyagvipacyamānam iti aśitādi | [ĀVDīp zu Ca, Sū., 28, 3.2 7]
kiṃvā yathāsvenoṣmaṇeti yasya rudhirāder ya ūṣmā dhātvagnirūpastena samyagvipacyamānamaśitādi rasatām āpannaṃ yadā raktādidhātūn pratipadyate tadā raktādyūṣmaṇaiva pacyate evaṃ vipacyamānamaśitādi śarīramupacayādinā yojayatyūrjayati vardhayatīti yojanā | [ĀVDīp zu Ca, Sū., 28, 3.2 8]
kiṃviśiṣṭaṃ śarīram ityāha kālavad ityādi | [ĀVDīp zu Ca, Sū., 28, 3.2 9]
yathā kālo nityagatvenānavasthitaḥ tathānavasthitaḥ aviśrāntaḥ sarvadhātūnāṃ pāko yasmin śarīre tattathā etena sarvadā svāgnipākakṣīyamāṇadhātoḥ śarīrasyāśitādinopacayādiyojanam upapannamiti darśayati yadi hi pākakṣīyamāṇaṃ śarīraṃ na syāttadā svataḥ siddhe upacayādau kimaśitādi kuryād iti bhāvaḥ | [ĀVDīp zu Ca, Sū., 28, 3.2 10]
kiṃvā kālavadityaśitādiviśeṣaṇaṃ tena yathoktakālakṛtam aśitādītyarthaḥ akālabhojanasyopacayādyakārakatvāt | [ĀVDīp zu Ca, Sū., 28, 3.2 11]
tathā anavasthitasarvadhātupākamityetadapi aśitādiviśeṣaṇaṃ tena anavasthitaḥ sarvadhātuṣu pāko yasyāśitādestattathā etena kvacidapi dhātau sthagitasyāśitāde rasarūpasya pākavigamanān nopacayādir bhavatīti darśayati | [ĀVDīp zu Ca, Sū., 28, 3.2 12]
etacca vyākhyānaṃ nātisundaram asyārthasya anupahatetyādiśarīraviśeṣaṇenaiva labdhatvāt punaḥ śarīraviśeṣaṇam anupapannam | [ĀVDīp zu Ca, Sū., 28, 3.2 13]
anupahatetyādi anupahatāni sarvadhātūnām ūṣmamārutasrotāṃsi yasya tattathā yadā hi eko 'pi dhātupācako'gnirupahataḥ māruto vā dhātupoṣakarasavāhī vyānarūpaḥ kvacid upahato bhavati tathā sroto vā dhātupoṣakarasavaham upahataṃ syāt tadā aśitādikaṃ dhātūnām avardhakatvānnopacayādikārakam iti bhāvaḥ | [ĀVDīp zu Ca, Sū., 28, 3.2 14]
kevalamiti kṛtsnaṃ śarīraṃ kiṃvā kevalamiti adharmarahitam adharmayukte hi śarīre viphalamaśitādi bhavatīti | [ĀVDīp zu Ca, Sū., 28, 3.2 15]
nanu śarīradhātūnāṃ prakṛtisthitānāṃ svata evopacayādyasti tat kimaśitādinā kriyata ityāha dhātavo hītyādi | [ĀVDīp zu Ca, Sū., 28, 3.2 16]
dhāturāhāro yeṣāṃ te dhātvāhārāḥ dhātavo rasādayo nityaṃ kṣīyamāṇā aśitādijanitadhātvāhārā eva santaḥ paraṃ svāsthyamanuvartante nānyathetyarthaḥ | [ĀVDīp zu Ca, Sū., 28, 3.2 17]
{ĀVDīp zu Ca, Sū., 28, 4.7}
yo 'sau dhātūnāmāhārastamāha tatretyādi | [ĀVDīp zu Ca, Sū., 28, 4.7 1]
tatreti aśitādau | [ĀVDīp zu Ca, Sū., 28, 4.7 2]
rasaḥ kiṭṭaṃ cābhinivartata ityanvayaḥ | [ĀVDīp zu Ca, Sū., 28, 4.7 3]
āhāraprasāda ityākhyā yasya sa tathā prasādaḥ sāraḥ | [ĀVDīp zu Ca, Sū., 28, 4.7 4]
kiṭṭam asārabhāgaḥ | [ĀVDīp zu Ca, Sū., 28, 4.7 5]
kiṭṭād iti kiṭṭāṃśāt tena annādyaḥ kiṭṭāṃśas tato mūtrapurīṣe bhavato vāyuśca rasāt pacyamānānmalaḥ kaphaḥ evamādi grahaṇyadhyāye vakṣyamāṇam anusartavyaṃ vakṣyati hi | [ĀVDīp zu Ca, Sū., 28, 4.7 6.1]
kiṭṭamannasya viṇmūtraṃ rasasya tu kapho 'sṛjaḥ | [ĀVDīp zu Ca, Sū., 28, 4.7 6.2]
pittaṃ māṃsasya svamalo malaḥ svedastu medasaḥ | [ĀVDīp zu Ca, Sū., 28, 4.7 6.3]
syāt kiṭṭaṃ keśalomāsthno majjñaḥ sneho'kṣiviṭ tvacām | [ĀVDīp zu Ca, Sū., 28, 4.7 7.1]
iti | [ĀVDīp zu Ca, Sū., 28, 4.7 7.2]
ādigrahaṇād akṣisnehādi grāhyam | [ĀVDīp zu Ca, Sū., 28, 4.7 8]
yadyapi ca vāto'naśanād apyupalabhyate tathāpi rūkṣakiṭṭādibhojanamalāṃśād apyutpadyata eveti kiṭṭādvātotpattiryuktaiva na cāyaṃ niyamo yanmalādevotpadyata iti vyāyāmādavagāhāderapi ca vātādisadbhāvāt | [ĀVDīp zu Ca, Sū., 28, 4.7 9]
prajananaṃ liṅgam | [ĀVDīp zu Ca, Sū., 28, 4.7 10]
rasapoṣyam āha puṣyanti tv ityādi | [ĀVDīp zu Ca, Sū., 28, 4.7 11]
pañcendriyadravyāṇīti pṛthivyādīni ghrāṇādīnīndriyakāraṇāni | [ĀVDīp zu Ca, Sū., 28, 4.7 12]
dhātuprasādasaṃjñakāṇīti atyarthaśuddhenaiva dhātuprasādenendriyāṇyārabhyanta iti darśayati | [ĀVDīp zu Ca, Sū., 28, 4.7 13]
śarīraṃ badhnātīti śarīrabandhaḥ snāyusirādibhiḥ | [ĀVDīp zu Ca, Sū., 28, 4.7 14]
ādigrahaṇād ārtavastanyādigrahaṇam | [ĀVDīp zu Ca, Sū., 28, 4.7 15]
atrāhārarasād raktādipoṣaṇe kecid bruvate yat raso raktarūpatayā pariṇamati raktaṃ ca māṃsarūpatayā evaṃ māṃsādayo 'pyuttarottaradhāturūpatayā pariṇamanti | [ĀVDīp zu Ca, Sū., 28, 4.7 16]
atrāpi ca pakṣe kecid bruvate kṣīrād yathā sarvātmanā dadhi bhavati tathā kṛtsno raso raktaṃ bhavati evaṃ raktādayo'pi māṃsādirūpā bhavanti | [ĀVDīp zu Ca, Sū., 28, 4.7 17]
anye tv āhuḥ kedārīkulyānyāyena rasasya dhātupoṣaṇaṃ tatrānnādutpanno raso dhāturūpaṃ rasamadhigamya kiyatāpyaṃśena taṃ rasaṃ vardhayati aparaśca rasarāśistatra gataḥ san śoṇitagandhavarṇayuktatvācchoṇitam iva bhūtvā kiyatāpi śoṇitasamānenāṃśena dhāturūpaṃ śoṇitaṃ puṣṇāti śeṣaśca bhāgo māṃsaṃ yāti tatrāpi śoṇitavadvyavasthā tathā medaḥprabhṛtiṣvapīti | [ĀVDīp zu Ca, Sū., 28, 4.7 18]
ata eva ca mukhyārtho 'yaṃ grantho bhavati yathā | [ĀVDīp zu Ca, Sū., 28, 4.7 19.1]
rasād raktaṃ tato māṃsaṃ māṃsānmedastato'sthi ca | [ĀVDīp zu Ca, Sū., 28, 4.7 19.2]
asthno majjā tataḥ śukraṃ śukrādgarbhaḥ prasādajaḥ | [ĀVDīp zu Ca, Sū., 28, 4.7 19.3]
iti tathā hārīte'pyuktaṃ rasaḥ saptāhādarvāk parivartamānaḥ śvetakapotaharitahāridrapadmakiṃśukālaktakarasaprakhyaś cāyaṃ yathākramaṃ divasaparivartād varṇaparivartam āpadyamānaḥ pittoṣmoparāgācchoṇitatvam āpadyate iti tathā suśrute 'pyuktaṃ sa khalvāpyo rasa ekaikasmin dhātau trīṇi trīṇi kalāsahasrāṇi pañcadaśa ca kalā avatiṣṭhate evaṃ māsena rasaḥ śukrībhavati iti | [ĀVDīp zu Ca, Sū., 28, 4.7 20]
anye tv āhuḥ khalekapotanyāyenāyam annarasaḥ pṛthak pṛthag dhātumārge gataḥ san rasādīn poṣayati na tv asya dhātupoṣako rasabhāgo dhātvantareṇa samaṃ sambandham apyanubhavati rasādipoṣakāni srotāṃsyuttarottaraṃ sūkṣmamukhāni dīrghāṇi ca tenaiva rasapoṣakarasabhāgo rasamārgacāritvād rasaṃ poṣayati evaṃ rasapoṣaṇakālād uttarakālaṃ raktapoṣako rasabhāgo raktaṃ poṣayati tathā śoṇitapoṣaṇakālād uttarakālaṃ māṃsapoṣako rasabhāgo māṃsaṃ poṣayati vidūrasūkṣmamārgacāritvāt evaṃ medaḥprabhṛtipoṣaṇe'pi jñeyam | [ĀVDīp zu Ca, Sū., 28, 4.7 21]
tena rasād raktaṃ tato māṃsam ityāder ayam artho yatra rasapuṣṭikālād uttarakālaṃ raktaṃ jāyate tathā raktapuṣṭikālād uttarakālaṃ māṃsaṃ prajāyate ityādi | [ĀVDīp zu Ca, Sū., 28, 4.7 22]
evaṃ suśrutaharītavacane api vyākhyeye | [ĀVDīp zu Ca, Sū., 28, 4.7 23]
yacca raktaṃ vibaddhamārgatvān māṃsādīnna prapadyate iti rājayakṣmaṇi vakṣyati taddhṛdayacāriśoṇitābhiprāyeṇa na tu poṣakaśoṇitābhiprāyeṇa | [ĀVDīp zu Ca, Sū., 28, 4.7 24]
kiṃca pariṇāmapakṣe vṛṣyaprayogasya raktādirūpatāpattikrameṇāticireṇa śukraṃ bhavatīti kṣīrādayaśca sadya eva vṛṣyā dṛśyante khalekapotapakṣe tu vṛṣyotpanno rasaḥ prabhāvācchīghrameva śukreṇa sambaddhaḥ san tatpuṣṭiṃ karotīti yuktaṃ tathā rasaduṣṭau satyāṃ pariṇāmapakṣe tajjanmanāṃ śoṇitādīnāṃ sarveṣāmeva duṣṭiḥ syāt duṣṭakāraṇajātatvāt | [ĀVDīp zu Ca, Sū., 28, 4.7 25]
khalekapotapakṣe tu yaddhātupoṣako rasabhāgo duṣṭaḥ sa eva duṣyati na sarve taditareṣāmaduṣṭakāraṇatvāt tathā medovṛddhau satyāṃ bhūrikāraṇatvenāsthnāpi bhūyasā bhavitavyaṃ dṛśyate ca bhūrimedasa itaradhātuparikṣayaḥ vacanaṃ ca medasvino meda evopacīyate na tathetare dhātavaḥ iti evamādi pariṇāmavāde dūṣaṇam | [ĀVDīp zu Ca, Sū., 28, 4.7 26]
eṣu ca pakṣeṣu sarvātmapariṇāmavādo viruddha eva yena sarvātmapariṇāme tricaturopavāsenaiva nīrasatvāccharīrasya maraṇaṃ syāt māsopavāse kevalaṃ śukramayaṃ śarīraṃ syāt | [ĀVDīp zu Ca, Sū., 28, 4.7 27]
kedārīkulyānyāyas tu tulyabala eva khalekapotanyāyena yato yad uktaṃ vṛṣyaprabhāvaṃ prati tat kedārīkulyāpakṣe'pi prabhāvādeva śīghraṃ raktādidhātūnabhigamya śukraṃ janayiṣyati vṛṣyaṃ yathā khalekapotapakṣe'pi prabhavāditi | [ĀVDīp zu Ca, Sū., 28, 4.7 28]
yattu rasaduṣṭau śoṇitadūṣaṇaṃ tanna bhavati dhātubhūtaśoṇitāṃśapoṣakasya rasabhāgasyāduṣṭatvāt iti samānaṃ pūrveṇa | [ĀVDīp zu Ca, Sū., 28, 4.7 29.1]
atrāpi hi pakṣe na sarvo raso dhāturūpaśoṇitatām āpadyate kiṃ tarhi kaścideva śoṇitasamāno bhāgaḥ śeṣastu śoṇitasthānagatatvena kiṃcicchoṇitasamānavarṇāditvācca śoṇitam ucyate anena nyāyena medovṛddhau satyāmasthivṛddhir api nirastā yato na medasā asthi poṣyate api tarhi medaḥsthānagatenaiva rasena medo'nukāriṇā | [ĀVDīp zu Ca, Sū., 28, 4.7 30]
evamanayoḥ pakṣayormahājanādṛtatvena tulyanyāyatvena ca naikamapi niścitaṃ buddhivibhavānna pakṣabalābalam atra na kaścit kāryavirodha ityuparamyate | [ĀVDīp zu Ca, Sū., 28, 4.7 31]
nanvāhārarasādayaḥ puṣyantīti vadatā dhāturasādāhārarasotpādaḥ pṛthak svīkriyate tataśca tasya kiṃ sthānaṃ kiṃvā pramāṇam iti kimiti noktam ucyate na tasyāhārotkarṣāpakarṣāv evaṃvidhau utkarṣāpakarṣasya niścitapramāṇatvābhāvāt sthānaṃ tu dhamanya eva | [ĀVDīp zu Ca, Sū., 28, 4.7 32]
poṣakāhārarasasya tasya ca pṛthagrasādidhātubhyaḥ pradeśāntaragrahaṇaṃ na kriyate rasādikāraṇarūpatayā rasādigrahaṇenaiva grahaṇāt | [ĀVDīp zu Ca, Sū., 28, 4.7 33]
atra yadyapyojaḥ saptadhātusārarūpaṃ tena dhātugrahaṇenaiva labhyate tathāpi prāṇadhāraṇakartṛtvena pṛthak paṭhitaṃ ye tu śukrajanyamoja icchanti teṣāmaṣṭamo dhāturojaḥ syāditi pakṣe cātideśaṃ kṛtvā vakṣyati rasādīnāṃ śukrāntānāṃ yat paraṃ tejaḥ tat khalvojaḥ iti | [ĀVDīp zu Ca, Sū., 28, 4.7 34]
upapāditapoṣaṇānāṃ dhātumalānāṃ prakṛtyanuvidhānam upasaṃharati te sarva ityādi | [ĀVDīp zu Ca, Sū., 28, 4.7 35]
malākhyā api svedamūtrādayaḥ svamānāvasthitā dehadhāraṇāddhātavo bhavantītyuktaṃ dhātavo malākhyā iti | [ĀVDīp zu Ca, Sū., 28, 4.7 36]
yathāvayaḥśarīram iti yasmin vayasi bālyādau yādṛśaṃ mānaṃ dhātūnāṃ tādṛśaṃ puṣyantaḥ tathā yasmin śarīre prakṛtyā dīrghe hrasve kṛśe vā sthūle vā yādṛśaṃ mānaṃ dhātūnāṃ tādṛśaṃ puṣyanta iti yojanā | [ĀVDīp zu Ca, Sū., 28, 4.7 37]
evam ityādau svapramāṇāvasthitāv iti anatiriktāv anyūnau ca | [ĀVDīp zu Ca, Sū., 28, 4.7 38]
āśrayasyeti śarīrasya yathāvatpakvau sarvāśrayaṃ paścāddhamanībhiḥ prapadyete sarvaśarīram ityarthaḥ | [ĀVDīp zu Ca, Sū., 28, 4.7 39]
samadhātor iti samarasādeḥ samasvedamūtrādeś ca | [ĀVDīp zu Ca, Sū., 28, 4.7 40]
nimittata ityādi | [ĀVDīp zu Ca, Sū., 28, 4.7 41]
nimittata ityanenānimitte ariṣṭarūpe kṣayavṛddhī nirākaroti | [ĀVDīp zu Ca, Sū., 28, 4.7 42]
vṛddhikṣayābhyām āhāramūlābhyām iti yathāsaṃkhyaṃ vṛddhakṣīṇāhārakṛtābhyām etenāhāraviśeṣakṛtavṛddhikṣayo rasaḥ sāmyaṃ karotītyarthaḥ | [ĀVDīp zu Ca, Sū., 28, 4.7 43]
dhātusāmyasyārogyatve siddhe'pi yadārogyāyeti brūte tena prākṛtadhātūnāṃ kṣayeṇa vātivṛddhyā vā sāmyaṃ nirākaroti asya sāmyasya rogakartṛtvād eva | [ĀVDīp zu Ca, Sū., 28, 4.7 44]
kiṭṭaṃ ca malānāmevam eveti yathā rasastathā kiṭṭamapyārogyāya malānāṃ sāmyaṃ pratipāditarasakrameṇa karoti | [ĀVDīp zu Ca, Sū., 28, 4.7 45]
vṛddhamalānāṃ cikitsāntaram āha svamānetyādi | [ĀVDīp zu Ca, Sū., 28, 4.7 46]
utsargo bahirniḥsaraṇaṃ saṃśodhanarūpameṣāṃ śāstroktamasti utsargaṃ vā vahantītyutsargiṇaḥ | [ĀVDīp zu Ca, Sū., 28, 4.7 47]
vṛddhānāṃ malānāṃ cikitsāntaram āha śītoṣṇetyādi | [ĀVDīp zu Ca, Sū., 28, 4.7 48]
paryayaḥ viparyayaḥ tena śītoṣṇaviparītaguṇair ityarthaḥ tena śītasamutthe male uṣṇaṃ tathoṣṇasamutthe śītamupacāro bhavati | [ĀVDīp zu Ca, Sū., 28, 4.7 49]
ādiśabdaś cātra luptanirdiṣṭaḥ tena snigdharūkṣādīnāmapi viparītaguṇānāṃ grahaṇam | [ĀVDīp zu Ca, Sū., 28, 4.7 50]
kiṃvā paryayaguṇā dvaṃdvaguṇāḥ snigdharūkṣamṛdutīkṣṇādayaḥ taiśca yathāyogyatayopacaryamāṇā iti jñeyam | [ĀVDīp zu Ca, Sū., 28, 4.7 51]
etena vṛddhamalānāṃ trividho 'pyupakramo nidānavarjanaśodhanaśamanarūpa ukto bhavati tatra nidānavarjanaṃ vṛddhamale malavṛddhihetvāhāraparityāgād alpamalāhāropayogād vā boddhavyaṃ saṃśodhanaṃ ca utsargiṇa ityanenoktaṃ śamanaṃ ca śītoṣṇetyādi granthenoktam | [ĀVDīp zu Ca, Sū., 28, 4.7 52]
{ĀVDīp zu Ca, Sū., 28, 5.5}
ayanāni ca tāni mukhāni cetyayanamukhāni atra āyāntyanenetyayanāni mārgāṇi mukhāni tu yaiḥ praviśanti etena malānāṃ dhātūnāṃ ca yadevāyanaṃ tadeva praveśamukhamiti nānyena praveśo nānyena ca gamanam ityuktaṃ bhavati | [ĀVDīp zu Ca, Sū., 28, 5.5 1]
rasādīnāṃ yathāsvanāma srotomukhaṃ cāyanaṃ ca | [ĀVDīp zu Ca, Sū., 28, 5.5 2]
kiṃvā ayanasya gamanasya mukhāni mārgāṇi tena ayanamukhāni gatimārgāṇītyarthaḥ | [ĀVDīp zu Ca, Sū., 28, 5.5 3]
tāni ca srotāṃsi malaprasādapūritāni dhātūn yathāsvamiti yadyasya poṣyaṃ tacca tat pūrayati | [ĀVDīp zu Ca, Sū., 28, 5.5 4]
yathāvibhāgeneti yasya dhātoryo vibhāgaḥ pramāṇaṃ tenaiva pramāṇena pūrayati tādṛkpramāṇānyeva puṣyanti nādhikanyūnānītyarthaḥ | [ĀVDīp zu Ca, Sū., 28, 5.5 5]
etacca prakṛtisthānāṃ karma vikṛtānāṃ tu nyūnātiriktadhātukaraṇam astyeveti boddhavyam | [ĀVDīp zu Ca, Sū., 28, 5.5 6]
uktaṃ cānyatra srotasā ca yathāsvena dhātuḥ puṣyati dhātunā iti | [ĀVDīp zu Ca, Sū., 28, 5.5 7]
upasaṃharatyevam ityādi | [ĀVDīp zu Ca, Sū., 28, 5.5 8]
kathamaśitāderviruddhayoḥ śarīratadupaghātakarogayor utpāda ityāha hitāhitetyādi | [ĀVDīp zu Ca, Sū., 28, 5.5 9]
hitarūpo'śitādiviśeṣaḥ śubharūpaviśeṣakārakaḥ ahitarūpastvaśitādiviśeṣo 'śubharūpaviśeṣakaro bhavati tena naikarūpāt kāraṇād viruddhakāryodaya iti bhāvaḥ | [ĀVDīp zu Ca, Sū., 28, 5.5 10]
{ĀVDīp zu Ca, Sū., 28, 6}
dṛśyante hi bhagavannityādau tathaivāhitasamākhyātam upayuñjānā vyādhimantaś cāgadāśceti sambandhaḥ | [ĀVDīp zu Ca, Sū., 28, 6 1]
viśeṣātmakamiti viśeṣodbhavam | [ĀVDīp zu Ca, Sū., 28, 6 2]
{ĀVDīp zu Ca, Sū., 28, 7.9}
tannimittā iti hitāhāranimittāḥ | [ĀVDīp zu Ca, Sū., 28, 7.9 1]
na kevalamiti param | [ĀVDīp zu Ca, Sū., 28, 7.9 2]
rogaprakṛtaya iti rogakāraṇāni | [ĀVDīp zu Ca, Sū., 28, 7.9 3]
ahitāhāropayogina ityādi | [ĀVDīp zu Ca, Sū., 28, 7.9 4]
kāraṇata iti nimittāntarāt pratibandhāt tacca kāraṇaṃ tadeva hy apathyam ityādivakṣyamāṇagranthaviparītaṃ boddhavyam | [ĀVDīp zu Ca, Sū., 28, 7.9 5]
sadya iti tatkālam | [ĀVDīp zu Ca, Sū., 28, 7.9 6]
anenāpathyasya rogajananaṃ prati kālāntaravikārakartṛtvaṃ prāyo bhavatīti darśayati anyathā sadya ityanarthakaṃ syāt kālāntare 'pi doṣākartṛtvāt | [ĀVDīp zu Ca, Sū., 28, 7.9 7]
doṣavāniti vyādhijanakaḥ | [ĀVDīp zu Ca, Sū., 28, 7.9 8]
apacāra iti ahitāhāropayogaḥ ukte kāraṇamāha nahītyādi | [ĀVDīp zu Ca, Sū., 28, 7.9 9]
tulyadoṣāṇīti tulyadoṣakarāṇi | [ĀVDīp zu Ca, Sū., 28, 7.9 10]
vyādhikṣamatvaṃ vyādhibalavirodhitvaṃ vyādhyutpādapratibandhakatvamiti yāvat | [ĀVDīp zu Ca, Sū., 28, 7.9 11]
tad evāpathyatulyadoṣatādi vivṛṇoti tadevetyādi | [ĀVDīp zu Ca, Sū., 28, 7.9 12]
atra yadyapi prastutatvād apathyapratibandhakāni kāraṇāni vaktavyāni tathāpi samānanyāyatayāpathyaśaktivardhakānyucyante | [ĀVDīp zu Ca, Sū., 28, 7.9 13]
tatra deśādīnāṃ yogāditi anuguṇadeśādiyogāt yathā vrīhiḥ pittakartṛtvenāpathyaḥ sa cānūpadeśayogādbhūyastaram apathyo bhavati dhanvadeśe tu hīnabalo bhavati tathā śaratkālasyānuguṇasya yogādbalavānbhavati hemante durbalaḥ saṃyogād yathā sa vrīhir dadhiphāṇitādiyukto balavān madhvādiyuktaśca durbalaḥ vīryād yathā sa evoṣṇīkṛto balavān śītastu durbalaḥ sa eva ca pramāṇātiyogād balī hīnamātrastvabalaḥ ityādyanusartavyam | [ĀVDīp zu Ca, Sū., 28, 7.9 14]
doṣatulyabalatāmāha sa eva doṣa ityādi | [ĀVDīp zu Ca, Sū., 28, 7.9 15]
saṃsṛṣṭā militā bahavo yonayaḥ kāraṇāni yasya sa tathā kiṃvā saṃsṛṣṭayonir iti anuguṇadūṣyaḥ yathā pittasya raktaṃ dūṣyam āsādya kaṣṭatvaṃ kṣiprakāritvaṃ ca bhavati | [ĀVDīp zu Ca, Sū., 28, 7.9 16]
viruddhopakramo yathā pittaṃ mehārambhakaṃ vacanaṃ hi pittamehāḥ sarva eva yāpyāḥ viruddhopakramatvāt iti viruddhatā copakramasyātra yat pittaharaṃ madhurādi tanmehapradhānadūṣyamedaso viruddhaṃ medo'nuguṇaṃ tu kaṭvādi pitte viruddham iti | [ĀVDīp zu Ca, Sū., 28, 7.9 17]
gambhīrānugata iti gambhīramajjādidhātugataḥ vacanaṃ hi tvaṅmāṃsāśrayamuttānaṃ gambhīraṃ tv antarāśrayam iti | [ĀVDīp zu Ca, Sū., 28, 7.9 18]
cirasthita iti dehe cirakālāvasthānena kṛtamūlatvāt kaṣṭasādhyaḥ | [ĀVDīp zu Ca, Sū., 28, 7.9 19]
prāṇāyatanasamuttha iti agre 'dhyāye vakṣyamāṇaśaṅkhādidaśaprāṇāyatanāśrayī | [ĀVDīp zu Ca, Sū., 28, 7.9 20]
marmopaghātīti prāṇāyatanavyatiriktakṣipratalahṛdayādimarmopaghātakārī | [ĀVDīp zu Ca, Sū., 28, 7.9 21]
marmaghātitvenaiva marmaviśeṣaprāṇāyatanasamutthatve labdhe punastadvacanaṃ prāṇāyatanamarmāśrayiṇo viśeṣeṇa kaṣṭatvapratipādanārtham | [ĀVDīp zu Ca, Sū., 28, 7.9 22]
kaṣṭatama iti bahuduḥkhakartṛtvenāsādhyatvena ca | [ĀVDīp zu Ca, Sū., 28, 7.9 23]
kṣiprakāritama iti āśuvikārakāritamaḥ | [ĀVDīp zu Ca, Sū., 28, 7.9 24]
cakārāt saṃsṛṣṭayonitvādihetūnām alpatvena kaṣṭakaṣṭatarakṣiprakārikṣiprakāritarādiviśeṣāś ca bhavantīti darśayati yathoktasarvahetumelake kaṣṭatamaḥ kṣiprakāritamaś ca bhavatīti jñeyaṃ kaṣṭatamatvādi ca yathāyogyatayā jñeyaṃ viruddhopakramo doṣaḥ kaṣṭa eva bhavati na kṣiprakārī | [ĀVDīp zu Ca, Sū., 28, 7.9 25]
vyādhyakṣamaśarīrāṇyāha śarīrāṇi cetyādi | [ĀVDīp zu Ca, Sū., 28, 7.9 26]
aniviṣṭāni ślathāni māṃsādīni yeṣāṃ śarīriṇāṃ tāni tathā kiṃvā aniviṣṭānīti viṣamāṇi | [ĀVDīp zu Ca, Sū., 28, 7.9 27]
upacitānīti saṃvardhitāni asātmyapuṣṭaṃ hi śarīraṃ bhūridoṣabhāvitameva bhavatīti bhāvaḥ | [ĀVDīp zu Ca, Sū., 28, 7.9 28]
viparītānīti anatisthūlatvādiyuktāni | [ĀVDīp zu Ca, Sū., 28, 7.9 29]
vyādhisahānīti vyādhyutpādakapratibandhakāni | [ĀVDīp zu Ca, Sū., 28, 7.9 30]
etacca śarīramadhikṛtya vaiparītyaṃ vyādhisahatve udāharaṇārtham upanyastaṃ tena yathoktāpathyabalavaiparītyaṃ doṣabalavaiparītyaṃ ca na sadyo vyādhikārakaṃ bhavatītyetad apyuktaṃ boddhavyam | [ĀVDīp zu Ca, Sū., 28, 7.9 31]
etad evāpathyāhāradoṣaśarīrāṇām evābalavattvabalavattvābhyāṃ lakṣaṇaviśeṣaṃ yathāyogyatayā mṛdvādivyādhikāraṇatvenopasaṃharann āha ebhyaś caivetyādi | [ĀVDīp zu Ca, Sū., 28, 7.9 32]
viśeṣā yathoktā uktaviparītāśca tatroktaviparītaviśeṣān mṛdavastathā cirakāriṇaśca bhavanti yathoktāpathyādiviśeṣāttu dāruṇāḥ kṣiprakāriṇaśca bhavantīti mantavyam | [ĀVDīp zu Ca, Sū., 28, 7.9 33]
anena prasaṅgena vātādīnāṃ rasādisthānaviśeṣeṣu kupitānāṃ ye vyādhayo bhavanti tān darśayitum āha ta evetyādi | [ĀVDīp zu Ca, Sū., 28, 7.9 34]
{ĀVDīp zu Ca, Sū., 28, 8}
tatra rasetyādau prakupitānāṃ doṣāṇāmiti aniyamena rase kupito vāyur vā pittaṃ vā śleṣmā vā saṃsṛṣṭā vā aśraddhādīni kurvanti | [ĀVDīp zu Ca, Sū., 28, 8 1]
satyapi doṣabhede 'trāśrayasyābhedād āśrayaprabhāveṇaivāśraddhādayo bhavanti paraṃ doṣabhede aśraddhādāv eva vātādiliṅgaṃ viśiṣṭaṃ bhavati | [ĀVDīp zu Ca, Sū., 28, 8 2]
kiṃvā yathāyogyatayā rasāśrayiṇā vātādinā aśraddhādikaraṇaṃ boddhavyaṃ yato na gauravaṃ vātaduṣṭarase bhavitumarhati etacca nātisundaraṃ tena pūrva eva pakṣo jyāyān | [ĀVDīp zu Ca, Sū., 28, 8 3]
{ĀVDīp zu Ca, Sū., 28, 11.1}
aśraddhāyāṃ mukhapraviṣṭasyāhārasyābhyavaharaṇaṃ bhavatyeva paraṃ tv anicchā arucau tu mukhapraviṣṭaṃ nābhyavaharatīti bhedaḥ | [ĀVDīp zu Ca, Sū., 28, 11.1 1]
āsyavairasyam ucitādāsyarasādanyathātvam | [ĀVDīp zu Ca, Sū., 28, 11.1 2]
arasajñatā rasāpratipattiḥ | [ĀVDīp zu Ca, Sū., 28, 11.1 3]
sādaḥ aṅgāvasādaḥ | [ĀVDīp zu Ca, Sū., 28, 11.1 4]
{ĀVDīp zu Ca, Sū., 28, 13.2}
raktapradoṣajeṣu kuṣṭhagrahaṇādeva dadrvādilābhe siddhe punastadvacanaṃ viśeṣaprādurbhāvapradarśanārtham | [ĀVDīp zu Ca, Sū., 28, 13.2 1]
tilakālakāḥ tilākṛtayaḥ | [ĀVDīp zu Ca, Sū., 28, 13.2 2]
asramaṇḍalaṃ lohitamaṇḍalam | [ĀVDīp zu Ca, Sū., 28, 13.2 3]
{ĀVDīp zu Ca, Sū., 28, 15.1}
kīlaśabdenātrārśa ucyate | [ĀVDīp zu Ca, Sū., 28, 15.1 1]
{ĀVDīp zu Ca, Sū., 28, 15.2}
ninditāni pramehapūrvarūpāṇīti keśajaṭilatvādīni teṣāmeva ninditatvāt na tv āsyavairasyamadhuratvādīni | [ĀVDīp zu Ca, Sū., 28, 15.2 1]
kiṃvā ninditānīti atisthūlagatāny āyurhrāsādīny aṣṭauninditīyoktāni teṣāṃ ca ninditatvaṃ ninditātisthūlasambaddhatvena | [ĀVDīp zu Ca, Sū., 28, 15.2 2]
evaṃ pūrvasminvyākhyāne yāni ca iti cakāro niyame uttaravyākhyāne tu samuccaye | [ĀVDīp zu Ca, Sū., 28, 15.2 3]
{ĀVDīp zu Ca, Sū., 28, 16.2}
adhyasthidantaśabdena adhyasthyadhidantayorgrahaṇam | [ĀVDīp zu Ca, Sū., 28, 16.2 1.1]
śūlam iti asthiśūlameva boddhavyam | [ĀVDīp zu Ca, Sū., 28, 16.2 1.2]
{ĀVDīp zu Ca, Sū., 28, 18.1}
rugityādi majjadoṣājjñeyam | [ĀVDīp zu Ca, Sū., 28, 18.1 1]
arūṃṣīti vraṇāni | [ĀVDīp zu Ca, Sū., 28, 18.1 2]
{ĀVDīp zu Ca, Sū., 28, 19.2}
klaibyam iti dhvajānucchrāyaḥ | [ĀVDīp zu Ca, Sū., 28, 19.2 1]
aharṣaṇaṃ ca satyapi dhvajotthāne maithunāśaktiḥ | [ĀVDīp zu Ca, Sū., 28, 19.2 2]
śukraṃ hi duṣṭaṃ sāpatyaṃ sadāraṃ bādhate naramiti atrāpatyabādhā rogiklībādyapatyajanakatvena dārabādhā tu srāvigarbhādijanakatvena | [ĀVDīp zu Ca, Sū., 28, 19.2 3]
{ĀVDīp zu Ca, Sū., 28, 20.2}
upaghātetyādau upaghāto vināśaḥ upatāpastu kiṃcid vaikalyam | [ĀVDīp zu Ca, Sū., 28, 20.2 1]
{ĀVDīp zu Ca, Sū., 28, 21.2}
kaṇḍarābhya iti saptamyarthe pañcamī | [ĀVDīp zu Ca, Sū., 28, 21.2 1]
khallī karapadāvamoṭanam | [ĀVDīp zu Ca, Sū., 28, 21.2 2]
granthiḥ snāyvādigranthireva | [ĀVDīp zu Ca, Sū., 28, 21.2 3]
{ĀVDīp zu Ca, Sū., 28, 22.2}
malānityādau bhedaśoṣapradūṣaṇam iti yathāsambhavaṃ jñeyaṃ tatra bhedaḥ purīṣasya śoṣastu viśeṣeṇa sarvamaleṣu sambhavati pradūṣaṇaṃ tu praduṣṭavarṇādiyuktatvena prākṛtavarṇādyupaghātaḥ | [ĀVDīp zu Ca, Sū., 28, 22.2 1]
saṃgotsargāv atīva ceti atīva saṅgaḥ apravṛttiḥ atyutsargastu atipravṛttiḥ | [ĀVDīp zu Ca, Sū., 28, 22.2 2]
{ĀVDīp zu Ca, Sū., 28, 30.2}
sampratyahitāhārajanitān doṣān darśayan yathākartavyam upadiśati vividhādityādi | [ĀVDīp zu Ca, Sū., 28, 30.2 1]
bhiṣagjitam uktam iti śeṣaḥ | [ĀVDīp zu Ca, Sū., 28, 30.2 2]
pañcakarmāṇītyabhidhāyāpi vastaya iti vacanaṃ tiktopahitavaster viśeṣeṇa hitatvopadarśanārtham | [ĀVDīp zu Ca, Sū., 28, 30.2 3]
śuddhiriti vamanādinā | [ĀVDīp zu Ca, Sū., 28, 30.2 4]
siddhiḥ proktā kvaciditi atīsāragrahaṇyādau | [ĀVDīp zu Ca, Sū., 28, 30.2 5]
{ĀVDīp zu Ca, Sū., 28, 32.2}
samprati rasādīnāṃ śākhārūpatvāt koṣṭhāśrayiṇo doṣā yathā śākhāṃ yānti tad āha vyāyāmetyādi | [ĀVDīp zu Ca, Sū., 28, 32.2 1]
tatra vyāyāmakṣobhāt koṣṭhaṃ parityajya śākhāṃ malā yānti ūṣmaṇo vahnestīkṣṇatvād vilāyitā doṣāḥ śākhāṃ yānti hitasyānavacāraṇayāhitasevayātisevayātimātravṛddho doṣo jalāpūravad vṛddhaḥ svasthānamāplāvya sthānāntaraṃ yātīti yuktam | [ĀVDīp zu Ca, Sū., 28, 32.2 2]
drutatvānmārutasyeti calatvād vāyor vāyunā kṣipto yātītyarthaḥ vāyvantareṇa ca vāyor ākṣepaṇamupapannam eveti anyathā malā iti bahuvacanam asādhu | [ĀVDīp zu Ca, Sū., 28, 32.2 3]
atha śākhāgatāḥ kiṃ kurvantītyāha tatrasthāścetyādi | [ĀVDīp zu Ca, Sū., 28, 32.2 4]
vilambante kadācid iti kadācidvyādhikaraṇe vilambaṃ kurvanti | [ĀVDīp zu Ca, Sū., 28, 32.2 5]
kuto vilambanta ityāha na samīritāḥ | [ĀVDīp zu Ca, Sū., 28, 32.2 6]
ye doṣā alpatvenābalavantaste hetvantareṇa samīritāḥ santaḥ kupyanti tathā ta eva nādeśa ityananuguṇadeśe tathā nākāla ityananuguṇakāle kupyantīti yojanā | [ĀVDīp zu Ca, Sū., 28, 32.2 7]
atraiva hetumāha bhūya ityādi | [ĀVDīp zu Ca, Sū., 28, 32.2 8]
yasmād bhūyo hetupratīkṣiṇas te 'lpabalā doṣāstasmādīraṇādyapekṣante etena bhūyo ye 'hetupratīkṣiṇo bhavanti balavattvānna te īraṇādyapekṣante ata evoktaṃ kadāciditi | [ĀVDīp zu Ca, Sū., 28, 32.2 9]
{ĀVDīp zu Ca, Sū., 28, 33.2}
samprati śākhābhyaḥ koṣṭhāgamanahetuṃ doṣāṇām āha vṛddhyetyādi | [ĀVDīp zu Ca, Sū., 28, 33.2 1]
viṣyandanāditi vilayanāt vilīnaśca dravatvādeva koṣṭhe nimnaṃ yāti | [ĀVDīp zu Ca, Sū., 28, 33.2 2]
pākāditi pakvo doṣo 'baddhatvenaiva nimnaṃ koṣṭhaṃ yāti | [ĀVDīp zu Ca, Sū., 28, 33.2 3]
srotomukhaviśodhanāditi avarodhakāpagamāt | [ĀVDīp zu Ca, Sū., 28, 33.2 4]
vāyornigrahāditi kṣepturvāyornigrahāt prākṛtaṃ sthānaṃ koṣṭhaṃ yāti | [ĀVDīp zu Ca, Sū., 28, 33.2 5]
{ĀVDīp zu Ca, Sū., 28, 35.2}
idānīṃ saṃkṣepeṇākhilavyādhipratīkāraṃ sūtrayati ajātānāmityādi | [ĀVDīp zu Ca, Sū., 28, 35.2 1]
yo vidhirdṛṣṭa iti kṛtsne tantre | [ĀVDīp zu Ca, Sū., 28, 35.2 2]
nanu yadi sukhārthā sarvaprāṇināṃ pravṛttistatkathaṃ ko 'pi amārge pravartata ityāha jñānetyādi | [ĀVDīp zu Ca, Sū., 28, 35.2 3]
ajñānād eva sukhasādhanamidam iti kṛtvā aparīkṣakāḥ pravartante na tu duḥkhakartṛtāsaṃdhānād iti bhāvaḥ | [ĀVDīp zu Ca, Sū., 28, 35.2 4]
{ĀVDīp zu Ca, Sū., 28, 38.2}
hitameveti āyativiśuddham eva tadātve duḥkhakaram api | [ĀVDīp zu Ca, Sū., 28, 38.2 1]
priyameveti tadātve sukhakaram āyativiruddham | [ĀVDīp zu Ca, Sū., 28, 38.2 2]
laukikā aparīkṣakāḥ | [ĀVDīp zu Ca, Sū., 28, 38.2 3]
parīkṣakaṃ stauti śrutam ityādi | [ĀVDīp zu Ca, Sū., 28, 38.2 4]
parīkṣakamāśrayantīti parīkṣake bhavanti kiṃvā buddhyādidevatāḥ parīkṣakamāśrayante yad uktaṃ viviśur jñānadevatāḥ iti | [ĀVDīp zu Ca, Sū., 28, 38.2 5]
tanmūlā iti rajastamomūlāḥ | [ĀVDīp zu Ca, Sū., 28, 38.2 6]
{ĀVDīp zu Ca, Sū., 28, 40.2}
yathā aparīkṣake rajastamomūlā rogā bhavanti tadāha prajñāparādhād ityādi | [ĀVDīp zu Ca, Sū., 28, 40.2 1]
ahitārthasevādi ca rogaṃ karotīti bhāvaḥ | [ĀVDīp zu Ca, Sū., 28, 40.2 2]
tadātvasukheṣviti vaktavye yat sukhasaṃjñeṣu iti karoti tattadātvasukhasyāpathyasya duḥkhānubandhasukhakartṛtayā paramārthatas tadātve 'pyasukhatvaṃ darśayati yathā sukhasaṃjñakam ārogyam ityatroktam | [ĀVDīp zu Ca, Sū., 28, 40.2 3]
vijñāteti parīkṣakaḥ | [ĀVDīp zu Ca, Sū., 28, 40.2 4]
{ĀVDīp zu Ca, Sū., 28, 41.2}
na rāgād ityādi | [ĀVDīp zu Ca, Sū., 28, 41.2 1]
ahitatvena jānann api rāgādeva kaścid duṣṭaḥ pravartate ajñānāccāhitatvājñānād eva kaściddhitādhyavasāyena pravartate etaddvayamapi niṣidhyate | [ĀVDīp zu Ca, Sū., 28, 41.2 2]
{ĀVDīp zu Ca, Sū., 28, 42.2}
kathamāhāraḥ parīkṣya ityāha āhārasyetyādi | [ĀVDīp zu Ca, Sū., 28, 42.2 1]
āhārasya vidhau vidhāne'ṣṭau viśeṣāḥ prakṛtikaraṇasaṃyogādayo rasavimāne vaktavyā hetusaṃjñakāḥ kva hetusaṃjñakā ityāha śubhetyādi | [ĀVDīp zu Ca, Sū., 28, 42.2 2]
śubhāśubhasamutpattau iti te ca prakṛtyādayaḥ śubhāḥ śubhakarāḥ aśubhā aśubhakarāḥ iti jñeyam | [ĀVDīp zu Ca, Sū., 28, 42.2 3]
{ĀVDīp zu Ca, Sū., 28, 44.2}
nanu pathyasevāyāṃ kriyamāṇāyām api balavatprāktanādharmavaśādapi vyādhayo bhavanti tat kim anena pathyasevanenetyāha parihāryāṇītyādi | [ĀVDīp zu Ca, Sū., 28, 44.2 1]
anṛṇatām iva prāpto'nṛṇatāṃ prāptaḥ etena parihāryaparihāreṇa puruṣakāre'naparādhaḥ puruṣo bhavatīti darśayati | [ĀVDīp zu Ca, Sū., 28, 44.2 2]
yastu daivāgatastasya vyādhistatra sādhavo naivaṃ pathyasevinaṃ garhayanti etadevāha yattvityādi | [ĀVDīp zu Ca, Sū., 28, 44.2 3]
aśakyaṃ parihartum iti balavatkarmajanyatvād ityarthaḥ | [ĀVDīp zu Ca, Sū., 28, 44.2 4]
na śocitavyam iti puruṣakārasya daivajanye 'vaśyambhāvini vyādhāv akiṃcitkaratvād ityarthaḥ | [ĀVDīp zu Ca, Sū., 28, 44.2 5]
{ĀVDīp zu Ca, Sū., 28, 49}
saṃgrahe vastviti śarīram | [ĀVDīp zu Ca, Sū., 28, 49 1]
sahatve cāsahatve cetyādinā śarīrāṇi cātisthūlāni ityādi viparītāni punar vyādhisahāni ityantaṃ granthaṃ jñāpayati | [ĀVDīp zu Ca, Sū., 28, 49 2]
{ĀVDīp zu Ca, Sū., 30, 8.2}
saṃprati dhamanīnāṃ mahāmūlatvaṃ pratipādayati tenetyādi | [ĀVDīp zu Ca, Sū., 30, 8.2 1]
teneti hṛdayena mahatā yuktāḥ iti śeṣaḥ | [ĀVDīp zu Ca, Sū., 30, 8.2 2]
vidhamyante visarpante | [ĀVDīp zu Ca, Sū., 30, 8.2 3]
{ĀVDīp zu Ca, Sū., 30, 12.1}
saṃprati dhamanīnām uktaṃ mahāphalatvaṃ vyutpādayannāha yenaujasetyādi | [ĀVDīp zu Ca, Sū., 30, 12.1 1]
yenaujaseti sāmānyena dvividhamapyojo grāhyam | [ĀVDīp zu Ca, Sū., 30, 12.1 2]
vartayanti jīvanti vartayantīti caurādiko ṇic | [ĀVDīp zu Ca, Sū., 30, 12.1 3]
prīṇitā iti tarpitāḥ | [ĀVDīp zu Ca, Sū., 30, 12.1 4]
yat sāramādau garbhasyeti śukraśoṇitasaṃyoge jīvādhiṣṭhitamātre yat sārabhūtaṃ tatrāpi tiṣṭhati | [ĀVDīp zu Ca, Sū., 30, 12.1 5]
yat tadgarbharasād rasa iti garbharasācchukraśoṇitasaṃyogapariṇāmena kalalarūpāt rasa iti sārabhūtam | [ĀVDīp zu Ca, Sū., 30, 12.1 6]
saṃvartamānaṃ hṛdayaṃ samāviśati yat pureti yadā hṛdayaṃ niṣpadyamānaṃ tadaiva vyaktalakṣaṇaṃ saddhṛdayam adhitiṣṭhati yadityarthaḥ | [ĀVDīp zu Ca, Sū., 30, 12.1 7]
etena garbhāvasthātraye'pi tad ojas tiṣṭhatītyucyate paraṃ garbhādau śukraśoṇitasārarūpatayā kalalāvasthāyāṃ tu rasasārarūpatayā avayavaniṣpattau tu svalakṣaṇayuktam eva bhavatyoja ityojasaḥ sarvāvasthāvyāpakatvena mahattvam ucyate | [ĀVDīp zu Ca, Sū., 30, 12.1 8]
yasya nāśāttu nāśo'stīti dhātvantarākṣaye'pi satyojaḥkṣaye maraṇamityarthaḥ | [ĀVDīp zu Ca, Sū., 30, 12.1 9]
dhārīti jīvadhārakasaṃyogibhyaḥ pradhānatvāt | [ĀVDīp zu Ca, Sū., 30, 12.1 10]
śarīrarasasneha iti śarīrasārasāraṃ rasaśabdaḥ snehaśabdaśca sāravacanaḥ tena śarīrarasānāṃ dhātūnāmapi sāra ityarthaḥ | [ĀVDīp zu Ca, Sū., 30, 12.1 11]
etacca prakārāntareṇābhyarhitān ekakarmakathanam ojaso 'bhyarhitatvakhyātyartham | [ĀVDīp zu Ca, Sū., 30, 12.1 12]
tatphalā ojaḥphalā ojovahā iti yāvat | [ĀVDīp zu Ca, Sū., 30, 12.1 13]
etena yathoktaguṇaśālitvenaujo mahat etadvahanena phalantīveti mahāphalā dhamanya uktāḥ | [ĀVDīp zu Ca, Sū., 30, 12.1 14]
dvitīyāṃ niruktimāha bahudhā vā tāḥ phalantīti tā hṛdayāśritā daśadhamanyo bahudhā anekaprakāraṃ phalantīti niṣpadyante etena mūle hṛdaye daśarūpāḥ satyo mahāsaṃkhyāḥ śarīre pratānabhedādbhavantītyuktam | [ĀVDīp zu Ca, Sū., 30, 12.1 15]
{ĀVDīp zu Ca, Nid., 1, 4}
hetorhetutvaṃ kārye bhavatīti hetukāryaṃ vyādhimāha atastrividhā ityādi | [ĀVDīp zu Ca, Nid., 1, 4 1]
na cātra yathāsaṃkhyam ekarūpādapi hetos trividhavyādhyutpādāt | [ĀVDīp zu Ca, Nid., 1, 4 2]
atrāpi trividhavacanam ānantye'pi rogāṇām āgneyatvādyanatikramopadarśanārtham | [ĀVDīp zu Ca, Nid., 1, 4 3]
āgneyāḥ paittikāḥ saumyāḥ kaphajāḥ vāyavyāḥ vātajāḥ | [ĀVDīp zu Ca, Nid., 1, 4 4]
yadyapi pradhānatvena vāyavyā eva prathamaṃ nirdeṣṭuṃ yujyante tathāpīha jvare pittasya pradhānatvād āgneyābhidhānam | [ĀVDīp zu Ca, Nid., 1, 4 5]
āgneyasaumyavāyavyā iti samāsenaikaikasmād apyasātmyendriyārthasaṃyogādes trividharogotpattitvaṃ darśayati asamāse hi yathāsaṃkhyamapi śaṅkyeta | [ĀVDīp zu Ca, Nid., 1, 4 6]
anyathāpi vyādhīnuktahetujān āha dvividhāścāpare ityādi | [ĀVDīp zu Ca, Nid., 1, 4 7]
rājasatāmasānāṃ ca vicchidya pāṭheneha tantre śārīravyādhyadhikārapravṛtte 'nadhikāratvenāprapañcanīyatvaṃ darśayati abhidhānaṃ ca rājasatāmasayoriha vyādhikathanasya nyūnatāparihārārtham | [ĀVDīp zu Ca, Nid., 1, 4 8]
āgantavaścābhighātādijā rogā āgneyādiṣvevāntarbhavanti yatastatrāpi hi doṣaprakopo 'vyapadeśyo 'styeva kiṃvā apare iti apradhānāḥ paro hi śreṣṭha ucyate apradhānatve coktaivopapattiḥ | [ĀVDīp zu Ca, Nid., 1, 4 9]
{ĀVDīp zu Ca, Nid., 1, 6}
idānīṃ vyādherjanakahetumabhidhāya tathā taddhetujanyaṃ ca vyādhim uktvā tasya vyādher jñānopāyam āha tasyetyādi | [ĀVDīp zu Ca, Nid., 1, 6 1]
avijñāte hi vyādhau cikitsā na pravartate ataḥ sāmānyena vyādhijñānopāyanidānapañcakābhidhānaṃ yuktam | [ĀVDīp zu Ca, Nid., 1, 6 2]
{ĀVDīp zu Ca, Nid., 1, 7}
nidānaṃ vivṛṇoti tatretyādi | [ĀVDīp zu Ca, Nid., 1, 7 1.1]
agre uktamiti iha khalu ityādinā pariṇāmaśca ityantena | [ĀVDīp zu Ca, Nid., 1, 7 1.2]
kāraṇaṃ ca vyādhīnāṃ saṃnikṛṣṭaṃ vātādi viprakṛṣṭaṃ cārthānāmayogādi punarviprakṛṣṭaṃ kāraṇaṃ raktapittasya jvarasaṃtāpa ityādi punaśca vyādhīnāṃ sāmānyena viprakṛṣṭaṃ kāraṇamuktaṃ yathā prāgapi cādharmādṛte na rogotpattirabhūt ityādi tadetat sarvamapi kāraṇaśabdena grāhyam | [ĀVDīp zu Ca, Nid., 1, 7 2]
tatrādharmakāryatvena vyādhīnāṃ daivavyapāśrayaprāyaścittabalimaṅgaletyādicikitsāsādhyatvaṃ pratīyate rudrakopabhavatvena ca jvarasya mahāprabhāvatvaṃ tathāgneyatvaṃ ca pratīyate krodho hyāgneyaḥ tena tanmayo jvaro'pyāgneyaḥ | [ĀVDīp zu Ca, Nid., 1, 7 3]
tathā ca vacanam | [ĀVDīp zu Ca, Nid., 1, 7 4.1]
ūṣmā pittādṛte nāsti jvaro nāstyūṣmaṇā vinā | [ĀVDīp zu Ca, Nid., 1, 7 4.2]
tasmāt pittaviruddhāni tyajet pittādhike'dhikam | [ĀVDīp zu Ca, Nid., 1, 7 4.3]
iti | [ĀVDīp zu Ca, Nid., 1, 7 4.4]
vātādijanyatvajñānena ca vātādiviparītabheṣajasādhyatvaṃ tathānudbhūtavātādivikārāntarasaṃbandho'pi bhāvī kalpyate | [ĀVDīp zu Ca, Nid., 1, 7 5]
asātmyarūkṣādihetusevādarśanena ca bhāvī vyādhistajjanya unnīyate | [ĀVDīp zu Ca, Nid., 1, 7 6]
vyādhiparīkṣāyāṃ ca saṃdehe jāte yasya vyādher hetusevā dṛśyate sa parikalpyate evamādi hetunā vyādhiparīkṣaṇam | [ĀVDīp zu Ca, Nid., 1, 7 7]
{ĀVDīp zu Ca, Nid., 1, 12.7}
balakālaviśeṣamāha baletyādi | [ĀVDīp zu Ca, Nid., 1, 12.7 1]
balasya kālo balakālaḥ tasya viśeṣo vasantapūrvāhṇādir balakālaviśeṣaḥ | [ĀVDīp zu Ca, Nid., 1, 12.7 2]
ṛtavaścāhorātrāhārayoḥ kālāśca ṛtvahorātrāhārakālāḥ teṣāṃ bhedo vidhiḥ tatra viśeṣeṇa niyato balakālaviśeṣaḥ ṛtvahorātrāhārakālavidhiviniyataḥ tatra ṛtuviniyato balakālaviśeṣo yathā śleṣmajvarasya vasantaḥ ahorātraviniyato yathā śleṣmajvarasya pūrvāhṇaḥ pradoṣaśca āhāraviniyato yathā śleṣmajvarasya bhuktamātrakālaḥ evamādyunneyam | [ĀVDīp zu Ca, Nid., 1, 12.7 3]
kecit tu vidhiśabdena pūrvakṛtaṃ karma bruvate tatrāpi karmaniyato balakālaviśeṣaḥ pacyamānakarmakāla eva jñeyaḥ | [ĀVDīp zu Ca, Nid., 1, 12.7 4]
eṣu ca balakāleṣu yadyapi vyādher abhūtaprādurbhāvarūpā saṃprāptirna bhavati tathāpi vyādhisaṃtāne tatkālaṃ vyādhyutpattau saṃprāptir bhinnaiva bhavatīti mantavyam | [ĀVDīp zu Ca, Nid., 1, 12.7 5]
iyaṃ ca kālaviśeṣaprāptyā balavadvyādhijanikā saṃprāptivyādher viśeṣaṃ sphuṭameva bodhayati | [ĀVDīp zu Ca, Nid., 1, 12.7 6]
yataḥ pūrvāhṇe balasaṃprāptyā jvarasya kaphajatvamunnīyate madhyāhne ca balaprāptyā pittajatvamityādi | [ĀVDīp zu Ca, Nid., 1, 12.7 7]
iha ca saṃprāptereva viśeṣāḥ saṃkhyādikṛtā uktāḥ na tu nidānādīnāṃ viśeṣāḥ yato nidānādiviśeṣāḥ prativyādhivakṣyamāṇabhedenaivopayuktāḥ | [ĀVDīp zu Ca, Nid., 1, 12.7 8]
yato yādṛg jvare nidānaṃ na tādṛg raktapitte ye ca pūrvarūpādiviśeṣā jvare na te raktapittādau kiṃtu bhinnajātīyā eva | [ĀVDīp zu Ca, Nid., 1, 12.7 9]
sa ca bhedo nidānādīnāṃ vyādhibhedagamakatvenopayukto vyādhibhedakathana eva vaktavyaḥ | [ĀVDīp zu Ca, Nid., 1, 12.7 10]
saṃprāptestu saṃkhyādibhedaḥ sarvavyādhiṣvekajātīyatvena na viśeṣagamaka iti ihaiva sarvavyādhinidāne kathyate nidānādiviśeṣāstu prativyādhiviśiṣṭatvena neha prapañcenocyante | [ĀVDīp zu Ca, Nid., 1, 12.7 11]
ata eva cātraivādhyāye saṃprāpteḥ sāmānyābhidhānenaivoktatvāt saṃprāptiṃ parityajya nidānādiviśeṣaṃ pratijānīte tasya nidānapūrvarūpaliṅgopaśayaviśeṣān anuvyākhyāsyāma iti | [ĀVDīp zu Ca, Nid., 1, 12.7 12]
{ĀVDīp zu Ca, Vim., 1, 2}
nidāne jñātahetvādipañcakasya cikitsopayogitayā doṣabheṣajādiviśeṣajñānam apekṣitaṃ bhavati ato vakṣyamāṇadoṣabheṣajādiviśeṣajñāpakaṃ vimānasthānaṃ brūte | [ĀVDīp zu Ca, Vim., 1, 2 1]
tatrāpi ca doṣabheṣajayoḥ prādhānyāt tadviśeṣajñāpakaṃ rasavimānaṃ prathamaṃ brūte | [ĀVDīp zu Ca, Vim., 1, 2 2]
imaṃ ca sthānasambandhaṃ svayameva darśayiṣyati | [ĀVDīp zu Ca, Vim., 1, 2 3]
viśeṣeṇa mīyate jñāyate doṣabheṣajādy aneneti vimānaṃ doṣabheṣajādīnāṃ prabhāvādiviśeṣa ityarthaḥ evaṃbhūtaṃvimānam abhidheyatayā yatra tiṣṭhati tad vimānasthānam | [ĀVDīp zu Ca, Vim., 1, 2 4]
rasavimānam adhikṛtya kṛto 'dhyāyo rasavimānam | [ĀVDīp zu Ca, Vim., 1, 2 5]
{ĀVDīp zu Ca, Vim., 1, 3.3}
iha khalv ityādinā sthānasambandham āha | [ĀVDīp zu Ca, Vim., 1, 3.3 1]
iha samprāptibhedasaṃkhyāprādhānyādigrahaṇenaiva samprāptim upadiśan saṃkhyādibhedena sarvaiva samprāptiḥ kathitā bhavatīti darśayati | [ĀVDīp zu Ca, Vim., 1, 3.3 2]
nimittādīnāṃ tu na tādṛśo bhedo 'lpagranthavaktavyo 'sti yena bhedena te 'pīha kathyeran ataste sāmānyenaivoktāḥ | [ĀVDīp zu Ca, Vim., 1, 3.3 3]
anupraviśyeti buddhvā | [ĀVDīp zu Ca, Vim., 1, 3.3 4]
doṣādayaḥ sūtrasthāna eva prapañcitāḥ | [ĀVDīp zu Ca, Vim., 1, 3.3 5]
mānamiti prabhāvādiviśeṣaḥ etajjñāne hetum āha doṣādītyādi | [ĀVDīp zu Ca, Vim., 1, 3.3 6]
kriyāyā iti cikitsāyāḥ | [ĀVDīp zu Ca, Vim., 1, 3.3 7]
{ĀVDīp zu Ca, Vim., 1, 4}
adhyāyārthaṃ vaktuṃ pratijānīte tatrādāv ityādi | [ĀVDīp zu Ca, Vim., 1, 4 1]
yadyapi ca doṣabheṣajetyādau doṣāpekṣatvād bheṣajasya doṣa ādau kṛtaḥ tathāpīha rasadravyarūpabheṣajasyāpekṣitarogapraśamakartṛtvena tathā doṣasyāpi ca rasadravyayoreva kāraṇatvena bheṣajaśabdasūcite rasadravye evāgre kṛte paścāttu doṣagrahaṇagṛhītau doṣavikārau | [ĀVDīp zu Ca, Vim., 1, 4 2]
prakṛṣṭo bhāvaḥ prabhāvaḥ śaktirityarthaḥ sa cehācintyaścintyaś ca grāhyaḥ | [ĀVDīp zu Ca, Vim., 1, 4 3]
yena tatra khalvanekaraseṣu ityādinā dravyavikārayoḥ prabhāvaṃ rasadvārā doṣadvārā ca cintyamapi vakṣyati | [ĀVDīp zu Ca, Vim., 1, 4 4]
yāpayantīti sāmyenāvasthāpayanti | [ĀVDīp zu Ca, Vim., 1, 4 5]
mithyāśabda ihāyogātiyogamithyāyogeṣu vartate | [ĀVDīp zu Ca, Vim., 1, 4 6]
{ĀVDīp zu Ca, Vim., 1, 5.2}
doṣā iti śarīradoṣāḥ | [ĀVDīp zu Ca, Vim., 1, 5.2 1]
punaḥśabdo mānasadoṣaṃ vyāvartayati | [ĀVDīp zu Ca, Vim., 1, 5.2 2]
{ĀVDīp zu Ca, Vim., 1, 6.2}
rasānāmasaṃsṛṣṭānāṃ karmāha tatretyādi | [ĀVDīp zu Ca, Vim., 1, 6.2 1]
anena ca rasakarmopadeśena doṣāṇāmapi tattadrasotpādyatvaṃ tathā tattadrasopaśamanīyatvam uktaṃ bhavati | [ĀVDīp zu Ca, Vim., 1, 6.2 2]
kaṭutiktakaṣāyā vātaṃ janayantīti asati paripanthinīti jñeyaṃ tenārkāguruguḍūcyādīnāṃ tiktānāmapi vātājanakatve na doṣaḥ | [ĀVDīp zu Ca, Vim., 1, 6.2 3]
tatra hy uṣṇavīryatā paripanthinī vidyate tena na te vātaṃ janayantītyādy anusaraṇīyam | [ĀVDīp zu Ca, Vim., 1, 6.2 4]
enam iti padena yaśca kaṭvādijo vāyustameva madhurādayaḥ sarvātmavaiparītyād viśeṣeṇa śamayantīti darśayati jāgaraṇādije hi vāyau jāgaraṇādiviparītāḥ svapnādaya eva viśeṣeṇa pathyāḥ | [ĀVDīp zu Ca, Vim., 1, 6.2 5]
evaṃ pittaśleṣmaṇorapi enadenaṃ śabdayos tātparyaṃ darśayati | [ĀVDīp zu Ca, Vim., 1, 6.2 6]
{ĀVDīp zu Ca, Vim., 1, 7.2}
atha kayā yuktyā rasā doṣāñjanayanti śamayanti cetyāha rasadoṣetyādi | [ĀVDīp zu Ca, Vim., 1, 7.2 1]
saṃnipāte iti antaḥśarīramelake | [ĀVDīp zu Ca, Vim., 1, 7.2 2]
tuśabdo viśeṣe tena viparītaguṇā eva viśeṣeṇa viparītaguṇabhūyiṣṭhāpekṣayā śamayantīti darśayati | [ĀVDīp zu Ca, Vim., 1, 7.2 3]
rasānāṃ tu yathā upācārādguṇā bhavanti tadabhihitaṃ guṇāguṇāśrayā noktāḥ ityādinā sūtre | [ĀVDīp zu Ca, Vim., 1, 7.2 4]
abhyasyamānā iti na sakṛd upayujyamānāḥ | [ĀVDīp zu Ca, Vim., 1, 7.2 5]
atha kasmādrasadoṣasaṃsargabhūyastvaṃ parityajya rasaṣaṭtvaṃ doṣatritvaṃ cocyate ityāha ityetadityādi | [ĀVDīp zu Ca, Vim., 1, 7.2 6]
vyavastheti rasadoṣasaṃsargaprapañcasaṃkṣepaḥ | [ĀVDīp zu Ca, Vim., 1, 7.2 7]
paraspareṇāsaṃsṛṣṭānāmiti padaṃ doṣāṇāmityanenāpi yojyam | [ĀVDīp zu Ca, Vim., 1, 7.2 8]
{ĀVDīp zu Ca, Vim., 1, 8}
rasadoṣasaṃsargaprapañcānabhidhāne hetumāha saṃsargetyādi | [ĀVDīp zu Ca, Vim., 1, 8 1]
yasmāt saṃsargabhedavistaro 'parisaṃkhyeyas tasmāt ṣaṭtvaṃ tritvaṃ cocyate | [ĀVDīp zu Ca, Vim., 1, 8 2]
vikalpabhedāparisaṃkhyeyatvād iti saṃsargavikalpasya bhedo vijātīyaprakāraḥ tasyāparisaṃkhyeyatvāt | [ĀVDīp zu Ca, Vim., 1, 8 3]
etena yathā rasānām avāntaravyaktibhede 'pi madhuratvādisāmānyayogān madhurādivyapadeśena ṣaṭtvamucyate tathā madhurāmlamadhuralavaṇādisaṃsargāṇām api satyapyavāntarabhede sāmānyopasaṃgrahaṃ kṛtvā triṣaṣṭitvasaṃkhyāniyamo bhaviṣyatīti nirasyate yato madhurāmlādisaṃsarge 'pi vijātīyo madhurataramadhuratamādibhedakṛto bhedo 'parisaṃkhyeyo bhavati | [ĀVDīp zu Ca, Vim., 1, 8 4]
vacanaṃ hi rasās taratamābhyāṃ tāṃ saṃkhyām atipatanti hi iti | [ĀVDīp zu Ca, Vim., 1, 8 5]
{ĀVDīp zu Ca, Vim., 1, 9}
atha kathaṃ tarhi saṃsṛṣṭānāṃ rasānāṃ doṣāṇāṃ ca prabhāvo jñeya ityāha tatra khalvityādi | [ĀVDīp zu Ca, Vim., 1, 9 1]
tatra cānekarasadravyasyānekadoṣavikārasya ca pratyekarasadoṣaprabhāvamelakena prabhāvaṃ kathayan rasasaṃsargadoṣasaṃsargayor api tādṛśameva prabhāvaṃ kathayati yato rasadoṣasaṃsargaprabhāvāv atra dravyavikārāśrayitvād rasadoṣayor dravyavikāraprabhāvatvenocyete | [ĀVDīp zu Ca, Vim., 1, 9 2]
anena nyāyena sākṣādanukte'pi ekarasadravyaikadoṣavikārayor api prabhāvo 'saṃsṛṣṭarasadoṣaprabhāvakathanād ukta eva jñeyaḥ | [ĀVDīp zu Ca, Vim., 1, 9 3]
ekaikaśyenābhisamīkṣyeti pratyekam uktarasādiprabhāveṇānekarasaṃ dravyam anekadoṣaṃ ca vikāraṃ samuditaprabhāvam abhisamīkṣya | [ĀVDīp zu Ca, Vim., 1, 9 4]
{ĀVDīp zu Ca, Vim., 1, 10.2}
ayaṃ ca rasadoṣaprabhāvadvārā dravyavikāraprabhāvaniścayo na sarvatra dravye vikāre cetyāha na tv evaṃ khalu sarvatreti | [ĀVDīp zu Ca, Vim., 1, 10.2 1]
atraiva hetum āha na hītyādinādhyavasātuṃ śakyamityantena | [ĀVDīp zu Ca, Vim., 1, 10.2 2]
vikṛtiviṣamasamavetānām iti vikṛtisamavetānāṃ tathā viṣamasamavetānāṃ ceti vikṛtiviṣamasamavetānām | [ĀVDīp zu Ca, Vim., 1, 10.2 3]
samavetānāmiti militānāṃ rasānāṃ doṣāṇāṃ ca | [ĀVDīp zu Ca, Vim., 1, 10.2 4]
tatra rasasya vikṛtisamavāyo yathā madhure taṇḍulīyake madhuro hi prakṛtyā snehavṛṣyatvādikaraḥ taṇḍulīyake tu vikṛtisamavetatvena tanna karoti | [ĀVDīp zu Ca, Vim., 1, 10.2 5]
viṣamasamavetāstu tile kaṣāyakaṭutiktamadhurāḥ yadi hīme rasāḥ samayā mātrayā samavetāḥ syustatastilo'pi pittaśleṣmaharastridoṣaharo vā syāt pittakaphakarastvayaṃ tenātra rasānāṃ kvacit kartṛtvam akartṛtvaṃ ca kvaciditi vaiṣamyam unnīyate | [ĀVDīp zu Ca, Vim., 1, 10.2 6]
nānātmakānāmityādihetutrayaṃ tu vikṛtisamavāyaviṣamasamavāyayor evopalambhakam | [ĀVDīp zu Ca, Vim., 1, 10.2 7]
tena nānātmakatvād ityādibhir vikṛtisamavāyaviṣamasamavāyau bhavataḥ | [ĀVDīp zu Ca, Vim., 1, 10.2 8]
nānātmakānāmiti nānārūpahetujanitānāṃ tena hetubhedabalādeva rasadoṣayor vikṛto viṣamo vā melako bhavatītyarthaḥ | [ĀVDīp zu Ca, Vim., 1, 10.2 9]
kiṃvā nānātmakānāmiti nānāpramāṇānām | [ĀVDīp zu Ca, Vim., 1, 10.2 10]
evaṃ ca nānāpramāṇatvaṃ viṣamasamavāye hetuḥ | [ĀVDīp zu Ca, Vim., 1, 10.2 11]
paraspareṇa copahatānāmiti anyonyam upaghātitaguṇānām | [ĀVDīp zu Ca, Vim., 1, 10.2 12]
parasparaguṇopaghātastu yadyapi doṣāṇāṃ prāyo nāstyeva tathāpyadṛṣṭavaśāt kvacid bhavatīti jñeyaṃ rasānāṃ tu prabalenānyopaghāto bhavatyeva | [ĀVDīp zu Ca, Vim., 1, 10.2 13]
anyaiśca vikalpanairiti anyaiśca bhedakaiḥ tatra rasasya bhedakāḥ svarasakalkādayaḥ ekasyaiva hi dravyasya kalpanāviśeṣeṇa guṇāntarāṇi bhavanti | [ĀVDīp zu Ca, Vim., 1, 10.2 14]
doṣasya tu dūṣyāntarāṇyeva guṇāntarayogādbhedakāni bhavanti | [ĀVDīp zu Ca, Vim., 1, 10.2 15]
yaduktaṃ sa eva kupito doṣaḥ samutthānaviśeṣataḥ | [ĀVDīp zu Ca, Vim., 1, 10.2 16]
sthānāntaragataścaiva vikārān kurute bahūn iti | [ĀVDīp zu Ca, Vim., 1, 10.2 17]
asminvyākhyāne rasānāṃ doṣāṇāṃ ca ya utkarṣāpakarṣakṛto viṣamasamavāyaḥ pṛthagucyate sa na yujyate yato viṣamasamavāye 'pyutkṛṣṭasya rasasya tathā doṣasya cotkṛṣṭā guṇā apakṛṣṭasya cāpakṛṣṭā guṇā bhavantīti kṛtvāvayavaprabhāvān anumānenaiva samudāyaprabhāvānumānaṃ śakyam | [ĀVDīp zu Ca, Vim., 1, 10.2 18]
athocyate viṣamamelake rasasya doṣasya ca na ta eva guṇā utkṛṣṭā apakṛṣṭā vā bhavanti kiṃtu guṇāntarameva bhavati hanta tarhi vikṛta evāyaṃ samavāyo visadṛśakāryakāraṇatvāt | [ĀVDīp zu Ca, Vim., 1, 10.2 19]
tadevaṃ dūṣaṇadarśanād anyathā vyākhyāyate yad dvividho melako bhavati rasānāṃ doṣāṇāṃ ca prakṛtyanuguṇaḥ prakṛtyananuguṇaśca tatra yo militānāṃ prākṛtaguṇānupamardena melako bhavati sa prakṛtisamasamavāyaśabdenocyate yastu prākṛtaguṇopamardena bhavati sa vikṛtiviṣamasamavāyo 'bhidhīyate vikṛtyā hetubhūtayā viṣamaḥ prakṛtyananuguṇaḥ samavāyo vikṛtiviṣamasamavāya ityarthaḥ | [ĀVDīp zu Ca, Vim., 1, 10.2 20]
atraiva vikṛtiviṣamasamavāye nānātmakatvādihetutrayaṃ yathāvivṛtameva yojanīyam | [ĀVDīp zu Ca, Vim., 1, 10.2 21]
ye tu vikṛtiviṣamasamavāyau pṛthag eva kurvanti viṣamasamavāyasya vaiṣamyatāratamyenātibahuprapañcitatvād viṣamāvayavaguṇānumānaṃ duḥśakam iti kṛtvā tadapi dravyavikāraprabhāveṇaiva vyapadiśanti | [ĀVDīp zu Ca, Vim., 1, 10.2 22]
{ĀVDīp zu Ca, Vim., 1, 11}
atha kathaṃ tarhi vikṛtiviṣamasamavāyaprabhāvajñānam ityāha tathāyukte hītyādi | [ĀVDīp zu Ca, Vim., 1, 11 1]
tathāyukte samudaya iti vikṛtiviṣamasamavāye | [ĀVDīp zu Ca, Vim., 1, 11 2]
samudayaprabhāvatattvam iti melakaprabhāvatattvam | [ĀVDīp zu Ca, Vim., 1, 11 3]
samadhṛte hi madhusarpiṣi sūryāvartākhye vā doṣasamudaye na saṃyujyamānamadhughṛtaguṇakramāgataṃ mārakatvaṃ na ca vātādidoṣaprabhāvagataṃ sūryavṛddhyā vardhiṣṇutvaṃ sūryāvartasya kiṃ tu saṃyogamahimakṛtam evetyarthaḥ | [ĀVDīp zu Ca, Vim., 1, 11 4]
yacca gatidvayaṃ doṣarasamelakasya tena prakṛtisamasamavāyarūpaṃ saṃnipātaṃ jvaranidāne doṣaliṅgamelakenaivoktavān | [ĀVDīp zu Ca, Vim., 1, 11 5]
yaduktaṃ pṛthaguktalakṣaṇasaṃsargād dvāṃdvikam anyatamaṃ sāṃnipātikaṃ vā jvaraṃ vidyād iti | [ĀVDīp zu Ca, Vim., 1, 11 6]
yastu vikṛtiviṣamasamavetastridoṣakṛto jvaras tasya cikitsite kṣaṇe dāhaḥ kṣaṇe śītam ityādinā lakṣaṇam uktam | [ĀVDīp zu Ca, Vim., 1, 11 7]
na hi śyāvaraktakoṭhotpattyādi tatroktaṃ vātādijvare kvacid asti | [ĀVDīp zu Ca, Vim., 1, 11 8]
evaṃ rase'pi yatrāmrāte madhuratvaṃ prakṛtisamasamavetaṃ tatrāmrātaṃ madhuram etanmātram evoktaṃ tena madhurasāmānyaguṇāgataṃ tasya vātapittaharatvamapi labhyata eva | [ĀVDīp zu Ca, Vim., 1, 11 9]
yatra vārtāke kaṭutiktatvena vātakaratvaṃ prāptamapi ca vikṛtiviṣamasamavāyāttanna bhavati tatrācāryeṇa vārtākaṃ vātaghnam ityuktam eva | [ĀVDīp zu Ca, Vim., 1, 11 10]
evamityādi tattadudāharaṇaṃ śāstraprasṛtam anusaraṇīyam | [ĀVDīp zu Ca, Vim., 1, 11 11]
yattu prakṛtisamasamavāyakṛtarasadoṣaguṇadvārā prāptamapi dravyaguṇaṃ vikāralakṣaṇaṃ ca brūte tat prakarṣārthaṃ spaṣṭārthaṃ ceti jñeyam | [ĀVDīp zu Ca, Vim., 1, 11 12]
{ĀVDīp zu Ca, Vim., 1, 12}
upasaṃharati tasmād ityādi | [ĀVDīp zu Ca, Vim., 1, 12 1]
tattvamiti rasādiprabhāvatattvam | [ĀVDīp zu Ca, Vim., 1, 12 2]
yattu pūrvaṃ tatrādau rasadravyadoṣavikāraprabhāvān upadekṣyāmaḥ ityanena rasādiprabhāvavyākhyānapratijñānaṃ kṛtaṃ tattu rasaprabhāvānumānenaiva dravyaprabhāvakathanāt tathā doṣaprabhāveṇa ca vikāraprabhāvakathanāc caritārthaṃ syāt | [ĀVDīp zu Ca, Vim., 1, 12 3]
iha tu vikṛtiviṣamasamavāyātmake dravye vikāre vā rasadoṣaprabhāvānumānena na dravyavikāraprabhāvānumānam astīti kṛtvā pṛthak pṛthagrasādiprabhāvatattvābhidhānapratijñānam iti na paunaruktyam | [ĀVDīp zu Ca, Vim., 1, 12 4]
iha dravyāṇāṃ vīryaprabhāvavipākaprabhāvau ca dravyaprabhāve rasaprabhāve vāntarbhāvanīyau | [ĀVDīp zu Ca, Vim., 1, 12 5]
tatra yau rasānuguṇau vīryavipākaprabhāvau tau rase yau tu rasakramoktavīryavipākaviparītau vīryavipākau tau dravyaprabhāve boddhavyau | [ĀVDīp zu Ca, Vim., 1, 12 6]
upadekṣyāma iti nikhilena tantreṇa rasādiprabhāvatattvaṃ pṛthag upadekṣyāma ityarthaḥ rasādiprabhāvaḥ prapañcena nikhile tantra eva vaktavyaḥ | [ĀVDīp zu Ca, Vim., 1, 12 7]
{ĀVDīp zu Ca, Vim., 1, 13.3}
saṃkṣepābhidhānametadeveti darśayannāha tatraiṣa ityādi | [ĀVDīp zu Ca, Vim., 1, 13.3 1]
eṣa iti rasāḥ ṣaḍ ityādinā tattvamupadekṣyāmaḥ ityantena granthenokta ityarthaḥ | [ĀVDīp zu Ca, Vim., 1, 13.3 2]
upadiṣṭo bhavatīti saṃkṣepeṇa kathito bhavati | [ĀVDīp zu Ca, Vim., 1, 13.3 3]
anye tu tatraiṣa rasaprabhāva uddiṣṭo bhavati iti paṭhanti | [ĀVDīp zu Ca, Vim., 1, 13.3 4]
asmin pakṣe dravyadoṣavikāraprabhāvo 'pi 'tra uddiṣṭaḥ so 'pi rasadvārā tena rasasyaiva prapañcābhihitatvāt tasyaivābhidhānam upasaṃharati na dravyādīnāmiti jñeyam dravyaprabhāvamityādau punariti sāmānyena dravyaprabhāvakathanāt punaḥ śṛṅgagrāhikayā tailādidravyaprabhāvaṃ kathayiṣyāma ityarthaḥ | [ĀVDīp zu Ca, Vim., 1, 13.3 5]
praśamanārthānīti praśamanaprayojanāni | [ĀVDīp zu Ca, Vim., 1, 13.3 6]
{ĀVDīp zu Ca, Vim., 1, 14.4}
satatam abhyasyamānamiti avicchedenopayujyamānam | [ĀVDīp zu Ca, Vim., 1, 14.4 1]
viruddhaguṇa iti tailaguṇebhyo viparītaguṇaḥ | [ĀVDīp zu Ca, Vim., 1, 14.4 2]
viruddhaguṇasaṃnipāte iti viruddhaguṇayor melake | [ĀVDīp zu Ca, Vim., 1, 14.4 3]
nanu viruddhaguṇayor madhye bhūyasālpaṃ jīyate tat kathaṃ tailaṃ vātaṃ jayati na hy asya vātaṃ prati bhūyastvaṃ yuktamityāha satatam abhyasyamānam iti | [ĀVDīp zu Ca, Vim., 1, 14.4 4]
satatopayogena hi tailaṃ vātād adhikaṃ bhavati tena vātaṃ jayatītyarthaḥ | [ĀVDīp zu Ca, Vim., 1, 14.4 5]
sarpiḥ khalvevameveti sarpirapi satatam abhyasyamānam ityarthaḥ | [ĀVDīp zu Ca, Vim., 1, 14.4 6]
amadhuramiti raukṣyalāghavāvṛṣyatvādinā madhuraviparītaṃ kaṭurasam ityarthaḥ | [ĀVDīp zu Ca, Vim., 1, 14.4 7]
iha ca prabhāvaśabdena sāmānyena dravyaśaktir ucyate nācintyaśaktiḥ tena tailādīnāṃ snehauṣṇyādiguṇādapi vātādiśamanaṃ dravyaprabhāvādeva bhavati | [ĀVDīp zu Ca, Vim., 1, 14.4 8]
sarpiṣi ca yadyapi madhuro rasaḥ pittapraśame vyāpriyate tathāpi mādhuryaśaityamandatvaiḥ pittaśamanaṃ sarpiḥkāryameva tena dravyaprabhāva eva vācyaḥ | [ĀVDīp zu Ca, Vim., 1, 14.4 9]
yadā tu rasadvārā kāryaṃ dravyasya cintyate tadā rasaprabhāva iti vyapadeśo bhavati | [ĀVDīp zu Ca, Vim., 1, 14.4 10]
evaṃ kaṣāyānurase madhuni ca samādhānaṃ vācyam | [ĀVDīp zu Ca, Vim., 1, 14.4 11]
anye tu bruvate yattailādīnāṃ vātādiśamanatvaṃ pratyacintya eva prabhāvo 'yamucyate tatra ca tailavātayor viruddhaguṇayor melake tailameva vātaṃ jayati na tu vātas tailam iti tailasyācintyaprabhāvaḥ evaṃ sarpirmadhunor api pittaśleṣmaharaṇe prabhāvājjñeye | [ĀVDīp zu Ca, Vim., 1, 14.4 12]
etaccānye necchanti yatas tailādīnāṃ satatam abhyasyamānamiti padenādhikyameva vātādijayakāraṇamuktaṃ tathā yaccānyad api kiṃcid dravyam ityādigranthena dravyācintyaprabhāvaṃ parityajya sāmānyena guṇavaiparītyam evābhyāsād vātādijayahetur ucyate | [ĀVDīp zu Ca, Vim., 1, 14.4 13]
{ĀVDīp zu Ca, Vim., 1, 15}
abhyasyadravyaṃ prabhāvodāharaṇārtham abhidhāyānabhyasyān āha athetyādi | [ĀVDīp zu Ca, Vim., 1, 15 1]
adhikamanyebhya iti vacanādanyadapi citrakabhallātakādyevaṃjātīyaṃ nātyupayoktavyaṃ pippalyādidravyaṃ tv anyebhyo 'pyadhikam atyupayoge varjanīyamiti darśayati | [ĀVDīp zu Ca, Vim., 1, 15 2]
{ĀVDīp zu Ca, Vim., 1, 16}
kaṭukāḥ satyo madhuravipākāḥ ityādi pippalīguṇakathanam anabhyāsaprayoge doṣavaiparītyena doṣapraśamanopadarśanārthaṃ tathā atyabhyāse guruprakleditvācchleṣmāṇam utkleśayanti ityādigranthavaktavyadoṣakaraṇayogyatopadarśanārthaṃ ca | [ĀVDīp zu Ca, Vim., 1, 16 1]
bheṣajābhimatāśca sadya iti chedaḥ | [ĀVDīp zu Ca, Vim., 1, 16 2]
sadya iti anabhyāse | [ĀVDīp zu Ca, Vim., 1, 16 3]
śubhāśubhakāriṇyo bhavantīti sadyaḥ śubhakāriṇyaḥ atyabhyāsaprayoge tv aśubhakāriṇyaḥ | [ĀVDīp zu Ca, Vim., 1, 16 4]
etadeva śubhāśubhakāritvaṃ darśayaty āpātabhadrā ityādinā | [ĀVDīp zu Ca, Vim., 1, 16 5]
prayogasamasādguṇyād iti samasya prayogasya sadguṇatvāt same 'lpakāle alpamātre ca pippalyādiprayoge sadguṇā bhavantītyarthaḥ | [ĀVDīp zu Ca, Vim., 1, 16 6]
doṣasaṃcayānubandho 'tyupayogo yāsāṃ tā doṣasaṃcayānubandhāḥ | [ĀVDīp zu Ca, Vim., 1, 16 7]
etadeva doṣasaṃcayānubandhatvaṃ vivṛṇoti satatam ityādi | [ĀVDīp zu Ca, Vim., 1, 16 8]
pippalīdharmakathanaprastāvād guṇāntaram āha yogavāhinyas tv ityādi | [ĀVDīp zu Ca, Vim., 1, 16 9]
yogavāhitvena kaṭukānāmapi pippalīnāṃ vṛṣyaprayogeṣu yogaḥ tathā jvaragulmakuṣṭhaharādiprayogeṣu jvarādīn hanti pippalī | [ĀVDīp zu Ca, Vim., 1, 16 10]
ayaṃ ca pippalyatiyoganiṣedho'pavādaṃ parityajya jñeyaḥ | [ĀVDīp zu Ca, Vim., 1, 16 11]
tena pippalīrasāyanaprayogas tathā gulmādiṣu ca pippalīvardhamānakaprayogo na virodham āvahati | [ĀVDīp zu Ca, Vim., 1, 16 12]
ukte hi viṣaye yathoktavidhānena nirdoṣā eva pippalya iti ṛṣivacanād unnīyate | [ĀVDīp zu Ca, Vim., 1, 16 13.1]
anye tu annasaṃskaraṇe pippalyādīnām atiprayogo na tu svātantryeṇeti bruvate | [ĀVDīp zu Ca, Vim., 1, 16 13.2]
satatam upayujyamānā iti atimātratvena tathā satataprayogeṇa ceti jñeyam | [ĀVDīp zu Ca, Vim., 1, 16 13.3]
{ĀVDīp zu Ca, Vim., 1, 17.2}
hṛdayāpakartina iti hṛdayaparikartanarūpavedanāyuktāḥ | [ĀVDīp zu Ca, Vim., 1, 17.2 1]
{ĀVDīp zu Ca, Vim., 1, 18.7}
glāniḥ māṃsāpacayo harṣakṣayo vā | [ĀVDīp zu Ca, Vim., 1, 18.7 1]
na kevalaṃ lavaṇātiyogaḥ śarīropaghātakaraḥ kiṃtu bhūmer apyupaghātakara ityāha ye 'pīhetyādi | [ĀVDīp zu Ca, Vim., 1, 18.7 2]
ūṣarā iti lavaṇapradhānāḥ | [ĀVDīp zu Ca, Vim., 1, 18.7 3]
lavaṇaṃ nātyupayuñjīteti nātimātraṃ lavaṇaṃ satatam upayuñjīta annadravyasaṃskārakaṃ tu stokamātram abhyāsenāpyupayojanīyam eva | [ĀVDīp zu Ca, Vim., 1, 18.7 4]
vāhlīkādivyatirikte 'pi deśe ye 'tilavaṇam aśnanti teṣāmapi doṣānāha ye hītyādi | [ĀVDīp zu Ca, Vim., 1, 18.7 5]
etena cānyatrāpi deśe 'timātralavaṇasātmyānāṃ lavaṇātyupayogakṛta eva śaithilyādidoṣa unnīyate na deśasvabhāvakṛtaḥ | [ĀVDīp zu Ca, Vim., 1, 18.7 6]
{ĀVDīp zu Ca, Vim., 1, 19.2}
teṣāmiti atikṣāralavaṇasātmyānām | [ĀVDīp zu Ca, Vim., 1, 19.2 1]
tatsātmyata iti atimātrakṣārād atimātralavaṇāc ca sātmyāt | [ĀVDīp zu Ca, Vim., 1, 19.2 2]
krameṇeti na vegān dhāraṇīyoktasātmyaparityāgakrameṇa | [ĀVDīp zu Ca, Vim., 1, 19.2 3]
iha ca sātmyaśabdenaukasātmyam abhipretam | [ĀVDīp zu Ca, Vim., 1, 19.2 4]
alpadoṣam adoṣaṃ veti pakṣadvaye 'tyarthasātmyam alpadoṣaṃ bhavati anyattvadoṣam iti vyavasthā | [ĀVDīp zu Ca, Vim., 1, 19.2 5]
{ĀVDīp zu Ca, Vim., 1, 20.5}
sātmyaṃ nāmeti okasātmyaṃ nāmetyarthaḥ | [ĀVDīp zu Ca, Vim., 1, 20.5 1]
okāditi abhyāsāt | [ĀVDīp zu Ca, Vim., 1, 20.5 2]
upaśayārtha iti upaśayaśabdābhidheya ityarthaḥ | [ĀVDīp zu Ca, Vim., 1, 20.5 3]
taditi okasātmyam | [ĀVDīp zu Ca, Vim., 1, 20.5 4]
trividhamiti pravarāvaramadhyabhedena | [ĀVDīp zu Ca, Vim., 1, 20.5 5]
saptavidhaṃ tu ekaikarasena ṣaṭ saṃsṛṣṭarasopayogāccaikam evaṃ saptavidham | [ĀVDīp zu Ca, Vim., 1, 20.5 6]
saṃsṛṣṭaśabdena dvirasādayaḥ ṣaḍrasaparyantā gṛhyante | [ĀVDīp zu Ca, Vim., 1, 20.5 7]
pravarāvaramadhyastham iti dvirasādipañcarasaparyantam | [ĀVDīp zu Ca, Vim., 1, 20.5 8]
avaramadhyamābhyāṃ lakṣitaḥ puruṣaḥ | [ĀVDīp zu Ca, Vim., 1, 20.5 9]
pravaramiti sarvarasam | [ĀVDīp zu Ca, Vim., 1, 20.5 10]
sātmyamupapādayet abhyased ityarthaḥ | [ĀVDīp zu Ca, Vim., 1, 20.5 11]
krameṇeti yathoktābhyāsakrameṇa | [ĀVDīp zu Ca, Vim., 1, 20.5 12]
upapāditasarvarasasātmyenāpi cāhāraḥ praśastaprakṛtyādisampanna eva kartavya ityāha sarvarasam ityādi | [ĀVDīp zu Ca, Vim., 1, 20.5 13]
abhisamīkṣyeti hitāhitatvena vicārya | [ĀVDīp zu Ca, Vim., 1, 20.5 14]
hitameveti padena yadeva prakṛtyādinā hitaṃ tad evānurudhyeta sevetetyarthaḥ | [ĀVDīp zu Ca, Vim., 1, 20.5 15]
{ĀVDīp zu Ca, Vim., 1, 21}
āhārasya vidhiḥ prakāro vidhānaṃ vā ityāhāravidhiḥ tasya viśeṣo hitatvamahitatvaṃ ca tasyāyatanāni hetūn ity āhāravidhiviśeṣāyatanāni | [ĀVDīp zu Ca, Vim., 1, 21 1]
āhāraprakārasya hitatvamahitatvaṃ ca prakṛtyādihetukam ityarthaḥ | [ĀVDīp zu Ca, Vim., 1, 21 2]
upayoktā aṣṭamo yeṣāṃ tānyupayoktraṣṭamāni | [ĀVDīp zu Ca, Vim., 1, 21 3]
{ĀVDīp zu Ca, Vim., 1, 22.1}
uktāni prakṛtyādinā vibhajate tatretyādinā | [ĀVDīp zu Ca, Vim., 1, 22.1 1]
svābhāvika iti saṃskārādyakṛtaḥ | [ĀVDīp zu Ca, Vim., 1, 22.1 2]
māṣamudgayor iti prakṛtyā māṣe gurutvaṃ mudge ca laghutvaṃ śūkare gurutvam eṇe ca laghutvam | [ĀVDīp zu Ca, Vim., 1, 22.1 3]
{ĀVDīp zu Ca, Vim., 1, 22.4}
dravyāṇām iti vaktavye svābhāvikānām iti yat karoti tenotpattikāle janakabhūtaiḥ svaguṇāropaṇaṃ saṃskārastūtpannasyaiva toyādinā guṇāntarādhānamiti darśayati | [ĀVDīp zu Ca, Vim., 1, 22.4 1]
tacca prākṛtaguṇopamardenaiva kriyate yathā toyāgnisaṃnikarṣaśaucais taṇḍulasthaṃ gauravam upahatya lāghavam anne kriyate | [ĀVDīp zu Ca, Vim., 1, 22.4 2]
yaduktaṃ sudhautaḥ prasrutaḥ svinnaḥ saṃtaptaś caudano laghuḥ | [ĀVDīp zu Ca, Vim., 1, 22.4 3]
tathā raktaśālyāderlaghor apyagnisaṃyogādinā lāghavaṃ vardhate | [ĀVDīp zu Ca, Vim., 1, 22.4 4]
manthanādguṇādhānaṃ yathā śothakṛd dadhi śothaghnaṃ sasnehamapi manthanāt iti | [ĀVDīp zu Ca, Vim., 1, 22.4 5]
deśena yathā bhasmarāśer adhaḥ sthāpayet ityādau | [ĀVDīp zu Ca, Vim., 1, 22.4 6]
vāsanena guṇādhānaṃ yathāpām utpalādivāsanena sugandhānukaraṇam | [ĀVDīp zu Ca, Vim., 1, 22.4 7]
bhāvanayā ca svarasādikṛtayā sthitasyaivāmalakāder guṇasyotkarṣo bhavati | [ĀVDīp zu Ca, Vim., 1, 22.4 8]
kālaprakarṣādyathā pakṣājjātarasaṃ pibed ityādi | [ĀVDīp zu Ca, Vim., 1, 22.4 9]
bhājanena yathā traiphalenāyasīṃ pātrīṃ kalkenālepayet ityādau | [ĀVDīp zu Ca, Vim., 1, 22.4 10]
ādigrahaṇāt peṣaṇābhimantraṇādi gṛhyate | [ĀVDīp zu Ca, Vim., 1, 22.4 11]
nanu saṃskārādheyena guṇena kathaṃ svābhāvikaguṇanāśaḥ kriyate yataḥ svabhāvo niṣpratikriyaḥ ityuktaṃ yadi hi saṃskāreṇa svābhāvikagurutvaṃ pratikriyate tadā svabhāvo niṣpratikriyaḥ iti kathaṃ brūmaḥ svabhāvo niṣpratikriyaḥ iti svabhāvo bhāvānām utpattau nānyathā kriyate | [ĀVDīp zu Ca, Vim., 1, 22.4 12]
tena jātipratibaddhaṃ māṣādīnāṃ gurutvaṃ na tajjātau sphoṭayituṃ pāryate saṃskāreṇa tu tadanyathākaraṇamanumatameva dṛṣṭatvāt | [ĀVDīp zu Ca, Vim., 1, 22.4 13]
kaścit tu guṇo dravyāṇāṃ saṃskārādināpi nānyathā kriyate yathā vahner auṣṇyaṃ vāyoścalatvaṃ tailasya sneha ityādi | [ĀVDīp zu Ca, Vim., 1, 22.4 14]
ete hi yāvaddravyabhāvina eva guṇāḥ | [ĀVDīp zu Ca, Vim., 1, 22.4 15]
gauravādayastu purāṇadhānyādiṣvapyapagamadarśanān na yāvaddravyabhāvinaḥ | [ĀVDīp zu Ca, Vim., 1, 22.4 16]
uktaṃ hi guṇo dravyavināśād vā vināśam upagacchati | [ĀVDīp zu Ca, Vim., 1, 22.4 17]
guṇāntaropadhānād vā iti | [ĀVDīp zu Ca, Vim., 1, 22.4 18]
yatra tu saṃskāreṇa vrīherlājalakṣaṇaṃ dravyāntarameva janyate tatra guṇāntarotpādaḥ suṣṭhveva | [ĀVDīp zu Ca, Vim., 1, 22.4 19]
{ĀVDīp zu Ca, Vim., 1, 22.5}
saṃyogam āha saṃyogas tv ityādi | [ĀVDīp zu Ca, Vim., 1, 22.5 1]
sa viśeṣamārabhata iti saṃyujyamānadravyaikadeśe 'dṛṣṭaṃ kāryam ārabhata ityarthaḥ | [ĀVDīp zu Ca, Vim., 1, 22.5 2]
yaṃ naikaikaśa iti yaṃ viśeṣaṃ pratyekasaṃyujyamānāni dravyāṇi nārabhanta ityarthaḥ | [ĀVDīp zu Ca, Vim., 1, 22.5 3]
madhusarpiṣī hi pratyekamamārake milite tu mārake bhavataḥ kṣīramatsyādisaṃyogaśca kuṣṭhādikaro bhavati | [ĀVDīp zu Ca, Vim., 1, 22.5 4]
saṃyogas tv iha prādhānyenaivopalabhyamānadravyamelako vivakṣitas tena bhāvanādiṣvapi yadyapi saṃyogo 'sti tathāpi tatra bhāvanādravyāṇāṃ prādhānyenānupalabdher na saṃyogena grahaṇam | [ĀVDīp zu Ca, Vim., 1, 22.5 5]
{ĀVDīp zu Ca, Vim., 1, 22.8}
rāśiḥ pramāṇam | [ĀVDīp zu Ca, Vim., 1, 22.8 1]
mātrāmātraphalaviniścayārtha iti mātrāvadāhārauṣadhasya ca yat phalaṃ śubham amātrasya hīnasyātiriktasya vā yat phalam aśubham | [ĀVDīp zu Ca, Vim., 1, 22.8 2]
yaduktaṃ tasya jñānārtham ucitapramāṇam anucitapramāṇaṃ ca rāśisaṃjñaṃ bhavati | [ĀVDīp zu Ca, Vim., 1, 22.8 3]
sarvagrahaṃ vivṛṇoti tatretyādi | [ĀVDīp zu Ca, Vim., 1, 22.8 4]
sarvasyeti miśrīkṛtasyānnamāṃsasūpāder ekapiṇḍena mānam | [ĀVDīp zu Ca, Vim., 1, 22.8 5]
parigrahaṃ vivṛṇoti parigrahaḥ punar ityādi | [ĀVDīp zu Ca, Vim., 1, 22.8 6]
ekaikaśyeneti annasya kuḍavaḥ sūpasya palaṃ māṃsasya dvipalamityādyavayavamānapūrvakaṃ samudāyamānam | [ĀVDīp zu Ca, Vim., 1, 22.8 7]
sarvagrahe pratyavayavamānaniyamo nāsti tena yena kenacid āhāreṇa pratyekamaniyatamānena sampūrṇāhāramātrāniyamanaṃ sarvagrahaḥ | [ĀVDīp zu Ca, Vim., 1, 22.8 8]
etadeva śabdavyutpattyā darśayati sarvasya hītyādi | [ĀVDīp zu Ca, Vim., 1, 22.8 9]
sarvata iti pratyekāvayavata ityarthaḥ | [ĀVDīp zu Ca, Vim., 1, 22.8 10]
{ĀVDīp zu Ca, Vim., 1, 22.9}
deśaṃ vibhajate deśa ityādi | [ĀVDīp zu Ca, Vim., 1, 22.9 1]
sthānagrahaṇenāhāradravyasya tathā bhoktuśca sthānaṃ darśayati | [ĀVDīp zu Ca, Vim., 1, 22.9 2]
ācaṣṭa iti dravyasyotpattipracārādikṛtaguṇajñānahetur bhavati | [ĀVDīp zu Ca, Vim., 1, 22.9 3]
tatrotpattyā himavati jātaṃ guṇavadbhavati marau jātaṃ laghu bhavati ityādi | [ĀVDīp zu Ca, Vim., 1, 22.9 4]
pracāreṇa laghu bhakṣyāṇāṃ prāṇināṃ tathā dhanvapracāriṇāṃ bahukriyāṇāṃ ca lāghavaṃ viparyaye ca gauravaṃ gṛhyate | [ĀVDīp zu Ca, Vim., 1, 22.9 5]
deśasāmyena ca deśaviparītaguṇaṃ sātmyaṃ gṛhyate yathānūpe uṣṇarūkṣādi dhanvani ca śītasnigdhādi | [ĀVDīp zu Ca, Vim., 1, 22.9 6]
okasātmyaṃ tu upayoktṛgrahaṇena gṛhītam | [ĀVDīp zu Ca, Vim., 1, 22.9 7]
{ĀVDīp zu Ca, Vim., 1, 22.10}
nityaga iti ahorātrādirūpaḥ | [ĀVDīp zu Ca, Vim., 1, 22.10 1]
āvasthika iti rogitvabālyādyavasthāviśeṣita ityarthaḥ | [ĀVDīp zu Ca, Vim., 1, 22.10 2]
vikāramapekṣata iti bālyādikṛtaṃ tu śleṣmavikāraṃ jvarādikaṃ cāhāraniyamārthamapekṣata ityarthaḥ | [ĀVDīp zu Ca, Vim., 1, 22.10 3]
ṛtusātmyaṃ hi ṛtumapekṣata iti ṛtusātmyāpekṣaḥ | [ĀVDīp zu Ca, Vim., 1, 22.10 4]
{ĀVDīp zu Ca, Vim., 1, 22.11}
evamāhāropayogaḥ kartavya evaṃ na kartavya ityupayoganiyamaḥ sa jīrṇalakṣaṇāpekṣa iti prādhānyenoktaḥ | [ĀVDīp zu Ca, Vim., 1, 22.11 1]
teneha ajalpann ahasan nātidrutaṃ nātivilambitam ityādyupayoganiyamamapyapekṣata eva ajīrṇabhojane tu mahāṃstridoṣakopalakṣaṇo doṣo bhavatītyayam evodāhṛtaḥ | [ĀVDīp zu Ca, Vim., 1, 22.11 2]
{ĀVDīp zu Ca, Vim., 1, 22.13}
yadāyattam okasātmyam iti bhoktṛpuruṣāpekṣaṃ hy abhyāsasātmyaṃ bhavati kasyaciddhi kiṃcid evābhyāsāt pathyamapathyaṃ vā sātmyaṃ bhavati | [ĀVDīp zu Ca, Vim., 1, 22.13 1]
{ĀVDīp zu Ca, Vim., 1, 23}
eṣāmityādau śubhaphalā viśeṣā aśubhaphalāśca parasparopakārakā bhavantīti jñeyam | [ĀVDīp zu Ca, Vim., 1, 23 1]
tatra prakṛtyā lāghavādiḥ śubhaphalaḥ gurvādiś cāśubhaphalaḥ | [ĀVDīp zu Ca, Vim., 1, 23 2]
karaṇādyādheyo'pi viśeṣaḥ śāstroktaḥ śubhaḥ niṣiddhastvaśubhaḥ | [ĀVDīp zu Ca, Vim., 1, 23 3]
deśāsātmyaṃ ninditadeśabhavatvādi ca dravyasyāśubhaphalam | [ĀVDīp zu Ca, Vim., 1, 23 4]
evaṃ kālāsātmyamaśubhaphalaṃ cājīrṇabhojanādi tathā okāsātmyaṃ cāśubhamaśubhaphalamiti jñeyaṃ viparītaṃ tu śubhaphalam | [ĀVDīp zu Ca, Vim., 1, 23 5]
mohāditi ajñānāt pramādāditi jñātvāpi rāgād ityarthaḥ | [ĀVDīp zu Ca, Vim., 1, 23 6]
priyamiti tadātvamātrapriyam | [ĀVDīp zu Ca, Vim., 1, 23 7]
ahitamityasya vivaraṇamasukhodarkam iti | [ĀVDīp zu Ca, Vim., 1, 23 8]
asukhaṃ duḥkharūpam udarka uttarakālīnaṃ phalaṃ yasya sa tathā | [ĀVDīp zu Ca, Vim., 1, 23 9]
anyadveti bheṣajavihārādi | [ĀVDīp zu Ca, Vim., 1, 23 10]
{ĀVDīp zu Ca, Vim., 1, 24}
tatretyādau idamiti vakṣyamāṇam | [ĀVDīp zu Ca, Vim., 1, 24 1]
āhāravidhir vidhīyate yenoṣṇasnigdhādinā vakṣyamāṇena tadāhāravidhividhānam | [ĀVDīp zu Ca, Vim., 1, 24 2]
āturāṇāṃ ca keṣāṃciditi padena raktapittināṃ śītameva kapharogiṇāṃ rūkṣameva hitamityādiviparyayaṃ darśayati | [ĀVDīp zu Ca, Vim., 1, 24 3]
keṣāṃcidbhuñjānānām idam āhāravidhividhānaṃ hitatamaṃ bhavatīti yojanā | [ĀVDīp zu Ca, Vim., 1, 24 4]
prakṛtyaiveti svabhāvenaiva hitatamaṃ hitatamam ityuktaṃ tena yat prakṛtyā hitaṃ tat kadācideva kaṃcideva puruṣam āsādyāhitaṃ bhavati tacca kādācitkatvād anādṛtaṃ tena prāyikatvādenaṃ hitatamaṃ vakṣyāma iti bhāvaḥ | [ĀVDīp zu Ca, Vim., 1, 24 5]
uṣṇamityādau samyagiti chedaḥ | [ĀVDīp zu Ca, Vim., 1, 24 6]
{ĀVDīp zu Ca, Vim., 1, 25.2}
tasyeti uṣṇādiguṇayuktasyānnasya | [ĀVDīp zu Ca, Vim., 1, 25.2 1]
sādguṇyamiti praśastaguṇayogitām | [ĀVDīp zu Ca, Vim., 1, 25.2 2]
parihrāsayatīti bhinnasaṃghātaṃ karoti | [ĀVDīp zu Ca, Vim., 1, 25.2 3]
{ĀVDīp zu Ca, Vim., 1, 25.3}
mātrāvaditi praśaṃsāyāṃ matup tena praśastamātram ityarthaḥ | [ĀVDīp zu Ca, Vim., 1, 25.3 1]
apīḍayaditi anatimātratvena svasthānasthitaṃ sadvātādīn sthānāpīḍanād aprakopayat | [ĀVDīp zu Ca, Vim., 1, 25.3 2]
gudam anuparyetīti pariṇataṃ sadanurūpatayā niḥsaratītyarthaḥ | [ĀVDīp zu Ca, Vim., 1, 25.3 3]
ūṣmāṇaṃ vahnim | [ĀVDīp zu Ca, Vim., 1, 25.3 4]
{ĀVDīp zu Ca, Vim., 1, 25.4}
pūrvasyeti dināntarakṛtasya | [ĀVDīp zu Ca, Vim., 1, 25.4 1]
apariṇatam iti asamyagjātam | [ĀVDīp zu Ca, Vim., 1, 25.4 2]
āhāraraseneti āhārapariṇāmagatena madhurādinā kiṃvā āhārajena rasena | [ĀVDīp zu Ca, Vim., 1, 25.4 3]
svasthānastheṣu doṣeṣvityādi jīrṇāhārasya lakṣaṇam | [ĀVDīp zu Ca, Vim., 1, 25.4 4]
{ĀVDīp zu Ca, Vim., 1, 25.5}
viruddhavīryāhārajair iti kuṣṭhāndhyavisarpādyair ātreyabhadrakāpyīyoktaiḥ | [ĀVDīp zu Ca, Vim., 1, 25.5 1]
{ĀVDīp zu Ca, Vim., 1, 25.6}
manovighātakarairbhāvairiti trividhakukṣīye vakṣyamāṇaiḥ kāmādibhiś cittopatāpakaraiś cittavikārair ityarthaḥ | [ĀVDīp zu Ca, Vim., 1, 25.6 1]
tatheṣṭaiśca sarvopakaraṇair bhuñjāno manovighātaṃ na prāpnotīti yojanā aniṣṭabhojanāder manovighāto bhavati | [ĀVDīp zu Ca, Vim., 1, 25.6 2]
{ĀVDīp zu Ca, Vim., 1, 25.7}
utsnehanam unmārgagamanam | [ĀVDīp zu Ca, Vim., 1, 25.7 1]
avasādanam avasādaḥ | [ĀVDīp zu Ca, Vim., 1, 25.7 2]
apratiṣṭhānaṃ hṛdayasthatvena koṣṭhāpraveśaḥ | [ĀVDīp zu Ca, Vim., 1, 25.7 3]
bhojyagatānāṃ doṣāṇāṃ keśādīnāṃ sādguṇyasya ca svādutvādeḥ upalabdhir na niyatā bhavati kadācidupalabhyate kadācin neti | [ĀVDīp zu Ca, Vim., 1, 25.7 4]
tatra doṣānupalabdhyā sadoṣasyaiva bhakṣaṇaṃ sādguṇyānupalabdhyā ca prītyabhāvaḥ | [ĀVDīp zu Ca, Vim., 1, 25.7 5]
{ĀVDīp zu Ca, Vim., 1, 25.8}
viṣamaṃ ca pacyata iti cirakālabhojanenāgnisambandhasya vaiṣamyāditi bhāvaḥ | [ĀVDīp zu Ca, Vim., 1, 25.8 1]
{ĀVDīp zu Ca, Vim., 1, 25.9}
ya evātidrutam aśnato doṣā iti utsnehanādayaḥ | [ĀVDīp zu Ca, Vim., 1, 25.9 1]
{ĀVDīp zu Ca, Vim., 1, 25.10}
nopaśeta itītyatra itiśabdena sātmyāsātmyavidhānopadarśakena vicāraphalamokasātmyasevanaṃ darśayati | [ĀVDīp zu Ca, Vim., 1, 25.10 1]
ātmana iti padenātmanaivātmasātmyaṃ pratipuruṣaṃ jñāyate na śāstropadeśeneti darśayati | [ĀVDīp zu Ca, Vim., 1, 25.10 2]
{ĀVDīp zu Ca, Vim., 1, 26.2}
adhyāyoktarasaprabhāvādijñānaṃ stauti rasānityādi | [ĀVDīp zu Ca, Vim., 1, 26.2 1.1]
sa no bhiṣagiti no 'smākaṃ saṃmata ityarthaḥ | [ĀVDīp zu Ca, Vim., 1, 26.2 1.2]
{ĀVDīp zu Ca, Vim., 1, 29}
doṣavikārau ca yadyapi trividhakukṣīye prabhāvavistāreṇa vaktavyau tathāpīha saṃkṣepeṇoktāv eva tena doṣavikāraprabhāvāv apyuktāv iti yaducyate saṃgrahe tat sādhu | [ĀVDīp zu Ca, Vim., 1, 29 1]
tailādidravyatrayakathanaṃ ca dravyaprabhāvagṛhītamiti kṛtvā na pṛthak saṃgrahe paṭhitam | [ĀVDīp zu Ca, Vim., 1, 29 2]
{ĀVDīp zu Ca, Vim., 3, 35.2}
udārayor iti praśastatvenottamayoḥ | [ĀVDīp zu Ca, Vim., 3, 35.2 1]
dīrghasyeti rasāyanādinā śatādapi dīrghasya sukhasyeti nīrogatvena niyatasyeti yuganiyatasya kalau varṣaśatapramāṇasyety arthaḥ śatād arvāṅ niniyatam apīha niyataśabdenocyate tena na tatra tasya daivapuruṣakārajanyatvaṃ ghaṭate tathāpi tasyāpraśastadaivapuruṣakārajanyatvāt daivapuruṣakārajanyatvaṃ bhavatīti yuktaṃ kiṃcāniyatāyuṣa eva puruṣā rasāyanādhikāriṇo bhavanti niyatāyuṣaṃ prati rasāyanasyākiṃcitkaratvāt rasāyanādikṛtaṃ cāyuraniyataṃ praśastatvena praśastadaivapuruṣakārajanyaṃ bhavatīti yuktam | [ĀVDīp zu Ca, Vim., 3, 35.2 2]
kiṃvā dīrghatve sati niyatasyāyuṣo hetur iti yojanā tena yuganiyate ca śatavarṣaṃ tathā tadadhikaṃ cāniyataṃ mahatā karmaṇaiva kriyate puruṣakāreṇa tu mahatāsya sukhitvaṃ rogānupaghātāt kriyate rasāyanena ca jarādivyādhipratighātaḥ kriyate rasāyanalabhyam apyāyurbalavatkarmaniyatam eveti bhāvaḥ | [ĀVDīp zu Ca, Vim., 3, 35.2 3]
viparītasya dīrghatvenāniyatasya tathā rogayuktatve nāsukhasya | [ĀVDīp zu Ca, Vim., 3, 35.2 4]
itareti hīnayor daivapuruṣakārayor yuktir ityarthaḥ | [ĀVDīp zu Ca, Vim., 3, 35.2 5]
madhyamā madhyamasya dīrghatvenādīrghatvenāniyatasya tathā sukhāsukhatvenāniyatasyāyuṣo madhyamayoḥ karmaṇor yuktirityarthaḥ | [ĀVDīp zu Ca, Vim., 3, 35.2 6]
kāraṇamiti daivapuruṣakārayoḥ parasparabādhane upapattimityarthaḥ | [ĀVDīp zu Ca, Vim., 3, 35.2 7]
daivamityādi | [ĀVDīp zu Ca, Vim., 3, 35.2 8]
durbalam āyurjananaṃ daivaṃ balavatā mārakeṇa dṛṣṭāpathyabhojanādinā viparītamaraṇakāryajananād upahanyate viśiṣṭena balavatā itarat karma dṛṣṭaṃ puruṣakārākhyam upahanyate parābhūyate | [ĀVDīp zu Ca, Vim., 3, 35.2 9]
etaddaivakartṛkadṛṣṭaparābhavadarśanād daivaniyatameva sarvamāyur iti kecinmanyanta ityāha dṛṣṭvetyādi | [ĀVDīp zu Ca, Vim., 3, 35.2 10]
yadi dṛṣṭamāyuḥ kāraṇaṃ syāt na tadā bheṣajaiḥ samyagupapāditānāṃ mṛtyuḥ syāt yataśca satyapi cikitsite karmavaśāttu mṛtyur bhavati tena yatrāpi cikitsā jīvayatīti manyante tatrāpi karmaivāsti jīvanakāraṇamiti dṛṣṭaśaktitvād avadhārayāma iti bhāvaḥ | [ĀVDīp zu Ca, Vim., 3, 35.2 11]
daivapuruṣakārayor ubhayorapi bādhyatvaṃ darśayannekāntena niyatāyuḥpakṣaṃ vyudasyati karmetyādi | [ĀVDīp zu Ca, Vim., 3, 35.2 12]
na kvacit karma na bhavati yaducyate | [ĀVDīp zu Ca, Vim., 3, 35.2 13.1]
nābhuktaṃ kṣīyate karma kalpakoṭiśatairapi | [ĀVDīp zu Ca, Vim., 3, 35.2 13.2]
avaśyameva bhoktavyaṃ kṛtaṃ karma śubhāśubham | [ĀVDīp zu Ca, Vim., 3, 35.2 13.3]
iti | [ĀVDīp zu Ca, Vim., 3, 35.2 13.4]
kiṃcittvakālaniyatamiti yathā idaṃ mārakaṃ karma na tu kvacitkāle pañcaviṃśavarṣādau niyataṃ tena yasmin kāle puruṣakārākhyaṃ dṛṣṭakarmānuguṇaṃ prāpnoti tasmin kāle sahakārisāṃnidhyopabṛṃhitabalaṃ mārayati yadā tu dṛṣṭam apathyasevādi na prāpnoti na tadā mārayati pratyayaiḥ pratibodhyata iti dṛṣṭakāraṇair udriktaṃ kriyate | [ĀVDīp zu Ca, Vim., 3, 35.2 14]
ye tu bruvate kiṃcit karma kālaniyataṃ yadā pacyate tasmin kāle pacyata eveti kālaniyamaḥ vipākaniyataṃ tu idaṃ karma vipacyata eva na tu vipacyata iti na kālavipākaniyataṃ tu yathedaṃ karma asminneva kāle vipacyata eveti etacca kālavipākaniyatatvād balavad ucyate etadeva dṛṣṭābādhanīyamiti teṣāṃ mate abhuktam api kṣīyate durbalakarma prāyaścittādineti boddhavyaṃ paraṃ viparyaye'pi tadā kiṃcittvavipākakālaniyatamiti vaktavyaṃ syāt kiṃcittvakālaniyatamiti vacanāttu kālaniyatamapi | [ĀVDīp zu Ca, Vim., 3, 35.2 15]
{ĀVDīp zu Ca, Vim., 8, 7.2}
tatreti śāstradṛḍhatādau | [ĀVDīp zu Ca, Vim., 8, 7.2 1]
tadvidyasaṃbhāṣā tacchāstrādhyāyinā saha saṃbhāṣaṇam | [ĀVDīp zu Ca, Vim., 8, 7.2 2]
kalyaḥ nīrogaḥ | [ĀVDīp zu Ca, Vim., 8, 7.2 3]
kṛtakṣaṇa iti ananyavyāpāratvenādhyayanāya kṛtakālaparigrahaḥ | [ĀVDīp zu Ca, Vim., 8, 7.2 4]
prātarvā utthāya upavyūṣaṃ vā utthāyeti yojanā | [ĀVDīp zu Ca, Vim., 8, 7.2 5]
upavyūṣamiti kiṃciccheṣāyāṃ rātrau | [ĀVDīp zu Ca, Vim., 8, 7.2 6]
manaḥpuraḥsarābhir iti ekāgramanaḥpraṇītābhiḥ | [ĀVDīp zu Ca, Vim., 8, 7.2 7]
svadoṣaparihāraparadoṣapramāṇārtham iti svakīyādhyayanadoṣaparihārārthaṃ parakīyādhyayanadoṣapramāṇārthaṃ parakīyādhyayanadoṣajñānārtham ityarthaḥ | [ĀVDīp zu Ca, Vim., 8, 7.2 8]
pramīyate'neneti pramāṇaṃ jñānamātramīpsitam | [ĀVDīp zu Ca, Vim., 8, 7.2 9]
samyag buddhvārthatattvaṃ buddhvā cādhīyāno nirdoṣādhyayano bhavati samyagadhyayanajñānācca parasya sadoṣamadhyayanaṃ pratipadyate | [ĀVDīp zu Ca, Vim., 8, 7.2 10]
ityadhyayanavidhiriti upasaṃharaṇam | [ĀVDīp zu Ca, Vim., 8, 7.2 11]
yathoktena vidhinādhyayanaṃ kriyamāṇaṃ susaṃgṛhītaṃ bhavati | [ĀVDīp zu Ca, Vim., 8, 7.2 12]
dṛṣṭādṛṣṭasaṃpattyādhyayanakālavarjanaṃ vedādhyayane niṣiddhamevātrāpi tajjñeyamiti na viśeṣeṇoktam | [ĀVDīp zu Ca, Vim., 8, 7.2 13]
{ĀVDīp zu Ca, Śār., 1, 2.1}
nidānasthāne jñātahetvādinā tathā vimāne pratītarasadoṣādimānena kartavyacikitsāyā adhikaraṇaṃ śarīraṃ jñātavyaṃ bhavati yato'pratipanne 'śeṣāviśeṣataḥ śarīre na śarīravijñānādhīnā cikitsā sādhvī bhavati ataḥ śarīraṃ kāraṇotpattisthitivṛddhyādiviśeṣaiḥ pratipādayituṃ śārīraṃ sthānamucyate | [ĀVDīp zu Ca, Śār., 1, 2.1 1]
atrāpi cātyantaduḥkhoparamamokṣakāraṇacikitsopayuktapuruṣabhedādipratipādakatayā pradhānatvena katidhāpuruṣīyo 'dhyāyo 'bhidhīyate | [ĀVDīp zu Ca, Śār., 1, 2.1 2]
{ĀVDīp zu Ca, Śār., 1, 15.2}
katiprakāraḥ | [ĀVDīp zu Ca, Śār., 1, 15.2 1]
katidheti | [ĀVDīp zu Ca, Śār., 1, 15.2 1.1]
puruṣa ityanena cāviśeṣeṇa puruṣaśabdābhidheyo 'rtho 'bhidhīyate yataḥ khādayaścetanāṣaṣṭhā ityādinā tathā caturviṃśatikabhedabhinnaśca karmapuruṣa eva śarīrī vācyaḥ tathā cetanādhāturapyekaḥ smṛtaḥ puruṣasaṃjñakaḥ ityanenātmaiva śarīrarahitaḥ puruṣaśabdārthatvena vācyaḥ | [ĀVDīp zu Ca, Śār., 1, 15.2 2]
puruṣadhāraṇāddhātuḥ tena dhātubhedeneti puruṣadhāraṇārthabhedena | [ĀVDīp zu Ca, Śār., 1, 15.2 3]
dhīmanniti viśeṣaṇena ya eva dhīmān sa eva puruṣabhedādikam imaṃ vakṣyamāṇaṃ susūkṣmaṃ vaktuṃ samartha iti darśayati | [ĀVDīp zu Ca, Śār., 1, 15.2 4]
puruṣaḥ kāraṇaṃ kasmād iti kasmāddhetoḥ puruṣaḥ saṃsāre pradhānaṃ sthāyikāraṇam ityarthaḥ | [ĀVDīp zu Ca, Śār., 1, 15.2 5]
prabhavatyasmād iti prabhavaḥ kāraṇam | [ĀVDīp zu Ca, Śār., 1, 15.2 6]
yoniṣviti jātiṣu | [ĀVDīp zu Ca, Śār., 1, 15.2 7]
sarvā iti parapuruṣagatā api | [ĀVDīp zu Ca, Śār., 1, 15.2 8]
kṣetrajñaḥ ātmā | [ĀVDīp zu Ca, Śār., 1, 15.2 9]
kṣetram avyaktavarjitaṃ sarvaṃ vakṣyamāṇam | [ĀVDīp zu Ca, Śār., 1, 15.2 10]
jñeyamityādi | [ĀVDīp zu Ca, Śār., 1, 15.2 11]
asati kṣetre kṣetrajñānābhāvānna kṣetrajñatvamupapadyate iti bhāvaḥ | [ĀVDīp zu Ca, Śār., 1, 15.2 12]
sākṣibhūta iti sākṣisadṛśaḥ | [ĀVDīp zu Ca, Śār., 1, 15.2 13]
viśeṣo vedanākṛta iti putrādijñānarūpavedanājanito harṣādiviśeṣa ityarthaḥ | [ĀVDīp zu Ca, Śār., 1, 15.2 14]
tisṛṇāmiti atītānāgatavartamānānāṃ duḥkharūpāṇāṃ madhye kāṃ cikitsati | [ĀVDīp zu Ca, Śār., 1, 15.2 15]
atītāmityādau kiṃśabdo'dhyāhāryaḥ tena kim atītāṃ cikitsati kiṃ vartamānāṃ kiṃvā bhaviṣyatīmiti yojyam | [ĀVDīp zu Ca, Śār., 1, 15.2 16]
sthānaṃ nāstīti kṣaṇikatvena cikitsāyāḥ pravṛttiyogyakālāvasthānaṃ nāsti | [ĀVDīp zu Ca, Śār., 1, 15.2 17]
vedanānāṃ kāraṇam adhiṣṭhānaṃ ca yadyapi dīrghaṃjīvitīye 'pyuktaṃ tathāpīha prakaraṇavaśād viśeṣapratītyākāṅkṣayā ca viśiṣṭaḥ punaḥ praśnāḥ | [ĀVDīp zu Ca, Śār., 1, 15.2 18]
praśnārthāścāmī uttaragranthe ācāryeṇa prapañcanīyā iti neha vyākaraṇīyāḥ | [ĀVDīp zu Ca, Śār., 1, 15.2 19]
{ĀVDīp zu Ca, Śār., 1, 16.2}
khādaya ityādi | [ĀVDīp zu Ca, Śār., 1, 16.2 1.1]
khādayaḥ khaṃ vāyur agnir āpaḥ kṣitistathā iti vakṣyamāṇāḥ cetanāṣaṣṭhā ityatra cetanāśabdena cetanādhāraḥ samanaskaṃ ātmā gṛhyate khādigrahaṇena cendriyāṇi khādimayānyavaruddhāni | [ĀVDīp zu Ca, Śār., 1, 16.2 2]
ayaṃ ca vaiśeṣikadarśanaparigṛhītaś cikitsāśāstraviṣayaḥ puruṣaḥ ayameva pañcamahābhūtaśarīrisamavāyaḥ puruṣaḥ ityanena suśrutenāpyuktaḥ | [ĀVDīp zu Ca, Śār., 1, 16.2 3]
smṛta iti bhāṣayā pūrvācāryāṇām apyayaṃ puruṣaśabdavācyo'bhipreto nāsmatkalpita iti darśayati | [ĀVDīp zu Ca, Śār., 1, 16.2 4]
puri śarīre śete iti vyutpattyā ya ātmā puruṣaśabdenocyate tamāha cetanetyādi | [ĀVDīp zu Ca, Śār., 1, 16.2 5]
atra puruṣa iti kartavye yat puruṣasaṃjñaka iti karoti tena na cetanādhāturūpaḥ puruṣaścikitsāyam abhipretaḥ kiṃtu śāstrāntaravyavahārānurodhād ihāpyayaṃ puruṣaśabdena saṃjñita iti darśayati cikitsāviṣayastu ṣaḍdhātuka eva puruṣaḥ ata eva tatra saṃjñitagrahaṇaṃ na kṛtam | [ĀVDīp zu Ca, Śār., 1, 16.2 6]
ayaṃ ca puruṣaśabdo gavādāvapi ṣaḍdhātusamudāye yadyapi vartate tathāpi sarvapradhāne nara eva viśeṣeṇa vartate tena nātiprasiddhe gavādau puruṣaśabdaḥ | [ĀVDīp zu Ca, Śār., 1, 16.2 7]
{ĀVDīp zu Ca, Śār., 1, 17.2}
ṣaḍdhāturūpameva puruṣaṃ punaḥ sāṃkhyadarśanabhedāc caturviṃśatikabhedenāha punaścetyādi | [ĀVDīp zu Ca, Śār., 1, 17.2 1]
caturviṃśatikameva vibhajate mana ityādi | [ĀVDīp zu Ca, Śār., 1, 17.2 2]
yadyapi pañcaviṃśatitattvamayo'yaṃ puruṣaḥ sāṃkhyairucyate yadāha mūlaprakṛtiravikṛtirmahadādyāḥ prakṛtivikṛtayaḥ sapta | [ĀVDīp zu Ca, Śār., 1, 17.2 3.1]
ṣoḍaśakastu vikāro na prakṛtir na vikṛtiḥ puruṣaḥ iti tathāpīha prakṛtivyatiriktaṃ codāsīnaṃ puruṣamavyaktatvasādharmyād avyaktāyāṃ prakṛtāveva prakṣipya avyaktaśabdenaiva gṛhṇāti tena caturviṃśatikaḥ puruṣaḥ ityaviruddham | [ĀVDīp zu Ca, Śār., 1, 17.2 3.2]
udāsīnasya hi sūkṣmasya bhedapratipādanam ihānatiprayojanam iti na kṛtam | [ĀVDīp zu Ca, Śār., 1, 17.2 4]
daśendriyāṇīti pañca karmendriyāṇi pañca buddhīndriyāṇi ca | [ĀVDīp zu Ca, Śār., 1, 17.2 5]
aṣṭadhātukīti khādipañcakabuddhyavyaktāhaṃkārarūpā vakṣyati hi khādīni buddhiravyaktam ahaṅkārastathāṣṭamaḥ iti | [ĀVDīp zu Ca, Śār., 1, 17.2 6]
{ĀVDīp zu Ca, Śār., 1, 19.2}
atra caturviṃśatike prathamoddiṣṭaṃ mano lakṣayitumāha lakṣaṇam ityādi | [ĀVDīp zu Ca, Śār., 1, 19.2 1]
yathā jñānasyābhāvo jñānasya bhāvaśca manogamako bhavati tadāha satītyādi | [ĀVDīp zu Ca, Śār., 1, 19.2 2]
vaivṛttyānmanasa iti indriyeṇāsaṃyogāt sānnidhyāditi indriyeṇa manasaḥ saṃbandhāt | [ĀVDīp zu Ca, Śār., 1, 19.2 3]
evaṃ manyate yadā yugapad indriyārthā indriyaiḥ saṃyujyante tadā kvacid indriyārthe jñānaṃ bhavati kvacinna bhavatīti dṛṣṭaṃ tenemau jñānabhāvābhāvau jñānakāraṇāntaraṃ darśayataḥ yacca tat kāraṇāntaraṃ tanmanaḥ | [ĀVDīp zu Ca, Śār., 1, 19.2 4]
tacca kāraṇaṃ manorūpaṃ yadyātmavadyugapat sarvendriyavyāpakaṃ svīkriyate kiṃvā anekasaṃkhyam indriyavat svīkriyate tadā punarapi yugapad indriyārthasaṃbandhe pañcabhir jñānair bhavitavyaṃ vibhunā vā manasā anekair vā manobhir yugapad adhiṣṭhitatvād indriyāṇāṃ na ca bhavanti yugapajjñānāni tasmādyugapajjñānānudayāl liṅgānmano'ṇurūpamekaṃ ca sidhyatītyāha aṇutvamityādi | [ĀVDīp zu Ca, Śār., 1, 19.2 5]
{ĀVDīp zu Ca, Śār., 1, 21.2}
manoguṇamabhidhāya manoviṣayamāha cintyamityādi | [ĀVDīp zu Ca, Śār., 1, 21.2 1]
cintyaṃ kartavyatayā akartavyatayā vā yanmanasā cintyate | [ĀVDīp zu Ca, Śār., 1, 21.2 2]
vicāryam upapattyanupapattibhyāṃ yadvimṛśyate | [ĀVDīp zu Ca, Śār., 1, 21.2 3]
ūhyaṃ ca yat sambhāvanayā ūhyate evametadbhaviṣyati iti | [ĀVDīp zu Ca, Śār., 1, 21.2 4]
dhyeyaṃ bhāvanājñānaviṣayam | [ĀVDīp zu Ca, Śār., 1, 21.2 5]
saṃkalpyaṃ guṇavattayā doṣavattayā vāvadhāraṇāviṣayam | [ĀVDīp zu Ca, Śār., 1, 21.2 6]
yat kiṃcidityanena sukhādyanuktaviṣayāvarodhaḥ | [ĀVDīp zu Ca, Śār., 1, 21.2 7]
manaso jñeyamiti indriyanirapekṣamanogrāhyam | [ĀVDīp zu Ca, Śār., 1, 21.2 8]
ete ca mano'rthāḥ śabdādirūpā eva tena ṣaṣṭhārthakalpanayā na caturviṃśatisaṃkhyātirekaḥ | [ĀVDīp zu Ca, Śār., 1, 21.2 9]
sukhādayas tu śabdādivyatiriktā mano'rthā buddhibhedagrahaṇenaiva grāhyāḥ | [ĀVDīp zu Ca, Śār., 1, 21.2 10]
manoviṣayamabhidhāya manaḥkarmāha indriyetyādi | [ĀVDīp zu Ca, Śār., 1, 21.2 11]
indriyābhigrahaḥ indriyādhiṣṭhānaṃ manasaḥ karma tathā svasya nigraho manasaḥ karma mano hy aniṣṭaviṣayaprasṛtaṃ manasaiva niyamyate manaśca guṇāntarayuktaṃ sadviṣayāntarān niyamayati ityāhureke | [ĀVDīp zu Ca, Śār., 1, 21.2 12]
yaduktam viṣayapravaṇaṃ cittaṃ dhṛtibhraṃśānna śakyate | [ĀVDīp zu Ca, Śār., 1, 21.2 13]
niyantum ahitād arthād dhṛtirhi niyamātmikā iti | [ĀVDīp zu Ca, Śār., 1, 21.2 14]
tena dhṛtyā kāraṇabhūtayā ātmānaṃ niyamayatīti na svātmani kriyāvirodhaḥ | [ĀVDīp zu Ca, Śār., 1, 21.2 15]
manaḥkarmāntaram āha ūho vicāraś ceti | [ĀVDīp zu Ca, Śār., 1, 21.2 16]
atroha ālocanajñānaṃ nirvikalpakam vicāro heyopādeyatayā vikalpanam | [ĀVDīp zu Ca, Śār., 1, 21.2 17]
caturvidhaṃ hi vikalpakāraṇaṃ sāṃkhyā manyante tatra bāhyam indriyarūpam ābhyantaraṃ tu mano'haṃkāro buddhiśceti tritayam | [ĀVDīp zu Ca, Śār., 1, 21.2 18]
tatrendriyāṇyālocayanti nirvikalpena gṛhṇantītyarthaḥ manastu saṃkalpayati heyopādeyatayā kalpayatītyarthaḥ ahaṃkāro 'bhimanyate mamedamahamatrādhikṛta iti manyata ityarthaḥ buddhir adhyavasyati tyajāmyenaṃ doṣavantam upādadāmyenaṃ guṇavantam ityadhyavasāyaṃ karotītyarthaḥ | [ĀVDīp zu Ca, Śār., 1, 21.2 19]
ūhas tu yadyapi bāhyacakṣurādikarma tathāpi tatrāpi mano'dhiṣṭhānam astīti manaḥkarmatayoktaḥ | [ĀVDīp zu Ca, Śār., 1, 21.2 20]
vacanaṃ hi sāntaḥkaraṇā buddhiḥ sarvaṃ viṣayam avagāhate yasmāt | [ĀVDīp zu Ca, Śār., 1, 21.2 21]
tasmāt trividhaṃ karaṇaṃ dvāri dvārāṇi śeṣāṇi iti | [ĀVDīp zu Ca, Śār., 1, 21.2 22]
tataḥ paraṃ buddhiḥ pravartata iti ūhavicārānantaraṃ buddhir adhyavasāyaṃ karotītyarthaḥ | [ĀVDīp zu Ca, Śār., 1, 21.2 23]
ahaṃkāravyāpāraś cābhimananam ihānukto 'pi buddhivyāpāreṇaiva sūcito jñeyaḥ | [ĀVDīp zu Ca, Śār., 1, 21.2 24]
buddhirhi tyajāmyenamupādadāmīti vādhyavasāyaṃ kurvatī ahaṃkārābhimata eva viṣaye bhavati tena buddhivyāpāreṇaivāhaṃkāravyāpāro 'pi gṛhyate | [ĀVDīp zu Ca, Śār., 1, 21.2 25]
buddhau hi sarvakaraṇavyāpārārpaṇaṃ bhavati | [ĀVDīp zu Ca, Śār., 1, 21.2 26]
yaduktam ete pradīpakalpāḥ parasparavilakṣaṇā guṇaviśeṣāḥ | [ĀVDīp zu Ca, Śār., 1, 21.2 27]
kṛtsnaṃ puruṣasyārthaṃ prakāśya buddhau prayacchanti | [ĀVDīp zu Ca, Śār., 1, 21.2 27.1]
{ĀVDīp zu Ca, Śār., 1, 23.2}
etadevohavicārapūrvakatvaṃ buddher vivṛṇoti indriyeṇetyādi | [ĀVDīp zu Ca, Śār., 1, 23.2 1]
gṛhyate iti ūhamātreṇa nirvikalpena gṛhyate | [ĀVDīp zu Ca, Śār., 1, 23.2 2]
guṇata iti upādeyatayā | [ĀVDīp zu Ca, Śār., 1, 23.2 3]
doṣata iti heyatayā | [ĀVDīp zu Ca, Śār., 1, 23.2 4]
buddhyadhyavasāyaṃ vivṛṇoti jāyata ityādi | [ĀVDīp zu Ca, Śār., 1, 23.2 5]
viṣaye tatreti manasā kalpite viṣaye | [ĀVDīp zu Ca, Śār., 1, 23.2 6]
niścayātmiketi sthirasvarūpā adhyavasāyarūpetyarthaḥ | [ĀVDīp zu Ca, Śār., 1, 23.2 7]
vyavasyatīti anuṣṭhānaṃ karoti udyukto bhavatītyarthaḥ buddhyadhyavasitamarthaṃ vaktuṃ kartuṃ vānutiṣṭhatīti yāvat | [ĀVDīp zu Ca, Śār., 1, 23.2 8]
buddhipūrvakamityanena yadeva buddhipūrvakam anuṣṭhānaṃ tad evaivaṃvidhaṃ bhavati nonmattādyanuṣṭhānamiti darśayati | [ĀVDīp zu Ca, Śār., 1, 23.2 9]
{ĀVDīp zu Ca, Śār., 1, 24.2}
mano'bhidhāyendriyāṇyabhidhatte tatrāpi jyāyastvād buddhīndriyāṇi prāgāha ekaiketyādi | [ĀVDīp zu Ca, Śār., 1, 24.2 1]
khādīnāṃ madhye ekaikenādhikena bhūtena yuktānīndriyāṇi pañca cakṣurādīni ekaikādhikapadena pañcāpi pāñcabhautikāni paraṃ cakṣuṣi tejo'dhikamityādyuktaṃ sūcayati | [ĀVDīp zu Ca, Śār., 1, 24.2 2]
karmānumeyānīti kāryānumeyāni kāryaṃ cakṣurbuddhyādi | [ĀVDīp zu Ca, Śār., 1, 24.2 3]
yebhyo buddhiḥ pravartata iti yāni buddhīndriyāṇi tānīmāni pañceti darśayati | [ĀVDīp zu Ca, Śār., 1, 24.2 4]
yadyapi ca sāṃkhye āhaṃkārikāṇīndriyāṇi yaduktaṃ sāttvika ekādaśakaḥ pravartate vaikṛtād ahaṃkārād iti tathāpi matabhedādbhautikatvam indriyāṇāṃ jñeyaṃ kiṃvā aupacārikam etadbhautikatvam indriyāṇāṃ jñeyam upacārabījaṃ ca yad guṇabhūyiṣṭhaṃ yad indriyaṃ gṛhṇāti tattadbhūyiṣṭham ityucyate cakṣustejo gṛhṇāti tena taijasam ucyate ityādi jñeyam | [ĀVDīp zu Ca, Śār., 1, 24.2 5]
{ĀVDīp zu Ca, Śār., 1, 26.2}
atha karmendriyāṇyāha hastāv ityādi | [ĀVDīp zu Ca, Śār., 1, 26.2 1]
hastāv ekaṃ pādau caikamindriyamekarūpakarmakartṛtayā | [ĀVDīp zu Ca, Śār., 1, 26.2 2]
gudopasthaṃ caikaikam | [ĀVDīp zu Ca, Śār., 1, 26.2 3]
vāca upādānahānārthaṃ bhedamāha vāk cetyādi | [ĀVDīp zu Ca, Śār., 1, 26.2 4]
jyotiriva jyotiḥ dharmakartṛtvenobhayalokaprakāśakāritvāt etadviparyayeṇa tamaḥ anṛtā | [ĀVDīp zu Ca, Śār., 1, 26.2 5]
{ĀVDīp zu Ca, Śār., 1, 27.2}
sampratyuddeśakramānurodhādarthe 'bhidhātavye 'rthānāṃ prakṛtigrahaṇagṛhītapañcabhūtaguṇatayā parādhīnatvād aṣṭadhātuprakṛtigṛhītāni bhūtānyeva tāvadāha mahābhūtānītyādi | [ĀVDīp zu Ca, Śār., 1, 27.2 1]
śabdādayo yathāsaṃkhyaṃ khādīnāṃ naisargikā guṇā jñeyāḥ | [ĀVDīp zu Ca, Śār., 1, 27.2 2]
yastu guṇotkarṣo 'bhidhātavyaḥ sa hi anupraviṣṭabhūtasambandhād eva | [ĀVDīp zu Ca, Śār., 1, 27.2 3]
tena pṛthivyāṃ caturbhūtapraveśāt pañcaguṇatvam evaṃ jalādāv api caturguṇatvādi jñeyam | [ĀVDīp zu Ca, Śār., 1, 27.2 4]
{ĀVDīp zu Ca, Śār., 1, 28.2}
naisargikaṃ guṇamabhidhāya bhūtāntarapraveśakṛtaṃ guṇam āha teṣām ityādi | [ĀVDīp zu Ca, Śār., 1, 28.2 1]
ekaguṇaḥ pūrva iti pūrvo dhātuḥ kharūpaḥ śabdaikaguṇaḥ | [ĀVDīp zu Ca, Śār., 1, 28.2 2]
puṃliṅgatā ca khādīnāṃ dhāturūpatābuddhisthīkṛtatvāt uktaṃ hi khādayaś cetanāṣaṣṭhā dhātavaḥ iti | [ĀVDīp zu Ca, Śār., 1, 28.2 3]
yathā yathā ca paratvaṃ tathā tathā ca guṇavṛddhir yathāsaṃkhyam | [ĀVDīp zu Ca, Śār., 1, 28.2 4]
nanu etāvatā 'py ekaguṇatvadviguṇatvādi na niyamena jñāyate ko guṇaḥ kva bhūte ityāha pūrva ityādi | [ĀVDīp zu Ca, Śār., 1, 28.2 5]
guṇiṣu khādiṣu dhātuṣu pūrvo guṇaḥ krameṇa yathāsaṃkhyaṃ vartate na kevalaṃ pūrvaḥ kiṃtu pūrvasyāpi yo guṇaḥ sa ca pūrvaguṇa uttare bhūte vartate | [ĀVDīp zu Ca, Śār., 1, 28.2 6]
tena khe pūrve pūrvaḥ śabdaguṇo vartate vāyau tu sparśaḥ kramaprāptaḥ pūrvo bhavati pūrvaguṇaśca śabda iti dviguṇatvam evamagnyādau ca jñeyam | [ĀVDīp zu Ca, Śār., 1, 28.2 7]
gandhas tūttaraguṇāntarābhāvānna pūrvo bhavati tathāpi gandhaś ca tadguṇāḥ iti granthe tadguṇā itipadāpekṣayā gandhasya pūrvatvaṃ kalpanīyaṃ kiṃvā pūrva iti chattriṇo gacchantīti nyāyenoktaṃ tenāpūrvo 'pi gandhaḥ kramāgataḥ pṛthivyāṃ jñeyaḥ | [ĀVDīp zu Ca, Śār., 1, 28.2 8]
{ĀVDīp zu Ca, Śār., 1, 30.2}
bhūtānām asādhāraṇaṃ lakṣaṇamāha kharetyādi | [ĀVDīp zu Ca, Śār., 1, 30.2 1]
apratīghātaḥ apratihananam asparśatvam iti yāvat sparśavaddhi gativighātakaṃ bhavati nākāśaḥ asparśavattvāt | [ĀVDīp zu Ca, Śār., 1, 30.2 2]
sarvamevaitaditi kharatvādi | [ĀVDīp zu Ca, Śār., 1, 30.2 3]
sparśanendriyagocaramiti sparśanendriyajñeyam | [ĀVDīp zu Ca, Śār., 1, 30.2 4]
kathametatsarvaṃ sparśanendriyajñeyam ityāha sparśanetyādi | [ĀVDīp zu Ca, Śār., 1, 30.2 5]
saviparyaya iti sparśābhāva ityarthaḥ | [ĀVDīp zu Ca, Śār., 1, 30.2 6]
yad indriyaṃ yadgṛhṇāti tattasyābhāvamapi gṛhṇāti tena ākāśasyāsparśatvam api sparśanendriyagrāhyam iti yuktam | [ĀVDīp zu Ca, Śār., 1, 30.2 7]
dravatvaṃ calatvaṃ ca sāṃkhyamate sparśanagrāhyatvāt sthūlabhūtavātadharmaḥ sparśa eva yaddhi sparśanena gṛhyate tat sarvaṃ mahābhūtavātapariṇāma eva | [ĀVDīp zu Ca, Śār., 1, 30.2 8]
etāni ca khādīni sūkṣmāṇi tanmātrarūpāṇi jñeyāni sthūlabhūtāni tu khādīni vikāratayā tatroktāni | [ĀVDīp zu Ca, Śār., 1, 30.2 9]
prakṛtivarge sūkṣmarūpāstanmātrā uktāḥ | [ĀVDīp zu Ca, Śār., 1, 30.2 10]
vacanaṃ hi tanmātrāṇyaviśeṣās tebhyo bhūtāni pañca pañcabhyaḥ | [ĀVDīp zu Ca, Śār., 1, 30.2 11]
ete smṛtā viśeṣāḥ śāntā ghorāśca mūḍhāśca iti tenehāpi khādīni tanmātraśabdoktāni sūkṣmāṇi boddhavyāni | [ĀVDīp zu Ca, Śār., 1, 30.2 12]
{ĀVDīp zu Ca, Śār., 1, 31.1}
bhūtānāṃ sūkṣmāṇāṃ śarīrasthānāṃ liṅgāntarāṇyāha guṇā ityādi | [ĀVDīp zu Ca, Śār., 1, 31.1 1]
guṇāḥ śabdādayaḥ | [ĀVDīp zu Ca, Śār., 1, 31.1 2]
guṇināmiti sūkṣmarūpabhūtānām | [ĀVDīp zu Ca, Śār., 1, 31.1 3]
evacagrahaṇāt śabdādayaśca vyaktāḥ sūkṣmāṇāṃ śarīrasthānāṃ bhūtānāṃ lakṣaṇaṃ bhavantīti vākyārthaḥ | [ĀVDīp zu Ca, Śār., 1, 31.1 4]
{ĀVDīp zu Ca, Śār., 1, 31.2}
arthānāha arthā ityādi | [ĀVDīp zu Ca, Śār., 1, 31.2 1]
arthaśabdena tu ye śabdādayo'bhidhīyante te sthūlakhādirūpā eva jñeyāḥ yenākāśapariṇāma eva śabdaḥ vātapariṇāmaḥ sparśa ityādi darśanam | [ĀVDīp zu Ca, Śār., 1, 31.2 2]
śabdādigrahaṇaṃ nātrākāśādigrahaṇaṃ yat tadākāśādipariṇāma eva śabdādaya iti yuktameva | [ĀVDīp zu Ca, Śār., 1, 31.2 3]
etena yacchrotragrāhyaṃ tat sarvam ākāśaṃ śabdaśca yat sparśena gṛhyate tat sarvaṃ vāyuḥ sparśaścetyādi jñeyam | [ĀVDīp zu Ca, Śār., 1, 31.2 4]
{ĀVDīp zu Ca, Śār., 1, 34.2}
saṃprati prakṛtigaṇapraviṣṭāyā buddher upadarśanārthaṃ tasyā buddhervṛttibhedāt jñānaviśeṣarūpāṇyāha yetyādi | [ĀVDīp zu Ca, Śār., 1, 34.2 1]
yadindriyamāśrityeti yadindriyapraṇālikām āśritya mahacchabdākhyasya buddhitattvasya vṛttiviśeṣarūpāṇi jñānānīndriyapraṇālikayā bhavanti tadindriyajanyatvenaiva tāni vyapadiśyante cakṣurbuddhiḥ śrotrabuddhirityādivyapadeśena | [ĀVDīp zu Ca, Śār., 1, 34.2 2]
manobhavā ca buddhiścintyādiviṣayā manasā nirdiśyate manobuddhiriti vyapadiśyata ityarthaḥ | [ĀVDīp zu Ca, Śār., 1, 34.2 3]
indriyamanobhedena ṣaṭtvaṃ buddhīnāṃ pratipādya buddhibahutvaṃ prāha bhedādityādi | [ĀVDīp zu Ca, Śār., 1, 34.2 4]
kāryasya indriyārthasya ca bhedāt tatsaṃbandhena bhidyamānā bahvyo buddhayo bhavanti kāryaṃ sukhaduḥkhabhedāḥ sukhaduḥkhaprapañcena hi tatkāryeṇa kāraṇaṃ jñānamapi bahu bhavati | [ĀVDīp zu Ca, Śār., 1, 34.2 5]
idānīṃ sarvabāhyajñānasādhanamāha ātmetyādi | [ĀVDīp zu Ca, Śār., 1, 34.2 6]
ātmā avyaktam | [ĀVDīp zu Ca, Śār., 1, 34.2 7]
ekaiketi pratyekam | [ĀVDīp zu Ca, Śār., 1, 34.2 8]
buddher anekātmādimelakajanyatve dṛṣṭāntamāha aṅgulītyādi | [ĀVDīp zu Ca, Śār., 1, 34.2 9]
anena dṛṣṭāntena śabdadvayamāha aṅgulyaṅguṣṭhatalajaśabda ekaḥ ayaṃ cāṅguṣṭhayantritamadhyamāṅgulyāḥ karatalasaṃyogājjāyamānatalaśabda ucyate tantrīvīṇānakhodbhavaśca vīṇāśabda ekaḥ anye tvekam evāṅgulyādijaṃ vīṇāśabdaṃ varṇayanti | [ĀVDīp zu Ca, Śār., 1, 34.2 10]
etena yathā śabdo'ṅgulādyanyatamavaikalye'pi na bhavati tathā buddhir apyātmādīnām anyatamavaikalye'pi na bhavatīti darśayati | [ĀVDīp zu Ca, Śār., 1, 34.2 11]
{ĀVDīp zu Ca, Śār., 1, 35.2}
atra ca buddhivṛttīnāṃ jñānānāṃ kathanenaivāhaṃkāro'pi sūcita eva yato'haṅkāropajīvitaivātmādisaṃvaliteyaṃ buddhiḥ ahaṃ paśyāmi ityādirūpā bhavati tena buddherahaṅkārasya coktatvād avaśiṣṭam avyaktaṃ kāryadvārā brūte buddhītyādi | [ĀVDīp zu Ca, Śār., 1, 35.2 1]
paramiti avyaktam | [ĀVDīp zu Ca, Śār., 1, 35.2 2]
buddhyādīnāṃ yogaṃ melakaṃ dharatīti yogadharam avyaktaṃ hi prakṛtirūpaṃ puruṣārthapravṛttaṃ buddhyādimelakaṃ bhogasaṃpādakaṃ sṛjati | [ĀVDīp zu Ca, Śār., 1, 35.2 3]
evaṃ vyutpāditaṃ caturviṃśatikam upasaṃharati caturviṃśatika ityādi | [ĀVDīp zu Ca, Śār., 1, 35.2 4]
yadi vā karmendriyāṇyabhidhāya mahābhūtānītyādinā arthā evāśrayabhūtakhādikathanenocyante yā yad indriyam āśrityetyādinā tu sphuṭopalabhyamānā buddhivṛttibhedā ucyante buddhyahaṃkāratanmātrāṇyavyaktāni tu sūkṣmāṇi noktāni tāni sarvāṇyeva buddhīndriyamano'rthānām ityādigranthe paraśabdenocyante tena yogadharaṃ paramityanena mūlaprakṛtistathā prakṛtivikṛtayaśca mahadādayaḥ saptocyante evaṃ caturviṃśatiko rāśirbhavati | [ĀVDīp zu Ca, Śār., 1, 35.2 5]
paratvaṃ ca vikārāpekṣayā prakṛtīnām upapannameva | [ĀVDīp zu Ca, Śār., 1, 35.2 6]
{ĀVDīp zu Ca, Śār., 1, 36.2}
saṃpratyevaṃrūpapuruṣasya sakāraṇaṃ saṃsaraṇaṃ mokṣahetuṃ cāha raja ityādi | [ĀVDīp zu Ca, Śār., 1, 36.2 1]
saṃyogo 'yam iti caturviṃśatirāśirūpo melakaḥ | [ĀVDīp zu Ca, Śār., 1, 36.2 2]
tābhyām iti rajastamobhyām | [ĀVDīp zu Ca, Śār., 1, 36.2 3]
sattvavṛddhyā kāraṇabhūtayā rajastamonivṛttyā puruṣarūpaḥ saṃyogo nivartate mokṣo bhavatītyarthaḥ | [ĀVDīp zu Ca, Śār., 1, 36.2 4]
sattvaṃ vṛddhaṃ viśuddhajñānajananād rajastamasī saṃsārakāraṇe vijitya prakṛtipuruṣavivekajñānānmokṣamāvahati | [ĀVDīp zu Ca, Śār., 1, 36.2 5]
{ĀVDīp zu Ca, Śār., 1, 38.2}
punaścaturviṃśatike puruṣe karmaphalādi darśayan doṣahīne puruṣe karmaphalādyabhāvamarthāddarśayati atretyādi | [ĀVDīp zu Ca, Śār., 1, 38.2 1]
phalamatreti yathoktasamudāyapuruṣe | [ĀVDīp zu Ca, Śār., 1, 38.2 2]
karmeti adṛṣṭam | [ĀVDīp zu Ca, Śār., 1, 38.2 3]
phalamiti adṛṣṭaphalam | [ĀVDīp zu Ca, Śār., 1, 38.2 4]
svatā mamatā | [ĀVDīp zu Ca, Śār., 1, 38.2 5]
jñānaṃ ca yadyapi caturviṃśatitattvātiriktasyodāsīnasyaiva tathāpi taccetanayā prakṛtirapi cetanāmāpadya cetanaiva bhavatīti yuktam atra jñānam iti | [ĀVDīp zu Ca, Śār., 1, 38.2 6]
vacanaṃ hi tasmāt tatsaṃyogād acetanaṃ cetanāvadiva liṅgam iti | [ĀVDīp zu Ca, Śār., 1, 38.2 7]
pralayodayāviti jīvitamaraṇe | [ĀVDīp zu Ca, Śār., 1, 38.2 8]
pāraṃparyam iti śarīraparaṃparām | [ĀVDīp zu Ca, Śār., 1, 38.2 9]
cikitsāṃ ceti naiṣṭhikī ātyantikaduḥkhacikitsā mokṣasādhanā jñātavyā | [ĀVDīp zu Ca, Śār., 1, 38.2 10]
yacca kiṃcanetyanenānuktamapi kṛtsnaṃ jñeyamavaruṇaddhi | [ĀVDīp zu Ca, Śār., 1, 38.2 11]
{ĀVDīp zu Ca, Śār., 1, 42.2}
puruṣaḥ kāraṇaṃ kasmāditi praśnasyottaraṃ bhāstama ityādi | [ĀVDīp zu Ca, Śār., 1, 42.2 1]
bhāḥ pratibhā | [ĀVDīp zu Ca, Śār., 1, 42.2 2]
tamaḥ mohaḥ | [ĀVDīp zu Ca, Śār., 1, 42.2 3]
puruṣa iha prakaraṇe ātmābhipretaḥ | [ĀVDīp zu Ca, Śār., 1, 42.2 4]
āśrayaḥ śarīram | [ĀVDīp zu Ca, Śār., 1, 42.2 5]
gatiśca prayojanānusaṃdhānād bhavati evam āgatirapi | [ĀVDīp zu Ca, Śār., 1, 42.2 6]
kāraṇaṃ puruṣastasmāditi bhāstamaḥsatyādau kāraṇaṃ puruṣa ityarthaḥ | [ĀVDīp zu Ca, Śār., 1, 42.2 7]
etadeva bhādikāraṇatvam ātmana āha na cedityādi | [ĀVDīp zu Ca, Śār., 1, 42.2 8]
evaṃ manyate bhāstamasī dharmādharmajanye dharmādharmau cāsatyātmani nirāśrayau na bhavitumarhataḥ tathā satyaṃ dharmajanakatayā upādeyam anṛtaṃ cādharmajanakatayānupādeyam etaccātmani sthire'sati dharmādharmajanakatvaṃ nāsti tataśca satyāsatyabhedo 'pyakiṃcitkaratvānnāsti evaṃ śubhāśubhakarmaṇyapi vācyaṃ tathā kartā ca kāraṇapratisaṃdhātā na bhavati pratisaṃdhātur ātmano 'bhāvād ityarthaḥ tathā boddhā ca pūrvāparāvasthāpratisaṃdhātaiva bhavati śarīraṃ cātmano bhogāyatanaṃ nātmānaṃ vinā bhavati evaṃ sukhādāvapyātmanaḥ kāraṇatvamunneyam vijñānaṃ śāstrārthajñānaṃ śāstrāṇi pratisaṃdhātrātmanaiva kṛtāni | [ĀVDīp zu Ca, Śār., 1, 42.2 9]
na caiṣu sambhavejjñānamiti ātmānaṃ jñātāraṃ vinā na bhādiṣu jñānaṃ sambhavet jñāturātmano'bhāvādityarthaḥ | [ĀVDīp zu Ca, Śār., 1, 42.2 10]
na ca taiḥ syāt prayojanam iti bhādīnām ātmārthatvenāsatyātmani bhādyutpatteḥ prayojanaṃ na syāt prayojanābhāvāccotpādo na syāt sarveṣāmeva hi bhāvānām ātmasthau dharmādharmau puruṣabhogārthamutpādakau asati bhoktari bhojyenāpi na bhavitavyaṃ kāraṇābhāvāt | [ĀVDīp zu Ca, Śār., 1, 42.2 11]
{ĀVDīp zu Ca, Śār., 1, 44.2}
ātmānaṃ vinā śarīrānutpāde dṛṣṭāntadvayaṃ prameyagauravād āha kṛtaṃ mṛddaṇḍetyādi | [ĀVDīp zu Ca, Śār., 1, 44.2 1]
sambhūya karaṇaiḥ kṛtamityātmanirapekṣair bhūtaiḥ kṛtamityarthaḥ | [ĀVDīp zu Ca, Śār., 1, 44.2 2]
yuktyā anumānarūpayā āgamena ca rahito yuktyāgamabahiṣkṛtaḥ pratyakṣaṃ cātra noktaṃ tasyātmānaṃ prati prāyo'yogyatvāt | [ĀVDīp zu Ca, Śār., 1, 44.2 3]
{ĀVDīp zu Ca, Śār., 1, 45.2}
sarvaiḥ pramāṇairiti pratyakṣādibhiḥ | [ĀVDīp zu Ca, Śār., 1, 45.2 1]
yebhya iti karaṇa evāpādānavivakṣayā pañcamī | [ĀVDīp zu Ca, Śār., 1, 45.2 2]
āgamayanti bodhayantīti āgamāḥ pramāṇānyeva anye tvāgamapramāṇābhyāṃ śāstrāṇyeva bruvate | [ĀVDīp zu Ca, Śār., 1, 45.2 3]
{ĀVDīp zu Ca, Śār., 1, 47.2}
nirātmavādimatam utthāpayati na te ityādi | [ĀVDīp zu Ca, Śār., 1, 47.2 1]
asmiñśarīre te ka eva pṛthivījalādayo bhāvāḥ ye ta eveti vyapadiśyante te na bhavanti pūrvānubhūtā nānubhavantītyarthaḥ | [ĀVDīp zu Ca, Śār., 1, 47.2 2]
yadi te na bhavanti kathaṃ tarhi te ityabhijñānamityāha tatsadṛśāstvanye pūrvasadṛśā ityarthaḥ | [ĀVDīp zu Ca, Śār., 1, 47.2 3]
pāraṃparyasamutthitā iti sadṛśasantānavyavasthitāḥ | [ĀVDīp zu Ca, Śār., 1, 47.2 4]
sārūpyāditi sadṛśarūpatvāt | [ĀVDīp zu Ca, Śār., 1, 47.2 5]
teṣāṃ samudaya iti kṣaṇabhaṅgināṃ melaka ityarthaḥ | [ĀVDīp zu Ca, Śār., 1, 47.2 6]
nirīśa iti sthāyyātmarahitaḥ | [ĀVDīp zu Ca, Śār., 1, 47.2 7]
sattvasaṃjñaka iti prāṇisaṃjñakaḥ | [ĀVDīp zu Ca, Śār., 1, 47.2 8]
keciditi bauddhāḥ | [ĀVDīp zu Ca, Śār., 1, 47.2 9]
bauddhā hi nirātmakaṃ kṣaṇikajñānādisamudāyamātraṃ śarīram icchanti pratisaṃdhānaṃ ca kṣaṇikānām api jñānādīnāṃ kāryakāraṇabhāvād ekaphalasaṃtatāvicchanti | [ĀVDīp zu Ca, Śār., 1, 47.2 10]
{ĀVDīp zu Ca, Śār., 1, 48.2}
etaddūṣayati teṣāmityādi | [ĀVDīp zu Ca, Śār., 1, 48.2 1]
teṣāṃ jñānasantānavādinām anyena kṛtasyaudanapākādeḥ phalamannādi anye bhuñjata iti prāpnoti | [ĀVDīp zu Ca, Śār., 1, 48.2 2]
etaccāsaṃgataṃ yataḥ phalaṃ bhokṣyāmīti kṛtvā bhāviphalapratyāśayā pravṛttiryuktā na tvanyasya bhogyatāṃ phalasya paśyan kaścit pravartate yo'pi sūpakārādiḥ parārthaṃ pravartate so 'parārthena svārthaṃ sādhayitukāma eveti bhāvaḥ | [ĀVDīp zu Ca, Śār., 1, 48.2 3]
{ĀVDīp zu Ca, Śār., 1, 49.2}
paramataṃ dūṣayitvā svamatamāha karaṇetyādi | [ĀVDīp zu Ca, Śār., 1, 49.2 1]
karaṇasya śarīrasya pariṇāmino'nyānyatā dṛṣṭā | [ĀVDīp zu Ca, Śār., 1, 49.2 2]
kartā cātmā sa eva na vināśītyarthaḥ | [ĀVDīp zu Ca, Śār., 1, 49.2 3]
atraiva dṛṣṭāntamāha kartā hītyādi | [ĀVDīp zu Ca, Śār., 1, 49.2 4]
yathānekaśilpavit kartā karaṇairvāṃśīsaṃdaṃśayantrādibhiḥ kāṣṭhapāṭanalauhaghaṭanādi karoti tathātmāpītyarthaḥ | [ĀVDīp zu Ca, Śār., 1, 49.2 5]
{ĀVDīp zu Ca, Śār., 1, 51.2}
athāyamātmasadbhāvaḥ sthiro'stu śarīrārambhakāṇāṃ bhūtānāṃ kā vā gatirityāha nimeṣetyādi | [ĀVDīp zu Ca, Śār., 1, 51.2 1]
bhāvānāmiti śarīrādibhāvānām | [ĀVDīp zu Ca, Śār., 1, 51.2 2]
atyaya iti vināśe śarīrasya svāgnipacyamānasya nimeṣakālādapi śīghraṃ vināśo bhavatītyarthaḥ | [ĀVDīp zu Ca, Śār., 1, 51.2 3]
amīṣāṃ ca bhāvānāṃ bhagnānāṃ na punarbhāvaḥ punarāgamanaṃ nāstītyarthaḥ | [ĀVDīp zu Ca, Śār., 1, 51.2 4]
tena yena śarīreṇa yat kṛtaṃ taccharīraṃ tatphalaṃ na prāpnotītyuktaṃ bhavati | [ĀVDīp zu Ca, Śār., 1, 51.2 5]
atha mā bhavatvevaṃ tataḥ kimityāha kṛtamityādi | [ĀVDīp zu Ca, Śār., 1, 51.2 6]
kṛtaṃ karma yāgādi na phalarūpatayānyamupaiti evaṃ sati devadattakṛtena śubhakarmaṇā yajñadattādayo'pi sukhabhājaḥ syuḥ tasmāt kṣaṇabhaṅgiśarīrād atiriktaḥ karmakartā tatphalabhoktā cāstīti bhāvaḥ | [ĀVDīp zu Ca, Śār., 1, 51.2 7]
kriyopabhoga iti kriyāyāṃ tatphalabhoge ca | [ĀVDīp zu Ca, Śār., 1, 51.2 8]
bhūtānāmiti prāṇinām | [ĀVDīp zu Ca, Śār., 1, 51.2 9]
{ĀVDīp zu Ca, Śār., 1, 52.2}
ātmasadbhāve hetvantaramāha ahaṅkāra ityādi | [ĀVDīp zu Ca, Śār., 1, 52.2 1]
ete'haṅkārādayaḥ sthira eva paramātmani bhavanti pūrvāparakālāvasthāyivastudharmatvād iti bhāvaḥ | [ĀVDīp zu Ca, Śār., 1, 52.2 2]
dehamantareti dehaṃ vinā dehātirikte kāraṇe satyahaṅkāro bhavatītyarthaḥ | [ĀVDīp zu Ca, Śār., 1, 52.2 3]
{ĀVDīp zu Ca, Śār., 1, 53.2}
prabhavaḥ puruṣasya kaḥ ityasyottaraṃ prabhava ityādi | [ĀVDīp zu Ca, Śār., 1, 53.2 1]
prabhavaḥ kāraṇam | [ĀVDīp zu Ca, Śār., 1, 53.2 2]
rāśisaṃjña iti ṣaḍdhātusamudāyarūpaścaturviṃśatirāśirūpo vā | [ĀVDīp zu Ca, Śār., 1, 53.2 3]
mohecchādveṣajanitakarmajo mohecchādveṣakarmajaḥ | [ĀVDīp zu Ca, Śār., 1, 53.2 4]
mohāddhi bhāveṣu icchā dveṣaśca bhavati tataḥ pravṛttiḥ pravṛtterdharmādharmau tau ca śarīraṃ janayato bhogārtham | [ĀVDīp zu Ca, Śār., 1, 53.2 5]
{ĀVDīp zu Ca, Śār., 1, 55.2}
kimajño jñaḥ ityasyottaram ātmetyādi | [ĀVDīp zu Ca, Śār., 1, 55.2 1]
karaṇānīha manobuddhīndriyāṇi | [ĀVDīp zu Ca, Śār., 1, 55.2 2]
na vartate jñānamiti yojanā | [ĀVDīp zu Ca, Śār., 1, 55.2 3]
nanu yadyayam ātmā jñaḥ tat kimityasya sarvadā jñānaṃ na bhavatītyāha paśyato'pītyādi | [ĀVDīp zu Ca, Śār., 1, 55.2 4]
paśyato'pīti cakṣuṣmato'pītyarthaḥ | [ĀVDīp zu Ca, Śār., 1, 55.2 5]
tattvamiti darśanaviśeṣaṇam | [ĀVDīp zu Ca, Śār., 1, 55.2 6]
tena mlāne darpaṇe jale vā darśanaṃ bhavadapyayathārthagrāhitayā na tattvarūpaṃ bhavatītyarthaḥ | [ĀVDīp zu Ca, Śār., 1, 55.2 7]
cetasītyupalakṣaṇaṃ tena cakṣurādāvapyupahata iti jñeyam | [ĀVDīp zu Ca, Śār., 1, 55.2 8]
{ĀVDīp zu Ca, Śār., 1, 57.2}
karaṇaprastāvājū jñāne karmaṇi vedanāyāṃ ca yāvat karaṇam ātmanastadāha karaṇānītyādi | [ĀVDīp zu Ca, Śār., 1, 57.2 1]
saṃyogajamiti karmaṇā vedanayā buddhyā ca yojyam | [ĀVDīp zu Ca, Śār., 1, 57.2 2]
nāśnute phalameka iti yojyam | [ĀVDīp zu Ca, Śār., 1, 57.2 3]
eka iti niṣkaraṇaḥ | [ĀVDīp zu Ca, Śār., 1, 57.2 4]
saṃyogādvartata iti karaṇasamudāyādutpadyate | [ĀVDīp zu Ca, Śār., 1, 57.2 5]
tamṛta iti saṃyogaṃ vinā | [ĀVDīp zu Ca, Śār., 1, 57.2 6]
{ĀVDīp zu Ca, Śār., 1, 58.2}
atraiva sāmagrījanyatve sarvakāryāṇāmupapattimāha na hyeka ityādi | [ĀVDīp zu Ca, Śār., 1, 58.2 1]
eko bhāvaḥ kāraṇarūpaḥ sahakārikāraṇāntararahito na kāryakaraṇe vartata ityarthaḥ evaṃ tāvadekaṃ kāraṇaṃ kārye na vartate kāryaṃ ca hetuṃ vinā na bhavatītyāha vartate nāpyahetuka iti hetuṃ vinā bhāva utpattidharmā na vartate na bhavatītyarthaḥ | [ĀVDīp zu Ca, Śār., 1, 58.2 2]
tena karaṇayuktātmajanyaṃ kāryaṃ na kevalādātmano heturūpād bhavatītyuktaṃ bhavati | [ĀVDīp zu Ca, Śār., 1, 58.2 3]
atha hetuṃ vinā cedbhāvo na bhavati tat kimabhāve'pi śārīrāṇāṃ bhāvānāṃ hetvapekṣā na vetyāha śīghragatvādityādi | [ĀVDīp zu Ca, Śār., 1, 58.2 4]
śīghragatvāt svabhāvāllakṣito'bhāvo na svabhāvaṃ vyativartate śīghragatvasvabhāvaṃ na tyajatītyarthaḥ | [ĀVDīp zu Ca, Śār., 1, 58.2 5]
tena ahetuka evābhāvo bhavati bhāvastu sahetukaḥ | [ĀVDīp zu Ca, Śār., 1, 58.2 6]
uktaṃ hi utpattihetur bhāvānāṃ na nirodhe'sti kāraṇam iti | [ĀVDīp zu Ca, Śār., 1, 58.2 7]
kiṃvā śīghragatvād asthiratvād abhāvo nāvasthāntaramātmanāśaṃ pratigacchatīti granthārthaḥ | [ĀVDīp zu Ca, Śār., 1, 58.2 8]
{ĀVDīp zu Ca, Śār., 1, 59.2}
sa nityaḥ kimanityaḥ ityasyottaramanādir ityādi | [ĀVDīp zu Ca, Śār., 1, 59.2 1]
anādiśca puruṣo'vyaktarūpa ātmaśabdābhidheyaḥ | [ĀVDīp zu Ca, Śār., 1, 59.2 2]
viparīta iti ādimān rāśirūpaḥ puruṣa ityarthaḥ | [ĀVDīp zu Ca, Śār., 1, 59.2 3]
atraivānāder nityatve śāstrāntarasaṃmatim apyāha sadityādi | [ĀVDīp zu Ca, Śār., 1, 59.2 4]
sad iti trividhasamaye pramāṇagamyabhāvarūpam | [ĀVDīp zu Ca, Śār., 1, 59.2 5]
etena prāgabhāvasyākāraṇavato 'pyabhāvarūpatayānityatvaṃ na vyabhicārakam | [ĀVDīp zu Ca, Śār., 1, 59.2 6]
hetujamanyatheti atrāpi bhāvarūpamiti yojanīyam | [ĀVDīp zu Ca, Śār., 1, 59.2 7]
tena hetujanyasyāpi pradhvaṃsasyāvināśitvaṃ parihṛtaṃ bhavati | [ĀVDīp zu Ca, Śār., 1, 59.2 8]
{ĀVDīp zu Ca, Śār., 1, 62.2}
kiṃ tannityatvamityāha tadevetyādi | [ĀVDīp zu Ca, Śār., 1, 62.2 1]
bhāvādutpattidharmakāt | [ĀVDīp zu Ca, Śār., 1, 62.2 2]
tannityatvaṃ na kuto'pi bhāvādbhavati nityaṃ hi na kuto'pi bhavati | [ĀVDīp zu Ca, Śār., 1, 62.2 3]
tataścātmā bhāvaṃ prati nirapekṣatvāt sarvebhyo bhāvebhyo'pyagre nityaṃ sadeva | [ĀVDīp zu Ca, Śār., 1, 62.2 4]
taccaivaṃbhūtaṃ nityamavyaktaṃ jñeyam | [ĀVDīp zu Ca, Śār., 1, 62.2 5]
acintyamityavyaktaviśeṣaṇam | [ĀVDīp zu Ca, Śār., 1, 62.2 6]
avyaktaṃ ca mūlaprakṛtiḥ | [ĀVDīp zu Ca, Śār., 1, 62.2 7]
vyaktam anyatheti prakṛteranyatamakāryaṃ mahadādikamanityam ākāśamapi vikārarūpatayānityameva udāsīnapuruṣastu nitya evāvyaktaśabdenaiva lakṣita ityuktameva | [ĀVDīp zu Ca, Śār., 1, 62.2 8]
avyaktadharmāntaravyāpakān paryāyānāha avyaktam ityādi | [ĀVDīp zu Ca, Śār., 1, 62.2 9]
punaḥ prakārāntareṇa vyaktāvyaktārtham āha vakṣyata ityādi | [ĀVDīp zu Ca, Śār., 1, 62.2 10]
aparaṃ dvayamiti prakārāntarakṛtaṃ vyaktāvyaktadvayam | [ĀVDīp zu Ca, Śār., 1, 62.2 11]
liṅgagrāhyamiti anumānagrāhyam | [ĀVDīp zu Ca, Śār., 1, 62.2 12]
atīndriyam ityanena cendriyagrahaṇāyogyaṃ yat kenāpi śabdādiliṅgena gṛhyate na tadavyaktaṃ kiṃtu yannityānumeyaṃ mano'haṅkārādi tadevāvyaktam | [ĀVDīp zu Ca, Śār., 1, 62.2 13]
{ĀVDīp zu Ca, Śār., 1, 64.2}
prakṛtiḥ kā vikārāḥ ke ityasyottaraṃ khādīnītyādi | [ĀVDīp zu Ca, Śār., 1, 64.2 1]
khādīni sūkṣmabhūtakhādīni tanmātraśabdābhidheyāni | [ĀVDīp zu Ca, Śār., 1, 64.2 2]
buddhiḥ mahacchabdābhidheyā | [ĀVDīp zu Ca, Śār., 1, 64.2 3]
avyaktaṃ mūlaprakṛtiḥ | [ĀVDīp zu Ca, Śār., 1, 64.2 4]
ahaṅkāraḥ buddhivikāraḥ sa ca trividhaḥ bhūtādiḥ taijasaḥ vaikārikaśca | [ĀVDīp zu Ca, Śār., 1, 64.2 5]
bhūtānāṃ sthāvarajaṅgamānāṃ prakṛtir bhūtaprakṛtiḥ | [ĀVDīp zu Ca, Śār., 1, 64.2 6]
atra cāvyaktaṃ prakṛtireva paraṃ buddhyādayastu svakāraṇavikṛtirūpā api svakāryāpekṣayā prakṛtirūpā iha prakṛtitvenoktāḥ | [ĀVDīp zu Ca, Śār., 1, 64.2 7]
yaduktaṃ mūlaprakṛtir avikṛtirmahadādyāḥ prakṛtivikṛtayaḥ sapta iti | [ĀVDīp zu Ca, Śār., 1, 64.2 8]
vikārānāha vikārā ityādi | [ĀVDīp zu Ca, Śār., 1, 64.2 9]
evaśabdo bhinnakrame'vadhāraṇe tena vikārā eva ṣoḍaśa paraṃ na prakṛtayaḥ | [ĀVDīp zu Ca, Śār., 1, 64.2 10]
buddher indriyāṇi buddhīndriyāṇi | [ĀVDīp zu Ca, Śār., 1, 64.2 11]
pañcārthā iti sthūlā ākāśādayaḥ śabdādirūpāḥ guṇaguṇinorhi paramārthato bhedo nāstyevāsmin darśane | [ĀVDīp zu Ca, Śār., 1, 64.2 12]
{ĀVDīp zu Ca, Śār., 1, 65.2}
enam eva prakṛtivikārasamūhaṃ kṣetrakṣetrajñabhedena vibhajate itītyādi | [ĀVDīp zu Ca, Śār., 1, 65.2 1]
avyaktavarjitamiti prakṛtyudāsīnavarjitaṃ prakṛteścodāsīnapuruṣacaitanyena caitanyamastyeva | [ĀVDīp zu Ca, Śār., 1, 65.2 2]
{ĀVDīp zu Ca, Śār., 1, 67.1}
saṃprati mahāpralayāntaraṃ yathādisarge buddhyādyutpādo bhavati tadāha jāyata ityādi | [ĀVDīp zu Ca, Śār., 1, 67.1 1]
buddhyāhamiti manyata iti buddherjāte nāhaṅkāreṇāhamiti manyata ityarthaḥ | [ĀVDīp zu Ca, Śār., 1, 67.1 2]
khādīnīti khādīni sūkṣmāṇi tanmātrarūpāṇi tathaikādaśendriyāṇi | [ĀVDīp zu Ca, Śār., 1, 67.1 3]
vacanaṃ hi prakṛter mahāṃstato 'haṅkārastasmād gaṇaśca ṣoḍaśakaḥ iti | [ĀVDīp zu Ca, Śār., 1, 67.1 4]
yathākramamiti yasmādahaṅkārādutpadyate tena krameṇa tatra vaikṛtāt sāttvikādahaṅkārāttaijasasahāyād ekādaśendriyāṇi bhavanti bhūtādestvahaṅkārāttāmasāttaijasasahāyāt pañcatanmātrāṇi | [ĀVDīp zu Ca, Śār., 1, 67.1 5]
yaduktaṃ sāttvika ekādaśakaḥ pravartate vaikṛtādahaṅkārāt | [ĀVDīp zu Ca, Śār., 1, 67.1 6.1]
bhūtādestanmātraḥ sa tāmasastaijasādubhayam iti | [ĀVDīp zu Ca, Śār., 1, 67.1 6.2]
tata iti āhaṅkārikakāryānantaraṃ tanmātrebhya utpannasthūlabhūtasaṃbandhāt | [ĀVDīp zu Ca, Śār., 1, 67.1 7.1]
sampūrṇasarvāṅgo jāta iti ādisarge jātaḥ | [ĀVDīp zu Ca, Śār., 1, 67.1 8]
{ĀVDīp zu Ca, Śār., 1, 69.2}
evamādisarge prakṛter mahadādisargaṃ darśayitvā mahāpralaye prakṛtāvavyaktarūpāyāṃ buddhyādīnāṃ layamāha puruṣa ityādi | [ĀVDīp zu Ca, Śār., 1, 69.2 1]
iṣṭair bhāvairiti puruṣopabhogārthamiṣṭair buddhyādibhiḥ | [ĀVDīp zu Ca, Śār., 1, 69.2 2]
anye tu evaṃbhūtasaṅgaṃ janmani buddhyādiviyogaṃ ca maraṇe bruvate | [ĀVDīp zu Ca, Śār., 1, 69.2 3]
tanna janmamaraṇayor buddhyādīnāṃ vidyamānatvāt | [ĀVDīp zu Ca, Śār., 1, 69.2 4]
uktaṃ hi atīndriyaistair atisūkṣmarūpair ātmā kadācinna vimuktapūrvaḥ | [ĀVDīp zu Ca, Śār., 1, 69.2 5.1]
naivendriyair naiva manomatibhyāṃ na cāpyahaṅkāravikāradoṣaiḥ iti | [ĀVDīp zu Ca, Śār., 1, 69.2 5.2]
tathānyatrāpyuktaṃ pūrvotpannam asaktaṃ niyataṃ mahadādisūkṣmaparyantam | [ĀVDīp zu Ca, Śār., 1, 69.2 6.1]
saṃsarati nirupabhogaṃ bhāvairadhivāsitaṃ liṅgam iti | [ĀVDīp zu Ca, Śār., 1, 69.2 6.2]
tasmānmahāpralaya eva prakṛtau layaḥ tathādisarga eva prakṛtermahadādisṛṣṭiriti | [ĀVDīp zu Ca, Śār., 1, 69.2 7]
etadeva prapañcaṃ layaṃ ca prakṛterāha avyaktād ityādi | [ĀVDīp zu Ca, Śār., 1, 69.2 8]
avyaktāditi prakṛteḥ vyaktatāmiti mahadādimahābhūtaparyantaprapañcarūpatāṃ yāti | [ĀVDīp zu Ca, Śār., 1, 69.2 9]
avyaktād iti mahābhūtaprapañcādyavasthātaḥ punaravyaktarūpatāṃ yāti gacchati mahāpralaye hi mahābhūtāni tanmātreṣu layaṃ yānti tanmātrāṇi tathendriyāṇi cāhaṅkāre layaṃ yānti ahaṅkāro buddhau buddhiśca prakṛtāviti layakramaḥ | [ĀVDīp zu Ca, Śār., 1, 69.2 10]
ayaṃ ca layakramo mokṣe'pi bhavati | [ĀVDīp zu Ca, Śār., 1, 69.2 11]
paraṃ tu tatra taṃ puruṣaṃ prati punaḥ sargaṃ nārabhate prakṛtiḥ | [ĀVDīp zu Ca, Śār., 1, 69.2 12]
ayaṃ saṃsāraḥ kuto bhavatītyāha raja ityādi | [ĀVDīp zu Ca, Śār., 1, 69.2 13]
āviṣṭo yuktaḥ | [ĀVDīp zu Ca, Śār., 1, 69.2 14]
cakravat parivartata iti punaḥ punar layasargābhyāṃ yujyate | [ĀVDīp zu Ca, Śār., 1, 69.2 15]
dvandva iti rajastamorūpe mithune | [ĀVDīp zu Ca, Śār., 1, 69.2 16]
ahaṃkāraparā iti ahaṃkārānmamedam ityādimithyājñānaparāḥ | [ĀVDīp zu Ca, Śār., 1, 69.2 17]
udayapralayau janmamaraṇe kiṃvā layasargau | [ĀVDīp zu Ca, Śār., 1, 69.2 18]
ato'nyatheti ye rāgadveṣavimuktā nirahaṃkārāśca teṣāṃ nodayapralayau bhavataḥ | [ĀVDīp zu Ca, Śār., 1, 69.2 19]
{ĀVDīp zu Ca, Śār., 1, 74.2}
kiṃ liṅgaṃ puruṣasya ca ityasyottaraṃ prāṇāpānāvityādi | [ĀVDīp zu Ca, Śār., 1, 74.2 1]
prāṇāpānau ucchvāsaniḥśvāsau | [ĀVDīp zu Ca, Śār., 1, 74.2 2]
nimeṣādyā iti ādyaśabdagrahaṇena unmeṣādyāḥ prekṣaṇaviśeṣā gṛhyante | [ĀVDīp zu Ca, Śār., 1, 74.2 3]
manaso gatiriti manasā pāṭaliputragamanādirūpā | [ĀVDīp zu Ca, Śār., 1, 74.2 4]
indriyāntarasaṃcāro'pi manasa eva yathā cakṣuḥ parityajya manaḥ sparśanamadhitiṣṭhatītyādi | [ĀVDīp zu Ca, Śār., 1, 74.2 5]
preraṇaṃ ca tathā dhāraṇaṃ ca manasa eveti jñeyam | [ĀVDīp zu Ca, Śār., 1, 74.2 6]
deśāntaragatiḥ svapne iti chedaḥ | [ĀVDīp zu Ca, Śār., 1, 74.2 7]
pañcatvagrahaṇaṃ maraṇajñānam | [ĀVDīp zu Ca, Śār., 1, 74.2 8]
savyenāvagama iti savyenākṣṇā sa evāyaṃ dakṣiṇākṣidṛṣṭo ghaṭa ityavagama ityarthaḥ | [ĀVDīp zu Ca, Śār., 1, 74.2 9]
cetanā jñānamātram | [ĀVDīp zu Ca, Śār., 1, 74.2 10]
buddhistu ūhāpohajñānam | [ĀVDīp zu Ca, Śār., 1, 74.2 11]
atha kathametānyātmānaṃ gamayantītyāha yasmād ityādi | [ĀVDīp zu Ca, Śār., 1, 74.2 12]
jīvata iti pañcabhūtātiriktātmasaṃyuktasya | [ĀVDīp zu Ca, Śār., 1, 74.2 13]
pañcatvaṃ tu yadyapi jīvato na bhavati kiṃtu mṛtasyaiva tathāpi pañcatvaṃ mṛtaśarīre dṛśyamānaṃ viparyayāt pañcatvābhāvājjīvaccharīraliṅgaṃ bhavatīti jñeyam | [ĀVDīp zu Ca, Śār., 1, 74.2 14]
atraivodāhṛtāśca prāṇāpānādayo na bhūtamātre bhavanti nirātmakeṣviṣṭakāmṛtaśarīrādiṣvadarśanāt | [ĀVDīp zu Ca, Śār., 1, 74.2 15]
na ca mana eva bhūtātiriktam ātmā bhavitumarhati yatastasyāpi karaṇarūpasya preraṇādyātmanā kartrā kartavyam | [ĀVDīp zu Ca, Śār., 1, 74.2 16]
nāpīndriyāṇyātmatvena svīkartuṃ pāryante yatastathā sati indriyāntaropalabdham arthaṃ nendriyāṇi yajñadattopalabdham arthaṃ devadatta iva pratisaṃdhātuṃ samarthāni bhaveyuḥ asti cendriyāntaropalabdhārthapratisaṃdhānaṃ yathā surabhicandanaṃ spṛśāmītyatra | [ĀVDīp zu Ca, Śār., 1, 74.2 17]
tasmān mana indriyabhūtātirikta ātmā tiṣṭhatīti jñeyam | [ĀVDīp zu Ca, Śār., 1, 74.2 18]
atra yadyapi buddhiśabdena cetanādhṛtismṛtyahaṅkārāḥ prāpyanta eva buddhiprakāratvena tathāpi pṛthakpṛthagarthagamakatvena punaḥ pṛthagupāttāḥ | [ĀVDīp zu Ca, Śār., 1, 74.2 19]
tathāhi cetanā guṇatvena acetanakhādibhūtātiriktadharmeṇātmānaṃ gamayati dhṛtistu niyamātmikā niyantāramātmānaṃ gamayati buddhistu ūhāpohayorekaṃ kāraṇaṃ gamayatyātmānaṃ smṛtistu pūrvānubhūtārthasmartāraṃ sthāyinamātmānaṃ gamayatītyādyanusaraṇīyam | [ĀVDīp zu Ca, Śār., 1, 74.2 20]
ātmādhiṣṭhānābhāve śarīre prāṇādyabhāvamāha śarīram ityādi | [ĀVDīp zu Ca, Śār., 1, 74.2 21]
śūnyāgāramiva śūnyāgāraṃ yathā adhiṣṭhātṛśūnyam evaṃ mṛtaśarīramapi | [ĀVDīp zu Ca, Śār., 1, 74.2 22]
ṣaḍdhātukaṃ śarīraṃ tatra ṣaṣṭhe ātmani gate pañcabhūtātmakaṃ śarīraṃ bhavati tena pañcatvaṃ gatamucyate | [ĀVDīp zu Ca, Śār., 1, 74.2 23]
{ĀVDīp zu Ca, Śār., 1, 76.2}
niṣkriyasya kriyā tasya katham ityasyottaram acetanamityādi | [ĀVDīp zu Ca, Śār., 1, 76.2 1]
cetayitā para iti para ātmā cetayitā paraṃ na tu sākṣāt kriyāvān | [ĀVDīp zu Ca, Śār., 1, 76.2 2]
nanu yadyevaṃ kathaṃ tasya kriyetyāha yuktasyetyādi | [ĀVDīp zu Ca, Śār., 1, 76.2 3]
ātmādhiṣṭhitasyaiva manasaḥ kriyā upacārād ātmanaḥ kriyetyucyata ityarthaḥ | [ĀVDīp zu Ca, Śār., 1, 76.2 4]
etad evopapādayati cetanāvānityādi | [ĀVDīp zu Ca, Śār., 1, 76.2 5]
cetanena hyātmanādhiṣṭhitaṃ manaḥ kriyāsu pravartate cetanānadhiṣṭhitaṃ tu manaḥ kriyāsu na pravartate tena yatkṛtā sā kriyā sa eva kriyāvāniti vyapadeṣṭuṃ yujyate natvacetanaṃ manaḥ tat parādhīnakriyatvena paramārthataḥ kriyāvad api kartṛtvena nocyata iti vākyārthaḥ nocyate iti kartṛ iti śeṣaḥ | [ĀVDīp zu Ca, Śār., 1, 76.2 6]
{ĀVDīp zu Ca, Śār., 1, 77.2}
svatantratve 'pyaniṣṭayonigamanam ākṣiptaṃ samādadhāti yathāsvenetyādi | [ĀVDīp zu Ca, Śār., 1, 77.2 1]
saṃprati | [ĀVDīp zu Ca, Śār., 1, 77.2 1.1]
sarvāsu naragohastikīṭādiyoniṣu | [ĀVDīp zu Ca, Śār., 1, 77.2 2]
prāṇaistantrayate prāṇairyojayati ātmanaivāyaṃ dharmādharmasahāyenātmānaṃ sarvayoniṣu nayati na paraprerito yāti yato nānyaḥ puruṣo'sya prerako'sti īśvarābhāvāt kiṃvā satyapi īśvare tasyāpi karmaparādhīnatvāt | [ĀVDīp zu Ca, Śār., 1, 77.2 3]
idameva cāsyāniṣṭayonigamane svātantryaṃ yad aniṣṭayonigamanahetvadharmakaraṇe svātantryam adharmakaraṇārabdhasvakarmaṇaivāyam anicchannapi nīyata ityaniṣṭayonigamanaṃ bhavati svātantryaṃ ca yathoktaṃ bhavati | [ĀVDīp zu Ca, Śār., 1, 77.2 4]
{ĀVDīp zu Ca, Śār., 1, 78.2}
vaśī yadyasukhaiḥ kasmādbhāvair ākramyate ityasyottaraṃ vaśītyādi | [ĀVDīp zu Ca, Śār., 1, 78.2 1]
vaśī svecchādhīnapravṛttiḥ iṣṭe'niṣṭe vātmā tena vaśī sannayaṃ tāni karmāṇi karoti śubhānyaśubhāni vā āpātaphalarāgāt yāni kṛtvā tatkarmaprabhāvācchubhenāśubhena vā phalena yogamāpnoti | [ĀVDīp zu Ca, Śār., 1, 78.2 2]
etena kartavye karmaṇyasya vaśitvaṃ kṛtakarmaphalaṃ tv asyānicchato 'pi bhavati tena tatprati nāsya vaśitvam | [ĀVDīp zu Ca, Śār., 1, 78.2 3]
anyadapi vaśitvaphalamāha vaśī cetaḥ samādhatta iti | [ĀVDīp zu Ca, Śār., 1, 78.2 4]
aniṣṭe'rthe vaśī sannayaṃ mano nivartayati yadi hyayaṃ vaśī na syāt na mano nivartayituṃ śaknuyāt | [ĀVDīp zu Ca, Śār., 1, 78.2 5]
aparamapi vaśitvagamakaṃ karmāha vaśī sarvaṃ nirasyatīti | [ĀVDīp zu Ca, Śār., 1, 78.2 6]
vaśī sannayaṃ mokṣārthaṃ pravṛttaḥ sarvārambhaṃ śubhāśubhaphalaṃ tyajatītyarthaḥ | [ĀVDīp zu Ca, Śār., 1, 78.2 7]
iha svatantraḥ parātmanā īśvarādinā preritapravṛttir ucyate vaśī tu svayamapi pravartamāna icchāvaśāt pravartate na preritapravṛttirūpatvenepsite'nīpsite ca vartate iti svātantryavaśitvayorbhedaḥ | [ĀVDīp zu Ca, Śār., 1, 78.2 8]
{ĀVDīp zu Ca, Śār., 1, 79.2}
sarvāḥ sarvagatatvācca vedanāḥ kiṃ na vetti saḥ ityasyottaramāha dehītyādi | [ĀVDīp zu Ca, Śār., 1, 79.2 1]
sarvagata iti sarvagato'pi san saṃsparśanendriya iti saṃsparśanayukte śarīre vedanāḥ sukhaduḥkharūpā vetti sarvāśrayasthāstu na vettīti yojanā | [ĀVDīp zu Ca, Śār., 1, 79.2 2]
yasmāt sarvagato'pyātmā svakīya eva sparśanavati śarīre paraṃ vedanā vetti tena sarvāśrayasthāḥ sarvavedanā na vettīti vākyārthaḥ | [ĀVDīp zu Ca, Śār., 1, 79.2 3]
sarvāśrayasthā iti sarvaparaśarīragatāḥ | [ĀVDīp zu Ca, Śār., 1, 79.2 4]
paraśarīre cātmā svakarmopārjitendriyābhāvād vidyamāno'pi nopalabhate sukhaduḥkhe | [ĀVDīp zu Ca, Śār., 1, 79.2 5]
sve sve śarīra iti vaktavye yatra saṃsparśanendriye iti karoti tena svaśarīre'pi yatra keśanakhādau sparśanendriyaṃ nāsti tatra nātmā kiṃcidupalabhata iti darśayati | [ĀVDīp zu Ca, Śār., 1, 79.2 6]
{ĀVDīp zu Ca, Śār., 1, 81.2}
na paśyati vibhuḥ kasmāt ityādipraśnasyottaraṃ vaktuṃ pravṛtto vibhutvasādhakārthaguṇahetuprāptyā vibhutvam eva tāvadātmanaḥ sādhayati vibhutvam ityādi | [ĀVDīp zu Ca, Śār., 1, 81.2 1]
vibhutvaṃ sarvagataparimāṇayogitvam | [ĀVDīp zu Ca, Śār., 1, 81.2 2]
ata eveti uktasarvagatatvāt | [ĀVDīp zu Ca, Śār., 1, 81.2 3]
etadeva spaṣṭārthaṃ sākṣād brūte yasmād ityādi | [ĀVDīp zu Ca, Śār., 1, 81.2 4]
sarvagatatvaṃ sarvato'pyupalabhyamānatvena sarvagatākāśādiparimāṇasyāpyasti tena tadvyavacchedārthaṃ mahān iti padaṃ tena sarvatropalabhyamānaṃ mahāparimāṇayogidravyaṃ vibhurucyata iti phalati | [ĀVDīp zu Ca, Śār., 1, 81.2 5]
vibhutvaṃ vyutpādya kuḍyatirohitajñānaṃ naikāntena bhavatīti darśayannāha manasa ityādi | [ĀVDīp zu Ca, Śār., 1, 81.2 6]
samādhānaṃ samādhiḥ | [ĀVDīp zu Ca, Śār., 1, 81.2 7]
anena yoginaḥ samādhibalāt tirohitamapi paśyatīti darśayati | [ĀVDīp zu Ca, Śār., 1, 81.2 8]
ye tu tirohitaṃ na paśyanti tatrāpyupapattimāha nityetyādi | [ĀVDīp zu Ca, Śār., 1, 81.2 9]
sarvayonigatamapyātmānaṃ manasānubandhagatam ekayonāvavasthitaṃ vidyād iti yojyam | [ĀVDīp zu Ca, Śār., 1, 81.2 10]
dehanirvartakena karmaṇā anupāta ātmani saṃbandho yasya tena manasā dehakarmānupātinā | [ĀVDīp zu Ca, Śār., 1, 81.2 11]
etena yadyapyātmā kuḍyādibhir atirohitas tathāpi yad asyopalabdhisādhanaṃ manastasyaikasminneva śarīre vyavasthitasya vyavadhānānna paśyatyayaṃ tiraskṛtam ityuktaṃ bhavati | [ĀVDīp zu Ca, Śār., 1, 81.2 12]
{ĀVDīp zu Ca, Śār., 1, 82.2}
kṣetrajñaḥ kṣetramathavā ityādipraśnasyottaram ādir ityādi | [ĀVDīp zu Ca, Śār., 1, 82.2 1]
kṣetrapāraṃparyamiti kṣetrasyāvyaktavarjitasya mahadāditrayoviṃśatikasya paramparasaṃtater anāditvenaiva kṣetrakṣetrajñayor idaṃ prathamamiti vyapadeśo naiva bhavatītyarthaḥ | [ĀVDīp zu Ca, Śār., 1, 82.2 2]
nanu yadi kṣetraparaṃparāpyanādis tadā tasyātmavad ucchedo na prāpnoti yadanādi tannityaṃ bhavati yathātmeti dṛṣṭaṃ brūmaḥ anāditve'pi yat svarūpenaivānādi tannocchidyate yathātmā yattu ucchittidharmakaṃ buddhyādi taducchidyata eva saṃtānastu paramārthataḥ saṃtānibhyo 'tirikto nāstyeva yadanādiḥ syāt tena saṃtānasyānāditvaṃ bhāktameva | [ĀVDīp zu Ca, Śār., 1, 82.2 3]
kiṃcaivaṃbhūtasya buddhyādisaṃtānasyocchede mokṣapratipādaka āgama eva pramāṇatvena jñeyaḥ | [ĀVDīp zu Ca, Śār., 1, 82.2 4]
{ĀVDīp zu Ca, Śār., 1, 83.2}
sākṣibhūtaśca kasyāyam ityasyottaraṃ jña ityādi | [ĀVDīp zu Ca, Śār., 1, 83.2 1]
jño jñānavān sākṣīti loke kathyate natvajñaḥ pāṣāṇādiḥ | [ĀVDīp zu Ca, Śār., 1, 83.2 2]
tena jñatvenāsatyapyanyasmin kartari sākṣītyucyate iti vākyārthaḥ | [ĀVDīp zu Ca, Śār., 1, 83.2 3]
sarveṣāmiti khādibhūtānām | [ĀVDīp zu Ca, Śār., 1, 83.2 4]
sarve bhāvā iti sarve bhūtadharmā darśanayogyāḥ | [ĀVDīp zu Ca, Śār., 1, 83.2 5]
ātmasākṣikā iti ātmopalabhyamānāḥ | [ĀVDīp zu Ca, Śār., 1, 83.2 6]
{ĀVDīp zu Ca, Śār., 1, 85.2}
syātkathaṃ cāvikārasya ityādipraśnasyottaraṃ naika ityādi | [ĀVDīp zu Ca, Śār., 1, 85.2 1]
avikārasya paramātmano vedanākṛto viśeṣo nāstyeva yatra tu vedanākṛto viśeṣaḥ sa rāśirūpaḥ paramātmavyatirikta eveti vākyārthaḥ | [ĀVDīp zu Ca, Śār., 1, 85.2 2]
bhūtānāmadhiṣṭhātā ātmā bhūtātmā ayaṃ bhūtātmā eko bhūtavyatirikto na lakṣaṇaiḥ prāṇāpānādibhiruktair upalabhyate | [ĀVDīp zu Ca, Śār., 1, 85.2 3]
kuto nopalabhyata ityāha viśeṣa ityādi | [ĀVDīp zu Ca, Śār., 1, 85.2 4]
ekasya bhūtarahitasya yadātmano viśeṣo vedanādir nopalabhyata eva tenānupalabdhir evātra pramāṇamityarthaḥ | [ĀVDīp zu Ca, Śār., 1, 85.2 5]
saṃyogapuruṣaḥ caturviṃśatikaḥ | [ĀVDīp zu Ca, Śār., 1, 85.2 6]
nanvevamapi caturviṃśatyantarniviṣṭasya bhūtātmano'pi vedanākṛtaviśeṣeṇa bhavitavyaṃ yataḥ samudāyadharmaḥ samudāyināmeva bhavati yathā māṣarāśer gurutvaṃ pratyekaṃ māṣāṇāmeva gauraveṇa bhavatītyāha vedanetyādi | [ĀVDīp zu Ca, Śār., 1, 85.2 7]
vedanā sukhaduḥkharūpā | [ĀVDīp zu Ca, Śār., 1, 85.2 8]
yatra buddhyādisamūhe niyatā vyavasthitā vedanā tatraiva tatkṛto dainyaharṣādiviśeṣo'pi niyataḥ tatraiva buddhyādirāśau vartate nātmanīti bhāvaḥ | [ĀVDīp zu Ca, Śār., 1, 85.2 9]
buddhyādigatena guṇatrayapariṇāmarūpeṇa sukhaduḥkhādinā asukhaduḥkha evātmā tatsaṃbandhāt sukhaduḥkhādimān bhavati | [ĀVDīp zu Ca, Śār., 1, 85.2 10]
{ĀVDīp zu Ca, Śār., 1, 94.2}
athavārtasya ityādipraśnasyottaramāha cikitsatītyādi | [ĀVDīp zu Ca, Śār., 1, 94.2 1]
atītavedanācikitsā na mukhyā kiṃtu lokaprasiddhopacāreṇocyata iti vākyārthaḥ | [ĀVDīp zu Ca, Śār., 1, 94.2 2]
prasiddhavacanair iti lokaprasiddhavacanaiḥ | [ĀVDīp zu Ca, Śār., 1, 94.2 3]
pratikarma cikitsā | [ĀVDīp zu Ca, Śār., 1, 94.2 4]
āśraya iti śarīre | [ĀVDīp zu Ca, Śār., 1, 94.2 5]
pūrvarūpamityādinā anāgatavedanācikitsāṃ samarthayati | [ĀVDīp zu Ca, Śār., 1, 94.2 6]
pūrvarūpaṃ yadyapi bhaviṣyatām eva bhavati rogāṇāṃ tathāpi bhaviṣyatāmiti padena bhūte'pi vyādhau yāni rūpāṇi bhavanti tāni nirākaroti | [ĀVDīp zu Ca, Śār., 1, 94.2 7]
uktaṃ hi prāk saṃtāpāt api cainaṃ saṃtāpārtam anubadhnanti ityanena rogāvasthāyām api pūrvarūpasadbhāvaḥ | [ĀVDīp zu Ca, Śār., 1, 94.2 8]
evamatītānāgatavedanācikitsā vyutpāditā | [ĀVDīp zu Ca, Śār., 1, 94.2 9]
vartamānacikitsāmapi darśayan pāramārthikaṃ matamāha pāramparyetyādi | [ĀVDīp zu Ca, Śār., 1, 94.2 10]
pāramparyānubandhaḥ saṃtānanyāyenānubandhaḥ | [ĀVDīp zu Ca, Śār., 1, 94.2 11]
duḥkhānāmiti rogāṇām | [ĀVDīp zu Ca, Śār., 1, 94.2 12]
sukhahetūpacāreṇeti ārogyahetucikitsāsevayā | [ĀVDīp zu Ca, Śār., 1, 94.2 13]
sukhamiti ārogyam | [ĀVDīp zu Ca, Śār., 1, 94.2 14]
evaṃ manyate yadā cikitsā sukhahetuḥ sevyate tadā duḥkhahetusevābhāvād duḥkhaṃ notpadyate utpannaṃ ca duḥkhaṃ rogarūpaṃ kṣaṇabhaṅgitvena svayameva naśyati sukhahetusānnidhyāt sukham ārogyam utpadyate tena cikitsayā anāgataṃ duḥkhaṃ hetupratibandhānnirudhyate sukhaṃ ca janyate iti siddhāntaḥ | [ĀVDīp zu Ca, Śār., 1, 94.2 15]
etadevāha na samā ityādi | [ĀVDīp zu Ca, Śār., 1, 94.2 16]
samāśca viṣamāśca kṣaṇabhaṅgitvasvabhāvānna vaiṣamyāvasthāṃ sāmyāvasthāṃ vā yāntītyarthaḥ | [ĀVDīp zu Ca, Śār., 1, 94.2 17]
hetubhiḥ sadṛśā iti samahetoḥ samāḥ tathā viṣamahetośca viṣamāḥ | [ĀVDīp zu Ca, Śār., 1, 94.2 18]
etaccikitsāprābhṛtīye'dhyāye prapañcitam eva | [ĀVDīp zu Ca, Śār., 1, 94.2 19]
cikitsāprastāvena sakaladuḥkhahāriṇīṃ cikitsāṃ mokṣaphalām āha cikitsā tvityādi | [ĀVDīp zu Ca, Śār., 1, 94.2 20]
niṣṭhā atyantaduḥkhamokṣo mokṣarūpaḥ | [ĀVDīp zu Ca, Śār., 1, 94.2 21]
tadarthaṃ bhūtā naiṣṭhikī | [ĀVDīp zu Ca, Śār., 1, 94.2 22]
vinopadhāmiti tṛṣṇāṃ vinā tṛṣṇāśūnyā pravṛttirmokṣaphalā bhavatītyarthaḥ | [ĀVDīp zu Ca, Śār., 1, 94.2 23]
{ĀVDīp zu Ca, Śār., 1, 97.2}
paro hetur iti mūlakāraṇam | [ĀVDīp zu Ca, Śār., 1, 97.2 1]
duḥkharūpeṇaiva duḥkhāśrayaḥ śarīram | [ĀVDīp zu Ca, Śār., 1, 97.2 2]
bhogatṛṣṇayā hi pravartamāno dharmādharmān duḥkhaśarīrotpādakān upādatte sarvopadhātyāgāttu na rāgadveṣābhyāṃ kvacit pravartate apravartamānaśca na dharmādharmānupādatte evam anāgatadharmādharmoparamaḥ upāttadharmādharmayostu rāgadveṣaśūnyasyopabhogād eva kṣayaḥ tena sarvathā karmakṣayād duḥkhaśarīrābhāva iti bhāvaḥ | [ĀVDīp zu Ca, Śār., 1, 97.2 3]
atraiva tṛṣṇāyā duḥkhakāraṇatve dṛṣṭāntamāha kośakāra ityādi | [ĀVDīp zu Ca, Śār., 1, 97.2 4]
kośakāraḥ svanāmaprasiddhaḥ kīṭaḥ | [ĀVDīp zu Ca, Śār., 1, 97.2 5]
sadātura iti sadā saṃsāraduḥkhagṛhītaḥ | [ĀVDīp zu Ca, Śār., 1, 97.2 6]
anārambhāditi rāgadveṣapūrvakārambhavirahāt | [ĀVDīp zu Ca, Śār., 1, 97.2 7]
asaṃyogāditi ārambhaśūnyatvena dharmādharmocchedakṛtāccharīrāsaṃyogāt śarīrābhāve ca nirāśrayam akāraṇakaṃ duḥkhaṃ na bhavatīti bhāvaḥ | [ĀVDīp zu Ca, Śār., 1, 97.2 8]
{ĀVDīp zu Ca, Śār., 1, 98.2}
kāraṇaṃ vedanānāṃ kim ityasyottaramāha dhīdhṛtītyādi | [ĀVDīp zu Ca, Śār., 1, 98.2 1]
ayaṃ cārthaḥ prakaraṇāgatatvāducyamāno na punaruktatāmāvahati | [ĀVDīp zu Ca, Śār., 1, 98.2 2]
dhīdhṛtismṛtayaḥ prajñābhedāḥ | [ĀVDīp zu Ca, Śār., 1, 98.2 3]
ete ca śiṣyavyutpattyarthaṃ prajñābhedatvenānyathā vyutpādya ihocyante | [ĀVDīp zu Ca, Śār., 1, 98.2 4]
saṃprāptiḥ kālakarmaṇāmiti kālasya saṃprāptistathā karmaṇaśca saṃprāptiḥ | [ĀVDīp zu Ca, Śār., 1, 98.2 5]
karmasaṃprāptiḥ pacyamānakarmayogaḥ | [ĀVDīp zu Ca, Śār., 1, 98.2 6]
kālasaṃprāptigrahaṇena ceha ye kālavyaktāste gṛhyante nāvaśyaṃ kālajanyāḥ yataḥ svābhāvikānapi kālajanyān tathā tṛtīyakādīn apyasātmyendriyārthādijanyān kālajatvenaivehābhidhāsyati | [ĀVDīp zu Ca, Śār., 1, 98.2 7]
karmajāstu prajñāparādhajanyā eveha karmajanyatvena viśeṣeṇa śiṣyavyutpattyarthaṃ pṛthagucyante kālavyañjyatvena ca karmajā iha kālasaṃprāptijanyeṣvavaroddhavyāḥ | [ĀVDīp zu Ca, Śār., 1, 98.2 8]
prajñāparādhāvarodhaśca yathā karmajānāṃ tathā prathamādhyāya evoktam | [ĀVDīp zu Ca, Śār., 1, 98.2 9]
kiṃcācāryeṇonmādanidāne svayamevoktaṃ prajñāparādhāt sambhūte vyādhau karmaja ātmanaḥ ityādi tathā janapadoddhvaṃsanīye ca vimāne punaruktaṃ vāyvādīnāṃ yadvai guṇyamutpadyate tasya mūlam adharmaḥ tanmūlaṃ vāsatkarma pūrvakṛtaṃ tayoryoniḥ prajñāparādha eva iti | [ĀVDīp zu Ca, Śār., 1, 98.2 10]
tasmādiha saṃprāptiḥ kālakarmaṇāmityanena na kālajanyā gadā ucyante kiṃtu kālavyañjyāḥ | [ĀVDīp zu Ca, Śār., 1, 98.2 11]
{ĀVDīp zu Ca, Śār., 1, 99.2}
dhīvibhraṃśaṃ vivṛṇoti viṣametyādi | [ĀVDīp zu Ca, Śār., 1, 99.2 1]
viṣamābhiniveśaḥ ayathābhūtatvenādhyavasānaṃ nitye'nityam iti evaṃ hite'hitam ahite vā hitamiti yā buddhiḥ sa buddhibhraṃśaḥ | [ĀVDīp zu Ca, Śār., 1, 99.2 2]
atha kathamayaṃ buddhivibhraṃśaśabdenocyata ityāha samaṃ buddhir hi paśyati ucitā buddhiḥ samaṃ yathābhūtaṃ yasmāt paśyati tasmādasamadarśanaṃ buddhivibhraṃśa ucita evetyarthaḥ | [ĀVDīp zu Ca, Śār., 1, 99.2 3]
{ĀVDīp zu Ca, Śār., 1, 100.2}
dhṛtibhraṃśamāha viṣayetyādi | [ĀVDīp zu Ca, Śār., 1, 100.2 1]
viṣayapravaṇaṃ viṣayeṣu prasajat | [ĀVDīp zu Ca, Śār., 1, 100.2 2]
niyantumiti vyāvartayitum | [ĀVDīp zu Ca, Śār., 1, 100.2 3]
dhṛtirhi niyamātmiketi yasmād dhṛtirakāryaprasaktaṃ mano nivartayati svarūpeṇa tasmānmanoniyamaṃ kartumaśaktā dhṛtiḥ svakarmabhraṣṭā bhavatītyarthaḥ | [ĀVDīp zu Ca, Śār., 1, 100.2 4]
{ĀVDīp zu Ca, Śār., 1, 101.2}
smṛtibhraṃśaṃ vivecayati tattvetyādi | [ĀVDīp zu Ca, Śār., 1, 101.2 1]
tattvajñāne smṛtiryasya bhraśyata iti yojanā | [ĀVDīp zu Ca, Śār., 1, 101.2 2]
smartavyaṃ hi smṛtau sthitam iti smartavyatvena saṃmatasyārthasya smaraṇaṃ praśastasmṛtidharmaḥ | [ĀVDīp zu Ca, Śār., 1, 101.2 3]
tatra ca tattvajñānasya śiṣṭānāṃ smartavyatvena saṃmatasya yadasmaraṇaṃ tat smṛtyaparādhādbhavatītyarthaḥ | [ĀVDīp zu Ca, Śār., 1, 101.2 4]
{ĀVDīp zu Ca, Śār., 1, 108.2}
evaṃ buddhyādibhraṃśatrayarūpaprajñāparādhajanyaṃ karma prajñāparādhatvena darśayannāha dhītyādi | [ĀVDīp zu Ca, Śār., 1, 108.2 1]
sarvadoṣaśabdena vātādayo rajastamasī ca gṛhyante | [ĀVDīp zu Ca, Śār., 1, 108.2 2]
karmakālātipātaḥ cikitsākālātivartanam | [ĀVDīp zu Ca, Śār., 1, 108.2 3]
mithyārambha iti ayogātiyogamithyāyogarūpaḥ | [ĀVDīp zu Ca, Śār., 1, 108.2 4]
vinayācāralopenaiva prāptamapi yat punaḥ pūjyānāmabhidharṣaṇādyabhidhīyate tad viśeṣeṇa prakopakatvakhyāpanārthamudāharaṇārthaṃ ca | [ĀVDīp zu Ca, Śār., 1, 108.2 5]
saṃkliṣṭakarmabhiriti patitaiḥ | [ĀVDīp zu Ca, Śār., 1, 108.2 6]
kliṣṭamiti ninditam | [ĀVDīp zu Ca, Śār., 1, 108.2 7]
{ĀVDīp zu Ca, Śār., 1, 109.2}
saṃkṣepeṇa prajñāparādhalakṣaṇamāha buddhyetyādi | [ĀVDīp zu Ca, Śār., 1, 109.2 1]
viṣamam iti anucitaṃ viṣamavijñānaṃ svarūpata eva prajñāparādhaḥ | [ĀVDīp zu Ca, Śār., 1, 109.2 2]
viṣamapravartanaṃ ca prajñāparādhakāryatvena prajñāparādhaśabdenocyate | [ĀVDīp zu Ca, Śār., 1, 109.2 3]
manaso gocaraṃ hi taditi tadviṣamapravartanaṃ viṣamajñānaṃ ca manaḥkāryaprajñāviṣayatvena manaso gocaramityarthaḥ | [ĀVDīp zu Ca, Śār., 1, 109.2 4]
viṣamapravartanaṃ ca manogocarajanyatvenopacārād uktaṃ visadṛśamanoviṣayajñānād viṣamavāgdehapravṛttir api bhavati | [ĀVDīp zu Ca, Śār., 1, 109.2 5]
{ĀVDīp zu Ca, Śār., 1, 112.2}
vyādhīnāṃ kālasaṃprāptim āha nirdiṣṭetyādi | [ĀVDīp zu Ca, Śār., 1, 112.2 1]
vyādhisaṃgraha iti kiyantaḥśirasīye | [ĀVDīp zu Ca, Śār., 1, 112.2 2.1]
cayaprakopapraśamāḥ pittādīnāṃ yathākramam | [ĀVDīp zu Ca, Śār., 1, 112.2 2.2]
bhavantyekaikaśaḥ ṣaṭsu kāleṣvabhrāgamādiṣu | [ĀVDīp zu Ca, Śār., 1, 112.2 2.3]
ityanena tathā hyudāharaṇena ca | [ĀVDīp zu Ca, Śār., 1, 112.2 3]
tena kālasaṃprāptir vyādhīnāṃ yathācayaprakopapraśamāḥ pittādīnāṃ purā nirdiṣṭā iti yojyam | [ĀVDīp zu Ca, Śār., 1, 112.2 4]
udāharaṇāntaramāha mithyetyādi | [ĀVDīp zu Ca, Śār., 1, 112.2 5]
jīrṇetyādau jīrṇādyavasthātrayaviśiṣṭasyānnasya kālaḥ tathānnasyākālo 'jīrṇādyavasthālakṣitaḥ | [ĀVDīp zu Ca, Śār., 1, 112.2 6]
prajīrṇaṃ vidagdham | [ĀVDīp zu Ca, Śār., 1, 112.2 7]
rātreryāmāstrayaśca ya iti trayo bhāgāḥ pūrvarātramadhyarātrāpararātrarūpāḥ na tu yāmaḥ prahara iti jñeyam | [ĀVDīp zu Ca, Śār., 1, 112.2 8]
anyatrāpi ca bhāgatraye yāmavibhāgaṃ kṛtvā abhidhānaśāstre triyāmā niśābhidhīyate | [ĀVDīp zu Ca, Śār., 1, 112.2 9]
teṣu kāleṣviti jīrṇānnakālādiṣu jīrṇe aparāhṇe rātriśeṣe ca vātikā gadāḥ bhuktamātre pūrvāhṇe pūrvarātre ca kaphajā gadāḥ prajīrṇe madhyāhne madhyarātre ca pittajā niyatā rogāḥ | [ĀVDīp zu Ca, Śār., 1, 112.2 10]
annākāle cājīrṇalakṣaṇe bhojanāt trayo'pi doṣā bhavantīti jñeyam | [ĀVDīp zu Ca, Śār., 1, 112.2 11]
kiṃvā jīrṇabhuktaprajīrṇānnakālā iti chedaḥ tena jīrṇādyavasthāyuktānnakālāḥ pūrvavad eva jñeyāḥ tathā kālasthitiśca yā iti yojanā kālasthitiśabdena bālyādivayastraividhyam ucyate | [ĀVDīp zu Ca, Śār., 1, 112.2 12]
tatra bālye ślaiṣmikāḥ yauvane paittikāḥ vārdhakye vātikā gadā vardhante iti jñeyam | [ĀVDīp zu Ca, Śār., 1, 112.2 13]
{ĀVDīp zu Ca, Śār., 1, 113.2}
viṣamajvarānapi kālaviśeṣapravartamānamātratvena kālaje darśayannāha anyedyuṣka ityādi | [ĀVDīp zu Ca, Śār., 1, 113.2 1]
dvyahagrāhī caturthakaviparyayaḥ | [ĀVDīp zu Ca, Śār., 1, 113.2 2]
vakṣyati hi viṣamajvara evānyaścaturthakaviparyayaḥ | [ĀVDīp zu Ca, Śār., 1, 113.2 3.1]
madhye ahanī jvarayatyādāvante ca muñcati | [ĀVDīp zu Ca, Śār., 1, 113.2 3.2]
iti | [ĀVDīp zu Ca, Śār., 1, 113.2 4]
kathaṃ svakīya eva kāle pravartanta ityāha kāle hyeṣāṃ balāgama iti | [ĀVDīp zu Ca, Śār., 1, 113.2 5]
ukta eva kāle yasmād balavanto bhavanti tasmāttatraiva saṃjātabalāḥ santo vyajyanta ityarthaḥ | [ĀVDīp zu Ca, Śār., 1, 113.2 6]
{ĀVDīp zu Ca, Śār., 1, 114.2}
eteṣāṃ cikitsākramamāha ete cetyādi | [ĀVDīp zu Ca, Śār., 1, 114.2 1]
anye cetyanenānyān api kālaviśeṣaprāptiprādurbhāvinaḥ śothakuṣṭhādīn sūcayati | [ĀVDīp zu Ca, Śār., 1, 114.2 2]
{ĀVDīp zu Ca, Śār., 1, 115.2}
svābhāvikānapi kālapariṇāmavyajyamānatayā iha kālaje 'varodhayitumāha kālasyetyādi | [ĀVDīp zu Ca, Śār., 1, 115.2 1]
jarāmṛtyurūpān nimittājjātā jarāmṛtyunimittajāḥ mṛtyuśabdeneha yugānurūpāyuḥparyavasānabhavakālamṛtyur grāhyaḥ kiṃvā jarāmṛtyvor yannimittaṃ tasmājjātā jarāmṛtyunimittajāḥ jarāmṛtyunimittaṃ ca prāṇināṃ sādhāraṇadehanivartakabhūtasvabhāvo'dṛṣṭaṃ ca | [ĀVDīp zu Ca, Śār., 1, 115.2 2]
atha svābhāvikānāṃ kā cikitsetyāha svabhāva ityādi | [ĀVDīp zu Ca, Śār., 1, 115.2 3]
niṣpratikriya iti sādhāraṇacikitsayā rasāyanavarjyayā na pratikriyate rasāyanena tu pratikriyata eva tena | [ĀVDīp zu Ca, Śār., 1, 115.2 4]
asya prayogāccyavanaḥ suvṛddho'bhūt punaryuvā ityādirasāyanaprayogeṇa samaṃ na virodhaḥ kiṃvā svābhāvikā jarādayo rasāyanajanitaprakarṣāduttarakālaṃ punaravaśyaṃ bhavantīti niṣpratikriyatvenoktāḥ | [ĀVDīp zu Ca, Śār., 1, 115.2 5]
{ĀVDīp zu Ca, Śār., 1, 116.2}
saṃprati karmasaṃprāptikṛtamapi gadaṃ kālaviśeṣavyajyamānatayā darśayannāha nirdiṣṭamityādi | [ĀVDīp zu Ca, Śār., 1, 116.2 1]
kāleneti pacyamānatālakṣitena kālena yuktaṃ sat karma kāraṇaṃ bhavatītyarthaḥ | [ĀVDīp zu Ca, Śār., 1, 116.2 2]
{ĀVDīp zu Ca, Śār., 1, 117.2}
karmaṇaḥ phalasaṃbandhiniyamam āha na hītyādi | [ĀVDīp zu Ca, Śār., 1, 117.2 1]
mahaditi viśeṣaṇena kiṃcid amahat karma prāyaścittabādhanīyaphalaṃ na dadātyapi phalamiti darśayati | [ĀVDīp zu Ca, Śār., 1, 117.2 2]
karmajānāmacikitsyatvamāha kriyāghnā ityādi | [ĀVDīp zu Ca, Śār., 1, 117.2 3]
tatkṣayāditi karmakṣayāt karmakṣayaśca karmaphalopabhogādeva paraṃ bhavati | [ĀVDīp zu Ca, Śār., 1, 117.2 4]
{ĀVDīp zu Ca, Śār., 1, 127.1}
kramāgatam asātmyendriyārthasaṃyogaṃ vivṛṇoti atyugretyādi | [ĀVDīp zu Ca, Śār., 1, 127.1 1]
sarvaśo na ceti sarvathograśabdāśravaṇāt | [ĀVDīp zu Ca, Śār., 1, 127.1 2]
spṛśyānām iti spṛśyatvenoktānāṃ śāstre 'bhyaṅgotsādanādīnām | [ĀVDīp zu Ca, Śār., 1, 127.1 3]
bhūtāḥ saviṣakrimipiśācādayaḥ | [ĀVDīp zu Ca, Śār., 1, 127.1 4]
yo bhūtaviṣavātādīnāṃ saṃsparśaḥ tathākālenāgataḥ snehaśītoṣṇasaṃsparśaśceti yojanā | [ĀVDīp zu Ca, Śār., 1, 127.1 5]
tatrākāle snehasaṃsparśo yathā ajīrṇe kaphavṛddhikāle abhyaṅgasparśaḥ evaṃ śīte śītasparśaḥ uṣṇe coṣṇasparśo 'kālenāgato jñeyaḥ | [ĀVDīp zu Ca, Śār., 1, 127.1 6]
sarvaśaścāpyadarśanād iti bhāsvatāṃ sūkṣmāṇāṃ ca sarvathādarśanāt | [ĀVDīp zu Ca, Śār., 1, 127.1 7]
atiśliṣṭamiti netrapratyāsannam | [ĀVDīp zu Ca, Śār., 1, 127.1 8]
tāmasānāṃ ca rūpāṇāṃ darśanādvinaśyati dṛṣṭiriti saṃbandhaḥ | [ĀVDīp zu Ca, Śār., 1, 127.1 9]
mithyāyogaḥ sa iti dviṣṭabhairavādidarśanarūpaḥ | [ĀVDīp zu Ca, Śār., 1, 127.1 10]
atisūkṣmadarśanaṃ ca mithyāyoga eva jñeyaḥ | [ĀVDīp zu Ca, Śār., 1, 127.1 11]
okasātmyādibhir iti viṣamādānamiti saṃbandhaḥ | [ĀVDīp zu Ca, Śār., 1, 127.1 12]
okasātmyādivaiṣamyeṇa ca rāśidoṣavarjaṃ prakṛtyādisaptadoṣā grahītavyāḥ | [ĀVDīp zu Ca, Śār., 1, 127.1 13]
trividha iti ayogātiyogamithyāyogarūpaḥ | [ĀVDīp zu Ca, Śār., 1, 127.1 14]
{ĀVDīp zu Ca, Śār., 1, 127.2}
asātmyārthaṃ darśayati asātmyamityādi | [ĀVDīp zu Ca, Śār., 1, 127.2 1]
saheti militaṃ śarīreṇa | [ĀVDīp zu Ca, Śār., 1, 127.2 2]
ātmatām avikṛtarūpatāṃ na yāti etena yad upayuktaṃ prākṛtarūpopaghātakaṃ bhavati tadasātmyam iti | [ĀVDīp zu Ca, Śār., 1, 127.2 3]
{ĀVDīp zu Ca, Śār., 1, 128.2}
itthamasātmyārthajasya vyādher indriyadvārabhūtatvenaindriyakatvaṃ darśayannāha mithyetyādi | [ĀVDīp zu Ca, Śār., 1, 128.2 1]
hīnayogenehāyogo grāhyaḥ | [ĀVDīp zu Ca, Śār., 1, 128.2 2]
aindriyaka iti indriyadvārabhūtaḥ | [ĀVDīp zu Ca, Śār., 1, 128.2 3]
{ĀVDīp zu Ca, Śār., 1, 129.2}
duḥkharūpavedanāhetuṃ prapañcoktamupasaṃharati vedanānām ityādi | [ĀVDīp zu Ca, Śār., 1, 129.2 1]
aśāntānāmiti duḥkhānām | [ĀVDīp zu Ca, Śār., 1, 129.2 2]
atha sukharūpavedanāhetuḥ ka ityāha sukhetyādi | [ĀVDīp zu Ca, Śār., 1, 129.2 3]
samayoga iti kālabuddhīndriyārthānāṃ samyagyogaḥ | [ĀVDīp zu Ca, Śār., 1, 129.2 4]
sudurlabha iti kālādisamyagyogasya ayogādivirahatvena sudurlabhatvāt | [ĀVDīp zu Ca, Śār., 1, 129.2 5]
prāyo hi kālādīnāṃ madhye anyatareṇāpyayogādinā puruṣaḥ sambadhyate tena ca nityāturā eva puruṣā bhavanti alpaṃ ca rogam anādṛtya svasthavyapadeśaḥ puruṣāṇāṃ kriyata iti bhāvaḥ | [ĀVDīp zu Ca, Śār., 1, 129.2 6]
{ĀVDīp zu Ca, Śār., 1, 131.2}
saṃprati samyagyogasyopādeyatām ayogādīnāṃ ca heyatāṃ darśayituṃ yogameva caturvidhaṃ kāraṇatvena darśayannāha nendriyāṇītyādi | [ĀVDīp zu Ca, Śār., 1, 131.2 1]
nanu kathamindriyārthayoḥ sukhaduḥkhakāraṇatvenopalabhyamānayor apyakāraṇatvam ityāha santītyādi | [ĀVDīp zu Ca, Śār., 1, 131.2 2]
yogo na ceti indriyārthayoḥ saṃbandho na ca | [ĀVDīp zu Ca, Śār., 1, 131.2 3]
na sukhamiti chedaḥ | [ĀVDīp zu Ca, Śār., 1, 131.2 4]
indriyārthayoryogābhāve akāraṇatvena sati tu yoge kāraṇatvena yoga evānvayavyatirekābhyāṃ kāraṇam avadhāryeta iti bhāvaḥ | [ĀVDīp zu Ca, Śār., 1, 131.2 5]
ayaṃ ca yoga indriyārthāvadhikṛtya spaṣṭatvenoktaḥ tena prajñākālayorapi boddhavyaḥ | [ĀVDīp zu Ca, Śār., 1, 131.2 6]
etaccendriyamarthaṃ cānupādeyaṃ kṛtvā caturvidhayogasya kāraṇatvaṃ yogānāmeva heyopādeyatvopadarśanārthaṃ kṛtam | [ĀVDīp zu Ca, Śār., 1, 131.2 7]
{ĀVDīp zu Ca, Śār., 1, 132.2}
paramārthatas tvātmendriyamanobuddhyarthādṛṣṭānyeva tathāyuktāni sukhaduḥkhakāraṇānīti darśayannāha nātmetyādi | [ĀVDīp zu Ca, Śār., 1, 132.2 1]
gocara indriyārthaḥ | [ĀVDīp zu Ca, Śār., 1, 132.2 2]
karma adṛṣṭam | [ĀVDīp zu Ca, Śār., 1, 132.2 3]
tatra ātmānaṃ vinā na loṣṭādau sukhaduḥkhe bhavataḥ | [ĀVDīp zu Ca, Śār., 1, 132.2 4]
indriyārthādīnāṃ ca sukhaduḥkhakāraṇatvaṃ spaṣṭameva | [ĀVDīp zu Ca, Śār., 1, 132.2 5]
karmāpi ca śubhaṃ sukhakāraṇam aśubhaṃ ca duḥkhakāraṇam | [ĀVDīp zu Ca, Śār., 1, 132.2 6]
yadyātmādaya eva kāraṇaṃ tarhi kimarthaṃ kālādyayogātiyogādaya ihocyanta ityāha yathetyādi | [ĀVDīp zu Ca, Śār., 1, 132.2 7]
yad boddhavyaṃ sukhaduḥkhaṃ yathā boddhavyaṃ kāryavaśādbhavati tattathaivocyate nānyathā | [ĀVDīp zu Ca, Śār., 1, 132.2 8]
tena sātmyāsātmyendriyārthajanyatvena sukhaduḥkhe iha pratīyamāne cikitsāyām upayukte bhavataḥ nātmādijanyatveneha sukhaduḥkhe abhidhīyete na hyātmādayo duḥkhahetutayā pratipannā apīha heyatayā pratipādyante kiṃtvasātmyendriyārthayogādaya eva duḥkhahetavastyajyante sukhahetavaḥ sātmyendriyārthayogādayas tūpādīyanta iti bhāvaḥ | [ĀVDīp zu Ca, Śār., 1, 132.2 9]
{ĀVDīp zu Ca, Śār., 1, 133.2}
idānīṃ sakalakāraṇavyāpakaṃ yogaṃ vyutpādayitum aindriyakaṃ mānasaṃ ca sparśaṃ darśayitum āha sparśanetyādi | [ĀVDīp zu Ca, Śār., 1, 133.2 1]
sparśanendriyasaṃsparśa ityanenendriyāṇām arthena saṃbandhaṃ sparśanendriyakṛtaṃ darśayati cakṣurādīnyapi spṛṣṭamevārthaṃ jānanti yadi hy aspṛṣṭam eva cakṣuḥ śrotraṃ ghrāṇaṃ vā gṛhṇāti tadā vidūramapi gṛhṇīyāt na ca gṛhṇāti tasmāt spṛṣṭvaivendriyāṇy arthaṃ pratipadyate mānasastu sparśaścintyādinārthena samaṃ sūkṣmo 'styeva yena manaḥ kiṃcideva cintayati na sarvaṃ tena yanmanasā spṛśyate tadeva mano gṛhṇātīti sthitiḥ | [ĀVDīp zu Ca, Śār., 1, 133.2 2]
{ĀVDīp zu Ca, Śār., 1, 135.2}
sukhaduḥkhotpattikramam āha icchetyādi | [ĀVDīp zu Ca, Śār., 1, 135.2 1]
sukhādicchārūpā tṛṣṇā duḥkhācca dveṣarūpā tṛṣṇā pravartate | [ĀVDīp zu Ca, Śār., 1, 135.2 2]
iyaṃ cotpannā tṛṣṇā īpsite'rthe pravartayantī dviṣṭe ca nivartayantī pravṛttinivṛttiviṣayasya sukhaduḥkhahetutāmapekṣya sukhaduḥkhe janayatīti vākyārthaḥ | [ĀVDīp zu Ca, Śār., 1, 135.2 3]
yathoktaṃ tṛṣṇāyāḥ sukhaduḥkhahetutvaṃ darśayannāha upādatte hītyādi | [ĀVDīp zu Ca, Śār., 1, 135.2 4]
vedanāśrayasaṃjñakāniti vedanākāraṇatvenoktān kālādyayogādirūpān | [ĀVDīp zu Ca, Śār., 1, 135.2 5]
atha tṛṣṇā cet sukhaduḥkhakāraṇaṃ tat kim indriyārthenāpareṇa kāraṇenetyāha spṛśyata ityādi | [ĀVDīp zu Ca, Śār., 1, 135.2 6]
anupādāna iti avidyamānārtharūpe sparśakāraṇe arthaṃ vinā nārthasya sparśo bhavati | [ĀVDīp zu Ca, Śār., 1, 135.2 7]
atha na bhavatvarthasparśaḥ tataḥ kimityāha nāspṛṣṭo vetti vedanā iti arthasparśaśūnyaḥ san na sukhaduḥkhe anutpannatvādeva vettītyarthaḥ | [ĀVDīp zu Ca, Śār., 1, 135.2 8]
{ĀVDīp zu Ca, Śār., 1, 136.2}
vedanānāṃ kim adhiṣṭhānam ityasyottaram āha vedanānām ityādi | [ĀVDīp zu Ca, Śār., 1, 136.2 1]
dehaḥ sendriya iti anena nirindriyo dehaḥ keśalomādiko nirastaḥ | [ĀVDīp zu Ca, Śār., 1, 136.2 2]
tadeva spaṣṭārthaṃ vivṛṇoti keśetyādi | [ĀVDīp zu Ca, Śār., 1, 136.2 3]
kiṃvā indriyāṇyapi prādhānyakhyāpanārthaṃ pṛthag vedanāśrayatvenendriyagrahaṇenocyante | [ĀVDīp zu Ca, Śār., 1, 136.2 4]
vedanāyā dehendriyagatatvaṃ tadādhāratvena pratīyamānatvājjñeyam | [ĀVDīp zu Ca, Śār., 1, 136.2 5]
dravaṃ mūtram | [ĀVDīp zu Ca, Śār., 1, 136.2 6]
guṇāḥ śabdādayaḥ | [ĀVDīp zu Ca, Śār., 1, 136.2 7]
śarīragatā ete hi keśādayo na vedanādhārā ityanubhava eva pramāṇam | [ĀVDīp zu Ca, Śār., 1, 136.2 8]
yā tu mūtrapurīṣagatā vedanā grahaṇīmūtrakṛcchrādau vaktavyā sā mūtrapurīṣādhāraśarīrapradeśasyaiva bodhyā | [ĀVDīp zu Ca, Śār., 1, 136.2 9]
{ĀVDīp zu Ca, Śār., 1, 137.2}
kva caitā vedanāḥ sarvā ityādipraśnasyottaraṃ yoga ityādi | [ĀVDīp zu Ca, Śār., 1, 137.2 1]
yogaḥ anārambhāt ityādigranthavakṣyamāṇaḥ | [ĀVDīp zu Ca, Śār., 1, 137.2 2]
mokṣa ātyantikaśarīrādyucchedaḥ | [ĀVDīp zu Ca, Śār., 1, 137.2 3]
niḥśeṣeti na punarbhavati | [ĀVDīp zu Ca, Śār., 1, 137.2 4]
etena yoge nivṛttā vedanā punar bhavatīti sūcayati | [ĀVDīp zu Ca, Śār., 1, 137.2 5]
mokṣapravartaka iti mokṣakāraṇam | [ĀVDīp zu Ca, Śār., 1, 137.2 6]
kiṃvā sayogamokṣau nivartakau iti pāṭhaḥ tadā asmin pakṣe yadyapi yogamokṣayorvedanānivartakatvaṃ yoge mokṣe ca ityādinā ślokārdhenoktaṃ tathāpi yogamokṣayoriha kartṛtā vedanānivṛttiṃ prati dṛśyata iti na paunaruktyam | [ĀVDīp zu Ca, Śār., 1, 137.2 7]
{ĀVDīp zu Ca, Śār., 1, 139.2}
yathā yogo vedanānivartako bhavati yaśca yogastenāha ātmetyādi | [ĀVDīp zu Ca, Śār., 1, 139.2 1]
anārambhād iti viṣayopādānārthaṃ manasānārambhāt | [ĀVDīp zu Ca, Śār., 1, 139.2 2]
ātmasthe manasīti viṣaye nivṛte kevalātmajñānasthe | [ĀVDīp zu Ca, Śār., 1, 139.2 3]
sthire iti acale ātmajñānaprasakta eveti yāvat | [ĀVDīp zu Ca, Śār., 1, 139.2 4]
tad ubhayamiti sukhaduḥkhe | [ĀVDīp zu Ca, Śār., 1, 139.2 5]
yoge yogadharmāntaraprāptim āha vaśitvamityādi | [ĀVDīp zu Ca, Śār., 1, 139.2 6]
vaśitvaṃ vakṣyamāṇam aṣṭavidham aiśvaryabalam | [ĀVDīp zu Ca, Śār., 1, 139.2 7]
saśarīrasyetipadena śarīreṇa sahaiva vaśitvaṃ bhavatīti darśayati | [ĀVDīp zu Ca, Śār., 1, 139.2 8]
{ĀVDīp zu Ca, Śār., 1, 141.2}
āveśa ityādi | [ĀVDīp zu Ca, Śār., 1, 141.2 1]
āveśaḥ parapurapraveśaḥ | [ĀVDīp zu Ca, Śār., 1, 141.2 2]
cetaso jñānamiti paracittajñānam | [ĀVDīp zu Ca, Śār., 1, 141.2 3]
arthānāṃ chandataḥ kriyeti arthānāmicchātaḥ karaṇam | [ĀVDīp zu Ca, Śār., 1, 141.2 4]
dṛṣṭiḥ atīndriyadarśanam | [ĀVDīp zu Ca, Śār., 1, 141.2 5]
śrotram atīndriyaśravaṇam | [ĀVDīp zu Ca, Śār., 1, 141.2 6]
smṛtiḥ sarvabhāvatattvasmaraṇam | [ĀVDīp zu Ca, Śār., 1, 141.2 7]
kāntiḥ amānuṣī kāntiḥ | [ĀVDīp zu Ca, Śār., 1, 141.2 8]
iṣṭataścāpyadarśanamiti yadecchati tadā darśanayogya eva na dṛśyate yadā cecchati tadā dṛśyate | [ĀVDīp zu Ca, Śār., 1, 141.2 9]
kiṃvā āveśaścetasa iti paracetasaḥ praveśaḥ jñānamiti sarvam atītānāgatādijñānaṃ śeṣaṃ pūrvavat | [ĀVDīp zu Ca, Śār., 1, 141.2 10]
aiśvaram iti yogaprabhāvād upapannaiśvaryakṛtam | [ĀVDīp zu Ca, Śār., 1, 141.2 11]
śuddhasattvasamādhānāditi nīrajastamaskasya manasa ātmani samyagādhānāt | [ĀVDīp zu Ca, Śār., 1, 141.2 12]
{ĀVDīp zu Ca, Śār., 1, 142.2}
atha kathaṃ mokṣo bhavati kaścetyāha mokṣa ityādi | [ĀVDīp zu Ca, Śār., 1, 142.2 1]
balavatkarmasaṃkṣayād iti avaśyabhoktavyaphalasya karmaṇaḥ kṣayāt | [ĀVDīp zu Ca, Śār., 1, 142.2 2]
sarvasaṃyogair iti sarvair ātmasaṃbandhibhiḥ śarīrabuddhyahaṅkārādibhiḥ | [ĀVDīp zu Ca, Śār., 1, 142.2 3]
na punaḥ śarīrādisaṃbandho bhavatītyapunarbhavaḥ | [ĀVDīp zu Ca, Śār., 1, 142.2 4]
{ĀVDīp zu Ca, Śār., 1, 146.2}
prastāvānmokṣopāyamāha satāmityādi | [ĀVDīp zu Ca, Śār., 1, 146.2 1]
parā dhṛtiriti atiśayitaṃ manoniyamanam | [ĀVDīp zu Ca, Śār., 1, 146.2 2]
karmaṇām asamārambha iti anāgatadharmādharmasādhanānavikaraṇam | [ĀVDīp zu Ca, Śār., 1, 146.2 3]
kṛtānāṃ ca parikṣaya iti janmāntaraiḥ kṛtānāṃ karmaṇāṃ phalopabhogāt parikṣayaḥ | [ĀVDīp zu Ca, Śār., 1, 146.2 4]
naiṣkramyaṃ saṃsāraniṣkramaṇecchā | [ĀVDīp zu Ca, Śār., 1, 146.2 5]
anahaṃkāra iti mamedam ahaṃ karomītyādibuddhivarjanam | [ĀVDīp zu Ca, Śār., 1, 146.2 6]
saṃyoga iti ātmaśarīrādisaṃyoge | [ĀVDīp zu Ca, Śār., 1, 146.2 7]
manobuddhisamādhānamiti manobuddhyorātmani samādhānam | [ĀVDīp zu Ca, Śār., 1, 146.2 8]
sarvametaditi karmaṇām asamārambhaḥ ityādyuktam | [ĀVDīp zu Ca, Śār., 1, 146.2 9]
tattvasmṛtiḥ ātmādīnāṃ yathā bhūtānusmaraṇaṃ sā ca nātmā śarīrādyupakāryaḥ śarīrādayaścāmī ātmavyatiriktāḥ ityādismaraṇarūpasmṛtiḥ | [ĀVDīp zu Ca, Śār., 1, 146.2 10]
{ĀVDīp zu Ca, Śār., 1, 147.2}
atha smṛtiḥ kathaṃ duḥkhapramoṣe kāraṇamityāha smṛtvetyādi | [ĀVDīp zu Ca, Śār., 1, 147.2 1]
svabhāvamiti pratyātmaniyatarūpam | [ĀVDīp zu Ca, Śār., 1, 147.2 2]
guruvacanāddhi prathamapratipannam ātmādīnāṃ rūpaṃ parasparabhinnaṃ parasparānupakārakatvena vyavasthitaṃ smaran na kvacidapi pravartate apravartamānaśca na duḥkhena pravṛttijanyena yujyata ityarthaḥ | [ĀVDīp zu Ca, Śār., 1, 147.2 3]
{ĀVDīp zu Ca, Śār., 1, 149.2}
idānīṃ smṛtiprastāvāt smṛtikāraṇānyāha vakṣyanta ityādi | [ĀVDīp zu Ca, Śār., 1, 149.2 1]
nimittagrahaṇaṃ kāraṇajñānaṃ kāraṇaṃ hi dṛṣṭvā kāryaṃ smarati | [ĀVDīp zu Ca, Śār., 1, 149.2 2]
rūpagrahaṇam ākāragrahaṇam | [ĀVDīp zu Ca, Śār., 1, 149.2 3]
yathā vane gavayaṃ dṛṣṭvā gāṃ smarati | [ĀVDīp zu Ca, Śār., 1, 149.2 4]
sādṛśyād yathā pituḥ sadṛśaṃ puruṣaṃ dṛṣṭvā pitaraṃ smarati | [ĀVDīp zu Ca, Śār., 1, 149.2 5]
saviparyayāditi atyarthavaisādṛśyādapi smaraṇaṃ bhavati yathā atyarthakurūpaṃ dṛṣṭvā pratiyoginamatyarthasurūpaṃ smarati | [ĀVDīp zu Ca, Śār., 1, 149.2 6]
sattvānubandhāditi manasaḥ praṇidhānāt smartavyasmaraṇāya praṇihitamanāḥ smartavyaṃ smarati | [ĀVDīp zu Ca, Śār., 1, 149.2 7]
abhyāsāditi abhyastamartham abhyāsabalādeva smarati | [ĀVDīp zu Ca, Śār., 1, 149.2 8]
jñānayogād iti tattvajñānayogāt upajātatattvajñāno hi tadbalādeva sarvaṃ smarati | [ĀVDīp zu Ca, Śār., 1, 149.2 9]
punaḥ śrutāditi śruto'pyartho vismṛtaḥ punar ekadeśaṃ śrutvā smaryate | [ĀVDīp zu Ca, Śār., 1, 149.2 10]
smṛtikāraṇamabhidhāya smṛtirūpam āha dṛṣṭetyādi | [ĀVDīp zu Ca, Śār., 1, 149.2 11]
dṛṣṭaṃ pratyakṣopalakṣaṇaṃ śrutaṃ tvāgamapratītaṃ tena sarvapūrvānubhūtāvarodhaḥ | [ĀVDīp zu Ca, Śār., 1, 149.2 12]
kvacit smaraṇaṃ smṛtirucyate iti pāṭhaḥ tatrāpi nārthabhedaḥ | [ĀVDīp zu Ca, Śār., 1, 149.2 13]
{ĀVDīp zu Ca, Śār., 1, 151.2}
evaṃ smṛtiṃ sāmānyena pratipādya tattvasmṛter mokṣasādhakatvaṃ darśayannāha etadityādi | [ĀVDīp zu Ca, Śār., 1, 151.2 1]
ekamayanamiti śreṣṭhaḥ panthāḥ | [ĀVDīp zu Ca, Śār., 1, 151.2 2]
muktairiti jīvanmuktairiti jñeyaṃ sarvathāmuktānāṃ śarīrābhāve nopadarśakatvābhāvāt | [ĀVDīp zu Ca, Śār., 1, 151.2 3]
tattvasmṛtibalamiti tattvasmṛtirūpaṃ balaṃ kiṃvā tattvasmṛtirbalaṃ yatra mokṣasādhanamārge tattattvasmṛtibalam | [ĀVDīp zu Ca, Śār., 1, 151.2 4]
yeneti yena yathā | [ĀVDīp zu Ca, Śār., 1, 151.2 5]
gatā iti mokṣaṃ gatāḥ | [ĀVDīp zu Ca, Śār., 1, 151.2 6]
na punarāgatā iti muktiṃ yātā na punarāgacchanti | [ĀVDīp zu Ca, Śār., 1, 151.2 7]
{ĀVDīp zu Ca, Śār., 1, 153.2}
idānīṃ saṃkṣepeṇa saṃsārahetumajñānaṃ tathā mokṣahetuṃ ca samyagjñānaṃ darśayannāha sarvamityādi | [ĀVDīp zu Ca, Śār., 1, 153.2 1]
sarvaṃ kāraṇavaditi sarvam utpadyamānaṃ buddhyahaṅkāraśarīrādi | [ĀVDīp zu Ca, Śār., 1, 153.2 2]
duḥkhamiti duḥkhahetureva | [ĀVDīp zu Ca, Śār., 1, 153.2 3]
asvam iti sarvaṃ kāraṇavad evātmavyatiriktaṃ paramārthataḥ | [ĀVDīp zu Ca, Śār., 1, 153.2 4]
na cātmakṛtakam iti na cātmanodāsīnena kṛtam | [ĀVDīp zu Ca, Śār., 1, 153.2 5]
tatreti kāraṇavati buddhiśarīrādau | [ĀVDīp zu Ca, Śār., 1, 153.2 6]
svateti mamatā mameyaṃ buddhiḥ ityādirūpā | [ĀVDīp zu Ca, Śār., 1, 153.2 7]
atha kiyantaṃ kālamiyaṃ bhrāntyā yutotpadyate ityāha yāvad ityādi | [ĀVDīp zu Ca, Śār., 1, 153.2 8]
satyā buddhiḥ samyagjñānam | [ĀVDīp zu Ca, Śār., 1, 153.2 9]
yayā satyayā buddhyā | [ĀVDīp zu Ca, Śār., 1, 153.2 10]
naitad buddhyādyahaṃ kiṃtu bhinna evāhaṃ tathā naitad buddhyādi mama kiṃtu prakṛteḥ prapañca iti vijñāya | [ĀVDīp zu Ca, Śār., 1, 153.2 11]
jñaḥ tattvasākṣātkāravān | [ĀVDīp zu Ca, Śār., 1, 153.2 12]
sarvam ativartata iti sarvaṃ buddhyādi tyajati | [ĀVDīp zu Ca, Śār., 1, 153.2 13]
{ĀVDīp zu Ca, Śār., 1, 154.2}
caramasaṃnyāsa iti paścādbhāvisakalakarmasaṃnyāse | [ĀVDīp zu Ca, Śār., 1, 154.2 1]
prathamaṃ hi mokṣopayogitvena guruvacanāt kriyāsaṃnyāsaḥ kṛta eva paraṃ svānubhavaviraktena na kṛtaḥ abhyāsād udbhūtena jñānena sākṣāddṛṣṭaṃ bhāvasvabhāvena yaḥ sarvasaṃnyāsaḥ kriyate tatra samūlāḥ sarvavedanā jñānādayaśca śarīroparamādevoparamante | [ĀVDīp zu Ca, Śār., 1, 154.2 2]
samūlā iti sakāraṇāḥ kāraṇaṃ ca buddhyādayaḥ | [ĀVDīp zu Ca, Śār., 1, 154.2 3]
saṃjñā ālocanaṃ nirvikalpakaṃ jñānaṃ savikalpakaṃ vijñānaṃ buddhyavasāyaḥ kiṃvā saṃjñā mānollekhena jñānaṃ vijñānaṃ śāstrajñānam | [ĀVDīp zu Ca, Śār., 1, 154.2 4]
tattvajñānamapi hi mokṣaṃ janayitvā nivartata eva kāraṇābhāvāt | [ĀVDīp zu Ca, Śār., 1, 154.2 5]
{ĀVDīp zu Ca, Śār., 1, 155.3}
sarvavid ityādipraśnasyottaram ataḥ paramityādi | [ĀVDīp zu Ca, Śār., 1, 155.3 1]
brahmabhūta iti prakṛtyādirahitaḥ | [ĀVDīp zu Ca, Śār., 1, 155.3 2]
cihnaṃ yasya na vidyate ityanena muktātmanaḥ prāṇāpānādyātmaliṅgābhāvād gamakaṃ cihnaṃ nāstyeveti darśayati | [ĀVDīp zu Ca, Śār., 1, 155.3 3]
na kṣarati anyathātvaṃ na gacchatītyakṣaram | [ĀVDīp zu Ca, Śār., 1, 155.3 4]
avidyamānaṃ lakṣaṇaṃ yasyeti alakṣaṇam | [ĀVDīp zu Ca, Śār., 1, 155.3 5]
etasyaiva mokṣasyetarapuruṣājñeyatāṃ darśayati jñānamityādi | [ĀVDīp zu Ca, Śār., 1, 155.3 6]
brahmavidāmevātra manaḥ pratyeti nājñānām ahaṅkārādivāsanāgṛhītānām ityarthaḥ | [ĀVDīp zu Ca, Śār., 1, 155.3 7]
{ĀVDīp zu Ca, Śār., 2, 2}
pūrvādhyāye śarīrasyādisarga ādhyātmiko naiṣṭhikamokṣarūpacikitsopayukta uktaḥ saṃprati garbhādirūpaṃ sargam abhidhātum atulyagotrīyo 'bhidhīyate | [ĀVDīp zu Ca, Śār., 2, 2 1]
{ĀVDīp zu Ca, Indr., 1, 7.6}
nimittānurūpeti nimittasadṛśī | [ĀVDīp zu Ca, Indr., 1, 7.6 1]
tadeva sphoṭayati nimittārthānukāriṇī | [ĀVDīp zu Ca, Indr., 1, 7.6 2]
nimittasya yo'rthaḥ kāryajananarūpaḥ kāryabodhanarūpo vā tamanukarotīti nimittārthānukāriṇī | [ĀVDīp zu Ca, Indr., 1, 7.6 3]
riṣṭākhyā hi vikṛtirmaraṇe tasyaivāvabodhane vā nimittaṃ bhavati | [ĀVDīp zu Ca, Indr., 1, 7.6 4]
aparamapi nimittānurūpāyā vikṛter viśeṣamāha tāmityādi | [ĀVDīp zu Ca, Indr., 1, 7.6 5]
animittāmiti tadātve'nupalabhyamānanimittāṃ na tu punaḥ sarvathaivāhetukīṃ yata āyuṣaḥ kṣayanimittām ityanantaramasya viśeṣaṇaṃ kathayiṣyati riṣṭasya hi na raukṣyādinā śarīrasaṃbandhādi nimittam upalabhyate | [ĀVDīp zu Ca, Indr., 1, 7.6 6]
yadvā āyuḥkṣayarūpaṃ yannimittaṃ tadvidyamānamapi nānyairupalabhyate kiṃtu tadeva hi riṣṭādunnīyate tena avyaktanimittatvam ihānimittatvaṃ jñeyam | [ĀVDīp zu Ca, Indr., 1, 7.6 7]
atra gatāyuṣṭvameva sakalapuruṣasaṃśritariṣṭavyāpakaṃ kāraṇaṃ sādhu | [ĀVDīp zu Ca, Indr., 1, 7.6 8]
yattu vakṣyati kriyāpathamatikrāntāḥ kevalaṃ dehamāśritāḥ | [ĀVDīp zu Ca, Indr., 1, 7.6 9]
cihnaṃ kurvanti yaddoṣās tadariṣṭaṃ pracakṣate iti taddūtādigatariṣṭāvyāpakatayā puruṣāśrayiriṣṭamātrābhiprāyeṇa jñeyam | [ĀVDīp zu Ca, Indr., 1, 7.6 10]
āyuṣaḥ pramāṇajñānasyeti āyuḥśeṣapramāṇajñānasyety arthaḥ | [ĀVDīp zu Ca, Indr., 1, 7.6 11]
bhūya iti atyartham | [ĀVDīp zu Ca, Indr., 1, 7.6 12]
tenātyartham āyuḥkṣayanimittāṃ pratyāsannāyuḥkṣayajanyām iti yāvat | [ĀVDīp zu Ca, Indr., 1, 7.6 13]
yāmiti kṣīṇāyuḥkāryām | [ĀVDīp zu Ca, Indr., 1, 7.6 14]
pretaliṅgānurūpām iti pretasadṛśīṃ malā danteṣu jāyante pretākṛtir udīryate ityādigranthavakṣyamāṇām | [ĀVDīp zu Ca, Indr., 1, 7.6 15]
imāṃ hi vikṛtimāyuṣo 'ntargatasya jñānārthaṃ vadanti | [ĀVDīp zu Ca, Indr., 1, 7.6 16]
yā tvanyā pretaliṅgānanurūpā varṇāśrayā sā pratyāsannamaraṇabodhikā tena sā nātyarthaṃ nātyarthakṣīṇāyuḥkāryetyarthaḥ | [ĀVDīp zu Ca, Indr., 1, 7.6 17]
evaṃ bhūyaśca ityādinā dhīrāḥ ityantena nimittānurūpavikṛtiviśeṣasya kāryaviśeṣaṃ maraṇalakṣaṇam abhidhāya punaḥ sāmānyenānimittāyā dharmāntaramāha yām adhikṛtyetyādi | [ĀVDīp zu Ca, Indr., 1, 7.6 18]
puruṣasaṃśrayāṇīti viśeṣaṇena puruṣānāśritadūtādiriṣṭe nāvaśyam animittatāstīti darśayati | [ĀVDīp zu Ca, Indr., 1, 7.6 19]
yato dūtādhikārādau yāni riṣṭāni tāni dṛśyamānanimittāny apy āgamādeva riṣṭatvenāvadhāryante | [ĀVDīp zu Ca, Indr., 1, 7.6 20]
yathā muktakeśe 'thavā nagne rudatyaprayate'thavā | [ĀVDīp zu Ca, Indr., 1, 7.6 21.1]
bhiṣagabhyāgataṃ dṛṣṭvā dūtaṃ maraṇamādiśet | [ĀVDīp zu Ca, Indr., 1, 7.6 21.2]
iti | [ĀVDīp zu Ca, Indr., 1, 7.6 21.3]
atra ca bhiṣajo muktakeśavacanād dṛśyata eva kāraṇaṃ tathā dūtāgamane cāturasya preraṇādi kāraṇamastyeva tenānimittatvam āturāśrayiriṣṭa eva | [ĀVDīp zu Ca, Indr., 1, 7.6 22]
anye tu evaṃbhūtavaidyadūtasamāgamaḥ parihartavyatvena jñātaḥ san yadā daivādbhavati tadā daivanimittaḥ san riṣṭaṃ bhavati tena sarvariṣṭavyāpikaiveyam animittatā bhūyaścetyādigranthena tu pretaliṅgānurūpāṃ vikṛtiṃ bhūya āyuṣo'ntargatasya jñānārtham upadiśanti tathā puruṣasaṃśrayāṇi bhūya upadekṣyante puruṣā nāśrayāṇi tu svalpagranthenopadekṣyante iti vyākhyānayanti | [ĀVDīp zu Ca, Indr., 1, 7.6 23]
ityuddeśa indriyasthānārthoddeśa ityarthaḥ | [ĀVDīp zu Ca, Indr., 1, 7.6 24]
{ĀVDīp zu Ca, Cik., 1, 2}
pūrvasthānoktalakṣaṇābhāvenāvadhāritāyuṣmadbhāvena cikitsā dharmārthayaśaskarī kartavyetyanantaraṃ cikitsābhidhāyakaṃ sthānam ucyate | [ĀVDīp zu Ca, Cik., 1, 2 1]
rasāyanavājīkaraṇasādhanamapi yathā cikitsocyate tathānantaram eva vakṣyati | [ĀVDīp zu Ca, Cik., 1, 2 2]
tatrāpi jvarādicikitsāyāḥ prāgrasāyanavājīkaraṇayor mahāphalatvenādāv abhidhānam | [ĀVDīp zu Ca, Cik., 1, 2 3]
tayorapi ca rasāyanameva varṣasahasrāyuṣṭvādikāraṇatayā mahāphalam iti tad abhidhīyate tatrāpi cābhayāmalakīyaś cikitsāsthānārthasūtrābhidhāyakatayāgre 'bhidhīyate | [ĀVDīp zu Ca, Cik., 1, 2 4]
{ĀVDīp zu Ca, Cik., 1, 4.1}
tatrādau vyavahārārthaṃ sthānābhidheyasya bheṣajasya paryāyānāha cikitsitam ityādi | [ĀVDīp zu Ca, Cik., 1, 4.1 1]
karoti caivamādau pradhānābhidheyaparyāyābhidhānaṃ yathānidāne heturūpādiparyāyakathanam | [ĀVDīp zu Ca, Cik., 1, 4.1 2]
etacca paryāyābhidhānaṃ prādhānyena catuṣpādasyaiva bheṣajasya yaduktaṃ catuṣpādaṃ ṣoḍaśakalaṃ bheṣajamiti bhiṣajo bhāṣante iti | [ĀVDīp zu Ca, Cik., 1, 4.1 3]
evaṃbhūtabheṣajāṅgarūpatayā tu sthāvarajaṅgamadravyarūpasya bheṣajasya bheṣajatvamevāntaravyavahārakṛtaṃ jñeyam | [ĀVDīp zu Ca, Cik., 1, 4.1 4]
prāyaścittam iti bheṣajasaṃjñā prāyaścittavad bheṣajasyādharmakāryavyādhiharatvena | [ĀVDīp zu Ca, Cik., 1, 4.1 5]
{ĀVDīp zu Ca, Cik., 1, 4.2}
dvaividhyaṃ vivṛṇoti svasthasyetyādi | [ĀVDīp zu Ca, Cik., 1, 4.2 1]
kiṃciditi na sarvam | [ĀVDīp zu Ca, Cik., 1, 4.2 2]
svasthatvena vyavahriyamāṇasya puṃso jarādisvābhāvikavyādhiharatvena tathāpraharṣavyayāyakṣayitvānucitaśukratvādyapraśastaśārīrabhāvaharatvena ūrjaḥ praśastaṃ bhāvam ādadhātīti svasthasyorjaskaram | [ĀVDīp zu Ca, Cik., 1, 4.2 3]
ārtasya roganuditi viśeṣaṇena jvarādinārtasya jvarādiharam | [ĀVDīp zu Ca, Cik., 1, 4.2 4]
roganud iti vacanenaivārtaviśeṣitāyāṃ labdhāyāṃ yad ārtasya iti karoti tena sahajajarādikṛtāṃ pīḍām anudvejikāṃ parityajya jvarādināsvābhāvikena rogeṇa pīḍitasyeti darśayati | [ĀVDīp zu Ca, Cik., 1, 4.2 5]
{ĀVDīp zu Ca, Cik., 1, 5.1}
bheṣajaprasaṅgād abheṣajadvaividhyam āha abheṣajam ityādi | [ĀVDīp zu Ca, Cik., 1, 5.1 1]
bādhanam iha tadātvamātrabādhakaṃ yathāsvalpam apathyam | [ĀVDīp zu Ca, Cik., 1, 5.1 2]
sānubādhanaṃ ca dīrghakālāvasthāyikuṣṭhādivikārakāri | [ĀVDīp zu Ca, Cik., 1, 5.1 3]
{ĀVDīp zu Ca, Cik., 1, 6.2}
dvividhaṃ bheṣajamuktaṃ vibhajate svasthasyetyādi | [ĀVDīp zu Ca, Cik., 1, 6.2 1]
tadvṛṣyaṃ tadrasāyanaṃ prāya iti chedaḥ | [ĀVDīp zu Ca, Cik., 1, 6.2 2]
yadvṛṣyaṃ prāyo bhavati tathā rasāyanaṃ yat prāyo bhavati ārtasya rogaharaṃ yadbāhulyena tat svasthorjaskaram ucyate yattu dvitīyam ārtarogaharaṃ tat prāyeṇa jvarādiśamanaṃ rasāyanaṃ vājīkaraṇaṃ ca bhavati yathākṣatakṣīṇoktaṃ sarpirguḍādi rasāyanaṃ vṛṣyaṃ ca bhavati tathā pāṇḍurogokto yogarājo rasāyanatvenoktaḥ tathā kāsādhikāre 'gastyaharītakī rasāyanatvenoktetyādy anusaraṇīyam | [ĀVDīp zu Ca, Cik., 1, 6.2 3]
rasāyanoktānāṃ ca jvarādiharatvam atra suvyaktam eva rasāyanagrantheṣu | [ĀVDīp zu Ca, Cik., 1, 6.2 4]
anye tu bruvate yad vyādhimātraharaṃ na tad rasāyanaṃ kiṃtu śarīrasaṃyogadārḍhyād dīrghāyuḥkartṛtvasādhāraṇadharmayogād upacaritavyādhiharaṃ rasāyanam ihocyata iti | [ĀVDīp zu Ca, Cik., 1, 6.2 5]
nanu yadi svasthorjaskaramapi vyādhiharaṃ vyādhiharaṃ ca svasthorjaskaraṃ tatkiṃ kiṃciditi padena bheṣajakarmavyavasthādarśakena kriyate brūmaḥ bāhulyena svasthorjaskaratvaṃ vyādhiharatvaṃ ca vyavasthāpyate na ceha sarvārtarogaharasya svasthorjaskaratvamiti pratijñāyate yena pāṭhāsaptaparṇādīnām api rasāyanatvaṃ sādhanīyaśaktitvād ārtarogaharatvena yaducyate tadapi rasāyanaṃ vājīkaraṇaṃ ca bhavatīti lavamātropadarśanaṃ kriyate tat svasthārtayor ubhayārthakartṛtvam | [ĀVDīp zu Ca, Cik., 1, 6.2 6]
prāyaḥśabdatātparyaṃ vivṛṇoti prāya ityādi | [ĀVDīp zu Ca, Cik., 1, 6.2 7]
viśeṣārtham iti bāhulyārtham ityarthaḥ | [ĀVDīp zu Ca, Cik., 1, 6.2 8]
{ĀVDīp zu Ca, Cik., 1, 8.2}
rasāyanakāryam āha dīrgham ityādi | [ĀVDīp zu Ca, Cik., 1, 8.2 1]
prabhādīnāṃ trayāṇām audaryaṃ yojanīyam | [ĀVDīp zu Ca, Cik., 1, 8.2 2]
vāksiddhiḥ yad ucyate tad avaśyaṃ bhavatītyarthaḥ | [ĀVDīp zu Ca, Cik., 1, 8.2 3]
praṇatiḥ lokavandyatā | [ĀVDīp zu Ca, Cik., 1, 8.2 4]
katham etad rasāyanena kriyata ityāha lābhetyādi rasādigrahaṇena smṛtyādayo 'pi gṛhyante | [ĀVDīp zu Ca, Cik., 1, 8.2 5]
{ĀVDīp zu Ca, Cik., 1, 12.2}
vājīkaraṇakāryam āhāpatyetyādi | [ĀVDīp zu Ca, Cik., 1, 12.2 1]
apatyasaṃtānaḥ apatyaparamparā tena putrapautrakaram ityarthaḥ vājīkaraṇajanitācchukrāj jātaḥ putraḥ putrajananasamartho bhavatītyarthaḥ | [ĀVDīp zu Ca, Cik., 1, 12.2 2]
atipriyatvaṃ cehopacitaśukratayā nirantaravyavāyakartṛtvāt yad ucyate | [ĀVDīp zu Ca, Cik., 1, 12.2 3.1]
virūpam api yoddhāraṃ bhṛtyamicchanti pārthivāḥ | [ĀVDīp zu Ca, Cik., 1, 12.2 3.2]
vyavāyavyāyataṃ mūrkhaṃ dhṛṣṭaṃ patimiva striyaḥ | [ĀVDīp zu Ca, Cik., 1, 12.2 3.3]
iti | [ĀVDīp zu Ca, Cik., 1, 12.2 4]
upacīyata iti puṣṭiṃ prāpnoti | [ĀVDīp zu Ca, Cik., 1, 12.2 5]
akṣayam ivākṣayam | [ĀVDīp zu Ca, Cik., 1, 12.2 6]
phalavad iti garbhajanakam | [ĀVDīp zu Ca, Cik., 1, 12.2 7]
caityo devatāyatanam | [ĀVDīp zu Ca, Cik., 1, 12.2 8]
arcyaḥ arcanīyaḥ | [ĀVDīp zu Ca, Cik., 1, 12.2 9]
ānantyamivānantyaṃ dīrghasaṃtānatām ityarthaḥ | [ĀVDīp zu Ca, Cik., 1, 12.2 10]
{ĀVDīp zu Ca, Cik., 1, 14.2}
cikitsita iti jvarādicikitsite | [ĀVDīp zu Ca, Cik., 1, 14.2 1]
nanu rasāyanavājīkaraṇe api jvarādicikitsite eva tat kiṃ viśiṣyocyate vakṣyate taccikitsite ityāha cikitsitārtha ityādi | [ĀVDīp zu Ca, Cik., 1, 14.2 2]
satyaṃ rasāyanaṃ vājīkaraṇaṃ ca jvarādivyādhiharatvāc cikitsitaśabdenocyata ityarthaḥ | [ĀVDīp zu Ca, Cik., 1, 14.2 3]
atha vyādhiharatvāccikitsite vaktavyatvācca rasāyanavājīkaraṇe kva nu vaktavye ityāha rasāyanetyādi | [ĀVDīp zu Ca, Cik., 1, 14.2 4]
vidhiḥ vidhānaṃ rasāyanābhidhānam ityarthaḥ | [ĀVDīp zu Ca, Cik., 1, 14.2 5]
agre iti anantaram | [ĀVDīp zu Ca, Cik., 1, 14.2 6]
vājīkaraṇaṃ cāgre abhidhāsyate iti śeṣaḥ | [ĀVDīp zu Ca, Cik., 1, 14.2 7]
{ĀVDīp zu Ca, Cik., 1, 15.2}
abheṣajamapi pūrvoddiṣṭaṃ vivṛṇotyabheṣajamityādi | [ĀVDīp zu Ca, Cik., 1, 15.2 1]
viparītaṃ rogajananalakṣaṇārthakāri | [ĀVDīp zu Ca, Cik., 1, 15.2 2]
{ĀVDīp zu Ca, Cik., 1, 24.2}
kuṭīpraveśena yat kriyate tat kuṭīprāveśikam | [ĀVDīp zu Ca, Cik., 1, 24.2 1]
vātātapasevayāpi yat kriyate tad vātātapikam | [ĀVDīp zu Ca, Cik., 1, 24.2 2]
trigarbhāṃ prathamamekaṃ gṛhaṃ tasyābhyantare dvitīyam evaṃ trigarbhāstrayo garbhā antarāṇi yasyāṃ sā trigarbhāmiti antas triprakoṣṭhām | [ĀVDīp zu Ca, Cik., 1, 24.2 3]
sūkṣmalocanāmiti alpadvārajālakām | [ĀVDīp zu Ca, Cik., 1, 24.2 4]
śukle śuklapakṣe | [ĀVDīp zu Ca, Cik., 1, 24.2 5]
sajjā vaidyādayo yasyāṃ sā tathā | [ĀVDīp zu Ca, Cik., 1, 24.2 6]
tithinakṣatrapūjita iti śubhatithinakṣatrayogāt pūjite | [ĀVDīp zu Ca, Cik., 1, 24.2 7]
kṛtavāpana iti kṛtakṣauraḥ | [ĀVDīp zu Ca, Cik., 1, 24.2 8]
mānasān doṣāniti kāmakrodhādīn | [ĀVDīp zu Ca, Cik., 1, 24.2 9]
saṃśodhanair iti vamanavirecanāsthāpanaśirovirecanaiḥ | [ĀVDīp zu Ca, Cik., 1, 24.2 10]
sukhīti arogaḥ | [ĀVDīp zu Ca, Cik., 1, 24.2 11]
jātabala iti saṃśodhanāpahṛtamalatayā saṃsarjanādikrameṇa punar jātabalaḥ | [ĀVDīp zu Ca, Cik., 1, 24.2 12]
yadyapīha saṃśodhanair iti bahuvacanaprayogāt sarvāṇyeva saṃśodhanāni saṃmatāni tathāpīha rasāyane viśeṣeṇa yaugikatvāddharītakyādiprayoga evoktaḥ anye tu harītakyādiprayogeṇaiva paraṃ saṃśodhanaṃ kartavyam ityāhuḥ saṃśodhanair iti bahuvacanaṃ punar yāvacchuddher harītakyādiprayogasyaiva karaṇaṃ darśayati | [ĀVDīp zu Ca, Cik., 1, 24.2 13]
{ĀVDīp zu Ca, Cik., 1, 28.2}
yāvakamiti yavānnam | [ĀVDīp zu Ca, Cik., 1, 28.2 1]
trirātrādivikalpatrayaṃ hīnamadhyottamaśuddhiviṣayam | [ĀVDīp zu Ca, Cik., 1, 28.2 2]
{ĀVDīp zu Ca, Cik., 1, 37.2}
yadyapi dravyāntarāṇi daśavarṣaśatāyuṣkararasāyanādhikṛtāni santi tathāpi harītakyāmalake eva rogaharatvāyuṣkaratvarūpobhayadharmayogād adhyāyādau guṇakarmabhyāmucyete tatrāpi yadyapi āmalakaṃ vayaḥsthāpanānām ityuktaṃ tathāpi rogaharatve harītakī prakarṣavatīti kṛtvā harītaky agre 'bhihitā | [ĀVDīp zu Ca, Cik., 1, 37.2 1]
harītakyādiṣu pañcarasatvādyutpādo 'dṛṣṭavaśād bhūtasaṃniveśaviśeṣaprabhāvakṛtaḥ tena nātropapattayaḥ kramante | [ĀVDīp zu Ca, Cik., 1, 37.2 2]
śivāmiti kalyāṇakariṇīṃ praśastaguṇayuktatvāt | [ĀVDīp zu Ca, Cik., 1, 37.2 3]
sarvarogapraśamanīmiti saṃyogasaṃskārādinā | [ĀVDīp zu Ca, Cik., 1, 37.2 4]
sarvarogaharatvam abhidhāyāpi kuṣṭhādihantṛtvābhidhānaṃ viśeṣeṇa kuṣṭhādihantṛtvopadarśanārtham | [ĀVDīp zu Ca, Cik., 1, 37.2 5]
pravartakatve 'pyatīsāragrahaṇīharatvaṃ vibaddhadoṣapravartakatayā jñeyaṃ yaduktaṃ stokaṃ stokaṃ vibaddhaṃ vā saśūlaṃ yo 'tisāryete | [ĀVDīp zu Ca, Cik., 1, 37.2 6]
abhayāpippalīkalkaiḥ sukhoṣṇaistaṃ virecayed iti | [ĀVDīp zu Ca, Cik., 1, 37.2 7]
buddhismṛtipradatvamabhidhāyāpi smṛtibuddhipramohaharatvābhidhānaṃ tatra viśiṣṭaśaktyupadarśanārtham | [ĀVDīp zu Ca, Cik., 1, 37.2 8]
vīryasya tu viparyaya ityanenāmalakasya śītavīryatvam uktam | [ĀVDīp zu Ca, Cik., 1, 37.2 9]
śasyānīti asthirahitāni phalāni | [ĀVDīp zu Ca, Cik., 1, 37.2 10]
{ĀVDīp zu Ca, Cik., 1, 40.2}
yadyapi himavān auṣadhabhūmīnām ityuktaṃ tathāpi rasāyane himavatprabhavāṇyeva bheṣajāni grāhyāṇīti darśayitum auṣadhīnām ityāhābhidhānam | [ĀVDīp zu Ca, Cik., 1, 40.2 1]
kāle kāle iti phalapākakāle ityarthaḥ | [ĀVDīp zu Ca, Cik., 1, 40.2 2]
yathāvidhīti yathā bheṣajagrahaṇaṃ maṅgaladevatārcanādipūrvakaṃ syāt tathāvaśyaṃ rasāyane kartavyam | [ĀVDīp zu Ca, Cik., 1, 40.2 3]
agadānītyanena pavanadahanādyadoṣaṃ phalasya darśayati | [ĀVDīp zu Ca, Cik., 1, 40.2 4]
{ĀVDīp zu Ca, Cik., 1, 57.2}
pañcānām ityādau pratidravyaṃ daśapalabhāgagrahaṇam uktaṃ hi jātūkarṇe iti pañca pañcamūlāni teṣāṃ pratidravyaṃ daśapalāni iti | [ĀVDīp zu Ca, Cik., 1, 57.2 1]
harītakīsahasramiti harītakīphalasahasram | [ĀVDīp zu Ca, Cik., 1, 57.2 2]
śūrpaparṇyau mudgamāṣaparṇyau | [ĀVDīp zu Ca, Cik., 1, 57.2 3]
vīrā jālaṃdharaṃ śākam | [ĀVDīp zu Ca, Cik., 1, 57.2 4.1]
kūrcanaṃ jarjarīkaraṇasādhanaṃ śilāputrakamusalādi | [ĀVDīp zu Ca, Cik., 1, 57.2 5]
vinīyeti prakṣipya | [ĀVDīp zu Ca, Cik., 1, 57.2 6]
plavaḥ kaivartamustakam | [ĀVDīp zu Ca, Cik., 1, 57.2 7]
kanakaṃ nāgakeśaram | [ĀVDīp zu Ca, Cik., 1, 57.2 8]
tvag guḍatvak | [ĀVDīp zu Ca, Cik., 1, 57.2 9]
audumbare iti tāmramaye | [ĀVDīp zu Ca, Cik., 1, 57.2 10]
snehārdhamiti sarpistailārdham | [ĀVDīp zu Ca, Cik., 1, 57.2 11]
ekam anaparāhṇikam āhāram | [ĀVDīp zu Ca, Cik., 1, 57.2 12]
{ĀVDīp zu Ca, Cik., 1, 61.2}
piṣṭasvedanavidhineti yathā piṣṭakaṃ toyaparipūritapātroparidattatṛṇādisaṃsthitaṃ svedyate tathā tat svedanīyam ityarthaḥ | [ĀVDīp zu Ca, Cik., 1, 61.2 1]
svarasaparipītamiti svarasabhāvitam | [ĀVDīp zu Ca, Cik., 1, 61.2 2]
brahmasuvarcalādyauṣadhāny āyurvedasamutthānīye vakṣyamāṇāni | [ĀVDīp zu Ca, Cik., 1, 61.2 3]
yuvatiḥ navamālikā | [ĀVDīp zu Ca, Cik., 1, 61.2 4]
aṣṭamo bhāgo 'ṣṭabhāgaḥ | [ĀVDīp zu Ca, Cik., 1, 61.2 5]
kṣudraguḍākṛtim iti phāṇitākṛtim | [ĀVDīp zu Ca, Cik., 1, 61.2 6]
ardhakarṣavṛddhyeti ardhakarṣātprabhṛti vardhayet | [ĀVDīp zu Ca, Cik., 1, 61.2 7]
yathoktavidhineti kuṭīprāveśikena vidhinā | [ĀVDīp zu Ca, Cik., 1, 61.2 8]
yathoktān guṇāniti pūrvaprayogaphalaśrutipaṭhitān | [ĀVDīp zu Ca, Cik., 1, 61.2 9]
dharaṇīdharasāra iti uṣṭramukhavat tena dharaṇīdharāḥ parvatās teṣāṃ sāro lauhaṃ tadvatsāra ityarthaḥ | [ĀVDīp zu Ca, Cik., 1, 61.2 10]
aviṣamiti viṣam avikāri | [ĀVDīp zu Ca, Cik., 1, 61.2 11]
{ĀVDīp zu Ca, Cik., 1, 74.2}
parṇyaś catasra iti śālaparṇī pṛśniparṇī mudgaparṇī māṣaparṇī ca | [ĀVDīp zu Ca, Cik., 1, 74.2 1]
tāmalakī bhūmyāmalakī | [ĀVDīp zu Ca, Cik., 1, 74.2 2]
kākanāsā nāsāphalā kākatuṇḍaka ityanye | [ĀVDīp zu Ca, Cik., 1, 74.2 3]
gatarasatvamiha dravyāṇāṃ caturbhāgasthitajale bhavati | [ĀVDīp zu Ca, Cik., 1, 74.2 4]
niṣkulamiti nirasthi | [ĀVDīp zu Ca, Cik., 1, 74.2 5]
tailasarpiṣoriti samāsanirdeśād ubhābhyāmeva dvādaśapalāni na pṛthak pṛthak | [ĀVDīp zu Ca, Cik., 1, 74.2 6]
matsyaṇḍikā khaṇḍasaṃhatiḥ | [ĀVDīp zu Ca, Cik., 1, 74.2 7]
atra ṣaṭpalatvena samayorapi madhusarpiṣor dravyāntarayuktatvenāviruddhatvam | [ĀVDīp zu Ca, Cik., 1, 74.2 8]
{ĀVDīp zu Ca, Cik., 1, 75.2}
kukūlakaḥ karīṣāgniḥ | [ĀVDīp zu Ca, Cik., 1, 75.2 1]
akulakānāmiti anasthnām | [ĀVDīp zu Ca, Cik., 1, 75.2 2]
dravyādīnāmatra mānaṃ noktaṃ tena pradhānasya cūrṇasya dadhyādibhir militaiḥ samānamānatvaṃ kiṃvā pratyekameva dadhyādīnāṃ cūrṇasamatvam | [ĀVDīp zu Ca, Cik., 1, 75.2 3]
palalaṃ tilacūrṇam | [ĀVDīp zu Ca, Cik., 1, 75.2 4]
bhakṣayediti vacanaṃ lehye'pi alpābhyavaharaṇamātrārthatvād upapannam | [ĀVDīp zu Ca, Cik., 1, 75.2 5]
anannabhugiti sarvathāhārāntarābhuk | [ĀVDīp zu Ca, Cik., 1, 75.2 6]
tasyānta iti etatprayogaparityāgakāle | [ĀVDīp zu Ca, Cik., 1, 75.2 7]
pratyavasthāpanamiti yavāgvādikramaviśeṣaṇaṃ tena prayogānte yadā annasaṃsarjanaṃ kartavyaṃ tadā yavāgvādikrameṇety uktasyārthasya pratyavasthāpanaṃ kriyata ityarthaḥ | [ĀVDīp zu Ca, Cik., 1, 75.2 8]
yūṣeṇa payasā veti vikalpo'gnibalāpekṣayā | [ĀVDīp zu Ca, Cik., 1, 75.2 9]
{ĀVDīp zu Ca, Cik., 1, 76}
atra harītakyādau kṣīraśuklā kṣīravidārikā | [ĀVDīp zu Ca, Cik., 1, 76 1]
atra harītakyādikvāthasya tv eko bhāgaḥ kṣīrasyāṣṭau bhāgāḥ sarpiṣa eko bhāgaḥ | [ĀVDīp zu Ca, Cik., 1, 76 2]
kumbho droṇadvayam | [ĀVDīp zu Ca, Cik., 1, 76 3]
vacanaṃ hi droṇastu dviguṇaḥ śūrpo vijñeyaḥ kumbha eva ca iti | [ĀVDīp zu Ca, Cik., 1, 76 4]
{ĀVDīp zu Ca, Cik., 1, 80.2}
amṛtavallī guḍūcī | [ĀVDīp zu Ca, Cik., 1, 80.2 1.1]
somavalkaḥ viṭkhadiraḥ | [ĀVDīp zu Ca, Cik., 1, 80.2 1.2]
kṣīrasarpiḥ kṣīrasamutthitasarpiḥ | [ĀVDīp zu Ca, Cik., 1, 80.2 1.3]
ayaścūrṇasya caturtho bhāgaḥ yata etadayaścūrṇaṃ caturthabhāgamata ekasmin prayoge jātūkarṇena ayaścūrṇapādayuktam iti kṛtam | [ĀVDīp zu Ca, Cik., 1, 80.2 1.4]
amarāṇāmamṛtaṃ jarādiharaṃ nāgānāṃ ca sudhā jarāmaraṇaharī ityubhayopādānaṃ dṛṣṭānte | [ĀVDīp zu Ca, Cik., 1, 80.2 1.5]
brahma mokṣaḥ | [ĀVDīp zu Ca, Cik., 1, 80.2 1.6]
mokṣasādhanatvaṃ ceha rasāyanasya viśuddhasattvakartṛtayocyate | [ĀVDīp zu Ca, Cik., 1, 80.2 1.7]
{ĀVDīp zu Ca, Cik., 1, 82}
abhayetyādinā saṃdehanirāsārtham uktaprayogasaṃkhyāṃ darśayati | [ĀVDīp zu Ca, Cik., 1, 82 1.1]
evamanyatrāpi saṃkhyāpraṇayanam ante jñeyam | [ĀVDīp zu Ca, Cik., 1, 82 1.2]
{ĀVDīp zu Ca, Cik., 2, 2}
pūrvapāde hy āmalakarasāyanānyuktāni ihāpyāmalakarasāyanāni santīti prāṇakāmīyam anantaram ucyate | [ĀVDīp zu Ca, Cik., 2, 2 1]
prāṇakāmaśabdam adhikṛtya kṛtam iti prāṇakāmīyam | [ĀVDīp zu Ca, Cik., 2, 2 2]
{ĀVDīp zu Ca, Cik., 2, 3.4}
nidrāharatvaṃ rasāyanasya vaikārikanidrāharatvena kiṃvā devavatsarvadā prabuddho nidrārahito bhavati | [ĀVDīp zu Ca, Cik., 2, 3.4 1]
tandrālakṣaṇaṃ tantrāntare | [ĀVDīp zu Ca, Cik., 2, 3.4 2.1]
indriyārtheṣvasaṃvittir gauravaṃ jṛmbhaṇaṃ klamaḥ | [ĀVDīp zu Ca, Cik., 2, 3.4 2.2]
nidrārtasyeva yasyaite tasya tandrāṃ vinirdiśet iti | [ĀVDīp zu Ca, Cik., 2, 3.4 2.3]
abaddhamāṃsam anibiḍamāṃsam | [ĀVDīp zu Ca, Cik., 2, 3.4 3]
uttamāni prabhādīni karotīti prabhāvarṇasvarottamakaram | [ĀVDīp zu Ca, Cik., 2, 3.4 4]
evaṃjātīyaś ca pūrvanipātāniyamo 'pratibandhena carake'sti sa mayūravyaṃsakādipāṭhād draṣṭavyaḥ | [ĀVDīp zu Ca, Cik., 2, 3.4 5]
anena hītyādinā purāvṛttakathanena rasāyanāni vakṣyamāṇāni pravṛttyarthaṃ stauti | [ĀVDīp zu Ca, Cik., 2, 3.4 6]
rasāyanaprayoge varjanīyaṃ grāmyāhārādi dūṣaṇatvena nirdiśannāha sarve ityādi | [ĀVDīp zu Ca, Cik., 2, 3.4 7]
tilastu acūrṇitas tilaḥ palalaṃ tilacūrṇam | [ĀVDīp zu Ca, Cik., 2, 3.4 8]
atonimittamiti grāmyāhārādikāraṇakam | [ĀVDīp zu Ca, Cik., 2, 3.4 9]
śukraṃ na pravartata iti notpadyate śukramityarthaḥ | [ĀVDīp zu Ca, Cik., 2, 3.4 10]
{ĀVDīp zu Ca, Cik., 2, 6.2}
ekaikaśaḥ śatapākam ityarthaḥ | [ĀVDīp zu Ca, Cik., 2, 6.2 1]
ekaikapākasādhanaṃ pṛthak kartavyaṃ tena triśatadhā pāko bhavati | [ĀVDīp zu Ca, Cik., 2, 6.2 2]
atra ca kalkopalepādi nopakṣīṇamapi yadavaśiṣṭaṃ bhavati tadeva grāhyaṃ vacanabalāt | [ĀVDīp zu Ca, Cik., 2, 6.2 3]
sauvarṇādipātreṣu yathāpūrvaṃ varaguṇatvam anyathā samānaguṇatve sarveṣāṃ mṛtpātrasya sulabhatvenātidurlabhataraṃ sauvarṇapātraṃ nopadeśam arhati | [ĀVDīp zu Ca, Cik., 2, 6.2 4]
yathoktena vidhineti kuṭīprāveśikena | [ĀVDīp zu Ca, Cik., 2, 6.2 5]
girisāraḥ loham | [ĀVDīp zu Ca, Cik., 2, 6.2 6]
{ĀVDīp zu Ca, Cik., 2, 7.3}
palāśataruṇaḥ taruṇapalāśaḥ anena bālavṛddhapalāśavarjanam ucyate | [ĀVDīp zu Ca, Cik., 2, 7.3 1]
kṣārodakottaramiti yathā kṣārodakaṃ bhāvyādupari bhavati tathā kartavyamiti darśayati | [ĀVDīp zu Ca, Cik., 2, 7.3 2]
caturbhāgaḥ pādaḥ | [ĀVDīp zu Ca, Cik., 2, 7.3 3]
samānaṃ pūrveṇeti pūrvayogaphalaśrutyaitadapi yuktam ityarthaḥ | [ĀVDīp zu Ca, Cik., 2, 7.3 4]
{ĀVDīp zu Ca, Cik., 2, 9}
yāvad āśīr iti āśīḥ phalaśrutiḥ tena tadvarṣānte ityādi granthoktavidhividhānaṃ darśayati | [ĀVDīp zu Ca, Cik., 2, 9 1]
{ĀVDīp zu Ca, Cik., 2, 10}
pūrveṇeti pūrvayogaphalaśrutiparyantaṃ pūrvayogenāsya samānamityarthaḥ | [ĀVDīp zu Ca, Cik., 2, 10 1]
{ĀVDīp zu Ca, Cik., 2, 11.2}
dhanvanīti jāṅgaladeśe | [ĀVDīp zu Ca, Cik., 2, 11.2 1.1]
karṣaṇaṃ halādinā | [ĀVDīp zu Ca, Cik., 2, 11.2 1.2]
anadhyārūḍhānīti na mahatā pārśvasthena vṛkṣeṇākrāntāni | [ĀVDīp zu Ca, Cik., 2, 11.2 1.3]
tapasi māghe | [ĀVDīp zu Ca, Cik., 2, 11.2 1.4]
tapasye iti phālgune | [ĀVDīp zu Ca, Cik., 2, 11.2 2.1]
cale sumuhūrta iti indre muhūrte | [ĀVDīp zu Ca, Cik., 2, 11.2 2.2]
āmramātramiti palaparimāṇam | [ĀVDīp zu Ca, Cik., 2, 11.2 2.3]
{ĀVDīp zu Ca, Cik., 2, 12.2}
punarnavāntā daśa ṣaḍvirecanaśatāśritīye amṛtābhayā dhātrī yuktā śreyasī śvetātirasā maṇḍūkaparṇī sthirā punarnavā iti sarvā vayaḥsthāpanoktāḥ | [ĀVDīp zu Ca, Cik., 2, 12.2 1]
nāgabalayā vyākhyātā iti nāgabalāvatteṣāmapi prayogaḥ | [ĀVDīp zu Ca, Cik., 2, 12.2 2]
balādīnāṃ svarasenaiva vidhānam | [ĀVDīp zu Ca, Cik., 2, 12.2 3]
nāgabalāvad bhojanādikaṃ jñeyam | [ĀVDīp zu Ca, Cik., 2, 12.2 4]
svarasālābhe 'nukalpam āha svarasānām ityādi | [ĀVDīp zu Ca, Cik., 2, 12.2 5]
{ĀVDīp zu Ca, Cik., 2, 13.6}
śuciḥ jyeṣṭhaḥ śukrastu āṣāḍhaḥ saha āgrahāyaṇaḥ sahasyaḥ pauṣaḥ | [ĀVDīp zu Ca, Cik., 2, 13.6 1]
etacca bhallātakaṃ māsacatuṣṭayasthitaṃ yavapallādau uddhṛtamātraṃ na prayojyaṃ kiṃtu yathokta eva kāle śītaguṇayukte | [ĀVDīp zu Ca, Cik., 2, 13.6 2]
mukhadāhaparihārārthaṃ sarpiṣāntar mukham abhyajyeti | [ĀVDīp zu Ca, Cik., 2, 13.6 3]
nātaḥ paramiti triṃśataḥ pareṇa prayogo na bhallātakasya | [ĀVDīp zu Ca, Cik., 2, 13.6 4]
sahasraparo bhallātakaprayoga iti upayuktabhallātakasaṃpiṇḍanayā yadā sahasraṃ pūryate tadaivoparamaḥ kartavyaḥ sahasrādarvāgapi ca prayogaparityāgaḥ prakṛtyādyapekṣayā bhavatyeva | [ĀVDīp zu Ca, Cik., 2, 13.6 5]
sahasrasaṃkhyāpūraṇaṃ cehaikena vardhanahrāsakrameṇa na bhavati tena punar āvṛttyā ca triṃśatparyantaṃ prayogaḥ kartavyaḥ yathā hi bhallātakaprayogābhyāsena sahasrasaṃkhyāpūraṇaṃ bhavati tathā kṛtvā parityāgaḥ kartavyaḥ | [ĀVDīp zu Ca, Cik., 2, 13.6 6]
anye tv atra suśrute arśaścikitsitoktaśataparyantaṃ bhallātakaprayogeṇa samaṃ virodhaṃ paśyantaḥ suśrutaprayogasyāpyanyathā vyākhyānena triṃśatkamātraṃ prayogamicchanti tacca vyākhyānaṃ nātisaṃgatam | [ĀVDīp zu Ca, Cik., 2, 13.6 7]
kiṃca sahasradvayasya tatropayogo vihitaḥ atra sahasraparyantaḥ prayogaḥ tena vyādhiviṣayo'nya eva sa prayogaḥ ayaṃ tu rasāyanaviṣayaḥ | [ĀVDīp zu Ca, Cik., 2, 13.6 8.2]
{ĀVDīp zu Ca, Cik., 2, 14}
piṣṭasvedanaṃ tat yatrasthaṃ piṣṭakam upasvedyate tadupari yat pidhānapātraṃ tacceha sacchidraṃ grāhyam anyathoparisthabhallātakatāpāc cyutaḥ sneho nādho yāti | [ĀVDīp zu Ca, Cik., 2, 14 1]
{ĀVDīp zu Ca, Cik., 2, 15}
bhallātakatailam iti anantaroktavidhānena gṛhīto bhallātakasnehaḥ | [ĀVDīp zu Ca, Cik., 2, 15 1]
{ĀVDīp zu Ca, Cik., 2, 16}
bhallātakasarpir ityādayo daśaprayogāḥ | [ĀVDīp zu Ca, Cik., 2, 16 1]
atra ca yathāyogyatayā bhallātakena sarpirādīnāṃ saṃskāraḥ saṃyogaśca jñeyaḥ | [ĀVDīp zu Ca, Cik., 2, 16 2]
yaduktaṃ jatūkarṇe bhallātakasaṃyuktasaṃskṛtāni ca ghṛtakṣīrakṣaudraguḍayūṣatailapalalasaktulavaṇatarpaṇāni iti | [ĀVDīp zu Ca, Cik., 2, 16 3]
evaṃ ca sarpiḥkṣīrayūṣatailānāṃ saṃskāro yathānyāyaṃ bhallātakena kṣaudrapalalasaktutarpaṇānāṃ bhallātakena yogaḥ guḍalavaṇayostu saṃskāraḥ saṃyogo vā | [ĀVDīp zu Ca, Cik., 2, 16 4]
lavaṇe saṃskārapakṣe hi lavaṇasamaṃ bhallātakam antardhūmadagdhaṃ grāhyam | [ĀVDīp zu Ca, Cik., 2, 16 5]
anye tu sarpirādīnāṃ sarveṣāmeva bhallātakena saṃskāraṃ vyākhyānayanti | [ĀVDīp zu Ca, Cik., 2, 16 6]
iha saktuprayogo'dravottaratvād aviśeṣakarmaṇā bhedanīyaḥ | [ĀVDīp zu Ca, Cik., 2, 16 7]
{ĀVDīp zu Ca, Cik., 2, 22.2}
agnisamānīti dāhasphoṭakartṛtayā | [ĀVDīp zu Ca, Cik., 2, 22.2 1]
saṃbhṛtyeti niṣpādya | [ĀVDīp zu Ca, Cik., 2, 22.2 2]
{ĀVDīp zu Ca, Cik., 2, 24}
pādānusaṃgrahe saptatriṃśatprayogā uktāḥ tatra balādibhiraṣṭābhiḥ punarnavāntaiśca daśabhiraṣṭādaśaprayogāḥ apare tu vyāhṛtā vyaktā eva | [ĀVDīp zu Ca, Cik., 2, 24 1]
{ĀVDīp zu Ca, Cik., 22, 2}
visarpe prāyeṇa tṛṣṇā upadravarūpā bhavatīti visarpānantaraṃ tṛṣṇācikitsitam ucyate | [ĀVDīp zu Ca, Cik., 22, 2 1]
{ĀVDīp zu Ca, Cik., 22, 3.2}
jñānetyādau jñānaṃ tattvajñānaṃ praśamaḥ śāntiḥ tapaḥ cāndrāyaṇādi | [ĀVDīp zu Ca, Cik., 22, 3.2 1]
cikitsitaṃ cikitsāvidhāyako granthaḥ nidānādyabhidhānaṃ ca cikitsārthameva nidānādijñānapūrvakatvāc cikitsāyāḥ | [ĀVDīp zu Ca, Cik., 22, 3.2 2]
pañcānāmiti vacanena pañcānāmapi cikitsāviṣayatvaṃ darśayati nahi kāsaśvāsavadasyāsādhyatvaṃ kasyāścid atretyarthaḥ tathā suśrutoktātiriktatṛṣṇādvayāntarbhāvaṃ pañcasveva sūcayati | [ĀVDīp zu Ca, Cik., 22, 3.2 3]
uktaṃ hi suśrute tisraḥ smṛtāstāḥ kṣatajā caturthī kṣayāttathā hy āmasamudbhavā ca | [ĀVDīp zu Ca, Cik., 22, 3.2 4]
syāt saptamī bhaktanimittajā ca iti | [ĀVDīp zu Ca, Cik., 22, 3.2 5]
{ĀVDīp zu Ca, Cik., 22, 7.2}
kṣobhād ityādyuktanidānasya yathāyogyatayā vātakartṛtvaṃ vātapittakartṛtvaṃ conneyam | [ĀVDīp zu Ca, Cik., 22, 7.2 1]
pittānilāv ityādiḥ sarvatṛṣṇāsamprāptigranthaḥ | [ĀVDīp zu Ca, Cik., 22, 7.2 2]
saumyān dhātūniti kapharasodakāni somaguṇātiriktāni | [ĀVDīp zu Ca, Cik., 22, 7.2 3]
pradūṣayata iti śoṣaṇena dūṣayataḥ | [ĀVDīp zu Ca, Cik., 22, 7.2 4]
klomna iti dvitīyābahuvacanāntam | [ĀVDīp zu Ca, Cik., 22, 7.2 5]
dehe ityanena etāsāṃ tṛṣṇānāṃ śarīratvaṃ darśayati | [ĀVDīp zu Ca, Cik., 22, 7.2 6]
yā hi mānasī tṛṣṇā sā śarīre icchādveṣātmikā tṛṣṇā sukhaduḥkhāt pravartate ityādāv uktā iyaṃ tu dehāśrayadoṣakāraṇā satī dehajaiveti bhāvaḥ | [ĀVDīp zu Ca, Cik., 22, 7.2 7]
svābhāvikatṛṣṇāyām api vātapitte ārambhake eva tat kiṃ sāpyatra na gṛhyate | [ĀVDīp zu Ca, Cik., 22, 7.2 8]
maivaṃ tasyā ucitadravapānenaivābhipretena praśamād iha asvābhāvikavyādhiprakaraṇe nādhikāra iti hṛdi kṛtvā | [ĀVDīp zu Ca, Cik., 22, 7.2 9]
svābhāvikatṛṣṇākaravātapittābhyāṃ vakṣyamāṇatṛṣṇārambhakavātapittayor viśeṣamāha pītaṃ pītam ityādi | [ĀVDīp zu Ca, Cik., 22, 7.2 10]
prakṛtatṛṣṇārambhakau pittavātau pītaṃ pītaṃ jalaṃ śoṣayataḥ ato jalaśoṣaṇatvāddhetor na śamaṃ yāti puruṣaḥ svābhāvikyāṃ jalaṃ pītvā śāntimadhigacchatīti bhāvaḥ | [ĀVDīp zu Ca, Cik., 22, 7.2 11]
upadravarūpatṛṣṇotpādam āha ghoretyādi | [ĀVDīp zu Ca, Cik., 22, 7.2 12]
upasargabhūtā iti upadravarūpā | [ĀVDīp zu Ca, Cik., 22, 7.2 13]
{ĀVDīp zu Ca, Cik., 22, 8.2}
tṛṣṇāprāgrūpam āha prāgrūpam ityādi | [ĀVDīp zu Ca, Cik., 22, 8.2 1]
prāgrūpakathane eva madhye tṛṣṇānāmavyabhicārilakṣaṇam āha svalakṣaṇam ityādi | [ĀVDīp zu Ca, Cik., 22, 8.2 2]
svalakṣaṇam iti avyabhicārilakṣaṇaṃ yathā jvarasya saṃtāpaḥ śvayathor utsedhaḥ | [ĀVDīp zu Ca, Cik., 22, 8.2 3]
punaḥ prakṛtaṃ prāgrūpam āha liṅgānāṃ lāghavamapāya iti | [ĀVDīp zu Ca, Cik., 22, 8.2 4]
liṅgānāṃ vakṣyamāṇavātādijatṛṣṇāliṅgānāṃ lāghavam alpatvaṃ keṣāṃcic cābhāvaḥ pūrvarūpaṃ tṛṣṇānām ityarthaḥ | [ĀVDīp zu Ca, Cik., 22, 8.2 5]
tena pūrvarūpāvasthāyāṃ vakṣyamāṇalakṣaṇāni kānicin na bhavantyeva yāni ca bhavanti tānyalpatayāsphuṭāni bhavanti | [ĀVDīp zu Ca, Cik., 22, 8.2 6]
uktaṃ ca avyaktaṃ lakṣaṇaṃ tasya pūrvarūpam iti smṛtam iti | [ĀVDīp zu Ca, Cik., 22, 8.2 7]
kiṃvā yadetat prāgrūpaṃ mukhaśoṣaḥ svalakṣaṇaṃ sarvadāmbukāmitvam etat prāgrūpaṃ svalakṣaṇaṃ ca tṛṣṇānāṃ tena mukhaśoṣāmbukāmitve svalakṣaṇe tathā pūrvarūpe ca bhavataḥ pūrvarūpāvasthāyāṃ tv aprabale mukhaśoṣāmbukāmitve jñeye | [ĀVDīp zu Ca, Cik., 22, 8.2 8]
ye tu prāgrūpaṃ mukhaśoṣaḥ svarakṣayaḥ sarvadāmbukāmitvam iti paṭhanti teṣāṃ mate tṛṣṇāyāḥ svalakṣaṇaṃ noktaṃ syāt | [ĀVDīp zu Ca, Cik., 22, 8.2 9]
uktaṃ ca hārīte'pi tṛṣṇāsvalakṣaṇaṃ svalakṣaṇaṃ tu tṛṣṇānāṃ sarvadāmbupipāsitā iti | [ĀVDīp zu Ca, Cik., 22, 8.2 10]
kiṃvā mukhaśoṣasvarakṣaye eva pūrvarūpaṃ sarvadāmbukāmitvaṃ ca svalakṣaṇaṃ liṅgānāṃ ca lāghavaṃ rogarūpāyās tṛṣṇāyā apāyo gamanamityarthaḥ ayameva tṛṣṇāvyuparamo yad vakṣyamāṇaliṅgānām alpatvaṃ sarvathocchedo hi tṛṣṇālakṣaṇānāṃ na bhavatyeva sahajatṛṣṇāgrastatvenaitallakṣaṇānām alpamātratayāvasthānāt | [ĀVDīp zu Ca, Cik., 22, 8.2 11]
kaiścit tu liṅgānāṃ lāghavam āśūtpādaḥ sa ca apāyo maraṇam iti kṛtvā tṛṣṇānāmasādhyatālakṣaṇamidamucyate tannātimanoharam | [ĀVDīp zu Ca, Cik., 22, 8.2 12]
{ĀVDīp zu Ca, Cik., 22, 10.2}
sarvatṛṣṇānāmupadravān āha mukhaśoṣetyādi | [ĀVDīp zu Ca, Cik., 22, 10.2 1]
udbhūteti vṛddhā | [ĀVDīp zu Ca, Cik., 22, 10.2 2]
ye tu mukhaśoṣādīni lakṣaṇānyāhustanmate tṛṣṇopadravānām abhidhānaṃ na syāt upadravāścādhyāyasaṃgrahe saṃgṛhītāḥ tenātiśayavṛddhā mukhaśoṣādaya upadravāḥ vṛddhāstu liṅgam iti vyavasthā | [ĀVDīp zu Ca, Cik., 22, 10.2 3]
{ĀVDīp zu Ca, Cik., 22, 11.2}
abdhātum ityādinā pañcānāṃ samprāptyādy āha | [ĀVDīp zu Ca, Cik., 22, 11.2 1]
dehasthamiti dehe nānārasādirūpatayā sthitam | [ĀVDīp zu Ca, Cik., 22, 11.2 2]
śuṣke 'bdhātau śuṣyatīti yojyam | [ĀVDīp zu Ca, Cik., 22, 11.2 3]
{ĀVDīp zu Ca, Cik., 22, 12}
sroto'varodha iti atyupaghātaḥ | [ĀVDīp zu Ca, Cik., 22, 12 1]
{ĀVDīp zu Ca, Cik., 22, 14.2}
pittamityādinā pittajām āha | [ĀVDīp zu Ca, Cik., 22, 14.2 1]
śarīrasaṃkhyāśarīre pittamāpyam uktaṃ yad dravasarasnigdhamandamṛdupicchilaṃ rasarudhiravasākaphapittasvedādi tad āpyaṃ raso rasanaṃ ca ityanena tathā tatraiva yat pittasya yo yā ca śarīre bhāḥ tat sarvam āgneyam ityanena dvayātmakatvaṃ pittasya yadyapyuktaṃ tathāpyāgneyākāratvād bāhulyāt pittam āgneyam eveti darśayannāha pittaṃ matam āgneyam iti dvayātmakatve 'pi ca pittasyāgneyāṃśaprādhānyād anyatrāpi saumyāgneyavāyavyavikārabhede paittikavikārā āgneyatvena gṛhītā eva | [ĀVDīp zu Ca, Cik., 22, 14.2 2]
saṃtaptaḥ sa hīti abdhātuḥ saṃtaptaḥ | [ĀVDīp zu Ca, Cik., 22, 14.2 3]
saṃtaptaṃ hi iti pāṭhapakṣe pittameva janayediti yojyam | [ĀVDīp zu Ca, Cik., 22, 14.2 4]
yadābdhātur janayati tadā pittasaṃtapta eva janayatīti pittasyaiva kartṛtvam | [ĀVDīp zu Ca, Cik., 22, 14.2 5]
{ĀVDīp zu Ca, Cik., 22, 15.2}
tṛṣṇetyādināmajām āha | [ĀVDīp zu Ca, Cik., 22, 15.2 1]
āmaśabdena ceha lakṣaṇayā āmasamānacikitsita āmasamānalakṣaṇaś ca kapho 'pi gṛhyate | [ĀVDīp zu Ca, Cik., 22, 15.2 2]
tenāmaprabhavāyā vyutpādanena kaphajāpi suśrutoktā gṛhītaiveha sāpyāgneyetyanena pūrvaparijñātaṃ sarvāsāṃ vātapittajanyatvaṃ samunnayati | [ĀVDīp zu Ca, Cik., 22, 15.2 3]
vātaśca tṛṣṇākāraṇatvenokto'pyatrāpradhānaṃ pittameva ye pradhānam itīha vātākathanād unnīyate | [ĀVDīp zu Ca, Cik., 22, 15.2 4]
anyatrāpyuktaṃ darśanapaktirūṣmā ca kṣuttṛṣṇā dehamārdavam | [ĀVDīp zu Ca, Cik., 22, 15.2 5]
prabhāprasādau medhā ca pittakarmāvikārajam iti | [ĀVDīp zu Ca, Cik., 22, 15.2 6]
āmapittajanitatvād iti āmāvarodhavṛddhapittajanitatvād ityarthaḥ | [ĀVDīp zu Ca, Cik., 22, 15.2 7]
{ĀVDīp zu Ca, Cik., 22, 16.2}
deho rasaja ityādinā kṣayajām āha | [ĀVDīp zu Ca, Cik., 22, 16.2 1]
āhārarasāt sarvadhātupoṣako dhāturasa utpadyate sa ca raso dehapoṣako 'mbubhava iti āpya ityarthaḥ | [ĀVDīp zu Ca, Cik., 22, 16.2 2]
tasya kṣayāditi rasakṣayāt tṛṣyate rasakṣayād ambukṣayo bhavati tena cāmbukṣayeṇa puruṣaḥ pānīyaprārthanārūpatṛṣṇayā yukto bhavatīti yuktam iti darśayati | [ĀVDīp zu Ca, Cik., 22, 16.2 3]
uktaṃ hi suśrute doṣadhātumalakṣīṇo balakṣīṇo'pi mānavaḥ | [ĀVDīp zu Ca, Cik., 22, 16.2 4]
svayonivardhanaṃ yat tad annapānaṃ prakāṅkṣati iti ihāpi coktaṃ tasya kṣayācca tṛṣyeddhi iti | [ĀVDīp zu Ca, Cik., 22, 16.2 5]
{ĀVDīp zu Ca, Cik., 22, 17.2}
bhavatītyādinopasargajām āha | [ĀVDīp zu Ca, Cik., 22, 17.2 1]
upasargāditi jvarādyupadravāt jvarādyupadravarūpatayeti yāvat | [ĀVDīp zu Ca, Cik., 22, 17.2 2]
kaṣṭeti kaṣṭasādhyā | [ĀVDīp zu Ca, Cik., 22, 17.2 3]
evaṃ prāksūtritavātapittāmāmbukṣayopasargātmikāḥ pañca tṛṣṇā vyāhṛtāḥ atraiva suśrutoktā kaphajā āmajāyām avaruddhā kṣatajā upasargātmikāyām avaruddhā annajā cāmajāyām evāntarbhāvanīyā | [ĀVDīp zu Ca, Cik., 22, 17.2 4]
{ĀVDīp zu Ca, Cik., 22, 18.2}
idānīṃ tṛṣṇānāmasādhyatālakṣaṇam āha sarvāstvityādi | [ĀVDīp zu Ca, Cik., 22, 18.2 1.1]
ghoropadravayukteti pīḍākaropadravavatī | [ĀVDīp zu Ca, Cik., 22, 18.2 1.2]
{ĀVDīp zu Ca, Si., 12, 41.1}
etacchāstrasaṃskāropapattyupadarśanapūrvakaṃ śāstrasya saṃskārakau carakadṛḍhabalau darśayannāha dṛḍhabalaḥ vistārayatītyādi | [ĀVDīp zu Ca, Si., 12, 41.1 1]
yasmācchāstre prathamamativistāratayā kvacilleśoktyā ca pratipāditeṣu na samyagarthāvagamaḥ tena tadativistaraleśoktadoṣanirāsārthaṃ saṃskartā yujyate ataḥ tantrottamam idaṃ carakeṇa saṃskṛtam | [ĀVDīp zu Ca, Si., 12, 41.1 2]
pūrvagranthasya cātīva vistaratvādinā tantrābhidhānaṃ pūrvaśrotṛjanābhiprāyādeva boddhavyam idānīṃtanaśrotṛpuruṣābhiprāyeṇa tu saṃskartuḥ saṃskāro jñeyaḥ | [ĀVDīp zu Ca, Si., 12, 41.1 3]
uktaṃ ca saṃkṣepoktam atihanti vistaroktaṃ na gṛhyate | [ĀVDīp zu Ca, Si., 12, 41.1 4.1]
saṃkṣepavistarau hitvā saṃskuryācchāstram āditaḥ | [ĀVDīp zu Ca, Si., 12, 41.1 4.2]
iti | [ĀVDīp zu Ca, Si., 12, 41.1 4.3]
purāṇaṃ ca punarnavam iti vistārasaṃkṣepādinā punarnavaṃ kurute | [ĀVDīp zu Ca, Si., 12, 41.1 5]
carakasaṃskārāpūrṇatāṃ darśayan dṛḍhabala āha tattvityādi | [ĀVDīp zu Ca, Si., 12, 41.1 6]
tṛtīyo bhāgastribhāgaḥ | [ĀVDīp zu Ca, Si., 12, 41.1 7]
tribhāgāsaṃpūrṇatā ceyam adūrāntaratayoktā tena dṛḍhabalapratipāditaikacatvāriṃśadadhyāyānāṃ na saviṃśādhyāyaśatatribhāgatā yujyate iti nodbhāvanīyam | [ĀVDīp zu Ca, Si., 12, 41.1 8]
ātmanaḥ pañcanadapurabhavatvena śreṣṭhapradeśabhavatvaṃ darśayati | [ĀVDīp zu Ca, Si., 12, 41.1 9]
ātmanaḥ saṃskāre tantrāntarānītārthena saṃskāraṃ darśayannāha kṛtvā bahubhya ityādi | [ĀVDīp zu Ca, Si., 12, 41.1 10]
tantrebhyaḥ suśrutavidehāditantrebhyaḥ | [ĀVDīp zu Ca, Si., 12, 41.1 11]
viśeṣasya carakoktārthād atiriktarūpasya uñchaśilarūpa uccayo viśeṣoñchaśiloccayaḥ tamanyatantrebhyaḥ kṛtvā saptadaśauṣadhādhyāyasiddhikalpair idam anyūnaśabdārthaṃ tantradoṣavivarjitaṃ ṣaḍviṃśattantrayuktibhir bhūṣitam apūrayad dṛḍhabala iti yojanā | [ĀVDīp zu Ca, Si., 12, 41.1 12]
tatra bhūmipatitānām aṇūnāṃ dhānyādibījānāṃ śodhanyā saṃharaṇam uñchaḥ praviralasya tu kaṇiśādirūpatayā patitasya cayanaṃ śilaḥ | [ĀVDīp zu Ca, Si., 12, 41.1 13]
etena tantreṣu yatsārabhūtaṃ taccarakācāryaiḥ saṃgṛhītaṃ mayā tu urvaritaṃ pariśiṣṭaṃ kṛtvā pūritam iti darśayati | [ĀVDīp zu Ca, Si., 12, 41.1 14]
anyūnaśabdam anyūnārthaṃ ceti anyūnaśabdārtham | [ĀVDīp zu Ca, Si., 12, 41.1 15]
tantradoṣāścaturdaśa punaruktaṃ duṣpraṇītasūtrasaṃgraham akramaṃ ityādinā rogabhiṣagjitīyoktās tair varjitam | [ĀVDīp zu Ca, Si., 12, 41.1 16]
tantrayuktibhir iti vakṣyamāṇatantrayuktibhiḥ | [ĀVDīp zu Ca, Si., 12, 41.1 17]
vicitrābhiriti vicitrārthanyāyayuktābhis tantrayuktibhiḥ | [ĀVDīp zu Ca, Si., 12, 41.1 18]
{ĀVDīp zu Ca, Cik., 1, 3, 2}
āmalakarasāyanatvasāmyād anantaraṃ karapracitīya ucyate | [ĀVDīp zu Ca, Cik., 1, 3, 2 1]
{ĀVDīp zu Ca, Cik., 1, 3, 6.2}
karapracitānāmitipadaṃ svayaṃpatitagrahaṇaṃ niṣedhayati | [ĀVDīp zu Ca, Cik., 1, 3, 6.2 1]
māghe phālgune vetigrahaṇavacanāt tathaiva gṛhītānāmadhikāra ityāgamādunnīyate | [ĀVDīp zu Ca, Cik., 1, 3, 6.2 2]
svarasa ihāmalakasyaiva bhavati adhikārāt | [ĀVDīp zu Ca, Cik., 1, 3, 6.2 3]
śākaḥ bṛhatpattras taruḥ | [ĀVDīp zu Ca, Cik., 1, 3, 6.2 4]
kṛttānāmiti chinnānām | [ĀVDīp zu Ca, Cik., 1, 3, 6.2 5]
iha gomayāgnyādyupakaraṇaniyamenaiva śaktyutkarṣo bhavatīti ṛṣivacanād unnīyate | [ĀVDīp zu Ca, Cik., 1, 3, 6.2 6]
yaduktam ṛṣayas tv eva jānanti yogasaṃyogajaṃ phalam iti | [ĀVDīp zu Ca, Cik., 1, 3, 6.2 7]
evamanyatrāpi itikartavyatāniyamo vyākhyeyaḥ | [ĀVDīp zu Ca, Cik., 1, 3, 6.2 8]
kṛṣṇājinasyeti kṛṣṇasārājinasya | [ĀVDīp zu Ca, Cik., 1, 3, 6.2 9]
{ĀVDīp zu Ca, Cik., 1, 3, 8.2}
samprati rasāyanasya tapobrahmacaryadhyānādiyuktasyaiva mahāphalatvaṃ bhavatīti darśayannāha tapasetyādi | [ĀVDīp zu Ca, Cik., 1, 3, 8.2 1]
kālayuktena cāyuṣeti aniyatakālayuktena cāyuṣetyarthaḥ niyatakālāyuṣaṃ prati tu na rasāyanaṃ phalavadityuktam eva | [ĀVDīp zu Ca, Cik., 1, 3, 8.2 2]
sthitā iti dīrghakālajīvinaḥ | [ĀVDīp zu Ca, Cik., 1, 3, 8.2 3]
viparyayeṇa tapaḥprabhṛtivirahe rasāyanasyāphalatām āha na hītyādi | [ĀVDīp zu Ca, Cik., 1, 3, 8.2 4]
{ĀVDīp zu Ca, Cik., 1, 3, 14.2}
brahmacāritvenendriyaniyame labdhe 'pi yatendriyapadasambandha indriyaniyamātiśayopadarśanārthaḥ | [ĀVDīp zu Ca, Cik., 1, 3, 14.2 1]
pauṣādiṣu saṃvatsarāntatvaṃ niyamadinādārabhya varṣapūraṇena jñeyam | [ĀVDīp zu Ca, Cik., 1, 3, 14.2 2]
phālgunīm ityasyānte prāpyeti śeṣaḥ | [ĀVDīp zu Ca, Cik., 1, 3, 14.2 3]
na drumamārohet ityasyeha āruhya drumamiti vacanenāpavādaḥ | [ĀVDīp zu Ca, Cik., 1, 3, 14.2 4]
japan brahmeti oṃkāraṃ japan | [ĀVDīp zu Ca, Cik., 1, 3, 14.2 5]
amṛtāgamāditi amṛtāgamaparyantam | [ĀVDīp zu Ca, Cik., 1, 3, 14.2 6]
sauhityameṣāmiti karaṇe ṣaṣṭhī | [ĀVDīp zu Ca, Cik., 1, 3, 14.2 7]
vāgrūpiṇīti tadadhiṣṭhātrī devatā | [ĀVDīp zu Ca, Cik., 1, 3, 14.2 8]
{ĀVDīp zu Ca, Cik., 1, 3, 23.2}
kṣāra iti parisrāvitakṣārodake | [ĀVDīp zu Ca, Cik., 1, 3, 23.2 1]
kṣāre lāvaṇa iti jyotiṣmatyāḥ kṣāre | [ĀVDīp zu Ca, Cik., 1, 3, 23.2 2]
sādhayed iti nirvāpayet | [ĀVDīp zu Ca, Cik., 1, 3, 23.2 3]
lauhānāmityanenaiva lohāntarniviṣṭayoḥ suvarṇarajatayor grahaṇe siddhe punas tayor vacanaṃ tayor viśeṣeṇādaropadarśanārtham | [ĀVDīp zu Ca, Cik., 1, 3, 23.2 4]
rasāyanaprabhāvād eva mahādhanatvam iti jñeyam | [ĀVDīp zu Ca, Cik., 1, 3, 23.2 5]
{ĀVDīp zu Ca, Cik., 1, 3, 29.2}
matsyākhyako macchu iti loke khyātaḥ anye tu aindrībhedaṃ matsyākhyakam āhuḥ | [ĀVDīp zu Ca, Cik., 1, 3, 29.2 1]
triyavakāniti triyavapramāṇān | [ĀVDīp zu Ca, Cik., 1, 3, 29.2 2]
ghṛtaprabhūtam ityannaviśeṣaṇam | [ĀVDīp zu Ca, Cik., 1, 3, 29.2 3]
kṛtyā abhicāraḥ | [ĀVDīp zu Ca, Cik., 1, 3, 29.2 4]
{ĀVDīp zu Ca, Cik., 1, 3, 31.2}
maṇḍūkaparṇyā ityādayaś catvāro yogāḥ | [ĀVDīp zu Ca, Cik., 1, 3, 31.2 1]
{ĀVDīp zu Ca, Cik., 1, 3, 35.2}
pañcetyādau saṃkhyāvyatikrameṇānuktasaṃkhyānām api pippalīnām upayogaṃ sūcayati | [ĀVDīp zu Ca, Cik., 1, 3, 35.2 1]
yadāpi trīṇi dravyāṇi nātyupayuñjīta pippalīṃ kṣāraṃ lavaṇam ityuktaṃ tathāpīha dravyāntarasaṃyuktānāṃ pippalīnām abhyāso na viruddhaḥ kiṃvā uktapippalīrasāyanavyatirekeṇotsargāpavādanyāyāt sa niṣedho jñeyaḥ | [ĀVDīp zu Ca, Cik., 1, 3, 35.2 2]
kiṃśukaḥ palāśaḥ | [ĀVDīp zu Ca, Cik., 1, 3, 35.2 3]
{ĀVDīp zu Ca, Cik., 1, 3, 50.2}
śilājaturasāyanaṃ darśayituṃ śilājatuno 'bhyarhitasya guṇāneva tāvadāha anamlam ityādi | [ĀVDīp zu Ca, Cik., 1, 3, 50.2 1]
varāditi śreṣṭhāt | [ĀVDīp zu Ca, Cik., 1, 3, 50.2 2]
suśrute yadyapi trapusīsambhavaṃ prakṣipya ṣaḍvidhaśilājatu sāmānyena roge rasāyanādhikāre coktaṃ tathāpīha rasāyanādhikāre tadadhikṛtacaturvidham evoktam | [ĀVDīp zu Ca, Cik., 1, 3, 50.2 3]
{ĀVDīp zu Ca, Cik., 1, 3, 55.1}
śilājatubhāvanāvidhim āha prakṣiptetyādi | [ĀVDīp zu Ca, Cik., 1, 3, 55.1 1]
prakṣiptānantaramuddhṛtaṃ prakṣiptoddhṛtam | [ĀVDīp zu Ca, Cik., 1, 3, 55.1 2]
lauhaiḥ saheti bhāgāniyame lohasamānabhāgatā śilājatunaḥ | [ĀVDīp zu Ca, Cik., 1, 3, 55.1 3]
prayogaḥ saptasaptāhā iti saptasaptāhavyāpakaprayoga ityarthaḥ evaṃ trayaś caikaśca saptaka ityatrāpi boddhavyam | [ĀVDīp zu Ca, Cik., 1, 3, 55.1 4]
{ĀVDīp zu Ca, Cik., 1, 3, 61.2}
savidhim iti vidhānasahitam | [ĀVDīp zu Ca, Cik., 1, 3, 61.2 1]
śilājatuvidhānaṃ ca yathākramaṃ vātapitte ityādigranthena vaktavyam | [ĀVDīp zu Ca, Cik., 1, 3, 61.2 2]
hemādiśabdeneha hemādisambhavasthānabhūtaśilocyate yato na sākṣāt suvarṇādibhya eva śilājatu sravati | [ĀVDīp zu Ca, Cik., 1, 3, 61.2 3]
mṛtsnaṃ masṛṇam acchaṃ svaccham | [ĀVDīp zu Ca, Cik., 1, 3, 61.2 4]
yastu rūpyabhave kaṭurase viruddhaḥ svāduḥ pāka uktaḥ sa utsargāpavādanyāyena jñeyaḥ | [ĀVDīp zu Ca, Cik., 1, 3, 61.2 5]
vīryaṃ tu tāmrabhavasyoṣṇasya tathā trayāṇāṃ ca śītatvayuktānām atyuṣṇaśītavīryatāyā avakāśo nāsti ataḥ sāmānyaguṇakathane nātyuṣṇaśītam itipadena uṣṇasya śītasya ca vīryasya prakarṣo niṣidhyate tenānuṣṇāśītatvaṃ vidhīyate tataśca śilājatuni vīryaṃ śītam uṣṇaṃ vābhihitamapi na balavadbhavatīti labhyate | [ĀVDīp zu Ca, Cik., 1, 3, 61.2 6]
{ĀVDīp zu Ca, Cik., 1, 3, 67}
śilājatuprayogeṣviti bahuvacanamāloḍanādibhedena prayogabhedaṃ buddhisthīkṛtya jñeyam | [ĀVDīp zu Ca, Cik., 1, 3, 67 1]
śilājatuprayoge guruniṣedhe'pi viśeṣavacanāt kṣīrādiprayogaḥ | [ĀVDīp zu Ca, Cik., 1, 3, 67 2]
sarvakālamiti yāvadrasāyanāhitā guṇāḥ santi | [ĀVDīp zu Ca, Cik., 1, 3, 67 3]
kecit tu yāvajjīvaṃ kulatthavarjanam āhuḥ yaduktaṃ suśrute tadbhāvitaḥ kapotāṃśca kulatthāṃśca vivarjayet iti | [ĀVDīp zu Ca, Cik., 1, 3, 67 4]
śilājatuprayogaṃ stauti na so 'stītyādi | [ĀVDīp zu Ca, Cik., 1, 3, 67 5]
{ĀVDīp zu Ca, Cik., 1, 4, 2}
āyurvedasamutthānīyo nāma rasāyanapādaḥ pāriśeṣyād ucyate āyurvedasamutthānam asminn astīti matvarthīyacchapratyayeṇāyurvedasamutthānīyaḥ | [ĀVDīp zu Ca, Cik., 1, 4, 2 1]
{ĀVDīp zu Ca, Cik., 1, 4, 3.2}
ṛṣīṇāṃ śālīnatvaṃ yāyāvaratvaṃ ca karmaviśeṣaparigrahāt | [ĀVDīp zu Ca, Cik., 1, 4, 3.2 1]
sampannam anu upayujyanta iti sāmpannikāḥ | [ĀVDīp zu Ca, Cik., 1, 4, 3.2 2]
nātikalyā iti nātinīrogāḥ | [ĀVDīp zu Ca, Cik., 1, 4, 3.2 3]
itikartavyatā vyāpāraḥ | [ĀVDīp zu Ca, Cik., 1, 4, 3.2 4]
indraparyāyakathanaṃ stutyarthaṃ stutiś ceyam indrasyāyurvedaprakāśakatvāt | [ĀVDīp zu Ca, Cik., 1, 4, 3.2 5]
{ĀVDīp zu Ca, Cik., 1, 4, 5}
asukhānubandhamiti rogarūpam asukham anubadhnātītyasukhānubandham | [ĀVDīp zu Ca, Cik., 1, 4, 5 1]
mūlamiti kāraṇam | [ĀVDīp zu Ca, Cik., 1, 4, 5 2]
kṛtaḥ prajānāmanugraha iti grāme sthitvā āyurvedoktārogyasādhanadharmādiprakāśanena prajānugrahaḥ kṛta evetyarthaḥ | [ĀVDīp zu Ca, Cik., 1, 4, 5 3]
ayaṃ śabda ubhābhyāṃ kālaśabdābhyāṃ yojanīyaḥ | [ĀVDīp zu Ca, Cik., 1, 4, 5 4]
prajāpataye brahmeti chedaḥ | [ĀVDīp zu Ca, Cik., 1, 4, 5 5]
prajānām alpādikam āyurmattveti yojanā | [ĀVDīp zu Ca, Cik., 1, 4, 5 6]
alpatvāt āyuṣa iti śeṣaḥ | [ĀVDīp zu Ca, Cik., 1, 4, 5 7]
alpastapaḥprabhṛtīnāṃ saṃcayo'smin alpe āyuṣi tat tathā | [ĀVDīp zu Ca, Cik., 1, 4, 5 8]
pratiśabdo maitryādibhiḥ pratyekaṃ sambadhyate | [ĀVDīp zu Ca, Cik., 1, 4, 5 9]
athaśabdaś cādhikāre | [ĀVDīp zu Ca, Cik., 1, 4, 5 10]
tena maitrīkāruṇyādīnyadhikṛtya yaṃ brahmā prajāpataye'dāt tamanuśrotum arhateti yojanā | [ĀVDīp zu Ca, Cik., 1, 4, 5 11]
yadyapi ca ṛṣayo bharadvājadvārā indrādadhigatāyurvedāḥ tathāpi grāmyavāsakṛtamanoglānyā na tathā sphuṭārtho vartata iti śaṅkayā punarindras tānupadiśati | [ĀVDīp zu Ca, Cik., 1, 4, 5 12]
{ĀVDīp zu Ca, Cik., 1, 4, 6}
mahāśrāvaṇī alambuṣā | [ĀVDīp zu Ca, Cik., 1, 4, 6 1]
aticchatrā madhurikā | [ĀVDīp zu Ca, Cik., 1, 4, 6 2]
{ĀVDīp zu Ca, Cik., 1, 4, 7}
brahmasuvarcalāprabhṛtayo yathoktalakṣaṇā divyauṣadhayo nātiprasiddhāḥ | [ĀVDīp zu Ca, Cik., 1, 4, 7 1]
ādityaparṇī sūryāvartameva deśaviśeṣajātaṃ kecid varṇayanti | [ĀVDīp zu Ca, Cik., 1, 4, 7 2]
aśvabaleti jñāyata iti ṛṣibhirevānena nāmnā jñāyate nalaukikaiḥ lokāprasiddhatvāt | [ĀVDīp zu Ca, Cik., 1, 4, 7 3]
soma iva vardhate hīyata iti yathāsomavṛddhikṣayau tathā tatkālameva tasya vṛddhikṣayau bhavataḥ | [ĀVDīp zu Ca, Cik., 1, 4, 7 4]
pralīyata iti druto bhavati anye tu mūrchatīti varṇayanti | [ĀVDīp zu Ca, Cik., 1, 4, 7 5]
pratyavasthāpanamiti āhārasevāyāṃ yojyam ityarthaḥ | [ĀVDīp zu Ca, Cik., 1, 4, 7 6]
sarvavācogatāni sarvavākyaviśeṣāḥ | [ĀVDīp zu Ca, Cik., 1, 4, 7 7]
{ĀVDīp zu Ca, Cik., 1, 4, 10.2}
etaddivyaṃ rasāyanamṛṣibhistadvidhair vā sevyam iti darśayann āha divyānām ityādi | [ĀVDīp zu Ca, Cik., 1, 4, 10.2 1]
viṣayābhijā iti svocitapuṇyadeśe jātā ityarthaḥ apuṇye tu deśe divyauṣadhijanmaiva na bhavati bhavantyo 'pi nirvāryā bhavantīti bhāvaḥ | [ĀVDīp zu Ca, Cik., 1, 4, 10.2 2]
{ĀVDīp zu Ca, Cik., 1, 4, 12.2}
samprati brahmasuvarcalādīnāṃ yathā mṛduvīryatvaṃ bhavati tadāha yās tv ityādi | [ĀVDīp zu Ca, Cik., 1, 4, 12.2 1]
kṣetraguṇair iti himālayādipraśastadeśavyatiriktakṣetradharmaiḥ | [ĀVDīp zu Ca, Cik., 1, 4, 12.2 2]
teṣāmiti ṛṣivyatiriktānāṃ vānaprasthādīnām | [ĀVDīp zu Ca, Cik., 1, 4, 12.2 3]
madhyamena ca karmaṇeti asamyakprayogeṇa kiṃvā anatimahatādṛṣṭena | [ĀVDīp zu Ca, Cik., 1, 4, 12.2 4]
{ĀVDīp zu Ca, Cik., 1, 4, 26.2}
balyānām ityādau joṅgakam aguru | [ĀVDīp zu Ca, Cik., 1, 4, 26.2 1]
dvāradā śākataruḥ kapikacchur vā | [ĀVDīp zu Ca, Cik., 1, 4, 26.2 2]
śrīparṇī gambhārī | [ĀVDīp zu Ca, Cik., 1, 4, 26.2 3]
palāśakṣāraḥ palāśakṣārodakam | [ĀVDīp zu Ca, Cik., 1, 4, 26.2 4]
sucaukṣe iti suviśuddhe | [ĀVDīp zu Ca, Cik., 1, 4, 26.2 5]
agnisamāmiti agnyanurūpām | [ĀVDīp zu Ca, Cik., 1, 4, 26.2 6]
ṣoḍaśīṃ mātrāmiti āmalakādicūrṇayuktaghṛtāpekṣayā ṣoḍaśabhāgo hemādicūrṇād grāhyaḥ | [ĀVDīp zu Ca, Cik., 1, 4, 26.2 7]
{ĀVDīp zu Ca, Cik., 1, 4, 29.2}
kuṭīprāveśikarasāyanaviṣayān vātātapikarasāyanaviṣayāṃśca puruṣān āha samarthānām ityādi | [ĀVDīp zu Ca, Cik., 1, 4, 29.2 1]
kṣaṇināmiti kṛtakṣaṇānām | [ĀVDīp zu Ca, Cik., 1, 4, 29.2 2]
sūryamārutasevayāpi kriyata iti sauryamārutikaḥ | [ĀVDīp zu Ca, Cik., 1, 4, 29.2 3]
{ĀVDīp zu Ca, Cik., 1, 4, 35.2}
sāmānyena rasāyanaviṣayapuruṣaguṇānāha satyavādinam ityādi | [ĀVDīp zu Ca, Cik., 1, 4, 35.2 1]
karuṇayā sattvāni paśyatīti karuṇavedī | [ĀVDīp zu Ca, Cik., 1, 4, 35.2 2]
asaṃkīrṇaḥ asaṃkīrṇabhojī | [ĀVDīp zu Ca, Cik., 1, 4, 35.2 3]
nityaṃ rasāyanaprayogo yasya sa nityarasāyanaḥ | [ĀVDīp zu Ca, Cik., 1, 4, 35.2 4]
{ĀVDīp zu Ca, Cik., 1, 4, 38.2}
manaḥśuddhyaiva prayatātmatāyāṃ labdhāyāṃ punas tadabhidhānam itaramānasaguṇeṣu prayatātmatāyā abhyarhitatopadarśanārtham | [ĀVDīp zu Ca, Cik., 1, 4, 38.2 1]
arujebhyo 'dvijātibhyo yeṣu ca puruṣeṣu śuśrūṣā nāsti teṣu caitan na vācyamiti yojanā | [ĀVDīp zu Ca, Cik., 1, 4, 38.2 2]
{ĀVDīp zu Ca, Cik., 1, 4, 51.2}
samprati rasāyanādisiddhir vaidyādhīnā tena vaidyastutim ārabhate ya ityādi | [ĀVDīp zu Ca, Cik., 1, 4, 51.2 1]
prāṇācāryamityatra prāṇivaryam iti vā pāṭhaḥ tatra prāṇināṃ varyaḥ śreṣṭhaḥ prāṇivaryaḥ | [ĀVDīp zu Ca, Cik., 1, 4, 51.2 2]
yajñaṃ vahata iti yajñavāhau | [ĀVDīp zu Ca, Cik., 1, 4, 51.2 3]
etadyajñavāhatvameva darśayati dakṣasya hītyādi | [ĀVDīp zu Ca, Cik., 1, 4, 51.2 4]
pūṣṇaḥ sūryasya bhago'pi sūryabhedaḥ | [ĀVDīp zu Ca, Cik., 1, 4, 51.2 5]
somābhipatita iti somābhipatanayogena pīḍita ityarthaḥ somātipacita iti vā pāṭhaḥ tatrāpyatipacanena somapānātiyogaṃ darśayati | [ĀVDīp zu Ca, Cik., 1, 4, 51.2 6]
grahāḥ somapānapātrāṇi | [ĀVDīp zu Ca, Cik., 1, 4, 51.2 7]
stotrāṇi stavāḥ stāvakavācaḥ śastrāṇīti kecit saṃśasyate 'neneti kṛtvā sāmaṛgvyatiriktaṃ stotramāhuḥ śastrāṇi astrāṇyeva vaṣaḍyuktāni śastrāṇi ca yajñe kalpyanta eva | [ĀVDīp zu Ca, Cik., 1, 4, 51.2 8]
dhūmrāś ca paśava iti dhūmravarṇapaśavaḥ evaṃvarṇāś ca paśavaḥ śreṣṭhā bhavanti | [ĀVDīp zu Ca, Cik., 1, 4, 51.2 9]
savana iti yajñasthāne | [ĀVDīp zu Ca, Cik., 1, 4, 51.2 10]
sautrāmaṇī yajñaviśeṣaḥ | [ĀVDīp zu Ca, Cik., 1, 4, 51.2 11]
atiśaktita iti nijaśakter apyatirekeṇa | [ĀVDīp zu Ca, Cik., 1, 4, 51.2 12]
{ĀVDīp zu Ca, Cik., 1, 4, 54.2}
vaidyaśabdadvijaśabdayoḥ pravṛttinimittamāha vidyetyādi | [ĀVDīp zu Ca, Cik., 1, 4, 54.2 1]
tena vidyāyogād vaidyatvaṃ tathā vidyāsamāptilakṣaṇajanmanā dvijatvaṃ bhavatītyuktaṃ bhavati | [ĀVDīp zu Ca, Cik., 1, 4, 54.2 2]
brāhmaṃ vā ārṣaṃ vā iti vikalpo vaidyaviśeṣābhiprāyād bhavati tayor yo naiṣṭhikacikitsārthastasya brāhmam itarasya tu lokānugrāhiṇa ārṣamiti vyavasthā | [ĀVDīp zu Ca, Cik., 1, 4, 54.2 3]
{ĀVDīp zu Ca, Cik., 1, 4, 62.2}
saṃśrutyeti pratijñāya | [ĀVDīp zu Ca, Cik., 1, 4, 62.2 1]
cikitsaiva paṇyaṃ vikretavyamiti cikitsāpaṇyam | [ĀVDīp zu Ca, Cik., 1, 4, 62.2 2]
te hitvetyādau dharmārthaṃ kriyamāṇacikitsā mahāphalatvena kāñcanarāśitulyā itarā tv asārakalpā pāṃśurāśitulyā | [ĀVDīp zu Ca, Cik., 1, 4, 62.2 3]
vaivasvatakṣayamiti yamagṛham | [ĀVDīp zu Ca, Cik., 1, 4, 62.2 4]
{ĀVDīp zu Ca, Cik., 1, 4, 65}
saṃgrahe ratnarasāyanamiti hemādiratnasaṃyuktaṃ rasāyanam | [ĀVDīp zu Ca, Cik., 1, 4, 65 1]
āyurvedasamutthāne prakāśitatayā divyauṣadhividhyādi yaduvāca brahmacāribhyo'mareśvaraḥ tat saṃprakāśitam iti yojanā | [ĀVDīp zu Ca, Cik., 1, 4, 65 2]
{ĀVDīp zu Ca, Cik., 2, 1, 2}
svasthorjaskaratvasāmānyāt rasāyanamanu vājīkaraṇaṃ vācyaṃ tatrāpi vājīkaraṇe pravṛttyupadarśakaprakaraṇayuktatvād ādau saṃyogaśaramūlīya ucyate | [ĀVDīp zu Ca, Cik., 2, 1, 2 1.1]
saṃyogaḥ śaramūlānām asminn astīti saṃyogaśaramūlīyaḥ | [ĀVDīp zu Ca, Cik., 2, 1, 2 1.2]
{ĀVDīp zu Ca, Cik., 2, 1, 4.1}
avājī vājīvātyarthaṃ maithune śaktaḥ kriyate yena tad vājīkaraṇam | [ĀVDīp zu Ca, Cik., 2, 1, 4.1 1]
uktaṃ hi vājīvātibalo yena yātyapratihataḥ striyam ityādi | [ĀVDīp zu Ca, Cik., 2, 1, 4.1 2]
anvicchediti rasāyanānmahāphalāt tadapekṣayālpaphalaṃ vājīkaraṇaṃ paścād icchet | [ĀVDīp zu Ca, Cik., 2, 1, 4.1 3]
puruṣa iti padena taruṇapuruṣagrāhiṇā bālavṛddhau niṣiddhavyavāyau nirākaroti | [ĀVDīp zu Ca, Cik., 2, 1, 4.1 4]
uktaṃ hi | [ĀVDīp zu Ca, Cik., 2, 1, 4.1 5.1]
atibālo hy asaṃpūrṇasarvadhātuḥ striyo vrajan | [ĀVDīp zu Ca, Cik., 2, 1, 4.1 5.2]
upatapyeta sahasā taḍāgamiva kājalam | [ĀVDīp zu Ca, Cik., 2, 1, 4.1 5.3]
śuṣkaṃ rūkṣaṃ yathā kāṣṭhaṃ jantujagdhaṃ vijarjaram | [ĀVDīp zu Ca, Cik., 2, 1, 4.1 6.1]
spṛṣṭamāśu viśīryeta tathā vṛddhaḥ striyo vrajan iti | [ĀVDīp zu Ca, Cik., 2, 1, 4.1 6.2]
nityam ityanena na rasāyanavat saṃprayogo vṛṣyasya kiṃtv āhāravat sarvadoṣayoga iti darśayati | [ĀVDīp zu Ca, Cik., 2, 1, 4.1 7]
ātmavānityanena durātmano vṛṣyakaraṇaṃ niṣedhati sa hi vṛṣyopayogādupacitadhātuḥ sann agamyāgamanamapi kuryāt | [ĀVDīp zu Ca, Cik., 2, 1, 4.1 8]
dharmādayo vṛṣyāyattā eva yathā bhavanti tadāha putrasyetyādi | [ĀVDīp zu Ca, Cik., 2, 1, 4.1 9]
āyatanaṃ kāraṇam | [ĀVDīp zu Ca, Cik., 2, 1, 4.1 10]
ete guṇā iti dharmādayaḥ vṛṣyaprayogajanitaḥ putro dharmādīn pituḥ sampādayatītyarthaḥ | [ĀVDīp zu Ca, Cik., 2, 1, 4.1 11]
vājīkaraṇasevayā ceha yuktayaiva ṛtukāle ca maithunaṃ prādhānyenābhipretaṃ tena tisraiṣaṇīye traya upastambhāḥ ityādigranthena brahmacaryaṃ yaduktaṃ tad ṛtukāle yathāvidhikṛtamaithunāpratiṣedhakam iti na virodhaḥ | [ĀVDīp zu Ca, Cik., 2, 1, 4.1 12]
{ĀVDīp zu Ca, Cik., 2, 1, 8.1}
sarvavājīkaraṇebhyaḥ pradhānarūpaṃ vājīkaraṇamāha vājītyādi | [ĀVDīp zu Ca, Cik., 2, 1, 8.1 1]
kṣetramiva kṣetraṃ tatra śukrarūpabījaprarohaṇāt | [ĀVDīp zu Ca, Cik., 2, 1, 8.1 2]
arthā iti śabdādayaḥ te ca strīgatādhararasakalaviṅkarutarūpādayaḥ prasiddhā eva | [ĀVDīp zu Ca, Cik., 2, 1, 8.1 3]
dharmārthau strīṣviti sahaiva patnyā dharmaścarya ityādyupadeśād dharmaḥ tathānuraktā gṛhiṇī artharakṣaṇādi karotītyartha ityarthaḥ | [ĀVDīp zu Ca, Cik., 2, 1, 8.1 4]
striyā lakṣmyāḥ saṃyoge dhanasampad bhavatīti strīṣu lakṣmīḥ pratiṣṭhitetyarthaḥ | [ĀVDīp zu Ca, Cik., 2, 1, 8.1 5]
vaśyā āyattā | [ĀVDīp zu Ca, Cik., 2, 1, 8.1 6]
śikṣiteti kāmaśāstroktagītavāditralāsyādicatuḥṣaṣṭikalāśikṣitā | [ĀVDīp zu Ca, Cik., 2, 1, 8.1 7]
{ĀVDīp zu Ca, Cik., 2, 1, 16.1}
rūpādivyatirekeṇāpi kācit kasyacit karmavaśādvṛṣyā strī bhavatīti darśayannāha nānetyādi | [ĀVDīp zu Ca, Cik., 2, 1, 16.1 1]
daivayogāditi prāktanakarmavaśāt | [ĀVDīp zu Ca, Cik., 2, 1, 16.1 2]
vivardhanta iti vṛṣyatvaṃ sampādayanti | [ĀVDīp zu Ca, Cik., 2, 1, 16.1 3]
hāvo naraṃ prati strīṇāṃ śṛṅgāraceṣṭāviśeṣaḥ | [ĀVDīp zu Ca, Cik., 2, 1, 16.1 4]
uktaṃ ca bharatena prakāśarūpakaṃ sattvaṃ sattvotplavāḥ samudgatāḥ | [ĀVDīp zu Ca, Cik., 2, 1, 16.1 5]
tebhyo hāvādiniṣpattirityāhuḥ paramarṣayaḥ iti | [ĀVDīp zu Ca, Cik., 2, 1, 16.1 6]
daivād iti prāktanakarmaṇaḥ | [ĀVDīp zu Ca, Cik., 2, 1, 16.1 7]
karmaṇa iti aihikādvaśīkaraṇādikarmaṇaḥ | [ĀVDīp zu Ca, Cik., 2, 1, 16.1 8]
manaḥśayaḥ kāmaḥ | [ĀVDīp zu Ca, Cik., 2, 1, 16.1 9]
pāśabhūteti manaindriyabandhahetutvāt | [ĀVDīp zu Ca, Cik., 2, 1, 16.1 10]
nānābhāvā hi mānavāḥ ityanena rūpādiguṇayogena sarvapuruṣān prati strīṇāṃ priyatvamiti darśayati | [ĀVDīp zu Ca, Cik., 2, 1, 16.1 11]
{ĀVDīp zu Ca, Cik., 2, 1, 24.1}
samprati vṛṣyaprayogasādhyasya putrasyopādeyetāṃ darśayannāha acchāya ityādi | [ĀVDīp zu Ca, Cik., 2, 1, 24.1 1]
ekaśākha iti ekasvarūpa ityarthaḥ | [ĀVDīp zu Ca, Cik., 2, 1, 24.1 2]
citralikhito dīpaścitradīpaḥ | [ĀVDīp zu Ca, Cik., 2, 1, 24.1 3]
adhātur dhātusaṃnibha iti asuvarṇādirūpaḥ suvarṇādivad ābhāsate yo jātuṣakaṅkaṇādiḥ | [ĀVDīp zu Ca, Cik., 2, 1, 24.1 4]
pūlī napuṃsakadharmitvāt | [ĀVDīp zu Ca, Cik., 2, 1, 24.1 5]
tṛṇapūlī puruṣākṛtiriti bhāṣayā puruṣārthakriyāvirahitvaṃ darśayati | [ĀVDīp zu Ca, Cik., 2, 1, 24.1 6]
kāmasukhāni cetyanena putrotpādātiriktaṃ nātiślāghyaṃ phalaṃ darśayati | [ĀVDīp zu Ca, Cik., 2, 1, 24.1 7]
kāmasukhāni hi aihikānyeva paraṃ na putravad ubhayalokopakārakāṇi | [ĀVDīp zu Ca, Cik., 2, 1, 24.1 8]
upabhoge maithune sukhaṃ kurvantītyupabhogasukhāḥ kiṃvā upabhoktuṃ sukhā upabhogasukhāḥ | [ĀVDīp zu Ca, Cik., 2, 1, 24.1 9.1]
vīryaṃ śukram | [ĀVDīp zu Ca, Cik., 2, 1, 24.1 9.2]
{ĀVDīp zu Ca, Cik., 2, 1, 33.1}
kāṇḍekṣuḥ bṛhadikṣuḥ | [ĀVDīp zu Ca, Cik., 2, 1, 33.1 1]
ikṣubālikā khaggālikā | [ĀVDīp zu Ca, Cik., 2, 1, 33.1 2]
payasyā kṣīravidārī | [ĀVDīp zu Ca, Cik., 2, 1, 33.1 3]
vīrā kṣīrakākolī | [ĀVDīp zu Ca, Cik., 2, 1, 33.1 4]
phalguḥ kāṣṭhodumbarikā | [ĀVDīp zu Ca, Cik., 2, 1, 33.1 5]
śatāvarītyantena kalkacchedaḥ | [ĀVDīp zu Ca, Cik., 2, 1, 33.1 6]
vaṃśarocanā tugākṣīrī anye vaṃśarocanānukāri pārthivadravyaṃ tāladhīti vadanti | [ĀVDīp zu Ca, Cik., 2, 1, 33.1 7]
styānā iti ghanāḥ | [ĀVDīp zu Ca, Cik., 2, 1, 33.1 8]
{ĀVDīp zu Ca, Cik., 2, 1, 38.1}
dvitīyaprayoge rase iti kvāthe | [ĀVDīp zu Ca, Cik., 2, 1, 38.1 1]
{ĀVDīp zu Ca, Cik., 2, 1, 41.3}
utkārikā mūṣikotkarākārā | [ĀVDīp zu Ca, Cik., 2, 1, 41.3 1]
śikhitittirihaṃsānāṃ piṇḍarasair vyastasamastāś catvāraḥ piṇḍarasāḥ | [ĀVDīp zu Ca, Cik., 2, 1, 41.3 2]
{ĀVDīp zu Ca, Cik., 2, 1, 49}
niśītyanena sakalaniśāmaithune 'pīti darśayati | [ĀVDīp zu Ca, Cik., 2, 1, 49 1]
haṃsetyādi haṃsabarhidakṣāṇām aṇḍaprayogā yadyapi bhinnāḥ tathāpi prayogāpekṣayā eka evāyaṃ prayogaḥ | [ĀVDīp zu Ca, Cik., 2, 1, 49 2]
evaṃ saṃgrahoktāḥ haṃsabarhidakṣāṇām ekaprayogeṇa pañcadaśaprayogāḥ pūryante | [ĀVDīp zu Ca, Cik., 2, 1, 49 3]
{ĀVDīp zu Ca, Cik., 2, 1, 51.2}
vṛṣyayogāśca śuddhadehaireva kartavyā iti darśayannāha srotaḥsvityādi | [ĀVDīp zu Ca, Cik., 2, 1, 51.2 1]
mitamiti mātrāvat | [ĀVDīp zu Ca, Cik., 2, 1, 51.2 2]
kliṣṭe iti mlāne | [ĀVDīp zu Ca, Cik., 2, 1, 51.2 3]
{ĀVDīp zu Ca, Cik., 2, 1, 54}
saṃgrahe yasya caiva yeti yasya yā vṛṣyetyarthaḥ | [ĀVDīp zu Ca, Cik., 2, 1, 54 1]
{ĀVDīp zu Ca, Cik., 2, 2, 2}
āsiktakṣīrikaṃ vṛṣyapādābhidhānaprasaṅgāt padāntasya viśiṣṭasambandhāvayavatayocyate | [ĀVDīp zu Ca, Cik., 2, 2, 2 1]
āsiktakṣīramiti padam asty asminn iti āsiktakṣīrī tatra svārthikaḥ kapratyayaḥ kiṃvā ḍhakpratyayena vaiśeṣikaśabdavat āsiktakṣīrika iti sādhanīyam | [ĀVDīp zu Ca, Cik., 2, 2, 2 2]
{ĀVDīp zu Ca, Cik., 2, 2, 9.2}
āsiktakṣīramiti kṣīrasekavṛddham | [ĀVDīp zu Ca, Cik., 2, 2, 9.2 1]
yaduktaṃ jatūkarṇe | [ĀVDīp zu Ca, Cik., 2, 2, 9.2 2.1]
kṣīrasekavṛddhaṃ ṣaṣṭikaṃ pakvam ityādi | [ĀVDīp zu Ca, Cik., 2, 2, 9.2 2.2]
śuddhaṣaṣṭikamiti gauraṣaṣṭikam | [ĀVDīp zu Ca, Cik., 2, 2, 9.2 3]
atra balādirasānāṃ tulyamānatāḥ kiṃvā mātrāśabdasyālpavacanatvād balādirasānām alpamātratvam | [ĀVDīp zu Ca, Cik., 2, 2, 9.2 4]
prakṣepyacūrṇapramāṇam āha yaiḥ sa sāndrībhaved rasa iti yāvanmānena cūrṇena rasasya sāndratā bhavati tāvanmātraṃ cūrṇaṃ grāhyam | [ĀVDīp zu Ca, Cik., 2, 2, 9.2 5]
prabhūtatvaṃ madhuśarkarayor yāvatātyarthamadhuratvaṃ syāt tāvajjñeyam | [ĀVDīp zu Ca, Cik., 2, 2, 9.2 6]
atra ca prayogamahimnaiva madhuyuktasyāpi prayogasya bharjanakriyāyām agnisaṃyogo na virodham āvahati tathā hi suśrute 'pi triphalāyaskṛtau madhuno 'gnisambandho bhavatyeva | [ĀVDīp zu Ca, Cik., 2, 2, 9.2 7]
ātmajamiti harṣabhūtātmajaṃ śukramiti yāvat | [ĀVDīp zu Ca, Cik., 2, 2, 9.2 8]
{ĀVDīp zu Ca, Cik., 2, 2, 17.2}
dakṣaḥ kukkuṭaḥ | [ĀVDīp zu Ca, Cik., 2, 2, 17.2 1]
śukrāṇīti yadyapyuktaṃ tathāpi caṭakādiśukragrahaṇasyāśakyatvāt samānaguṇāni tadaṇḍānyapīha gṛhyante | [ĀVDīp zu Ca, Cik., 2, 2, 17.2 2]
vartikā vartyākārā bhakṣyāḥ | [ĀVDīp zu Ca, Cik., 2, 2, 17.2 3]
dhānā iti dhānākārā bhakṣyāḥ | [ĀVDīp zu Ca, Cik., 2, 2, 17.2 4]
ayaṃ tulyadravyatayā vividhabhakṣyarūpo 'pyeka eva yogaḥ | [ĀVDīp zu Ca, Cik., 2, 2, 17.2 5]
{ĀVDīp zu Ca, Cik., 2, 2, 20.2}
ajaḍā śūkaśimbī | [ĀVDīp zu Ca, Cik., 2, 2, 20.2 1]
{ĀVDīp zu Ca, Cik., 2, 2, 23.2}
jīvaketyādau vidāryantaiḥ kalkaiḥ kṣīrajalābhyāṃ ghṛtaṃ sādhanīyam | [ĀVDīp zu Ca, Cik., 2, 2, 23.2 1]
{ĀVDīp zu Ca, Cik., 2, 2, 26.2}
yuktyeti yathā kaṭutvādyadhikaṃ na bhavati tathā maricādiyogaḥ kartavyaḥ | [ĀVDīp zu Ca, Cik., 2, 2, 26.2 1]
mārjitamiti sughṛṣṭam | [ĀVDīp zu Ca, Cik., 2, 2, 26.2 2]
rasālālakṣaṇaṃ sacāturjātakājāji saguḍārdrakanāgaram | [ĀVDīp zu Ca, Cik., 2, 2, 26.2 3]
rasālā syācchikhariṇī sughṛṣṭaṃ sasaraṃ dadhi iti | [ĀVDīp zu Ca, Cik., 2, 2, 26.2 4]
{ĀVDīp zu Ca, Cik., 2, 2, 29.2}
candrāṃśukalpamiti atyarthaśuklam | [ĀVDīp zu Ca, Cik., 2, 2, 29.2 1]
{ĀVDīp zu Ca, Cik., 2, 2, 31.2}
atra yogyam iti vṛṣyaprayogasamartham | [ĀVDīp zu Ca, Cik., 2, 2, 31.2 1]
{ĀVDīp zu Ca, Cik., 2, 2, 33}
pauruṣārthibhiriti śukrārthibhiḥ | [ĀVDīp zu Ca, Cik., 2, 2, 33 1]
{ĀVDīp zu Ca, Cik., 2, 3, 2}
māṣaparṇabhṛtīyasambandho 'pi pūrvavat | [ĀVDīp zu Ca, Cik., 2, 3, 2 1]
{ĀVDīp zu Ca, Cik., 2, 3, 5.2}
gṛṣṭim ekavāraprasūtām | [ĀVDīp zu Ca, Cik., 2, 3, 5.2 1]
catuḥstanīm ityanena sampūrṇacatuḥstanīṃ darśayati | [ĀVDīp zu Ca, Cik., 2, 3, 5.2 2]
rohiṇīmiti lohitavarṇām | [ĀVDīp zu Ca, Cik., 2, 3, 5.2 3]
ūrdhvaśṛṅgatvaṃ viśuddhabahukṣīrāyā eva bhavatīti vacanājjñeyam | [ĀVDīp zu Ca, Cik., 2, 3, 5.2 4]
ikṣvādeti ikṣudaṇḍabhakṣā | [ĀVDīp zu Ca, Cik., 2, 3, 5.2 5]
arjunādā arjunavṛkṣapattrabhakṣā | [ĀVDīp zu Ca, Cik., 2, 3, 5.2 6]
ikṣvādā vā arjunādā vā māṣaparṇabhṛtā veti vikalpatrayam | [ĀVDīp zu Ca, Cik., 2, 3, 5.2 7]
payaḥ śṛtam aśṛtaṃ veti dvau yogau | [ĀVDīp zu Ca, Cik., 2, 3, 5.2 8]
śarkarākṣaudrasarpirbhiryuktaṃ taditi tṛtīyaḥ | [ĀVDīp zu Ca, Cik., 2, 3, 5.2 9]
etatprayogo'pi jatūkarṇe tasyāḥ kṣīraṃ śarkarākṣaudrayuktaṃ vā kevalaṃ śṛtam aśṛtaṃ veti | [ĀVDīp zu Ca, Cik., 2, 3, 5.2 10]
{ĀVDīp zu Ca, Cik., 2, 3, 7.2}
paryāyeṇeti pṛthak pṛthak prayoktavyaṃ tena pañcabhirgaṇaiḥ pañca yogā bhavanti | [ĀVDīp zu Ca, Cik., 2, 3, 7.2 1]
{ĀVDīp zu Ca, Cik., 2, 3, 10.2}
vivarjayed iti medādikalkaṃ varjayet | [ĀVDīp zu Ca, Cik., 2, 3, 10.2 1]
vṛddhaḥ saptaterarvāgiti jñeyam | [ĀVDīp zu Ca, Cik., 2, 3, 10.2 2]
saptatikasya tu yadyapi śukranivṛttiruktā tathāpi vṛṣyaprabhāvād bhavatīti vijñeyam | [ĀVDīp zu Ca, Cik., 2, 3, 10.2 3]
{ĀVDīp zu Ca, Cik., 2, 3, 11.2}
jātarūpasyeti suvarṇasya maṇḍalarūpākṛtir iha suvarṇasya prabhāvādvṛṣyaprayogopakāriṇī bhavatīti vacanājjñeyam | [ĀVDīp zu Ca, Cik., 2, 3, 11.2 1]
tasyā eveti māṣaparṇabhṛtadhenvāḥ | [ĀVDīp zu Ca, Cik., 2, 3, 11.2 2]
{ĀVDīp zu Ca, Cik., 2, 3, 14.2}
prakuñcaṃ palam | [ĀVDīp zu Ca, Cik., 2, 3, 14.2 1]
kṣīradhārāvadohitā iti pippalīkalkād upari kṣīradhārāvadohaḥ kartavyaḥ kṣīraṃ ca tāvaddohyaṃ yāvatā pānayogyāḥ pippalyo bhavanti | [ĀVDīp zu Ca, Cik., 2, 3, 14.2 2]
{ĀVDīp zu Ca, Cik., 2, 3, 17.2}
phalānāmityādi | [ĀVDīp zu Ca, Cik., 2, 3, 17.2 1]
phalānāmiti jīvanīyānām ityādibhis tribhiḥ pratyekam abhisaṃbadhyate | [ĀVDīp zu Ca, Cik., 2, 3, 17.2 2]
jīvanīyānāmiti ṣaṭkakaṣāyavargoktānāṃ jīvakarṣabhādīnāṃ daśānām | [ĀVDīp zu Ca, Cik., 2, 3, 17.2 3]
snigdhānāmiti snehopagānāṃ mṛdvīkādīnāṃ daśānāṃ saptakakaṣāyavargoktānām | [ĀVDīp zu Ca, Cik., 2, 3, 17.2 4]
tathā rucikāriṇām iti catuṣkakaṣāyavargoktānām āmrādīnāṃ hṛdyānāṃ daśānām iti | [ĀVDīp zu Ca, Cik., 2, 3, 17.2 5]
eṣāṃ jīvanīyaprabhṛtīnāṃ phalānāṃ cūrṇitānāṃ militvā kuḍavo grāhyaḥ | [ĀVDīp zu Ca, Cik., 2, 3, 17.2 6]
anyad atirohitārtham | [ĀVDīp zu Ca, Cik., 2, 3, 17.2 7.1]
tathā hy ayaṃ prayogo jatūkarṇe ca paṭhyate drākṣākharjūramāṣājaḍāgodhūmaśālighṛtānāṃ kuḍavaḥ tilamudgau dvikauḍavikau cūrṇayitvā ityādi | [ĀVDīp zu Ca, Cik., 2, 3, 17.2 8]
{ĀVDīp zu Ca, Cik., 2, 3, 18.2}
ghṛtaṃ śatāvarītyādau śarkarādīnāṃ prakṣepyāṇām anyatodṛṣṭanyāyād ghṛtāt pādikatvaṃ ghṛtasya prāsthikatvam | [ĀVDīp zu Ca, Cik., 2, 3, 18.2 1]
{ĀVDīp zu Ca, Cik., 2, 3, 19.2}
karṣam ityādikāntāḥ pañcadaśa prayogāḥ | [ĀVDīp zu Ca, Cik., 2, 3, 19.2 1]
{ĀVDīp zu Ca, Cik., 2, 3, 25.2}
ghṛtakṣīrāśana ityādinā tu vṛṣyatvārthina āhārācārābhidhānam | [ĀVDīp zu Ca, Cik., 2, 3, 25.2 1]
nityam ityanena vyavāyanityatayā śukramārgānavarodhena vyavāyaśaktiṃ darśayati | [ĀVDīp zu Ca, Cik., 2, 3, 25.2 2]
kṛtam ekaṃ kṛtyaṃ yaiste tathā etacca anyonyārtharāgakāraṇam | [ĀVDīp zu Ca, Cik., 2, 3, 25.2 3]
siddhārthā iti siddhasādhyāḥ akṛtārthā hi vyākulamanaso na kāmakṣamāḥ | [ĀVDīp zu Ca, Cik., 2, 3, 25.2 4]
vṛṣāyata iti upacitapravṛttyunmukhaśukro bhavati | [ĀVDīp zu Ca, Cik., 2, 3, 25.2 5]
{ĀVDīp zu Ca, Cik., 2, 3, 28.2}
mattadvirephācaritāḥ ityādi gṛhāṇi ca ityantaṃ yogyatayā ṛtuvibhāgenānuktam api grīṣma eva jñeyaṃ meghānāṃ ityantaṃ prāvṛṣi tathā gandhina ityantaṃ śaradi vallabhā ityantaṃ ca vidhānaṃ hemantaśiśirayor jñeyam | [ĀVDīp zu Ca, Cik., 2, 3, 28.2 1]
saṃkocaṃ kuṅkumaṃ saṃkocāguruṇoḥ samālabhanārthaṃ vallabhā yāsu niśāsu tās tathā | [ĀVDīp zu Ca, Cik., 2, 3, 28.2 2]
{ĀVDīp zu Ca, Cik., 2, 3, 32.1}
sukhā ityādigranthavidhānaṃ tu vasantābhiprāyavihitam anyatrāpyaviruddham | [ĀVDīp zu Ca, Cik., 2, 3, 32.1 1]
ātmajasyeti manmathasya | [ĀVDīp zu Ca, Cik., 2, 3, 32.1 2]
jātamadaḥ kālo vasantādiḥ | [ĀVDīp zu Ca, Cik., 2, 3, 32.1 3]
{ĀVDīp zu Ca, Cik., 2, 4, 2}
pāriśeṣyāt pumāñjātabalādika ucyate | [ĀVDīp zu Ca, Cik., 2, 4, 2 1]
pumāñjātabalādayaḥ śabdā asmin vidyanta iti pumāñjātabalādikaḥ āsiktakṣīrikavacchabdasiddhiḥ | [ĀVDīp zu Ca, Cik., 2, 4, 2 2]
{ĀVDīp zu Ca, Cik., 2, 4, 10.2}
jātabalatve saty api nāvaśyam apatyabhāgitvaṃ bhavatīti vā yathā jātabalaḥ ityukte'pi yathā cāpatyavān bhavet yuktam | [ĀVDīp zu Ca, Cik., 2, 4, 10.2 1]
tadeva śukravaicitryaṃ sphoṭayati na hītyādi | [ĀVDīp zu Ca, Cik., 2, 4, 10.2 2]
na hi jātabalāḥ sarve ityekaḥ pakṣaḥ tathā narā nāpatyabhāginaḥ sarva iti dvitīyaḥ pakṣo jñeyaḥ | [ĀVDīp zu Ca, Cik., 2, 4, 10.2 3]
etacchukrabalabhedaprasaṅgād aparānapi śukrabalaviśeṣān āha bṛhaccharīrā ityādi | [ĀVDīp zu Ca, Cik., 2, 4, 10.2 4]
alpāśrayā alpaśarīrāḥ ete ca śukrasāratvena narīṣu balavanto bahuprajāśca bhavanti | [ĀVDīp zu Ca, Cik., 2, 4, 10.2 5]
gajavat prasiñcantīti śukraṃ bahu visṛjanti | [ĀVDīp zu Ca, Cik., 2, 4, 10.2 6]
kālayogena hemantādikālasambandhena vyavāye balavanto bhavantīti kālayogabalāḥ | [ĀVDīp zu Ca, Cik., 2, 4, 10.2 7]
abhyasanadhruvā iti vyavāyābhyāsenaiva vyavāyasamarthā bhavanti | [ĀVDīp zu Ca, Cik., 2, 4, 10.2 8]
evaṃ prayatnair vyajyanta iti vṛṣyaprayogaiḥ strīṣu pravartante | [ĀVDīp zu Ca, Cik., 2, 4, 10.2 9]
sukhopabhogān iti sukhānuṣṭhānān | [ĀVDīp zu Ca, Cik., 2, 4, 10.2 10]
nirūhānuvāsanaśuddhānāṃ vṛṣyaprayogāḥ phaladā bhavantīti nirūhānuvāsanābhidhānam | [ĀVDīp zu Ca, Cik., 2, 4, 10.2 11]
{ĀVDīp zu Ca, Cik., 2, 4, 14.2}
vartanastambhitā iti vartanena kaṭhinīkṛtāḥ | [ĀVDīp zu Ca, Cik., 2, 4, 14.2 1]
dadhidāḍimasārābhyāṃ saṃskṛtaṃ dadhidāḍimasārikam | [ĀVDīp zu Ca, Cik., 2, 4, 14.2 2]
dāḍimasāraśca dāḍimarasaḥ | [ĀVDīp zu Ca, Cik., 2, 4, 14.2 3]
māṃsānāmityādi atideśayogo dvitīyaḥ | [ĀVDīp zu Ca, Cik., 2, 4, 14.2 4]
medyānāmiti medurāṇām | [ĀVDīp zu Ca, Cik., 2, 4, 14.2 5]
{ĀVDīp zu Ca, Cik., 2, 4, 16.2}
ajaḍā śūkaśimbī | [ĀVDīp zu Ca, Cik., 2, 4, 16.2 1]
bhuktaḥ pītaśceti pūrvayogavad dhanabhāgasya bhojanaṃ dravasya ca pānaṃ jñeyam | [ĀVDīp zu Ca, Cik., 2, 4, 16.2 2]
{ĀVDīp zu Ca, Cik., 2, 4, 18.2}
matsyaśabdena pradhānakalpanayā rohitaṃ vadanti | [ĀVDīp zu Ca, Cik., 2, 4, 18.2 1]
phalasārika iti dāḍimāmalakādiphalasārasaṃskṛtam | [ĀVDīp zu Ca, Cik., 2, 4, 18.2 2]
{ĀVDīp zu Ca, Cik., 2, 4, 22.2}
kuṭṭakamiti kuṭṭanenāṇuśaḥ kṛtam | [ĀVDīp zu Ca, Cik., 2, 4, 22.2 1]
{ĀVDīp zu Ca, Cik., 2, 4, 27.2}
ikṣurakaḥ kokilākṣaḥ | [ĀVDīp zu Ca, Cik., 2, 4, 27.2 1]
{ĀVDīp zu Ca, Cik., 2, 4, 29.2}
śarkarāmadhusaṃyuktamityatra prakṣepanyāyāt pādikatvaṃ śarkarāmadhunoḥ | [ĀVDīp zu Ca, Cik., 2, 4, 29.2 1]
{ĀVDīp zu Ca, Cik., 2, 4, 32.2}
pādāṃśikairiti ghṛtāpekṣayā pādapramāṇaiḥ | [ĀVDīp zu Ca, Cik., 2, 4, 32.2 1]
{ĀVDīp zu Ca, Cik., 2, 4, 35.2}
samutkīryeti vistīrya | [ĀVDīp zu Ca, Cik., 2, 4, 35.2 1]
utkārikāḥ kāryā ityatra punaḥ pāke naivotkārikākaraṇam | [ĀVDīp zu Ca, Cik., 2, 4, 35.2 2]
{ĀVDīp zu Ca, Cik., 2, 4, 45.2}
anuktavājīkaraṇaṃ saṃgṛhṇannāha yatkiṃcid ityādi | [ĀVDīp zu Ca, Cik., 2, 4, 45.2 1]
bhāvita iti vacanāt prayogeṇa śarīrabhāvanāyāṃ satyāṃ strīsevā sambhavatīti darśayati | [ĀVDīp zu Ca, Cik., 2, 4, 45.2 2]
ātmavegeneti saṃkalpajātenātmavegena | [ĀVDīp zu Ca, Cik., 2, 4, 45.2 3]
bālasya taḍāgadṛṣṭāntena punarapi śukrasadbhāvaṃ kaphaprādhānyaṃ ca darśayati vṛddhasya tu jantujagdhatvādidṛṣṭāntena vinaṣṭasyāpunarbhāvaṃ śukrasya tathābhūyiṣṭhatāṃ ca darśayati | [ĀVDīp zu Ca, Cik., 2, 4, 45.2 4]
nanu tṛptasya śarīrabalaṃ bhavatyeva tat kiṃ tṛptasya striyo gantumasāmarthyam ityāha dehetyādi | [ĀVDīp zu Ca, Cik., 2, 4, 45.2 5]
etena satyapi tṛptijanite bale kṣayādinā dehamanasor upahatatvāddharṣo na bhavati harṣābhāvād vyavāyaśaktir na bhavatītyuktaṃ bhavati | [ĀVDīp zu Ca, Cik., 2, 4, 45.2 6]
{ĀVDīp zu Ca, Cik., 2, 4, 49.2}
samprati sambhavati śukraṃ yathā dehe sthitaṃ yathā ca pravartate tadāha rasa ityādi | [ĀVDīp zu Ca, Cik., 2, 4, 49.2 1]
ikṣvādidṛṣṭāntatrayeṇānatiprayatnālpaprayatnamahāprayatnavāhyaśukrān puruṣān yathākramaṃ darśayati | [ĀVDīp zu Ca, Cik., 2, 4, 49.2 2]
saṃsparśana iti saṃsparśanavati tena keśādau saṃsparśanāvyāpteḥ śukramapi nāstīti darśayati | [ĀVDīp zu Ca, Cik., 2, 4, 49.2 3]
strīpuruṣasaṃyogo miśrībhāvaḥ | [ĀVDīp zu Ca, Cik., 2, 4, 49.2 4]
ceṣṭā vyavāyaceṣṭā saṃkalpo yoṣidanurāgaḥ pīḍanaṃ nārīpuruṣayoḥ parasparasammūrchanam atra ca nārīpuruṣasaṃyogaḥ pradhānaṃ kāraṇaṃ tatsahakārīṇi ceṣṭādīni | [ĀVDīp zu Ca, Cik., 2, 4, 49.2 5]
ārdrapaṭadṛṣṭāntenāśrayānupaghātena śukrasravaṇaṃ darśayati | [ĀVDīp zu Ca, Cik., 2, 4, 49.2 6]
aparamapi śukrapravṛttihetumāha harṣād ityādi | [ĀVDīp zu Ca, Cik., 2, 4, 49.2 7]
harṣaḥ saṃkalpapūrvakaśukrodrekadhvajocchrāyādikarīcchā | [ĀVDīp zu Ca, Cik., 2, 4, 49.2 8]
tarṣaḥ vanitābhilāṣaḥ | [ĀVDīp zu Ca, Cik., 2, 4, 49.2 9]
saratvam asthairyam | [ĀVDīp zu Ca, Cik., 2, 4, 49.2 10]
aṇupravaṇabhāvaḥ aṇutve sati bahirnirgamanasvabhāvaḥ | [ĀVDīp zu Ca, Cik., 2, 4, 49.2 11]
drutatvān mārutasya ceti śukraprerakasya vāyor abhidravaṇaśīlatvād ityarthaḥ | [ĀVDīp zu Ca, Cik., 2, 4, 49.2 12]
ete ca yadyapi hetavastathāpi prādhānyāt prathamapratipāditastrīpuruṣasaṃyogādirūpahetūnāṃ samaṣṭau naivāmī gaṇitāḥ | [ĀVDīp zu Ca, Cik., 2, 4, 49.2 13]
carata iti nānāmānuṣapaśvādijātiṣu bhramataḥ | [ĀVDīp zu Ca, Cik., 2, 4, 49.2 14]
viśvarūpasyeti ātmanaḥ | [ĀVDīp zu Ca, Cik., 2, 4, 49.2 15]
tathā hy ātmaparyāyeṣūktaṃ viśvakarmā sa ca viśvarūpaḥ iti | [ĀVDīp zu Ca, Cik., 2, 4, 49.2 16]
rūpadravyamiti rūpaprāktanakāraṇam | [ĀVDīp zu Ca, Cik., 2, 4, 49.2 17]
etena avyaktasyātmano vyaktaśarīranirvṛttau śukraṃ hetur ityuktaṃ bhavati | [ĀVDīp zu Ca, Cik., 2, 4, 49.2 18]
śukraṃ ceha prakaraṇāgatatvenoktaṃ tena ārtavamapyātmano rūpadravyaṃ jñeyam | [ĀVDīp zu Ca, Cik., 2, 4, 49.2 19]
{ĀVDīp zu Ca, Cik., 2, 4, 50.2}
praśastaśukraguṇān āha bahalamityādi | [ĀVDīp zu Ca, Cik., 2, 4, 50.2 1.1]
{ĀVDīp zu Ca, Cik., 2, 4, 51.2}
vājīkaraṇaśabdaniruktam āha yenetyādi | [ĀVDīp zu Ca, Cik., 2, 4, 51.2 1]
vrajeccābhyadhikam iti punaḥ punargacchet vyajyate iti vā pāṭhaḥ tatrāpi bhūyo gamanena nārīṣu puṃstvena vyajyate | [ĀVDīp zu Ca, Cik., 2, 4, 51.2 2]
vyajyāt iti pāṭhe'pi sa evārtho vidvadbhiḥ sucintanīyaḥ | [ĀVDīp zu Ca, Cik., 2, 4, 51.2 3]
anena niruktena trividhamapi vṛṣyamavarudhyate yathā śukravṛddhikaraṃ ca māṣādi tathā srutikaraṃ saṃkalpādi śukrasrutivṛddhikaraṃ kṣīrādi | [ĀVDīp zu Ca, Cik., 2, 4, 51.2 4]
yaduktamanyatra śukrasrutikaraṃ kiṃcit kiṃcicchukravivardhanam | [ĀVDīp zu Ca, Cik., 2, 4, 51.2 5.1]
srutivṛddhikaraṃ kiṃcit trividhaṃ vṛṣyamucyate iti | [ĀVDīp zu Ca, Cik., 2, 4, 51.2 6]
trividhamapi hīdaṃ vyavāye balavattvaṃ punaḥ punarvyavāyaśaktiṃ ca karoti | [ĀVDīp zu Ca, Cik., 2, 4, 51.2 7]
{ĀVDīp zu Ca, Cik., 2, 4, 55.1}
heturityādi | [ĀVDīp zu Ca, Cik., 2, 4, 55.1 1]
saṃgraho vyaktaḥ | [ĀVDīp zu Ca, Cik., 2, 4, 55.1 2]
