{Rām, Bā, 1}
tapaḥsvādhyāyanirataṃ tapasvī vāgvidāṃ varam | [Rām, Bā, 1 1.1]
nāradaṃ paripapraccha vālmīkir munipuṃgavam | [Rām, Bā, 1 1.2]
ko nv asmin sāmprataṃ loke guṇavān kaś ca vīryavān | [Rām, Bā, 1 2.1]
dharmajñaś ca kṛtajñaś ca satyavākyo dṛḍhavrataḥ | [Rām, Bā, 1 2.2]
cāritreṇa ca ko yuktaḥ sarvabhūteṣu ko hitaḥ | [Rām, Bā, 1 3.1]
vidvān kaḥ kaḥ samarthaś ca kaś caikapriyadarśanaḥ | [Rām, Bā, 1 3.2]
ātmavān ko jitakrodho matimān ko 'nasūyakaḥ | [Rām, Bā, 1 4.1]
kasya bibhyati devāś ca jātaroṣasya saṃyuge | [Rām, Bā, 1 4.2]
etad icchāmy ahaṃ śrotuṃ paraṃ kautūhalaṃ hi me | [Rām, Bā, 1 5.1]
maharṣe tvaṃ samartho 'si jñātum evaṃvidhaṃ naram | [Rām, Bā, 1 5.2]
śrutvā caitat trilokajño vālmīker nārado vacaḥ | [Rām, Bā, 1 6.1]
śrūyatām iti cāmantrya prahṛṣṭo vākyam abravīt | [Rām, Bā, 1 6.2]
bahavo durlabhāś caiva ye tvayā kīrtitā guṇāḥ | [Rām, Bā, 1 7.1]
mune vakṣyāmy ahaṃ buddhvā tair yuktaḥ śrūyatāṃ naraḥ | [Rām, Bā, 1 7.2]
ikṣvākuvaṃśaprabhavo rāmo nāma janaiḥ śrutaḥ | [Rām, Bā, 1 8.1]
niyatātmā mahāvīryo dyutimān dhṛtimān vaśī | [Rām, Bā, 1 8.2]
buddhimān nītimān vāgmī śrīmāñ śatrunibarhaṇaḥ | [Rām, Bā, 1 9.1]
vipulāṃso mahābāhuḥ kambugrīvo mahāhanuḥ | [Rām, Bā, 1 9.2]
mahorasko maheṣvāso gūḍhajatrur ariṃdamaḥ | [Rām, Bā, 1 10.1]
ājānubāhuḥ suśirāḥ sulalāṭaḥ suvikramaḥ | [Rām, Bā, 1 10.2]
samaḥ samavibhaktāṅgaḥ snigdhavarṇaḥ pratāpavān | [Rām, Bā, 1 11.1]
pīnavakṣā viśālākṣo lakṣmīvāñ śubhalakṣaṇaḥ | [Rām, Bā, 1 11.2]
dharmajñaḥ satyasaṃdhaś ca prajānāṃ ca hite rataḥ | [Rām, Bā, 1 12.1]
yaśasvī jñānasampannaḥ śucir vaśyaḥ samādhimān | [Rām, Bā, 1 12.2]
rakṣitā jīvalokasya dharmasya parirakṣitā | [Rām, Bā, 1 13.1]
vedavedāṅgatattvajño dhanurvede ca niṣṭhitaḥ | [Rām, Bā, 1 13.2]
sarvaśāstrārthatattvajñaḥ smṛtimān pratibhānavān | [Rām, Bā, 1 14.1]
sarvalokapriyaḥ sādhur adīnātmā vicakṣaṇaḥ | [Rām, Bā, 1 14.2]
sarvadābhigataḥ sadbhiḥ samudra iva sindhubhiḥ | [Rām, Bā, 1 15.1]
āryaḥ sarvasamaś caiva sadaikapriyadarśanaḥ | [Rām, Bā, 1 15.2]
sa ca sarvaguṇopetaḥ kausalyānandavardhanaḥ | [Rām, Bā, 1 16.1]
samudra iva gāmbhīrye dhairyeṇa himavān iva | [Rām, Bā, 1 16.2]
viṣṇunā sadṛśo vīrye somavat priyadarśanaḥ | [Rām, Bā, 1 17.1]
kālāgnisadṛśaḥ krodhe kṣamayā pṛthivīsamaḥ | [Rām, Bā, 1 17.2]
dhanadena samas tyāge satye dharma ivāparaḥ | [Rām, Bā, 1 18.1]
tam evaṃguṇasampannaṃ rāmaṃ satyaparākramam | [Rām, Bā, 1 18.2]
jyeṣṭhaṃ śreṣṭhaguṇair yuktaṃ priyaṃ daśarathaḥ sutam | [Rām, Bā, 1 19.1]
yauvarājyena saṃyoktum aicchat prītyā mahīpatiḥ | [Rām, Bā, 1 19.2]
tasyābhiṣekasambhārān dṛṣṭvā bhāryātha kaikayī | [Rām, Bā, 1 20.1]
pūrvaṃ dattavarā devī varam enam ayācata | [Rām, Bā, 1 20.2]
vivāsanaṃ ca rāmasya bharatasyābhiṣecanam | [Rām, Bā, 1 20.3]
sa satyavacanād rājā dharmapāśena saṃyataḥ | [Rām, Bā, 1 21.1]
vivāsayāmāsa sutaṃ rāmaṃ daśarathaḥ priyam | [Rām, Bā, 1 21.2]
sa jagāma vanaṃ vīraḥ pratijñām anupālayan | [Rām, Bā, 1 22.1]
pitur vacananirdeśāt kaikeyyāḥ priyakāraṇāt | [Rām, Bā, 1 22.2]
taṃ vrajantaṃ priyo bhrātā lakṣmaṇo 'nujagāma ha | [Rām, Bā, 1 23.1]
snehād vinayasampannaḥ sumitrānandavardhanaḥ | [Rām, Bā, 1 23.2]
sarvalakṣaṇasampannā nārīṇām uttamā vadhūḥ | [Rām, Bā, 1 24.1]
sītāpy anugatā rāmaṃ śaśinaṃ rohiṇī yathā | [Rām, Bā, 1 24.2]
paurair anugato dūraṃ pitrā daśarathena ca | [Rām, Bā, 1 25.1]
śṛṅgaverapure sūtaṃ gaṅgākūle vyasarjayat | [Rām, Bā, 1 25.2]
te vanena vanaṃ gatvā nadīs tīrtvā bahūdakāḥ | [Rām, Bā, 1 26.1]
citrakūṭam anuprāpya bharadvājasya śāsanāt | [Rām, Bā, 1 26.2]
ramyam āvasathaṃ kṛtvā ramamāṇā vane trayaḥ | [Rām, Bā, 1 27.1]
devagandharvasaṃkāśās tatra te nyavasan sukham | [Rām, Bā, 1 27.2]
citrakūṭaṃ gate rāme putraśokāturas tadā | [Rām, Bā, 1 28.1]
rājā daśarathaḥ svargaṃ jagāma vilapan sutam | [Rām, Bā, 1 28.2]
mṛte tu tasmin bharato vasiṣṭhapramukhair dvijaiḥ | [Rām, Bā, 1 29.1]
niyujyamāno rājyāya naicchad rājyaṃ mahābalaḥ | [Rām, Bā, 1 29.2]
sa jagāma vanaṃ vīro rāmapādaprasādakaḥ | [Rām, Bā, 1 29.3]
pāduke cāsya rājyāya nyāsaṃ dattvā punaḥ punaḥ | [Rām, Bā, 1 30.1]
nivartayāmāsa tato bharataṃ bharatāgrajaḥ | [Rām, Bā, 1 30.2]
sa kāmam anavāpyaiva rāmapādāv upaspṛśan | [Rām, Bā, 1 31.1]
nandigrāme 'karod rājyaṃ rāmāgamanakāṅkṣayā | [Rām, Bā, 1 31.2]
rāmas tu punar ālakṣya nāgarasya janasya ca | [Rām, Bā, 1 32.1]
tatrāgamanam ekāgre daṇḍakān praviveśa ha | [Rām, Bā, 1 32.2]
virādhaṃ rākṣasaṃ hatvā śarabhaṅgaṃ dadarśa ha | [Rām, Bā, 1 33.1]
sutīkṣṇaṃ cāpy agastyaṃ ca agastyabhrātaraṃ tathā | [Rām, Bā, 1 33.2]
agastyavacanāc caiva jagrāhaindraṃ śarāsanam | [Rām, Bā, 1 34.1]
khaḍgaṃ ca paramaprītas tūṇī cākṣayasāyakau | [Rām, Bā, 1 34.2]
vasatas tasya rāmasya vane vanacaraiḥ saha | [Rām, Bā, 1 35.1]
ṛṣayo 'bhyāgaman sarve vadhāyāsurarakṣasām | [Rām, Bā, 1 35.2]
tena tatraiva vasatā janasthānanivāsinī | [Rām, Bā, 1 36.1]
virūpitā śūrpaṇakhā rākṣasī kāmarūpiṇī | [Rām, Bā, 1 36.2]
tataḥ śūrpaṇakhāvākyād udyuktān sarvarākṣasān | [Rām, Bā, 1 37.1]
kharaṃ triśirasaṃ caiva dūṣaṇaṃ caiva rākṣasam | [Rām, Bā, 1 37.2]
nijaghāna raṇe rāmas teṣāṃ caiva padānugān | [Rām, Bā, 1 38.1]
rakṣasāṃ nihatāny āsan sahasrāṇi caturdaśa | [Rām, Bā, 1 38.2]
tato jñātivadhaṃ śrutvā rāvaṇaḥ krodhamūrchitaḥ | [Rām, Bā, 1 39.1]
sahāyaṃ varayāmāsa mārīcaṃ nāma rākṣasam | [Rām, Bā, 1 39.2]
vāryamāṇaḥ subahuśo mārīcena sa rāvaṇaḥ | [Rām, Bā, 1 40.1]
na virodho balavatā kṣamo rāvaṇa tena te | [Rām, Bā, 1 40.2]
anādṛtya tu tad vākyaṃ rāvaṇaḥ kālacoditaḥ | [Rām, Bā, 1 41.1]
jagāma sahamarīcas tasyāśramapadaṃ tadā | [Rām, Bā, 1 41.2]
tena māyāvinā dūram apavāhya nṛpātmajau | [Rām, Bā, 1 42.1]
jahāra bhāryāṃ rāmasya gṛdhraṃ hatvā jaṭāyuṣam | [Rām, Bā, 1 42.2]
gṛdhraṃ ca nihataṃ dṛṣṭvā hṛtāṃ śrutvā ca maithilīm | [Rām, Bā, 1 43.1]
rāghavaḥ śokasaṃtapto vilalāpākulendriyaḥ | [Rām, Bā, 1 43.2]
tatas tenaiva śokena gṛdhraṃ dagdhvā jaṭāyuṣam | [Rām, Bā, 1 44.1]
mārgamāṇo vane sītāṃ rākṣasaṃ saṃdadarśa ha | [Rām, Bā, 1 44.2]
kabandhaṃ nāma rūpeṇa vikṛtaṃ ghoradarśanam | [Rām, Bā, 1 45.1]
taṃ nihatya mahābāhur dadāha svargataś ca saḥ | [Rām, Bā, 1 45.2]
sa cāsya kathayāmāsa śabarīṃ dharmacāriṇīm | [Rām, Bā, 1 46.1]
śramaṇīṃ dharmanipuṇām abhigaccheti rāghava | [Rām, Bā, 1 46.2]
so 'bhyagacchan mahātejāḥ śabarīṃ śatrusūdanaḥ | [Rām, Bā, 1 46.3]
śabaryā pūjitaḥ samyag rāmo daśarathātmajaḥ | [Rām, Bā, 1 47.1]
pampātīre hanumatā saṃgato vānareṇa ha | [Rām, Bā, 1 47.2]
hanumadvacanāc caiva sugrīveṇa samāgataḥ | [Rām, Bā, 1 48.1]
sugrīvāya ca tat sarvaṃ śaṃsad rāmo mahābalaḥ | [Rām, Bā, 1 48.2]
tato vānararājena vairānukathanaṃ prati | [Rām, Bā, 1 49.1]
rāmāyāveditaṃ sarvaṃ praṇayād duḥkhitena ca | [Rām, Bā, 1 49.2]
vālinaś ca balaṃ tatra kathayāmāsa vānaraḥ | [Rām, Bā, 1 49.3]
pratijñātaṃ ca rāmeṇa tadā vālivadhaṃ prati | [Rām, Bā, 1 50.1]
sugrīvaḥ śaṅkitaś cāsīn nityaṃ vīryeṇa rāghave | [Rām, Bā, 1 50.2]
rāghavaḥ pratyayārthaṃ tu dundubheḥ kāyam uttamam | [Rām, Bā, 1 51.1]
pādāṅguṣṭhena cikṣepa sampūrṇaṃ daśayojanam | [Rām, Bā, 1 51.2]
bibheda ca punaḥ sālān saptaikena maheṣuṇā | [Rām, Bā, 1 52.1]
giriṃ rasātalaṃ caiva janayan pratyayaṃ tadā | [Rām, Bā, 1 52.2]
tataḥ prītamanās tena viśvastaḥ sa mahākapiḥ | [Rām, Bā, 1 53.1]
kiṣkindhāṃ rāmasahito jagāma ca guhāṃ tadā | [Rām, Bā, 1 53.2]
tato 'garjaddharivaraḥ sugrīvo hemapiṅgalaḥ | [Rām, Bā, 1 54.1]
tena nādena mahatā nirjagāma harīśvaraḥ | [Rām, Bā, 1 54.2]
tataḥ sugrīvavacanāddhatvā vālinam āhave | [Rām, Bā, 1 55.1]
sugrīvam eva tad rājye rāghavaḥ pratyapādayat | [Rām, Bā, 1 55.2]
sa ca sarvān samānīya vānarān vānararṣabhaḥ | [Rām, Bā, 1 56.1]
diśaḥ prasthāpayāmāsa didṛkṣur janakātmajām | [Rām, Bā, 1 56.2]
tato gṛdhrasya vacanāt sampāter hanumān balī | [Rām, Bā, 1 57.1]
śatayojanavistīrṇaṃ pupluve lavaṇārṇavam | [Rām, Bā, 1 57.2]
tatra laṅkāṃ samāsādya purīṃ rāvaṇapālitām | [Rām, Bā, 1 58.1]
dadarśa sītāṃ dhyāyantīm aśokavanikāṃ gatām | [Rām, Bā, 1 58.2]
nivedayitvābhijñānaṃ pravṛttiṃ ca nivedya ca | [Rām, Bā, 1 59.1]
samāśvāsya ca vaidehīṃ mardayāmāsa toraṇam | [Rām, Bā, 1 59.2]
pañca senāgragān hatvā sapta mantrisutān api | [Rām, Bā, 1 60.1]
śūram akṣaṃ ca niṣpiṣya grahaṇaṃ samupāgamat | [Rām, Bā, 1 60.2]
astreṇonmuham ātmānaṃ jñātvā paitāmahād varāt | [Rām, Bā, 1 61.1]
marṣayan rākṣasān vīro yantriṇas tān yadṛcchayā | [Rām, Bā, 1 61.2]
tato dagdhvā purīṃ laṅkām ṛte sītāṃ ca maithilīm | [Rām, Bā, 1 62.1]
rāmāya priyam ākhyātuṃ punar āyān mahākapiḥ | [Rām, Bā, 1 62.2]
so 'bhigamya mahātmānaṃ kṛtvā rāmaṃ pradakṣiṇam | [Rām, Bā, 1 63.1]
nyavedayad ameyātmā dṛṣṭā sīteti tattvataḥ | [Rām, Bā, 1 63.2]
tataḥ sugrīvasahito gatvā tīraṃ mahodadheḥ | [Rām, Bā, 1 64.1]
samudraṃ kṣobhayāmāsa śarair ādityasaṃnibhaiḥ | [Rām, Bā, 1 64.2]
darśayāmāsa cātmānaṃ samudraḥ saritāṃ patiḥ | [Rām, Bā, 1 65.1]
samudravacanāc caiva nalaṃ setum akārayat | [Rām, Bā, 1 65.2]
tena gatvā purīṃ laṅkāṃ hatvā rāvaṇam āhave | [Rām, Bā, 1 66.1]
abhyaṣiñcat sa laṅkāyāṃ rākṣasendraṃ vibhīṣaṇam | [Rām, Bā, 1 66.2]
karmaṇā tena mahatā trailokyaṃ sacarācaram | [Rām, Bā, 1 67.1]
sadevarṣigaṇaṃ tuṣṭaṃ rāghavasya mahātmanaḥ | [Rām, Bā, 1 67.2]
tathā paramasaṃtuṣṭaiḥ pūjitaḥ sarvadaivataiḥ | [Rām, Bā, 1 68.1]
kṛtakṛtyas tadā rāmo vijvaraḥ pramumoda ha | [Rām, Bā, 1 68.2]
devatābhyo varān prāpya samutthāpya ca vānarān | [Rām, Bā, 1 69.1]
puṣpakaṃ tat samāruhya nandigrāmaṃ yayau tadā | [Rām, Bā, 1 69.2]
nandigrāme jaṭāṃ hitvā bhrātṛbhiḥ sahito 'naghaḥ | [Rām, Bā, 1 70.1]
rāmaḥ sītām anuprāpya rājyaṃ punar avāptavān | [Rām, Bā, 1 70.2]
prahṛṣṭamudito lokas tuṣṭaḥ puṣṭaḥ sudhārmikaḥ | [Rām, Bā, 1 71.1]
nirāyamo arogaś ca durbhikṣabhayavarjitaḥ | [Rām, Bā, 1 71.2]
na putramaraṇaṃ kecid drakṣyanti puruṣāḥ kvacit | [Rām, Bā, 1 72.1]
nāryaś cāvidhavā nityaṃ bhaviṣyanti pativratāḥ | [Rām, Bā, 1 72.2]
na vātajaṃ bhayaṃ kiṃcin nāpsu majjanti jantavaḥ | [Rām, Bā, 1 73.1]
na cāgrijaṃ bhayaṃ kiṃcid yathā kṛtayuge tathā | [Rām, Bā, 1 73.2]
aśvamedhaśatair iṣṭvā tathā bahusuvarṇakaiḥ | [Rām, Bā, 1 74.1]
gavāṃ koṭyayutaṃ dattvā vidvadbhyo vidhipūrvakam | [Rām, Bā, 1 74.2]
rājavaṃśāñ śataguṇān sthāpayiṣyati rāghavaḥ | [Rām, Bā, 1 75.1]
cāturvarṇyaṃ ca loke 'smin sve sve dharme niyokṣyati | [Rām, Bā, 1 75.2]
daśavarṣasahasrāṇi daśavarṣaśatāni ca | [Rām, Bā, 1 76.1]
rāmo rājyam upāsitvā brahmalokaṃ gamiṣyati | [Rām, Bā, 1 76.2]
idaṃ pavitraṃ pāpaghnaṃ puṇyaṃ vedaiś ca saṃmitam | [Rām, Bā, 1 77.1]
yaḥ paṭhed rāmacaritaṃ sarvapāpaiḥ pramucyate | [Rām, Bā, 1 77.2]
etad ākhyānam āyuṣyaṃ paṭhan rāmāyaṇaṃ naraḥ | [Rām, Bā, 1 78.1]
saputrapautraḥ sagaṇaḥ pretya svarge mahīyate | [Rām, Bā, 1 78.2]
paṭhan dvijo vāgṛṣabhatvam īyāt syāt kṣatriyo bhūmipatitvam īyāt | [Rām, Bā, 1 79.1]
vaṇigjanaḥ paṇyaphalatvam īyāj janaś ca śūdro 'pi mahattvam īyāt | [Rām, Bā, 1 79.2]
{Rām, Bā, 2}
nāradasya tu tad vākyaṃ śrutvā vākyaviśāradaḥ | [Rām, Bā, 2 1.1]
pūjayāmāsa dharmātmā sahaśiṣyo mahāmuniḥ | [Rām, Bā, 2 1.2]
yathāvat pūjitas tena devarṣir nāradas tadā | [Rām, Bā, 2 2.1]
āpṛṣṭvaivābhyanujñātaḥ sa jagāma vihāyasam | [Rām, Bā, 2 2.2]
sa muhūrtaṃ gate tasmin devalokaṃ munis tadā | [Rām, Bā, 2 3.1]
jagāma tamasātīraṃ jāhnavyās tv avidūrataḥ | [Rām, Bā, 2 3.2]
sa tu tīraṃ samāsādya tamasāyā mahāmuniḥ | [Rām, Bā, 2 4.1]
śiṣyam āha sthitaṃ pārśve dṛṣṭvā tīrtham akardamam | [Rām, Bā, 2 4.2]
akardamam idaṃ tīrthaṃ bharadvāja niśāmaya | [Rām, Bā, 2 5.1]
ramaṇīyaṃ prasannāmbu sanmanuṣyamano yathā | [Rām, Bā, 2 5.2]
nyasyatāṃ kalaśas tāta dīyatāṃ valkalaṃ mama | [Rām, Bā, 2 6.1]
idam evāvagāhiṣye tamasātīrtham uttamam | [Rām, Bā, 2 6.2]
evam ukto bharadvājo vālmīkena mahātmanā | [Rām, Bā, 2 7.1]
prāyacchata munes tasya valkalaṃ niyato guroḥ | [Rām, Bā, 2 7.2]
sa śiṣyahastād ādāya valkalaṃ niyatendriyaḥ | [Rām, Bā, 2 8.1]
vicacāra ha paśyaṃs tat sarvato vipulaṃ vanam | [Rām, Bā, 2 8.2]
tasyābhyāśe tu mithunaṃ carantam anapāyinam | [Rām, Bā, 2 9.1]
dadarśa bhagavāṃs tatra krauñcayoś cāruniḥsvanam | [Rām, Bā, 2 9.2]
tasmāt tu mithunād ekaṃ pumāṃsaṃ pāpaniścayaḥ | [Rām, Bā, 2 10.1]
jaghāna vairanilayo niṣādas tasya paśyataḥ | [Rām, Bā, 2 10.2]
taṃ śoṇitaparītāṅgaṃ veṣṭamānaṃ mahītale | [Rām, Bā, 2 11.1]
bhāryā tu nihataṃ dṛṣṭvā rurāva karuṇāṃ giram | [Rām, Bā, 2 11.2]
tathā tu taṃ dvijaṃ dṛṣṭvā niṣādena nipātitam | [Rām, Bā, 2 12.1]
ṛṣer dharmātmanas tasya kāruṇyaṃ samapadyata | [Rām, Bā, 2 12.2]
tataḥ karuṇaveditvād adharmo 'yam iti dvijaḥ | [Rām, Bā, 2 13.1]
niśāmya rudatīṃ krauñcīm idaṃ vacanam abravīt | [Rām, Bā, 2 13.2]
mā niṣāda pratiṣṭhāṃ tvam agamaḥ śāśvatīṃ samāḥ | [Rām, Bā, 2 14.1]
yat krauñcamithunād ekam avadhīḥ kāmamohitam | [Rām, Bā, 2 14.2]
tasyaivaṃ bruvataś cintā babhūva hṛdi vīkṣataḥ | [Rām, Bā, 2 15.1]
śokārtenāsya śakuneḥ kim idaṃ vyāhṛtaṃ mayā | [Rām, Bā, 2 15.2]
cintayan sa mahāprājñaś cakāra matimān matim | [Rām, Bā, 2 16.1]
śiṣyaṃ caivābravīd vākyam idaṃ sa munipuṃgavaḥ | [Rām, Bā, 2 16.2]
pādabaddho 'kṣarasamas tantrīlayasamanvitaḥ | [Rām, Bā, 2 17.1]
śokārtasya pravṛtto me śloko bhavatu nānyathā | [Rām, Bā, 2 17.2]
śiṣyas tu tasya bruvato muner vākyam anuttamam | [Rām, Bā, 2 18.1]
pratijagrāha saṃhṛṣṭas tasya tuṣṭo 'bhavad guruḥ | [Rām, Bā, 2 18.2]
so 'bhiṣekaṃ tataḥ kṛtvā tīrthe tasmin yathāvidhi | [Rām, Bā, 2 19.1]
tam eva cintayann artham upāvartata vai muniḥ | [Rām, Bā, 2 19.2]
bharadvājas tataḥ śiṣyo vinītaḥ śrutavān guroḥ | [Rām, Bā, 2 20.1]
kalaśaṃ pūrṇam ādāya pṛṣṭhato 'nujagāma ha | [Rām, Bā, 2 20.2]
sa praviśyāśramapadaṃ śiṣyeṇa saha dharmavit | [Rām, Bā, 2 21.1]
upaviṣṭaḥ kathāś cānyāś cakāra dhyānam āsthitaḥ | [Rām, Bā, 2 21.2]
ājagāma tato brahmā lokakartā svayaṃprabhuḥ | [Rām, Bā, 2 22.1]
caturmukho mahātejā draṣṭuṃ taṃ munipuṃgavam | [Rām, Bā, 2 22.2]
vālmīkir atha taṃ dṛṣṭvā sahasotthāya vāgyataḥ | [Rām, Bā, 2 23.1]
prāñjaliḥ prayato bhūtvā tasthau paramavismitaḥ | [Rām, Bā, 2 23.2]
pūjayāmāsa taṃ devaṃ pādyārghyāsanavandanaiḥ | [Rām, Bā, 2 24.1]
praṇamya vidhivac cainaṃ pṛṣṭvānāmayam avyayam | [Rām, Bā, 2 24.2]
athopaviśya bhagavān āsane paramārcite | [Rām, Bā, 2 25.1]
vālmīkaye maharṣaye saṃdideśāsanaṃ tataḥ | [Rām, Bā, 2 25.2]
upaviṣṭe tadā tasmin sākṣāl lokapitāmahe | [Rām, Bā, 2 26.1]
tad gatenaiva manasā vālmīkir dhyānam āsthitaḥ | [Rām, Bā, 2 26.2]
pāpātmanā kṛtaṃ kaṣṭaṃ vairagrahaṇabuddhinā | [Rām, Bā, 2 27.1]
yas tādṛśaṃ cāruravaṃ krauñcaṃ hanyād akāraṇāt | [Rām, Bā, 2 27.2]
śocann eva muhuḥ krauñcīm upaślokam imaṃ punaḥ | [Rām, Bā, 2 28.1]
jagāv antargatamanā bhūtvā śokaparāyaṇaḥ | [Rām, Bā, 2 28.2]
tam uvāca tato brahmā prahasan munipuṃgavam | [Rām, Bā, 2 29.1]
śloka eva tvayā baddho nātra kāryā vicāraṇā | [Rām, Bā, 2 29.2]
macchandād eva te brahman pravṛtteyaṃ sarasvatī | [Rām, Bā, 2 30.1]
rāmasya caritaṃ kṛtsnaṃ kuru tvam ṛṣisattama | [Rām, Bā, 2 30.2]
dharmātmano guṇavato loke rāmasya dhīmataḥ | [Rām, Bā, 2 31.1]
vṛttaṃ kathaya dhīrasya yathā te nāradāc chrutam | [Rām, Bā, 2 31.2]
rahasyaṃ ca prakāśaṃ ca yad vṛttaṃ tasya dhīmataḥ | [Rām, Bā, 2 32.1]
rāmasya saha saumitre rākṣasānāṃ ca sarvaśaḥ | [Rām, Bā, 2 32.2]
vaidehyāś caiva yad vṛttaṃ prakāśaṃ yadi vā rahaḥ | [Rām, Bā, 2 33.1]
tac cāpy aviditaṃ sarvaṃ viditaṃ te bhaviṣyati | [Rām, Bā, 2 33.2]
na te vāg anṛtā kāvye kācid atra bhaviṣyati | [Rām, Bā, 2 34.1]
kuru rāmakathāṃ puṇyāṃ ślokabaddhāṃ manoramām | [Rām, Bā, 2 34.2]
yāvat sthāsyanti girayaḥ saritaś ca mahītale | [Rām, Bā, 2 35.1]
tāvad rāmāyaṇakathā lokeṣu pracariṣyati | [Rām, Bā, 2 35.2]
yāvad rāmasya ca kathā tvatkṛtā pracariṣyati | [Rām, Bā, 2 36.1]
tāvad ūrdhvam adhaś ca tvaṃ mallokeṣu nivatsyasi | [Rām, Bā, 2 36.2]
ity uktvā bhagavān brahmā tatraivāntaradhīyata | [Rām, Bā, 2 37.1]
tataḥ saśiṣyo vālmīkir munir vismayam āyayau | [Rām, Bā, 2 37.2]
tasya śiṣyās tataḥ sarve jaguḥ ślokam imaṃ punaḥ | [Rām, Bā, 2 38.1]
muhur muhuḥ prīyamāṇāḥ prāhuś ca bhṛśavismitāḥ | [Rām, Bā, 2 38.2]
samākṣaraiś caturbhir yaḥ pādair gīto maharṣiṇā | [Rām, Bā, 2 39.1]
so 'nuvyāharaṇād bhūyaḥ śokaḥ ślokatvam āgataḥ | [Rām, Bā, 2 39.2]
tasya buddhir iyaṃ jātā vālmīker bhāvitātmanaḥ | [Rām, Bā, 2 40.1]
kṛtsnaṃ rāmāyaṇaṃ kāvyam īdṛśaiḥ karavāṇy aham | [Rām, Bā, 2 40.2]
udāravṛttārthapadair manoramais tadāsya rāmasya cakāra kīrtimān | [Rām, Bā, 2 41.1]
samākṣaraiḥ ślokaśatair yaśasvino yaśaskaraṃ kāvyam udāradhīr muniḥ | [Rām, Bā, 2 41.2]
{Rām, Bā, 3}
śrutvā vas tu samagraṃ tad dharmātmā dharmasaṃhitam | [Rām, Bā, 3 1.1]
vyaktam anveṣate bhūyo yad vṛttaṃ tasya dhīmataḥ | [Rām, Bā, 3 1.2]
upaspṛśyodakaṃ saṃyan muniḥ sthitvā kṛtāñjaliḥ | [Rām, Bā, 3 2.1]
prācīnāgreṣu darbheṣu dharmeṇānveṣate gatim | [Rām, Bā, 3 2.2]
janma rāmasya sumahad vīryaṃ sarvānukūlatām | [Rām, Bā, 3 3.1]
lokasya priyatāṃ kṣāntiṃ saumyatāṃ satyaśīlatām | [Rām, Bā, 3 3.2]
nānācitrāḥ kathāś cānyā viśvāmitrasahāyane | [Rām, Bā, 3 4.1]
jānakyāś ca vivāhaṃ ca dhanuṣaś ca vibhedanam | [Rām, Bā, 3 4.2]
rāmarāmavivādaṃ ca guṇān dāśarathes tathā | [Rām, Bā, 3 5.1]
tathābhiṣekaṃ rāmasya kaikeyyā duṣṭabhāvatām | [Rām, Bā, 3 5.2]
vyāghātaṃ cābhiṣekasya rāmasya ca vivāsanam | [Rām, Bā, 3 6.1]
rājñaḥ śokaṃ vilāpaṃ ca paralokasya cāśrayam | [Rām, Bā, 3 6.2]
prakṛtīnāṃ viṣādaṃ ca prakṛtīnāṃ visarjanam | [Rām, Bā, 3 7.1]
niṣādādhipasaṃvādaṃ sūtopāvartanaṃ tathā | [Rām, Bā, 3 7.2]
gaṅgāyāś cābhisaṃtāraṃ bharadvājasya darśanam | [Rām, Bā, 3 8.1]
bharadvājābhyanujñānāc citrakūṭasya darśanam | [Rām, Bā, 3 8.2]
vāstukarmaniveśaṃ ca bharatāgamanaṃ tathā | [Rām, Bā, 3 9.1]
prasādanaṃ ca rāmasya pituś ca salilakriyām | [Rām, Bā, 3 9.2]
pādukāgryābhiṣekaṃ ca nandigrāmanivāsanam | [Rām, Bā, 3 10.1]
daṇḍakāraṇyagamanaṃ sutīkṣṇena samāgamam | [Rām, Bā, 3 10.2]
anasūyāsamasyāṃ ca aṅgarāgasya cārpaṇam | [Rām, Bā, 3 11.1]
śūrpaṇakhyāś ca saṃvādaṃ virūpakaraṇaṃ tathā | [Rām, Bā, 3 11.2]
vadhaṃ kharatriśirasor utthānaṃ rāvaṇasya ca | [Rām, Bā, 3 12.1]
mārīcasya vadhaṃ caiva vaidehyā haraṇaṃ tathā | [Rām, Bā, 3 12.2]
rāghavasya vilāpaṃ ca gṛdhrarājanibarhaṇam | [Rām, Bā, 3 13.1]
kabandhadarśanaṃ caiva pampāyāś cāpi darśanam | [Rām, Bā, 3 13.2]
śabaryā darśanaṃ caiva hanūmaddarśanaṃ tathā | [Rām, Bā, 3 14.1]
vilāpaṃ caiva pampāyāṃ rāghavasya mahātmanaḥ | [Rām, Bā, 3 14.2]
ṛṣyamūkasya gamanaṃ sugrīveṇa samāgamam | [Rām, Bā, 3 15.1]
pratyayotpādanaṃ sakhyaṃ vālisugrīvavigraham | [Rām, Bā, 3 15.2]
vālipramathanaṃ caiva sugrīvapratipādanam | [Rām, Bā, 3 16.1]
tārāvilāpasamayaṃ varṣarātrinivāsanam | [Rām, Bā, 3 16.2]
kopaṃ rāghavasiṃhasya balānām upasaṃgraham | [Rām, Bā, 3 17.1]
diśaḥ prasthāpanaṃ caiva pṛthivyāś ca nivedanam | [Rām, Bā, 3 17.2]
aṅgulīyakadānaṃ ca ṛkṣasya biladarśanam | [Rām, Bā, 3 18.1]
prāyopaveśanaṃ caiva sampāteś cāpi darśanam | [Rām, Bā, 3 18.2]
parvatārohaṇaṃ caiva sāgarasya ca laṅghanam | [Rām, Bā, 3 19.1]
rātrau laṅkāpraveśaṃ ca ekasyāpi vicintanam | [Rām, Bā, 3 19.2]
āpānabhūmigamanam avarodhasya darśanam | [Rām, Bā, 3 20.1]
aśokavanikāyānaṃ sītāyāś cāpi darśanam | [Rām, Bā, 3 20.2]
abhijñānapradānaṃ ca sītāyāś cāpi bhāṣaṇam | [Rām, Bā, 3 21.1]
rākṣasītarjanaṃ caiva trijaṭāsvapnadarśanam | [Rām, Bā, 3 21.2]
maṇipradānaṃ sītāyā vṛkṣabhaṅgaṃ tathaiva ca | [Rām, Bā, 3 22.1]
rākṣasīvidravaṃ caiva kiṃkarāṇāṃ nibarhaṇam | [Rām, Bā, 3 22.2]
grahaṇaṃ vāyusūnoś ca laṅkādāhābhigarjanam | [Rām, Bā, 3 23.1]
pratiplavanam evātha madhūnāṃ haraṇaṃ tathā | [Rām, Bā, 3 23.2]
rāghavāśvāsanaṃ caiva maṇiniryātanaṃ tathā | [Rām, Bā, 3 24.1]
saṃgamaṃ ca samudrasya nalasetoś ca bandhanam | [Rām, Bā, 3 24.2]
pratāraṃ ca samudrasya rātrau laṅkāvarodhanam | [Rām, Bā, 3 25.1]
vibhīṣaṇena saṃsargaṃ vadhopāyanivedanam | [Rām, Bā, 3 25.2]
kumbhakarṇasya nidhanaṃ meghanādanibarhaṇam | [Rām, Bā, 3 26.1]
rāvaṇasya vināśaṃ ca sītāvāptim areḥ pure | [Rām, Bā, 3 26.2]
vibhīṣaṇābhiṣekaṃ ca puṣpakasya ca darśanam | [Rām, Bā, 3 27.1]
ayodhyāyāś ca gamanaṃ bharatena samāgamam | [Rām, Bā, 3 27.2]
rāmābhiṣekābhyudayaṃ sarvasainyavisarjanam | [Rām, Bā, 3 28.1]
svarāṣṭrarañjanaṃ caiva vaidehyāś ca visarjanam | [Rām, Bā, 3 28.2]
anāgataṃ ca yat kiṃcid rāmasya vasudhātale | [Rām, Bā, 3 29.1]
tac cakārottare kāvye vālmīkir bhagavān ṛṣiḥ | [Rām, Bā, 3 29.2]
{Rām, Bā, 4}
prāptarājyasya rāmasya vālmīkir bhagavān ṛṣiḥ | [Rām, Bā, 4 1.1]
cakāra caritaṃ kṛtsnaṃ vicitrapadam ātmavān | [Rām, Bā, 4 1.2]
kṛtvā tu tan mahāprājñaḥ sabhaviṣyaṃ sahottaram | [Rām, Bā, 4 2.1]
cintayāmāsa ko nv etat prayuñjīyād iti prabhuḥ | [Rām, Bā, 4 2.2]
tasya cintayamānasya maharṣer bhāvitātmanaḥ | [Rām, Bā, 4 3.1]
agṛhṇītāṃ tataḥ pādau muniveṣau kuśīlavau | [Rām, Bā, 4 3.2]
kuśīlavau tu dharmajñau rājaputrau yaśasvinau | [Rām, Bā, 4 4.1]
bhrātarau svarasampannau dadarśāśramavāsinau | [Rām, Bā, 4 4.2]
sa tu medhāvinau dṛṣṭvā vedeṣu pariniṣṭhitau | [Rām, Bā, 4 5.1]
vedopabṛṃhaṇārthāya tāv agrāhayata prabhuḥ | [Rām, Bā, 4 5.2]
kāvyaṃ rāmāyaṇaṃ kṛtsnaṃ sītāyāś caritaṃ mahat | [Rām, Bā, 4 6.1]
paulastyavadham ity eva cakāra caritavrataḥ | [Rām, Bā, 4 6.2]
pāṭhye geye ca madhuraṃ pramāṇais tribhir anvitam | [Rām, Bā, 4 7.1]
jātibhiḥ saptabhir yuktaṃ tantrīlayasamanvitam | [Rām, Bā, 4 7.2]
hāsyaśṛṅgārakāruṇyaraudravīrabhayānakaiḥ | [Rām, Bā, 4 8.1]
bībhatsādirasair yuktaṃ kāvyam etad agāyatām | [Rām, Bā, 4 8.2]
tau tu gāndharvatattvajñau sthānamūrchanakovidau | [Rām, Bā, 4 9.1]
bhrātarau svarasampannau gandharvāv iva rūpiṇau | [Rām, Bā, 4 9.2]
rūpalakṣaṇasampannau madhurasvarabhāṣiṇau | [Rām, Bā, 4 10.1]
bimbād ivoddhṛtau bimbau rāmadehāt tathāparau | [Rām, Bā, 4 10.2]
tau rājaputrau kārtsnyena dharmyam ākhyānam uttamam | [Rām, Bā, 4 11.1]
vāco vidheyaṃ tat sarvaṃ kṛtvā kāvyam aninditau | [Rām, Bā, 4 11.2]
ṛṣīṇāṃ ca dvijātīnāṃ sādhūnāṃ ca samāgame | [Rām, Bā, 4 12.1]
yathopadeśaṃ tattvajñau jagatus tau samāhitau | [Rām, Bā, 4 12.2]
mahātmānau mahābhāgau sarvalakṣaṇalakṣitau | [Rām, Bā, 4 12.3]
tau kadācit sametānām ṛṣīṇāṃ bhāvitātmanām | [Rām, Bā, 4 13.1]
āsīnānāṃ samīpasthāv idaṃ kāvyam agāyatām | [Rām, Bā, 4 13.2]
tac chrutvā munayaḥ sarve bāṣpaparyākulekṣaṇāḥ | [Rām, Bā, 4 14.1]
sādhu sādhv iti tāv ūcatuḥ paraṃ vismayam āgatāḥ | [Rām, Bā, 4 14.2]
te prītamanasaḥ sarve munayo dharmavatsalāḥ | [Rām, Bā, 4 15.1]
praśaśaṃsuḥ praśastavyau gāyamānau kuśīlavau | [Rām, Bā, 4 15.2]
aho gītasya mādhuryaṃ ślokānāṃ ca viśeṣataḥ | [Rām, Bā, 4 16.1]
ciranirvṛttam apy etat pratyakṣam iva darśitam | [Rām, Bā, 4 16.2]
praviśya tāv ubhau suṣṭhu tadā bhāvam agāyatām | [Rām, Bā, 4 17.1]
sahitau madhuraṃ raktaṃ sampannaṃ svarasampadā | [Rām, Bā, 4 17.2]
evaṃ praśasyamānau tau tapaḥślāghyair maharṣibhiḥ | [Rām, Bā, 4 18.1]
saṃraktataram atyarthaṃ madhuraṃ tāv agāyatām | [Rām, Bā, 4 18.2]
prītaḥ kaścin munis tābhyāṃ saṃsthitaḥ kalaśaṃ dadau | [Rām, Bā, 4 19.1]
prasanno valkalaṃ kaścid dadau tābhyāṃ mahāyaśāḥ | [Rām, Bā, 4 19.2]
āścaryam idam ākhyānaṃ muninā saṃprakīrtitam | [Rām, Bā, 4 20.1]
paraṃ kavīnām ādhāraṃ samāptaṃ ca yathākramam | [Rām, Bā, 4 20.2]
praśasyamānau sarvatra kadācit tatra gāyakau | [Rām, Bā, 4 21.1]
rathyāsu rājamārgeṣu dadarśa bharatāgrajaḥ | [Rām, Bā, 4 21.2]
svaveśma cānīya tato bhrātarau sakuśīlavau | [Rām, Bā, 4 22.1]
pūjayāmāsa pūjārhau rāmaḥ śatrunibarhaṇaḥ | [Rām, Bā, 4 22.2]
āsīnaḥ kāñcane divye sa ca siṃhāsane prabhuḥ | [Rām, Bā, 4 23.1]
upopaviṣṭaiḥ sacivair bhrātṛbhiś ca paraṃtapaḥ | [Rām, Bā, 4 23.2]
dṛṣṭvā tu rūpasampannau tāv ubhau vīṇinau tataḥ | [Rām, Bā, 4 24.1]
uvāca lakṣmaṇaṃ rāmaḥ śatrughnaṃ bharataṃ tathā | [Rām, Bā, 4 24.2]
śrūyatām idam ākhyānam anayor devavarcasoḥ | [Rām, Bā, 4 25.1]
vicitrārthapadaṃ samyag gāyator madhurasvaram | [Rām, Bā, 4 25.2]
imau munī pārthivalakṣmaṇānvitau kuśīlavau caiva mahātapasvinau | [Rām, Bā, 4 26.1]
mamāpi tad bhūtikaraṃ pracakṣate mahānubhāvaṃ caritaṃ nibodhata | [Rām, Bā, 4 26.2]
tatas tu tau rāmavacaḥ pracoditāv agāyatāṃ mārgavidhānasampadā | [Rām, Bā, 4 27.1]
sa cāpi rāmaḥ pariṣadgataḥ śanair bubhūṣayāsaktamanā babhūva | [Rām, Bā, 4 27.2]
{Rām, Bā, 5}
sarvāpūrvam iyaṃ yeṣām āsīt kṛtsnā vasuṃdharā | [Rām, Bā, 5 1.1]
prajāpatim upādāya nṛpāṇāṃ jayaśālinām | [Rām, Bā, 5 1.2]
yeṣāṃ sa sagaro nāma sāgaro yena khānitaḥ | [Rām, Bā, 5 2.1]
ṣaṣṭiḥ putrasahasrāṇi yaṃ yāntaṃ paryavārayan | [Rām, Bā, 5 2.2]
ikṣvākūṇām idaṃ teṣāṃ rājñāṃ vaṃśe mahātmanām | [Rām, Bā, 5 3.1]
mahad utpannam ākhyānaṃ rāmāyaṇam iti śrutam | [Rām, Bā, 5 3.2]
tad idaṃ vartayiṣyāmi sarvaṃ nikhilam āditaḥ | [Rām, Bā, 5 4.1]
dharmakāmārthasahitaṃ śrotavyam anasūyayā | [Rām, Bā, 5 4.2]
kosalo nāma muditaḥ sphīto janapado mahān | [Rām, Bā, 5 5.1]
niviṣṭaḥ sarayūtīre prabhūtadhanadhānyavān | [Rām, Bā, 5 5.2]
ayodhyā nāma nagarī tatrāsīl lokaviśrutā | [Rām, Bā, 5 6.1]
manunā mānavendreṇa yā purī nirmitā svayam | [Rām, Bā, 5 6.2]
āyatā daśa ca dve ca yojanāni mahāpurī | [Rām, Bā, 5 7.1]
śrīmatī trīṇi vistīrṇā suvibhaktamahāpathā | [Rām, Bā, 5 7.2]
rājamārgeṇa mahatā suvibhaktena śobhitā | [Rām, Bā, 5 8.1]
muktapuṣpāvakīrṇena jalasiktena nityaśaḥ | [Rām, Bā, 5 8.2]
tāṃ tu rājā daśaratho mahārāṣṭravivardhanaḥ | [Rām, Bā, 5 9.1]
purīm āvāsayāmāsa divi devapatir yathā | [Rām, Bā, 5 9.2]
kapāṭatoraṇavatīṃ suvibhaktāntarāpaṇām | [Rām, Bā, 5 10.1]
sarvayantrāyudhavatīm upetāṃ sarvaśilpibhiḥ | [Rām, Bā, 5 10.2]
sūtamāgadhasambādhāṃ śrīmatīm atulaprabhām | [Rām, Bā, 5 11.1]
uccāṭṭāladhvajavatīṃ śataghnīśatasaṃkulām | [Rām, Bā, 5 11.2]
vadhūnāṭakasaṃghaiś ca saṃyuktāṃ sarvataḥ purīm | [Rām, Bā, 5 12.1]
udyānāmravaṇopetāṃ mahatīṃ sālamekhalām | [Rām, Bā, 5 12.2]
durgagambhīraparighāṃ durgām anyair durāsadām | [Rām, Bā, 5 13.1]
vājivāraṇasampūrṇāṃ gobhir uṣṭraiḥ kharais tathā | [Rām, Bā, 5 13.2]
sāmantarājasaṃghaiś ca balikarmabhir āvṛtām | [Rām, Bā, 5 14.1]
nānādeśanivāsaiś ca vaṇigbhir upaśobhitām | [Rām, Bā, 5 14.2]
prasādai ratnavikṛtaiḥ parvatair upaśobhitām | [Rām, Bā, 5 15.1]
kūṭāgāraiś ca sampūrṇām indrasyevāmarāvatīm | [Rām, Bā, 5 15.2]
citrām aṣṭāpadākārāṃ varanārīgaṇair yutām | [Rām, Bā, 5 16.1]
sarvaratnasamākīrṇāṃ vimānagṛhaśobhitām | [Rām, Bā, 5 16.2]
gṛhagāḍhām avicchidrāṃ samabhūmau niveśitām | [Rām, Bā, 5 17.1]
śālitaṇḍulasampūrṇām ikṣukāṇḍarasodakām | [Rām, Bā, 5 17.2]
dundubhībhir mṛdaṅgaiś ca vīṇābhiḥ paṇavais tathā | [Rām, Bā, 5 18.1]
nāditāṃ bhṛśam atyarthaṃ pṛthivyāṃ tām anuttamām | [Rām, Bā, 5 18.2]
vimānam iva siddhānāṃ tapasādhigataṃ divi | [Rām, Bā, 5 19.1]
suniveśitaveśmāntāṃ narottamasamāvṛtām | [Rām, Bā, 5 19.2]
ye ca bāṇair na vidhyanti viviktam aparāparam | [Rām, Bā, 5 20.1]
śabdavedhyaṃ ca vitataṃ laghuhastā viśāradāḥ | [Rām, Bā, 5 20.2]
siṃhavyāghravarāhāṇāṃ mattānāṃ nadatāṃ vane | [Rām, Bā, 5 21.1]
hantāro niśitaiḥ śastrair balād bāhubalair api | [Rām, Bā, 5 21.2]
tādṛśānāṃ sahasrais tām abhipūrṇāṃ mahārathaiḥ | [Rām, Bā, 5 22.1]
purīm āvāsayāmāsa rājā daśarathas tadā | [Rām, Bā, 5 22.2]
tām agnimadbhir guṇavadbhir āvṛtāṃ dvijottamair vedaṣaḍaṅgapāragaiḥ | [Rām, Bā, 5 23.1]
sahasradaiḥ satyaratair mahātmabhir maharṣikalpair ṛṣibhiś ca kevalaiḥ | [Rām, Bā, 5 23.2]
{Rām, Bā, 6}
puryāṃ tasyām ayodhyāyāṃ vedavit sarvasaṃgrahaḥ | [Rām, Bā, 6 1.1]
dīrghadarśī mahātejāḥ paurajānapadapriyaḥ | [Rām, Bā, 6 1.2]
ikṣvākūṇām atiratho yajvā dharmarato vaśī | [Rām, Bā, 6 2.1]
maharṣikalpo rājarṣis triṣu lokeṣu viśrutaḥ | [Rām, Bā, 6 2.2]
balavān nihatāmitro mitravān vijitendriyaḥ | [Rām, Bā, 6 3.1]
dhanaiś ca saṃcayaiś cānyaiḥ śakravaiśravaṇopamaḥ | [Rām, Bā, 6 3.2]
yathā manur mahātejā lokasya parirakṣitā | [Rām, Bā, 6 4.1]
tathā daśaratho rājā vasañ jagad apālayat | [Rām, Bā, 6 4.2]
tena satyābhisaṃdhena trivargam anutiṣṭhatā | [Rām, Bā, 6 5.1]
pālitā sā purī śreṣṭhendreṇa ivāmarāvatī | [Rām, Bā, 6 5.2]
tasmin puravare hṛṣṭā dharmātmanā bahu śrutāḥ | [Rām, Bā, 6 6.1]
narās tuṣṭādhanaiḥ svaiḥ svair alubdhāḥ satyavādinaḥ | [Rām, Bā, 6 6.2]
nālpasaṃnicayaḥ kaścid āsīt tasmin purottame | [Rām, Bā, 6 7.1]
kuṭumbī yo hy asiddhārtho 'gavāśvadhanadhānyavān | [Rām, Bā, 6 7.2]
kāmī vā na kadaryo vā nṛśaṃsaḥ puruṣaḥ kvacit | [Rām, Bā, 6 8.1]
draṣṭuṃ śakyam ayodhyāyāṃ nāvidvān na ca nāstikaḥ | [Rām, Bā, 6 8.2]
sarve narāś ca nāryaś ca dharmaśīlāḥ susaṃyatāḥ | [Rām, Bā, 6 9.1]
muditāḥ śīlavṛttābhyāṃ maharṣaya ivāmalāḥ | [Rām, Bā, 6 9.2]
nākuṇḍalī nāmukuṭī nāsragvī nālpabhogavān | [Rām, Bā, 6 10.1]
nāmṛṣṭo nānuliptāṅgo nāsugandhaś ca vidyate | [Rām, Bā, 6 10.2]
nāmṛṣṭabhojī nādātā nāpy anaṅgadaniṣkadhṛk | [Rām, Bā, 6 11.1]
nāhastābharaṇo vāpi dṛśyate nāpy anātmavān | [Rām, Bā, 6 11.2]
nānāhitāgnir nāyajvā vipro nāpy asahasradaḥ | [Rām, Bā, 6 12.1]
kaścid āsīd ayodhyāyāṃ na ca nirvṛttasaṃkaraḥ | [Rām, Bā, 6 12.2]
svakarmaniratā nityaṃ brāhmaṇā vijitendriyāḥ | [Rām, Bā, 6 13.1]
dānādhyayanaśīlāś ca saṃyatāś ca pratigrahe | [Rām, Bā, 6 13.2]
na nāstiko nānṛtako na kaścid abahuśrutaḥ | [Rām, Bā, 6 14.1]
nāsūyako na cāśakto nāvidvān vidyate tadā | [Rām, Bā, 6 14.2]
na dīnaḥ kṣiptacitto vā vyathito vāpi kaścana | [Rām, Bā, 6 15.1]
kaścin naro vā nārī vā nāśrīmān nāpy arūpavān | [Rām, Bā, 6 15.2]
draṣṭuṃ śakyam ayodhyāyāṃ nāpi rājanyabhaktimān | [Rām, Bā, 6 15.3]
varṇeṣv agryacaturtheṣu devatātithipūjakāḥ | [Rām, Bā, 6 16.1]
dīrghāyuṣo narāḥ sarve dharmaṃ satyaṃ ca saṃśritāḥ | [Rām, Bā, 6 16.2]
kṣatraṃ brahmamukhaṃ cāsīd vaiśyāḥ kṣatram anuvratāḥ | [Rām, Bā, 6 17.1]
śūdrāḥ svadharmaniratās trīn varṇān upacāriṇaḥ | [Rām, Bā, 6 17.2]
sā tenekṣvākunāthena purī suparirakṣitā | [Rām, Bā, 6 18.1]
yathā purastān manunā mānavendreṇa dhīmatā | [Rām, Bā, 6 18.2]
yodhānām agnikalpānāṃ peśalānām amarṣiṇām | [Rām, Bā, 6 19.1]
sampūrṇākṛtavidyānāṃ guhākesariṇām iva | [Rām, Bā, 6 19.2]
kāmbojaviṣaye jātair vāhlīkaiś ca hayottamaiḥ | [Rām, Bā, 6 20.1]
vanāyujair nadījaiś ca pūrṇā harihayopamaiḥ | [Rām, Bā, 6 20.2]
vindhyaparvatajair mattaiḥ pūrṇā haimavatair api | [Rām, Bā, 6 21.1]
madānvitair atibalair mātaṃgaiḥ parvatopamaiḥ | [Rām, Bā, 6 21.2]
añjanād api niṣkrāntair vāmanād api ca dvipaiḥ | [Rām, Bā, 6 22.1]
bhadramandrair bhadramṛgair mṛgamandraiś ca sā purī | [Rām, Bā, 6 22.2]
nityamattaiḥ sadā pūrṇā nāgair acalasaṃnibhaiḥ | [Rām, Bā, 6 23.1]
sā yojane ca dve bhūyaḥ satyanāmā prakāśate | [Rām, Bā, 6 23.2]
tāṃ satyanāmāṃ dṛḍhatoraṇārgalām gṛhair vicitrair upaśobhitāṃ śivām | [Rām, Bā, 6 24.1]
purīm ayodhyāṃ nṛsahasrasaṃkulāṃ śaśāsa vai śakrasamo mahīpatiḥ | [Rām, Bā, 6 24.2]
{Rām, Bā, 7}
aṣṭau babhūvur vīrasya tasyāmātyā yaśasvinaḥ | [Rām, Bā, 7 1.1]
śucayaś cānuraktāś ca rājakṛtyeṣu nityaśaḥ | [Rām, Bā, 7 1.2]
dhṛṣṭir jayanto vijayaḥ siddhārtho 'rthasādhakaḥ | [Rām, Bā, 7 2.1]
aśoko mantrapālaś ca sumantraś cāṣṭamo 'bhavat | [Rām, Bā, 7 2.2]
ṛtvijau dvāv abhimatau tasyāstām ṛṣisattamau | [Rām, Bā, 7 3.1]
vasiṣṭho vāmadevaś ca mantriṇaś ca tathāpare | [Rām, Bā, 7 3.2]
śrīmantaś ca mahātmānaḥ śāstrajñā dṛḍhavikramāḥ | [Rām, Bā, 7 4.1]
kīrtimantaḥ praṇihitā yathā vacanakāriṇaḥ | [Rām, Bā, 7 4.2]
tejaḥkṣamāyaśaḥprāptāḥ smitapūrvābhibhāṣiṇaḥ | [Rām, Bā, 7 5.1]
krodhāt kāmārthahetor vā na brūyur anṛtaṃ vacaḥ | [Rām, Bā, 7 5.2]
teṣām aviditaṃ kiṃcit sveṣu nāsti pareṣu vā | [Rām, Bā, 7 6.1]
kriyamāṇaṃ kṛtaṃ vāpi cāreṇāpi cikīrṣitam | [Rām, Bā, 7 6.2]
kuśalā vyavahāreṣu sauhṛdeṣu parīkṣitāḥ | [Rām, Bā, 7 7.1]
prāptakālaṃ yathā daṇḍaṃ dhārayeyuḥ suteṣv api | [Rām, Bā, 7 7.2]
kośasaṃgrahaṇe yuktā balasya ca parigrahe | [Rām, Bā, 7 8.1]
ahitaṃ cāpi puruṣaṃ na vihiṃsyur adūṣakam | [Rām, Bā, 7 8.2]
vīrāṃś ca niyatotsāhā rājaśāstram anuṣṭhitāḥ | [Rām, Bā, 7 9.1]
śucīnāṃ rakṣitāraś ca nityaṃ viṣayavāsinām | [Rām, Bā, 7 9.2]
brahmakṣatram ahiṃsantas te kośaṃ samapūrayan | [Rām, Bā, 7 10.1]
sutīkṣṇadaṇḍāḥ samprekṣya puruṣasya balābalam | [Rām, Bā, 7 10.2]
śucīnām ekabuddhīnāṃ sarveṣāṃ samprajānatām | [Rām, Bā, 7 11.1]
nāsīt pure vā rāṣṭre vā mṛṣāvādī naraḥ kvacit | [Rām, Bā, 7 11.2]
kaścin na duṣṭas tatrāsīt paradāraratir naraḥ | [Rām, Bā, 7 12.1]
praśāntaṃ sarvam evāsīd rāṣṭraṃ puravaraṃ ca tat | [Rām, Bā, 7 12.2]
suvāsasaḥ suveśāś ca te ca sarve suśīlinaḥ | [Rām, Bā, 7 13.1]
hitārthaṃ ca narendrasya jāgrato nayacakṣuṣā | [Rām, Bā, 7 13.2]
gurau guṇagṛhītāś ca prakhyātāś ca parākramaiḥ | [Rām, Bā, 7 14.1]
videśeṣv api vijñātāḥ sarvato buddhiniścayāt | [Rām, Bā, 7 14.2]
īdṛśais tair amātyais tu rājā daśaratho 'naghaḥ | [Rām, Bā, 7 15.1]
upapanno guṇopetair anvaśāsad vasuṃdharām | [Rām, Bā, 7 15.2]
avekṣamāṇaś cāreṇa prajā dharmeṇa rañjayan | [Rām, Bā, 7 16.1]
nādhyagacchad viśiṣṭaṃ vā tulyaṃ vā śatrum ātmanaḥ | [Rām, Bā, 7 16.2]
tair mantribhir mantrahitair niviṣṭair vṛto 'nuraktaiḥ kuśalaiḥ samarthaiḥ | [Rām, Bā, 7 17.1]
sa pārthivo dīptim avāpa yuktas tejomayair gobhir ivodito 'rkaḥ | [Rām, Bā, 7 17.2]
{Rām, Bā, 8}
tasya tv evaṃprabhāvasya dharmajñasya mahātmanaḥ | [Rām, Bā, 8 1.1]
sutārthaṃ tapyamānasya nāsīd vaṃśakaraḥ sutaḥ | [Rām, Bā, 8 1.2]
cintayānasya tasyaivaṃ buddhir āsīn mahātmanaḥ | [Rām, Bā, 8 2.1]
sutārthaṃ vājimedhena kimarthaṃ na yajāmy aham | [Rām, Bā, 8 2.2]
sa niścitāṃ matiṃ kṛtvā yaṣṭavyam iti buddhimān | [Rām, Bā, 8 3.1]
mantribhiḥ saha dharmātmā sarvair eva kṛtātmabhiḥ | [Rām, Bā, 8 3.2]
tato 'bravīd idaṃ rājā sumantraṃ mantrisattamam | [Rām, Bā, 8 4.1]
śīghram ānaya me sarvān gurūṃs tān sapurohitān | [Rām, Bā, 8 4.2]
etac chrutvā rahaḥ sūto rājānam idam abravīt | [Rām, Bā, 8 5.1]
ṛtvigbhir upadiṣṭo 'yaṃ purāvṛtto mayā śrutaḥ | [Rām, Bā, 8 5.2]
sanatkumāro bhagavān pūrvaṃ kathitavān kathām | [Rām, Bā, 8 6.1]
ṛṣīṇāṃ saṃnidhau rājaṃs tava putrāgamaṃ prati | [Rām, Bā, 8 6.2]
kāśyapasya tu putro 'sti vibhāṇḍaka iti śrutaḥ | [Rām, Bā, 8 7.1]
ṛṣyaśṛṅga iti khyātas tasya putro bhaviṣyati | [Rām, Bā, 8 7.2]
sa vane nityasaṃvṛddho munir vanacaraḥ sadā | [Rām, Bā, 8 8.1]
nānyaṃ jānāti viprendro nityaṃ pitranuvartanāt | [Rām, Bā, 8 8.2]
dvaividhyaṃ brahmacaryasya bhaviṣyati mahātmanaḥ | [Rām, Bā, 8 9.1]
lokeṣu prathitaṃ rājan vipraiś ca kathitaṃ sadā | [Rām, Bā, 8 9.2]
tasyaivaṃ vartamānasya kālaḥ samabhivartata | [Rām, Bā, 8 10.1]
agniṃ śuśrūṣamāṇasya pitaraṃ ca yaśasvinam | [Rām, Bā, 8 10.2]
etasminn eva kāle tu romapādaḥ pratāpavān | [Rām, Bā, 8 11.1]
aṅgeṣu prathito rājā bhaviṣyati mahābalaḥ | [Rām, Bā, 8 11.2]
tasya vyatikramād rājño bhaviṣyati sudāruṇā | [Rām, Bā, 8 12.1]
anāvṛṣṭiḥ sughorā vai sarvabhūtabhayāvahā | [Rām, Bā, 8 12.2]
anāvṛṣṭyāṃ tu vṛttāyāṃ rājā duḥkhasamanvitaḥ | [Rām, Bā, 8 13.1]
brāhmaṇāñ śrutavṛddhāṃś ca samānīya pravakṣyati | [Rām, Bā, 8 13.2]
bhavantaḥ śrutadharmāṇo loke cāritravedinaḥ | [Rām, Bā, 8 14.1]
samādiśantu niyamaṃ prāyaścittaṃ yathā bhavet | [Rām, Bā, 8 14.2]
vakṣyanti te mahīpālaṃ brāhmaṇā vedapāragāḥ | [Rām, Bā, 8 15.1]
vibhāṇḍakasutaṃ rājan sarvopāyair ihānaya | [Rām, Bā, 8 15.2]
ānāyya ca mahīpāla ṛṣyaśṛṅgaṃ susatkṛtam | [Rām, Bā, 8 16.1]
prayaccha kanyāṃ śāntāṃ vai vidhinā susamāhitaḥ | [Rām, Bā, 8 16.2]
teṣāṃ tu vacanaṃ śrutvā rājā cintāṃ prapatsyate | [Rām, Bā, 8 17.1]
kenopāyena vai śakyam ihānetuṃ sa vīryavān | [Rām, Bā, 8 17.2]
tato rājā viniścitya saha mantribhir ātmavān | [Rām, Bā, 8 18.1]
purohitam amātyāṃś ca preṣayiṣyati satkṛtān | [Rām, Bā, 8 18.2]
te tu rājño vacaḥ śrutvā vyathitāvanatānanāḥ | [Rām, Bā, 8 19.1]
na gacchema ṛṣer bhītā anuneṣyanti taṃ nṛpam | [Rām, Bā, 8 19.2]
vakṣyanti cintayitvā te tasyopāyāṃś ca tān kṣamān | [Rām, Bā, 8 20.1]
āneṣyāmo vayaṃ vipraṃ na ca doṣo bhaviṣyati | [Rām, Bā, 8 20.2]
evam aṅgādhipenaiva gaṇikābhir ṛṣeḥ sutaḥ | [Rām, Bā, 8 21.1]
ānīto 'varṣayad devaḥ śāntā cāsmai pradīyate | [Rām, Bā, 8 21.2]
ṛṣyaśṛṅgas tu jāmātā putrāṃs tava vidhāsyati | [Rām, Bā, 8 22.1]
sanatkumārakathitam etāvad vyāhṛtaṃ mayā | [Rām, Bā, 8 22.2]
atha hṛṣṭo daśarathaḥ sumantraṃ pratyabhāṣata | [Rām, Bā, 8 23.1]
yatharṣyaśṛṅgas tv ānīto vistareṇa tvayocyatām | [Rām, Bā, 8 23.2]
{Rām, Bā, 9}
sumantraś codito rājñā provācedaṃ vacas tadā | [Rām, Bā, 9 1.1]
yatharṣyaśṛṅgas tv ānītaḥ śṛṇu me mantribhiḥ saha | [Rām, Bā, 9 1.2]
romapādam uvācedaṃ sahāmātyaḥ purohitaḥ | [Rām, Bā, 9 2.1]
upāyo nirapāyo 'yam asmābhir abhicintitaḥ | [Rām, Bā, 9 2.2]
ṛṣyaśṛṅgo vanacaras tapaḥsvādhyāyane rataḥ | [Rām, Bā, 9 3.1]
anabhijñaḥ sa nārīṇāṃ viṣayāṇāṃ sukhasya ca | [Rām, Bā, 9 3.2]
indriyārthair abhimatair naracittapramāthibhiḥ | [Rām, Bā, 9 4.1]
puram ānāyayiṣyāmaḥ kṣipraṃ cādhyavasīyatām | [Rām, Bā, 9 4.2]
gaṇikās tatra gacchantu rūpavatyaḥ svalaṃkṛtāḥ | [Rām, Bā, 9 5.1]
pralobhya vividhopāyair āneṣyantīha satkṛtāḥ | [Rām, Bā, 9 5.2]
śrutvā tatheti rājā ca pratyuvāca purohitam | [Rām, Bā, 9 6.1]
purohito mantriṇaś ca tathā cakruś ca te tadā | [Rām, Bā, 9 6.2]
vāramukhyās tu tac chrutvā vanaṃ praviviśur mahat | [Rām, Bā, 9 7.1]
āśramasyāvidūre 'smin yatnaṃ kurvanti darśane | [Rām, Bā, 9 7.2]
ṛṣiputrasya ghorasya nityam āśramavāsinaḥ | [Rām, Bā, 9 8.1]
pituḥ sa nityasaṃtuṣṭo nāticakrāma cāśramāt | [Rām, Bā, 9 8.2]
na tena janmaprabhṛti dṛṣṭapūrvaṃ tapasvinā | [Rām, Bā, 9 9.1]
strī vā pumān vā yac cānyat sattvaṃ nagararāṣṭrajam | [Rām, Bā, 9 9.2]
tataḥ kadācit taṃ deśam ājagāma yadṛcchayā | [Rām, Bā, 9 10.1]
vibhāṇḍakasutas tatra tāś cāpaśyad varāṅganāḥ | [Rām, Bā, 9 10.2]
tāś citraveṣāḥ pramadā gāyantyo madhurasvaraiḥ | [Rām, Bā, 9 11.1]
ṛṣiputram upāgamya sarvā vacanam abruvan | [Rām, Bā, 9 11.2]
kas tvaṃ kiṃ vartase brahmañ jñātum icchāmahe vayam | [Rām, Bā, 9 12.1]
ekas tvaṃ vijane ghore vane carasi śaṃsa naḥ | [Rām, Bā, 9 12.2]
adṛṣṭarūpās tās tena kāmyarūpā vane striyaḥ | [Rām, Bā, 9 13.1]
hārdāt tasya matir jātā ākhyātuṃ pitaraṃ svakam | [Rām, Bā, 9 13.2]
pitā vibhāṇḍako 'smākaṃ tasyāhaṃ suta aurasaḥ | [Rām, Bā, 9 14.1]
ṛṣyaśṛṅga iti khyātaṃ nāma karma ca me bhuvi | [Rām, Bā, 9 14.2]
ihāśramapado 'smākaṃ samīpe śubhadarśanāḥ | [Rām, Bā, 9 15.1]
kariṣye vo 'tra pūjāṃ vai sarveṣāṃ vidhipūrvakam | [Rām, Bā, 9 15.2]
ṛṣiputravacaḥ śrutvā sarvāsāṃ matir āsa vai | [Rām, Bā, 9 16.1]
tad āśramapadaṃ draṣṭuṃ jagmuḥ sarvāś ca tena ha | [Rām, Bā, 9 16.2]
gatānāṃ tu tataḥ pūjām ṛṣiputraś cakāra ha | [Rām, Bā, 9 17.1]
idam arghyam idaṃ pādyam idaṃ mūlaṃ phalaṃ ca naḥ | [Rām, Bā, 9 17.2]
pratigṛhya tu tāṃ pūjāṃ sarvā eva samutsukāḥ | [Rām, Bā, 9 18.1]
ṛṣer bhītāś ca śīghraṃ tu gamanāya matiṃ dadhuḥ | [Rām, Bā, 9 18.2]
asmākam api mukhyāni phalānīmāni vai dvija | [Rām, Bā, 9 19.1]
gṛhāṇa prati bhadraṃ te bhakṣayasva ca māciram | [Rām, Bā, 9 19.2]
tatas tās taṃ samāliṅgya sarvā harṣasamanvitāḥ | [Rām, Bā, 9 20.1]
modakān pradadus tasmai bhakṣyāṃś ca vividhāñ śubhān | [Rām, Bā, 9 20.2]
tāni cāsvādya tejasvī phalānīti sma manyate | [Rām, Bā, 9 21.1]
anāsvāditapūrvāṇi vane nityanivāsinām | [Rām, Bā, 9 21.2]
āpṛcchya ca tadā vipraṃ vratacaryāṃ nivedya ca | [Rām, Bā, 9 22.1]
gacchanti smāpadeśāt tā bhītās tasya pituḥ striyaḥ | [Rām, Bā, 9 22.2]
gatāsu tāsu sarvāsu kāśyapasyātmajo dvijaḥ | [Rām, Bā, 9 23.1]
asvasthahṛdayaś cāsīd duḥkhaṃ sma parivartate | [Rām, Bā, 9 23.2]
tato 'paredyus taṃ deśam ājagāma sa vīryavān | [Rām, Bā, 9 24.1]
manojñā yatra tā dṛṣṭā vāramukhyāḥ svalaṃkṛtāḥ | [Rām, Bā, 9 24.2]
dṛṣṭvaiva ca tadā vipram āyāntaṃ hṛṣṭamānasāḥ | [Rām, Bā, 9 25.1]
upasṛtya tataḥ sarvās tās tam ūcur idaṃ vacaḥ | [Rām, Bā, 9 25.2]
ehy āśramapadaṃ saumya asmākam iti cābruvan | [Rām, Bā, 9 26.1]
tatrāpy eṣa vidhiḥ śrīmān viśeṣeṇa bhaviṣyati | [Rām, Bā, 9 26.2]
śrutvā tu vacanaṃ tāsāṃ sarvāsāṃ hṛdayaṃgamam | [Rām, Bā, 9 27.1]
gamanāya matiṃ cakre taṃ ca ninyus tadā striyaḥ | [Rām, Bā, 9 27.2]
tatra cānīyamāne tu vipre tasmin mahātmani | [Rām, Bā, 9 28.1]
vavarṣa sahasā devo jagat prahlādayaṃs tadā | [Rām, Bā, 9 28.2]
varṣeṇaivāgataṃ vipraṃ viṣayaṃ svaṃ narādhipaḥ | [Rām, Bā, 9 29.1]
pratyudgamya muniṃ prahvaḥ śirasā ca mahīṃ gataḥ | [Rām, Bā, 9 29.2]
arghyaṃ ca pradadau tasmai nyāyataḥ susamāhitaḥ | [Rām, Bā, 9 30.1]
vavre prasādaṃ viprendrān mā vipraṃ manyur āviśet | [Rām, Bā, 9 30.2]
antaḥpuraṃ praviśyāsmai kanyāṃ dattvā yathāvidhi | [Rām, Bā, 9 31.1]
śāntāṃ śāntena manasā rājā harṣam avāpa saḥ | [Rām, Bā, 9 31.2]
evaṃ sa nyavasat tatra sarvakāmaiḥ supūjitaḥ | [Rām, Bā, 9 32.1]
ṛṣyaśṛṅgo mahātejāḥ śāntayā saha bhāryayā | [Rām, Bā, 9 32.2]
{Rām, Bā, 10}
bhūya eva ca rājendra śṛṇu me vacanaṃ hitam | [Rām, Bā, 10 1.1]
yathā sa devapravaraḥ kathayāmāsa buddhimān | [Rām, Bā, 10 1.2]
ikṣvākūṇāṃ kule jāto bhaviṣyati sudhārmikaḥ | [Rām, Bā, 10 2.1]
rājā daśaratho nāmnā śrīmān satyapratiśravaḥ | [Rām, Bā, 10 2.2]
aṅgarājena sakhyaṃ ca tasya rājño bhaviṣyati | [Rām, Bā, 10 3.1]
kanyā cāsya mahābhāgā śāntā nāma bhaviṣyati | [Rām, Bā, 10 3.2]
putras tv aṅgasya rājñas tu romapāda iti śrutaḥ | [Rām, Bā, 10 4.1]
taṃ sa rājā daśaratho gamiṣyati mahāyaśāḥ | [Rām, Bā, 10 4.2]
anapatyo 'smi dharmātmañ śāntā bhāryā mama kratum | [Rām, Bā, 10 5.1]
āhareta tvayājñaptaḥ saṃtānārthaṃ kulasya ca | [Rām, Bā, 10 5.2]
śrutvā rājño 'tha tad vākyaṃ manasā sa vicintya ca | [Rām, Bā, 10 6.1]
pradāsyate putravantaṃ śāntābhartāram ātmavān | [Rām, Bā, 10 6.2]
pratigṛhya ca taṃ vipraṃ sa rājā vigatajvaraḥ | [Rām, Bā, 10 7.1]
āhariṣyati taṃ yajñaṃ prahṛṣṭenāntarātmanā | [Rām, Bā, 10 7.2]
taṃ ca rājā daśaratho yaṣṭukāmaḥ kṛtāñjaliḥ | [Rām, Bā, 10 8.1]
ṛṣyaśṛṅgaṃ dvijaśreṣṭhaṃ varayiṣyati dharmavit | [Rām, Bā, 10 8.2]
yajñārthaṃ prasavārthaṃ ca svargārthaṃ ca nareśvaraḥ | [Rām, Bā, 10 9.1]
labhate ca sa taṃ kāmaṃ dvijamukhyād viśāṃpatiḥ | [Rām, Bā, 10 9.2]
putrāś cāsya bhaviṣyanti catvāro 'mitavikramāḥ | [Rām, Bā, 10 10.1]
vaṃśapratiṣṭhānakarāḥ sarvalokeṣu viśrutāḥ | [Rām, Bā, 10 10.2]
evaṃ sa devapravaraḥ pūrvaṃ kathitavān kathām | [Rām, Bā, 10 11.1]
sanatkumāro bhagavān purā devayuge prabhuḥ | [Rām, Bā, 10 11.2]
sa tvaṃ puruṣaśārdūla tam ānaya susatkṛtam | [Rām, Bā, 10 12.1]
svayam eva mahārāja gatvā sabalavāhanaḥ | [Rām, Bā, 10 12.2]
anumānya vasiṣṭhaṃ ca sūtavākyaṃ niśamya ca | [Rām, Bā, 10 13.1]
sāntaḥpuraḥ sahāmātyaḥ prayayau yatra sa dvijaḥ | [Rām, Bā, 10 13.2]
vanāni saritaś caiva vyatikramya śanaiḥ śanaiḥ | [Rām, Bā, 10 14.1]
abhicakrāma taṃ deśaṃ yatra vai munipuṃgavaḥ | [Rām, Bā, 10 14.2]
āsādya taṃ dvijaśreṣṭhaṃ romapādasamīpagam | [Rām, Bā, 10 15.1]
ṛṣiputraṃ dadarśādau dīpyamānam ivānalam | [Rām, Bā, 10 15.2]
tato rājā yathānyāyaṃ pūjāṃ cakre viśeṣataḥ | [Rām, Bā, 10 16.1]
sakhitvāt tasya vai rājñaḥ prahṛṣṭenāntarātmanā | [Rām, Bā, 10 16.2]
romapādena cākhyātam ṛṣiputrāya dhīmate | [Rām, Bā, 10 17.1]
sakhyaṃ sambandhakaṃ caiva tadā taṃ pratyapūjayat | [Rām, Bā, 10 17.2]
evaṃ susatkṛtas tena sahoṣitvā nararṣabhaḥ | [Rām, Bā, 10 18.1]
saptāṣṭadivasān rājā rājānam idam abravīt | [Rām, Bā, 10 18.2]
śāntā tava sutā rājan saha bhartrā viśāṃpate | [Rām, Bā, 10 19.1]
madīyaṃ nagaraṃ yātu kāryaṃ hi mahad udyatam | [Rām, Bā, 10 19.2]
tatheti rājā saṃśrutya gamanaṃ tasya dhīmataḥ | [Rām, Bā, 10 20.1]
uvāca vacanaṃ vipraṃ gaccha tvaṃ saha bhāryayā | [Rām, Bā, 10 20.2]
ṛṣiputraḥ pratiśrutya tathety āha nṛpaṃ tadā | [Rām, Bā, 10 21.1]
sa nṛpeṇābhyanujñātaḥ prayayau saha bhāryayā | [Rām, Bā, 10 21.2]
tāv anyonyāñjaliṃ kṛtvā snehāt saṃśliṣya corasā | [Rām, Bā, 10 22.1]
nanandatur daśaratho romapādaś ca vīryavān | [Rām, Bā, 10 22.2]
tataḥ suhṛdam āpṛcchya prasthito raghunandanaḥ | [Rām, Bā, 10 23.1]
paurebhyaḥ preṣayāmāsa dūtān vai śīghragāminaḥ | [Rām, Bā, 10 23.2]
kriyatāṃ nagaraṃ sarvaṃ kṣipram eva svalaṃkṛtam | [Rām, Bā, 10 23.3]
tataḥ prahṛṣṭāḥ paurās te śrutvā rājānam āgatam | [Rām, Bā, 10 24.1]
tathā pracakrus tat sarvaṃ rājñā yat preṣitaṃ tadā | [Rām, Bā, 10 24.2]
tataḥ svalaṃkṛtaṃ rājā nagaraṃ praviveśa ha | [Rām, Bā, 10 25.1]
śaṅkhadundubhinirghoṣaiḥ puraskṛtya dvijarṣabham | [Rām, Bā, 10 25.2]
tataḥ pramuditāḥ sarve dṛṣṭvā vai nāgarā dvijam | [Rām, Bā, 10 26.1]
praveśyamānaṃ satkṛtya narendreṇendrakarmaṇā | [Rām, Bā, 10 26.2]
antaḥpuraṃ praveśyainaṃ pūjāṃ kṛtvā tu śāstrataḥ | [Rām, Bā, 10 27.1]
kṛtakṛtyaṃ tadātmānaṃ mene tasyopavāhanāt | [Rām, Bā, 10 27.2]
antaḥpurāṇi sarvāṇi śāntāṃ dṛṣṭvā tathāgatām | [Rām, Bā, 10 28.1]
saha bhartrā viśālākṣīṃ prītyānandam upāgaman | [Rām, Bā, 10 28.2]
pūjyamānā ca tābhiḥ sā rājñā caiva viśeṣataḥ | [Rām, Bā, 10 29.1]
uvāsa tatra sukhitā kaṃcit kālaṃ saha dvijā | [Rām, Bā, 10 29.2]
{Rām, Bā, 11}
tataḥ kāle bahutithe kasmiṃścit sumanohare | [Rām, Bā, 11 1.1]
vasante samanuprāpte rājño yaṣṭuṃ mano 'bhavat | [Rām, Bā, 11 1.2]
tataḥ prasādya śirasā taṃ vipraṃ devavarṇinam | [Rām, Bā, 11 2.1]
yajñāya varayāmāsa saṃtānārthaṃ kulasya ca | [Rām, Bā, 11 2.2]
tatheti ca sa rājānam uvāca ca susatkṛtaḥ | [Rām, Bā, 11 3.1]
sambhārāḥ saṃbhriyantāṃ te turagaś ca vimucyatām | [Rām, Bā, 11 3.2]
tato rājābravīd vākyaṃ sumantraṃ mantrisattamam | [Rām, Bā, 11 4.1]
sumantrāvāhaya kṣipram ṛtvijo brahmavādinaḥ | [Rām, Bā, 11 4.2]
tataḥ sumantras tvaritaṃ gatvā tvaritavikramaḥ | [Rām, Bā, 11 5.1]
samānayat sa tān viprān samastān vedapāragān | [Rām, Bā, 11 5.2]
suyajñaṃ vāmadevaṃ ca jābālim atha kāśyapam | [Rām, Bā, 11 6.1]
purohitaṃ vasiṣṭhaṃ ca ye cānye dvijasattamāḥ | [Rām, Bā, 11 6.2]
tān pūjayitvā dharmātmā rājā daśarathas tadā | [Rām, Bā, 11 7.1]
idaṃ dharmārthasahitaṃ ślakṣṇaṃ vacanam abravīt | [Rām, Bā, 11 7.2]
mama lālapyamānasya putrārthaṃ nāsti vai sukham | [Rām, Bā, 11 8.1]
tadarthaṃ hayamedhena yakṣyāmīti matir mama | [Rām, Bā, 11 8.2]
tad ahaṃ yaṣṭum icchāmi śāstradṛṣṭena karmaṇā | [Rām, Bā, 11 9.1]
ṛṣiputraprabhāvena kāmān prāpsyāmi cāpy aham | [Rām, Bā, 11 9.2]
tataḥ sādhv iti tad vākyaṃ brāhmaṇāḥ pratyapūjayan | [Rām, Bā, 11 10.1]
vasiṣṭhapramukhāḥ sarve pārthivasya mukhāc cyutam | [Rām, Bā, 11 10.2]
ṛṣyaśṛṅgapurogāś ca pratyūcur nṛpatiṃ tadā | [Rām, Bā, 11 11.1]
sambhārāḥ saṃbhriyantāṃ te turagaś ca vimucyatām | [Rām, Bā, 11 11.2]
sarvathā prāpyase putrāṃś caturo 'mitavikramān | [Rām, Bā, 11 12.1]
yasya te dhārmikī buddhir iyaṃ putrārtham āgatā | [Rām, Bā, 11 12.2]
tataḥ prīto 'bhavad rājā śrutvā tad dvijabhāṣitam | [Rām, Bā, 11 13.1]
amātyāṃś cābravīd rājā harṣeṇedaṃ śubhākṣaram | [Rām, Bā, 11 13.2]
gurūṇāṃ vacanāc chīghraṃ sambhārāḥ saṃbhriyantu me | [Rām, Bā, 11 14.1]
samarthādhiṣṭhitaś cāśvaḥ sopādhyāyo vimucyatām | [Rām, Bā, 11 14.2]
sarayvāś cottare tīre yajñabhūmir vidhīyatām | [Rām, Bā, 11 15.1]
śāntayaś cābhivardhantāṃ yathākalpaṃ yathāvidhi | [Rām, Bā, 11 15.2]
śakyaḥ kartum ayaṃ yajñaḥ sarveṇāpi mahīkṣitā | [Rām, Bā, 11 16.1]
nāparādho bhavet kaṣṭo yady asmin kratusattame | [Rām, Bā, 11 16.2]
chidraṃ hi mṛgayante 'tra vidvāṃso brahmarākṣasāḥ | [Rām, Bā, 11 17.1]
vidhihīnasya yajñasya sadyaḥ kartā vinaśyati | [Rām, Bā, 11 17.2]
tad yathāvidhi pūrvaṃ me kratur eṣa samāpyate | [Rām, Bā, 11 18.1]
tathāvidhānaṃ kriyatāṃ samarthāḥ karaṇeṣv iha | [Rām, Bā, 11 18.2]
tatheti ca tataḥ sarve mantriṇaḥ pratyapūjayan | [Rām, Bā, 11 19.1]
pārthivendrasya tad vākyaṃ yathājñaptam akurvata | [Rām, Bā, 11 19.2]
tato dvijās te dharmajñam astuvan pārthivarṣabham | [Rām, Bā, 11 20.1]
anujñātās tataḥ sarve punar jagmur yathāgatam | [Rām, Bā, 11 20.2]
gatānāṃ tu dvijātīnāṃ mantriṇas tān narādhipaḥ | [Rām, Bā, 11 21.1]
visarjayitvā svaṃ veśma praviveśa mahādyutiḥ | [Rām, Bā, 11 21.2]
{Rām, Bā, 12}
punaḥ prāpte vasante tu pūrṇaḥ saṃvatsaro 'bhavat | [Rām, Bā, 12 1.1]
abhivādya vasiṣṭhaṃ ca nyāyataḥ pratipūjya ca | [Rām, Bā, 12 1.2]
abravīt praśritaṃ vākyaṃ prasavārthaṃ dvijottamam | [Rām, Bā, 12 2.1]
yajño me kriyatāṃ vipra yathoktaṃ munipuṃgava | [Rām, Bā, 12 2.2]
yathā na vighnaḥ kriyate yajñāṅgeṣu vidhīyatām | [Rām, Bā, 12 3.1]
bhavān snigdhaḥ suhṛn mahyaṃ guruś ca paramo bhavān | [Rām, Bā, 12 3.2]
voḍhavyo bhavatā caiva bhāro yajñasya codyataḥ | [Rām, Bā, 12 4.1]
tatheti ca sa rājānam abravīd dvijasattamaḥ | [Rām, Bā, 12 4.2]
kariṣye sarvam evaitad bhavatā yat samarthitam | [Rām, Bā, 12 5.1]
tato 'bravīd dvijān vṛddhān yajñakarmasu niṣṭhitān | [Rām, Bā, 12 5.2]
sthāpatye niṣṭhitāṃś caiva vṛddhān paramadhārmikān | [Rām, Bā, 12 6.1]
karmāntikāñ śilpakārān vardhakīn khanakān api | [Rām, Bā, 12 6.2]
gaṇakāñ śilpinaś caiva tathaiva naṭanartakān | [Rām, Bā, 12 7.1]
tathā śucīñ śāstravidaḥ puruṣān subahuśrutān | [Rām, Bā, 12 7.2]
yajñakarma samīhantāṃ bhavanto rājaśāsanāt | [Rām, Bā, 12 8.1]
iṣṭakā bahusāhasrī śīghram ānīyatām iti | [Rām, Bā, 12 8.2]
aupakāryāḥ kriyantāṃ ca rājñāṃ bahuguṇānvitāḥ | [Rām, Bā, 12 9.1]
brāhmaṇāvasathāś caiva kartavyāḥ śataśaḥ śubhāḥ | [Rām, Bā, 12 9.2]
bhakṣyānnapānair bahubhiḥ samupetāḥ suniṣṭhitāḥ | [Rām, Bā, 12 10.1]
tathā paurajanasyāpi kartavyā bahuvistarāḥ | [Rām, Bā, 12 10.2]
āvāsā bahubhakṣyā vai sarvakāmair upasthitāḥ | [Rām, Bā, 12 11.1]
tathā jānapadasyāpi janasya bahuśobhanam | [Rām, Bā, 12 11.2]
dātavyam annaṃ vidhivat satkṛtya na tu līlayā | [Rām, Bā, 12 12.1]
sarvavarṇā yathā pūjāṃ prāpnuvanti susatkṛtāḥ | [Rām, Bā, 12 12.2]
na cāvajñā prayoktavyā kāmakrodhavaśād api | [Rām, Bā, 12 13.1]
yajñakarmasu ye 'vyagrāḥ puruṣāḥ śilpinas tathā | [Rām, Bā, 12 13.2]
teṣām api viśeṣeṇa pūjā kāryā yathākramam | [Rām, Bā, 12 14.1]
yathā sarvaṃ suvihitaṃ na kiṃcit parihīyate | [Rām, Bā, 12 14.2]
tathā bhavantaḥ kurvantu prītisnigdhena cetasā | [Rām, Bā, 12 15.1]
tataḥ sarve samāgamya vasiṣṭham idam abruvan | [Rām, Bā, 12 15.2]
yathoktaṃ tat kariṣyāmo na kiṃcit parihāsyate | [Rām, Bā, 12 16.1]
tataḥ sumantram āhūya vasiṣṭho vākyam abravīt | [Rām, Bā, 12 16.2]
nimantrayasva nṛpatīn pṛthivyāṃ ye ca dhārmikāḥ | [Rām, Bā, 12 17.1]
brāhmaṇān kṣatriyān vaiśyāñ śūdrāṃś caiva sahasraśaḥ | [Rām, Bā, 12 17.2]
samānayasva satkṛtya sarvadeśeṣu mānavān | [Rām, Bā, 12 18.1]
mithilādhipatiṃ śūraṃ janakaṃ satyavikramam | [Rām, Bā, 12 18.2]
niṣṭhitaṃ sarvaśāstreṣu tathā vedeṣu niṣṭhitam | [Rām, Bā, 12 19.1]
tam ānaya mahābhāgaṃ svayam eva susatkṛtam | [Rām, Bā, 12 19.2]
pūrvasambandhinaṃ jñātvā tataḥ pūrvaṃ bravīmi te | [Rām, Bā, 12 19.3]
tathā kāśipatiṃ snigdhaṃ satataṃ priyavādinam | [Rām, Bā, 12 20.1]
sadvṛttaṃ devasaṃkāśaṃ svayam evānayasva ha | [Rām, Bā, 12 20.2]
tathā kekayarājānaṃ vṛddhaṃ paramadhārmikam | [Rām, Bā, 12 21.1]
śvaśuraṃ rājasiṃhasya saputraṃ tam ihānaya | [Rām, Bā, 12 21.2]
aṅgeśvaraṃ mahābhāgaṃ romapādaṃ susatkṛtam | [Rām, Bā, 12 22.1]
vayasyaṃ rājasiṃhasya tam ānaya yaśasvinam | [Rām, Bā, 12 22.2]
prācīnān sindhusauvīrān saurāṣṭreyāṃś ca pārthivān | [Rām, Bā, 12 23.1]
dākṣiṇātyān narendrāṃś ca samastān ānayasva ha | [Rām, Bā, 12 23.2]
santi snigdhāś ca ye cānye rājānaḥ pṛthivītale | [Rām, Bā, 12 24.1]
tān ānaya yathākṣipraṃ sānugān sahabāndhavān | [Rām, Bā, 12 24.2]
vasiṣṭhavākyaṃ tac chrutvā sumantras tvaritas tadā | [Rām, Bā, 12 25.1]
vyādiśat puruṣāṃs tatra rājñām ānayane śubhān | [Rām, Bā, 12 25.2]
svayam eva hi dharmātmā prayayau muniśāsanāt | [Rām, Bā, 12 26.1]
sumantras tvarito bhūtvā samānetuṃ mahīkṣitaḥ | [Rām, Bā, 12 26.2]
te ca karmāntikāḥ sarve vasiṣṭhāya ca dhīmate | [Rām, Bā, 12 27.1]
sarvaṃ nivedayanti sma yajñe yad upakalpitam | [Rām, Bā, 12 27.2]
tataḥ prīto dvijaśreṣṭhas tān sarvān punar abravīt | [Rām, Bā, 12 28.1]
avajñayā na dātavyaṃ kasyacil līlayāpi vā | [Rām, Bā, 12 28.2]
avajñayā kṛtaṃ hanyād dātāraṃ nātra saṃśayaḥ | [Rām, Bā, 12 28.3]
tataḥ kaiścid ahorātrair upayātā mahīkṣitaḥ | [Rām, Bā, 12 29.1]
bahūni ratnāny ādāya rājño daśarathasya ha | [Rām, Bā, 12 29.2]
tato vasiṣṭhaḥ suprīto rājānam idam abravīt | [Rām, Bā, 12 30.1]
upayātā naravyāghra rājānas tava śāsanāt | [Rām, Bā, 12 30.2]
mayāpi satkṛtāḥ sarve yathārhaṃ rājasattamāḥ | [Rām, Bā, 12 31.1]
yajñiyaṃ ca kṛtaṃ rājan puruṣaiḥ susamāhitaiḥ | [Rām, Bā, 12 31.2]
niryātu ca bhavān yaṣṭuṃ yajñāyatanam antikāt | [Rām, Bā, 12 32.1]
sarvakāmair upahṛtair upetaṃ vai samantataḥ | [Rām, Bā, 12 32.2]
tathā vasiṣṭhavacanād ṛṣyaśṛṅgasya cobhayoḥ | [Rām, Bā, 12 33.1]
śubhe divasanakṣatre niryāto jagatīpatiḥ | [Rām, Bā, 12 33.2]
tato vasiṣṭhapramukhāḥ sarva eva dvijottamāḥ | [Rām, Bā, 12 34.1]
ṛṣyaśṛṅgaṃ puraskṛtya yajñakarmārabhaṃs tadā | [Rām, Bā, 12 34.2]
{Rām, Bā, 13}
atha saṃvatsare pūrṇe tasmin prāpte turaṃgame | [Rām, Bā, 13 1.1]
sarayvāś cottare tīre rājño yajño 'bhyavartata | [Rām, Bā, 13 1.2]
ṛṣyaśṛṅgaṃ puraskṛtya karma cakrur dvijarṣabhāḥ | [Rām, Bā, 13 2.1]
aśvamedhe mahāyajñe rājño 'sya sumahātmanaḥ | [Rām, Bā, 13 2.2]
karma kurvanti vidhivad yājakā vedapāragāḥ | [Rām, Bā, 13 3.1]
yathāvidhi yathānyāyaṃ parikrāmanti śāstrataḥ | [Rām, Bā, 13 3.2]
pravargyaṃ śāstrataḥ kṛtvā tathaivopasadaṃ dvijāḥ | [Rām, Bā, 13 4.1]
cakruś ca vidhivat sarvam adhikaṃ karma śāstrataḥ | [Rām, Bā, 13 4.2]
abhipūjya tato hṛṣṭāḥ sarve cakrur yathāvidhi | [Rām, Bā, 13 5.1]
prātaḥsavanapūrvāṇi karmāṇi munipuṃgavāḥ | [Rām, Bā, 13 5.2]
na cāhutam abhūt tatra skhalitaṃ vāpi kiṃcana | [Rām, Bā, 13 6.1]
dṛśyate brahmavat sarvaṃ kṣemayuktaṃ hi cakrire | [Rām, Bā, 13 6.2]
na teṣv ahaḥsu śrānto vā kṣudhito vāpi dṛśyate | [Rām, Bā, 13 7.1]
nāvidvān brāhmaṇas tatra nāśatānucaras tathā | [Rām, Bā, 13 7.2]
brāhmaṇā bhuñjate nityaṃ nāthavantaś ca bhuñjate | [Rām, Bā, 13 8.1]
tāpasā bhuñjate cāpi śramaṇā bhuñjate tathā | [Rām, Bā, 13 8.2]
vṛddhāś ca vyādhitāś caiva striyo bālās tathaiva ca | [Rām, Bā, 13 9.1]
aniśaṃ bhuñjamānānāṃ na tṛptir upalabhyate | [Rām, Bā, 13 9.2]
dīyatāṃ dīyatām annaṃ vāsāṃsi vividhāni ca | [Rām, Bā, 13 10.1]
iti saṃcoditās tatra tathā cakrur anekaśaḥ | [Rām, Bā, 13 10.2]
annakūṭāś ca bahavo dṛśyante parvatopamāḥ | [Rām, Bā, 13 11.1]
divase divase tatra siddhasya vidhivat tadā | [Rām, Bā, 13 11.2]
annaṃ hi vidhivat svādu praśaṃsanti dvijarṣabhāḥ | [Rām, Bā, 13 12.1]
aho tṛptāḥ sma bhadraṃ te iti śuśrāva rāghavaḥ | [Rām, Bā, 13 12.2]
svalaṃkṛtāś ca puruṣā brāhmaṇān paryaveṣayan | [Rām, Bā, 13 13.1]
upāsate ca tān anye sumṛṣṭamaṇikuṇḍalāḥ | [Rām, Bā, 13 13.2]
karmāntare tadā viprā hetuvādān bahūn api | [Rām, Bā, 13 14.1]
prāhuḥ suvāgmino dhīrāḥ parasparajigīṣayā | [Rām, Bā, 13 14.2]
divase divase tatra saṃstare kuśalā dvijāḥ | [Rām, Bā, 13 15.1]
sarvakarmāṇi cakrus te yathāśāstraṃ pracoditāḥ | [Rām, Bā, 13 15.2]
nāṣaḍaṅgavid atrāsīn nāvrato nābahuśrutaḥ | [Rām, Bā, 13 16.1]
sadasyas tasya vai rājño nāvādakuśalo dvijaḥ | [Rām, Bā, 13 16.2]
prāpte yūpocchraye tasmin ṣaḍ bailvāḥ khādirās tathā | [Rām, Bā, 13 17.1]
tāvanto bilvasahitāḥ parṇinaś ca tathāpare | [Rām, Bā, 13 17.2]
śleṣmātakamayo diṣṭo devadārumayas tathā | [Rām, Bā, 13 18.1]
dvāv eva tatra vihitau bāhuvyastaparigrahau | [Rām, Bā, 13 18.2]
kāritāḥ sarva evaite śāstrajñair yajñakovidaiḥ | [Rām, Bā, 13 19.1]
śobhārthaṃ tasya yajñasya kāñcanālaṃkṛtā bhavan | [Rām, Bā, 13 19.2]
vinyastā vidhivat sarve śilpibhiḥ sukṛtā dṛḍhāḥ | [Rām, Bā, 13 20.1]
aṣṭāśrayaḥ sarva eva ślakṣṇarūpasamanvitāḥ | [Rām, Bā, 13 20.2]
ācchāditās te vāsobhiḥ puṣpair gandhaiś ca bhūṣitāḥ | [Rām, Bā, 13 21.1]
saptarṣayo dīptimanto virājante yathā divi | [Rām, Bā, 13 21.2]
iṣṭakāś ca yathānyāyaṃ kāritāś ca pramāṇataḥ | [Rām, Bā, 13 22.1]
cito 'gnir brāhmaṇais tatra kuśalaiḥ śulbakarmaṇi | [Rām, Bā, 13 22.2]
sa cityo rājasiṃhasya saṃcitaḥ kuśalair dvijaiḥ | [Rām, Bā, 13 22.3]
garuḍo rukmapakṣo vai triguṇo 'ṣṭādaśātmakaḥ | [Rām, Bā, 13 23.1]
niyuktās tatra paśavas tat tad uddiśya daivatam | [Rām, Bā, 13 23.2]
uragāḥ pakṣiṇaś caiva yathāśāstraṃ pracoditāḥ | [Rām, Bā, 13 24.1]
śāmitre tu hayas tatra tathā jalacarāś ca ye | [Rām, Bā, 13 24.2]
ṛtvigbhiḥ sarvam evaitan niyuktaṃ śāstratas tadā | [Rām, Bā, 13 25.1]
paśūnāṃ triśataṃ tatra yūpeṣu niyataṃ tadā | [Rām, Bā, 13 25.2]
aśvaratnottamaṃ tasya rājño daśarathasya ha | [Rām, Bā, 13 25.3]
kausalyā taṃ hayaṃ tatra paricarya samantataḥ | [Rām, Bā, 13 26.1]
kṛpāṇair viśaśāsainaṃ tribhiḥ paramayā mudā | [Rām, Bā, 13 26.2]
patatriṇā tadā sārdhaṃ susthitena ca cetasā | [Rām, Bā, 13 27.1]
avasad rajanīm ekāṃ kausalyā dharmakāmyayā | [Rām, Bā, 13 27.2]
hotādhvaryus tathodgātā hayena samayojayan | [Rām, Bā, 13 28.1]
mahiṣyā parivṛttyātha vāvātām aparāṃ tathā | [Rām, Bā, 13 28.2]
patatriṇas tasya vapām uddhṛtya niyatendriyaḥ | [Rām, Bā, 13 29.1]
ṛtvik paramasampannaḥ śrapayāmāsa śāstrataḥ | [Rām, Bā, 13 29.2]
dhūmagandhaṃ vapāyās tu jighrati sma narādhipaḥ | [Rām, Bā, 13 30.1]
yathākālaṃ yathānyāyaṃ nirṇudan pāpam ātmanaḥ | [Rām, Bā, 13 30.2]
hayasya yāni cāṅgāni tāni sarvāṇi brāhmaṇāḥ | [Rām, Bā, 13 31.1]
agnau prāsyanti vidhivat samastāḥ ṣoḍaśartvijaḥ | [Rām, Bā, 13 31.2]
plakṣaśākhāsu yajñānām anyeṣāṃ kriyate haviḥ | [Rām, Bā, 13 32.1]
aśvamedhasya caikasya vaitaso bhāga iṣyate | [Rām, Bā, 13 32.2]
tryaho 'śvamedhaḥ saṃkhyātaḥ kalpasūtreṇa brāhmaṇaiḥ | [Rām, Bā, 13 33.1]
catuṣṭomam ahas tasya prathamaṃ parikalpitam | [Rām, Bā, 13 33.2]
ukthyaṃ dvitīyaṃ saṃkhyātam atirātraṃ tathottaram | [Rām, Bā, 13 34.1]
kāritās tatra bahavo vihitāḥ śāstradarśanāt | [Rām, Bā, 13 34.2]
jyotiṣṭomāyuṣī caiva atirātrau ca nirmitau | [Rām, Bā, 13 35.1]
abhijid viśvajic caiva aptoryāmo mahākratuḥ | [Rām, Bā, 13 35.2]
prācīṃ hotre dadau rājā diśaṃ svakulavardhanaḥ | [Rām, Bā, 13 36.1]
adhvaryave pratīcīṃ tu brahmaṇe dakṣiṇāṃ diśam | [Rām, Bā, 13 36.2]
udgātre tu tathodīcīṃ dakṣiṇaiṣā vinirmitā | [Rām, Bā, 13 37.1]
aśvamedhe mahāyajñe svayambhuvihite purā | [Rām, Bā, 13 37.2]
kratuṃ samāpya tu tadā nyāyataḥ puruṣarṣabhaḥ | [Rām, Bā, 13 38.1]
ṛtvigbhyo hi dadau rājā dharāṃ tāṃ kratuvardhanaḥ | [Rām, Bā, 13 38.2]
ṛtvijas tv abruvan sarve rājānaṃ gatakalmaṣam | [Rām, Bā, 13 39.1]
bhavān eva mahīṃ kṛtsnām eko rakṣitum arhati | [Rām, Bā, 13 39.2]
na bhūmyā kāryam asmākaṃ na hi śaktāḥ sma pālane | [Rām, Bā, 13 40.1]
ratāḥ svādhyāyakaraṇe vayaṃ nityaṃ hi bhūmipa | [Rām, Bā, 13 40.2]
niṣkrayaṃ kiṃcid eveha prayacchatu bhavān iti | [Rām, Bā, 13 40.3]
gavāṃ śatasahasrāṇi daśa tebhyo dadau nṛpaḥ | [Rām, Bā, 13 41.1]
daśakoṭiṃ suvarṇasya rajatasya caturguṇam | [Rām, Bā, 13 41.2]
ṛtvijas tu tataḥ sarve pradaduḥ sahitā vasu | [Rām, Bā, 13 42.1]
ṛṣyaśṛṅgāya munaye vasiṣṭhāya ca dhīmate | [Rām, Bā, 13 42.2]
tatas te nyāyataḥ kṛtvā pravibhāgaṃ dvijottamāḥ | [Rām, Bā, 13 43.1]
suprītamanasaḥ sarve pratyūcur muditā bhṛśam | [Rām, Bā, 13 43.2]
tataḥ prītamanā rājā prāpya yajñam anuttamam | [Rām, Bā, 13 44.1]
pāpāpahaṃ svarnayanaṃ dustaraṃ pārthivarṣabhaiḥ | [Rām, Bā, 13 44.2]
tato 'bravīd ṛṣyaśṛṅgaṃ rājā daśarathas tadā | [Rām, Bā, 13 45.1]
kulasya vardhanaṃ tat tu kartum arhasi suvrata | [Rām, Bā, 13 45.2]
tatheti ca sa rājānam uvāca dvijasattamaḥ | [Rām, Bā, 13 46.1]
bhaviṣyanti sutā rājaṃś catvāras te kulodvahāḥ | [Rām, Bā, 13 46.2]
{Rām, Bā, 14}
medhāvī tu tato dhyātvā sa kiṃcid idam uttamam | [Rām, Bā, 14 1.1]
labdhasaṃjñas tatas taṃ tu vedajño nṛpam abravīt | [Rām, Bā, 14 1.2]
iṣṭiṃ te 'haṃ kariṣyāmi putrīyāṃ putrakāraṇāt | [Rām, Bā, 14 2.1]
atharvaśirasi proktair mantraiḥ siddhāṃ vidhānataḥ | [Rām, Bā, 14 2.2]
tataḥ prākramad iṣṭiṃ tāṃ putrīyāṃ putrakāraṇāt | [Rām, Bā, 14 3.1]
juhāva cāgnau tejasvī mantradṛṣṭena karmaṇā | [Rām, Bā, 14 3.2]
tato devāḥ sagandharvāḥ siddhāś ca paramarṣayaḥ | [Rām, Bā, 14 4.1]
bhāgapratigrahārthaṃ vai samavetā yathāvidhi | [Rām, Bā, 14 4.2]
tāḥ sametya yathānyāyaṃ tasmin sadasi devatāḥ | [Rām, Bā, 14 5.1]
abruvaṃl lokakartāraṃ brahmāṇaṃ vacanaṃ mahat | [Rām, Bā, 14 5.2]
bhagavaṃs tvatprasādena rāvaṇo nāma rākṣasaḥ | [Rām, Bā, 14 6.1]
sarvānno bādhate vīryāc chāsituṃ taṃ na śaknumaḥ | [Rām, Bā, 14 6.2]
tvayā tasmai varo dattaḥ prītena bhagavan purā | [Rām, Bā, 14 7.1]
mānayantaś ca taṃ nityaṃ sarvaṃ tasya kṣamāmahe | [Rām, Bā, 14 7.2]
udvejayati lokāṃs trīn ucchritān dveṣṭi durmatiḥ | [Rām, Bā, 14 8.1]
śakraṃ tridaśarājānaṃ pradharṣayitum icchati | [Rām, Bā, 14 8.2]
ṛṣīn yakṣān sagandharvān asurān brāhmaṇāṃs tathā | [Rām, Bā, 14 9.1]
atikrāmati durdharṣo varadānena mohitaḥ | [Rām, Bā, 14 9.2]
nainaṃ sūryaḥ pratapati pārśve vāti na mārutaḥ | [Rām, Bā, 14 10.1]
calormimālī taṃ dṛṣṭvā samudro 'pi na kampate | [Rām, Bā, 14 10.2]
tan manan no bhayaṃ tasmād rākṣasād ghoradarśanāt | [Rām, Bā, 14 11.1]
vadhārthaṃ tasya bhagavann upāyaṃ kartum arhasi | [Rām, Bā, 14 11.2]
evam uktaḥ suraiḥ sarvaiś cintayitvā tato 'bravīt | [Rām, Bā, 14 12.1]
hantāyaṃ vihitas tasya vadhopāyo durātmanaḥ | [Rām, Bā, 14 12.2]
tena gandharvayakṣāṇāṃ devadānavarakṣasām | [Rām, Bā, 14 13.1]
avadhyo 'smīti vāg uktā tathety uktaṃ ca tan mayā | [Rām, Bā, 14 13.2]
nākīrtayad avajñānāt tad rakṣo mānuṣāṃs tadā | [Rām, Bā, 14 14.1]
tasmāt sa mānuṣād vadhyo mṛtyur nānyo 'sya vidyate | [Rām, Bā, 14 14.2]
etac chrutvā priyaṃ vākyaṃ brahmaṇā samudāhṛtam | [Rām, Bā, 14 15.1]
devā maharṣayaḥ sarve prahṛṣṭās te 'bhavaṃs tadā | [Rām, Bā, 14 15.2]
etasminn antare viṣṇur upayāto mahādyutiḥ | [Rām, Bā, 14 16.1]
brahmaṇā ca samāgamya tatra tasthau samāhitaḥ | [Rām, Bā, 14 16.2]
tam abruvan surāḥ sarve samabhiṣṭūya saṃnatāḥ | [Rām, Bā, 14 17.1]
tvāṃ niyokṣyāmahe viṣṇo lokānāṃ hitakāmyayā | [Rām, Bā, 14 17.2]
rājño daśarathasya tvam ayodhyādhipater vibho | [Rām, Bā, 14 18.1]
dharmajñasya vadānyasya maharṣisamatejasaḥ | [Rām, Bā, 14 18.2]
tasya bhāryāsu tisṛṣu hrīśrīkīrtyupamāsu ca | [Rām, Bā, 14 18.3]
tatra tvaṃ mānuṣo bhūtvā pravṛddhaṃ lokakaṇṭakam | [Rām, Bā, 14 19.1]
avadhyaṃ daivatair viṣṇo samare jahi rāvaṇam | [Rām, Bā, 14 19.2]
sa hi devān sagandharvān siddhāṃś ca ṛṣisattamān | [Rām, Bā, 14 20.1]
rākṣaso rāvaṇo mūrkho vīryotsekena bādhate | [Rām, Bā, 14 20.2]
tad uddhataṃ rāvaṇam ṛddhatejasaṃ pravṛddhadarpaṃ tridaśeśvaradviṣam | [Rām, Bā, 14 21.1]
virāvaṇaṃ sādhu tapasvikaṇṭakaṃ tapasvinām uddhara taṃ bhayāvaham | [Rām, Bā, 14 21.2]
{Rām, Bā, 15}
tato nārāyaṇo viṣṇur niyuktaḥ surasattamaiḥ | [Rām, Bā, 15 1.1]
jānann api surān evaṃ ślakṣṇaṃ vacanam abravīt | [Rām, Bā, 15 1.2]
upāyaḥ ko vadhe tasya rākṣasādhipateḥ surāḥ | [Rām, Bā, 15 2.1]
yam ahaṃ taṃ samāsthāya nihanyām ṛṣikaṇṭakam | [Rām, Bā, 15 2.2]
evam uktāḥ surāḥ sarve pratyūcur viṣṇum avyayam | [Rām, Bā, 15 3.1]
mānuṣīṃ tanum āsthāya rāvaṇaṃ jahi saṃyuge | [Rām, Bā, 15 3.2]
sa hi tepe tapas tīvraṃ dīrghakālam ariṃdama | [Rām, Bā, 15 4.1]
yena tuṣṭo 'bhavad brahmā lokakṛl lokapūjitaḥ | [Rām, Bā, 15 4.2]
saṃtuṣṭaḥ pradadau tasmai rākṣasāya varaṃ prabhuḥ | [Rām, Bā, 15 5.1]
nānāvidhebhyo bhūtebhyo bhayaṃ nānyatra mānuṣāt | [Rām, Bā, 15 5.2]
avajñātāḥ purā tena varadānena mānavāḥ | [Rām, Bā, 15 6.1]
tasmāt tasya vadho dṛṣṭo mānuṣebhyaḥ paraṃtapa | [Rām, Bā, 15 6.2]
ity etad vacanaṃ śrutvā surāṇāṃ viṣṇur ātmavān | [Rām, Bā, 15 7.1]
pitaraṃ rocayāmāsa tadā daśarathaṃ nṛpam | [Rām, Bā, 15 7.2]
sa cāpy aputro nṛpatis tasmin kāle mahādyutiḥ | [Rām, Bā, 15 8.1]
ayajat putriyām iṣṭiṃ putrepsur arisūdanaḥ | [Rām, Bā, 15 8.2]
tato vai yajamānasya pāvakād atulaprabham | [Rām, Bā, 15 9.1]
prādurbhūtaṃ mahad bhūtaṃ mahāvīryaṃ mahābalam | [Rām, Bā, 15 9.2]
kṛṣṇaṃ raktāmbaradharaṃ raktāsyaṃ dundubhisvanam | [Rām, Bā, 15 10.1]
snigdhaharyakṣatanujaśmaśrupravaramūrdhajam | [Rām, Bā, 15 10.2]
śubhalakṣaṇasampannaṃ divyābharaṇabhūṣitam | [Rām, Bā, 15 11.1]
śailaśṛṅgasamutsedhaṃ dṛptaśārdūlavikramam | [Rām, Bā, 15 11.2]
divākarasamākāraṃ dīptānalaśikhopamam | [Rām, Bā, 15 12.1]
taptajāmbūnadamayīṃ rājatāntaparicchadām | [Rām, Bā, 15 12.2]
divyapāyasasampūrṇāṃ pātrīṃ patnīm iva priyām | [Rām, Bā, 15 13.1]
pragṛhya vipulāṃ dorbhyāṃ svayaṃ māyāmayīm iva | [Rām, Bā, 15 13.2]
samavekṣyābravīd vākyam idaṃ daśarathaṃ nṛpam | [Rām, Bā, 15 14.1]
prājāpatyaṃ naraṃ viddhi mām ihābhyāgataṃ nṛpa | [Rām, Bā, 15 14.2]
tataḥ paraṃ tadā rājā pratyuvāca kṛtāñjaliḥ | [Rām, Bā, 15 15.1]
bhagavan svāgataṃ te 'stu kim ahaṃ karavāṇi te | [Rām, Bā, 15 15.2]
atho punar idaṃ vākyaṃ prājāpatyo naro 'bravīt | [Rām, Bā, 15 16.1]
rājann arcayatā devān adya prāptam idaṃ tvayā | [Rām, Bā, 15 16.2]
idaṃ tu naraśārdūla pāyasaṃ devanirmitam | [Rām, Bā, 15 17.1]
prajākaraṃ gṛhāṇa tvaṃ dhanyam ārogyavardhanam | [Rām, Bā, 15 17.2]
bhāryāṇām anurūpāṇām aśnīteti prayaccha vai | [Rām, Bā, 15 18.1]
tāsu tvaṃ lapsyase putrān yadarthaṃ yajase nṛpa | [Rām, Bā, 15 18.2]
tatheti nṛpatiḥ prītaḥ śirasā pratigṛhya tām | [Rām, Bā, 15 19.1]
pātrīṃ devānnasampūrṇāṃ devadattāṃ hiraṇmayīm | [Rām, Bā, 15 19.2]
abhivādya ca tad bhūtam adbhutaṃ priyadarśanam | [Rām, Bā, 15 20.1]
mudā paramayā yuktaś cakārābhipradakṣiṇam | [Rām, Bā, 15 20.2]
tato daśarathaḥ prāpya pāyasaṃ devanirmitam | [Rām, Bā, 15 21.1]
babhūva paramaprītaḥ prāpya vittam ivādhanaḥ | [Rām, Bā, 15 21.2]
tatas tad adbhutaprakhyaṃ bhūtaṃ paramabhāsvaram | [Rām, Bā, 15 22.1]
saṃvartayitvā tat karma tatraivāntaradhīyata | [Rām, Bā, 15 22.2]
harṣaraśmibhir udyotaṃ tasyāntaḥpuram ābabhau | [Rām, Bā, 15 23.1]
śāradasyābhirāmasya candrasyeva nabho'ṃśubhiḥ | [Rām, Bā, 15 23.2]
so 'ntaḥpuraṃ praviśyaiva kausalyām idam abravīt | [Rām, Bā, 15 24.1]
pāyasaṃ pratigṛhṇīṣva putrīyaṃ tv idam ātmanaḥ | [Rām, Bā, 15 24.2]
kausalyāyai narapatiḥ pāyasārdhaṃ dadau tadā | [Rām, Bā, 15 25.1]
ardhād ardhaṃ dadau cāpi sumitrāyai narādhipaḥ | [Rām, Bā, 15 25.2]
kaikeyyai cāvaśiṣṭārdhaṃ dadau putrārthakāraṇāt | [Rām, Bā, 15 26.1]
pradadau cāvaśiṣṭārdhaṃ pāyasasyāmṛtopamam | [Rām, Bā, 15 26.2]
anucintya sumitrāyai punar eva mahīpatiḥ | [Rām, Bā, 15 27.1]
evaṃ tāsāṃ dadau rājā bhāryāṇāṃ pāyasaṃ pṛthak | [Rām, Bā, 15 27.2]
tās tv etat pāyasaṃ prāpya narendrasyottamāḥ striyaḥ | [Rām, Bā, 15 28.1]
sammānaṃ menire sarvāḥ praharṣoditacetasaḥ | [Rām, Bā, 15 28.2]
{Rām, Bā, 16}
putratvaṃ tu gate viṣṇau rājñas tasya mahātmanaḥ | [Rām, Bā, 16 1.1]
uvāca devatāḥ sarvāḥ svayambhūr bhagavān idam | [Rām, Bā, 16 1.2]
satyasaṃdhasya vīrasya sarveṣāṃ no hitaiṣiṇaḥ | [Rām, Bā, 16 2.1]
viṣṇoḥ sahāyān balinaḥ sṛjadhvaṃ kāmarūpiṇaḥ | [Rām, Bā, 16 2.2]
māyāvidaś ca śūrāṃś ca vāyuvegasamāñjave | [Rām, Bā, 16 3.1]
nayajñān buddhisampannān viṣṇutulyaparākramān | [Rām, Bā, 16 3.2]
asaṃhāryān upāyajñān divyasaṃhananānvitān | [Rām, Bā, 16 4.1]
sarvāstraguṇasampannān amṛtaprāśanān iva | [Rām, Bā, 16 4.2]
apsaraḥsu ca mukhyāsu gandharvīṇāṃ tanūṣu ca | [Rām, Bā, 16 5.1]
yakṣapannagakanyāsu ṛkṣavidyādharīṣu ca | [Rām, Bā, 16 5.2]
kiṃnarīṇāṃ ca gātreṣu vānarīṇāṃ tanūṣu ca | [Rām, Bā, 16 6.1]
sṛjadhvaṃ harirūpeṇa putrāṃs tulyaparākramān | [Rām, Bā, 16 6.2]
te tathoktā bhagavatā tat pratiśrutya śāsanam | [Rām, Bā, 16 7.1]
janayāmāsur evaṃ te putrān vānararūpiṇaḥ | [Rām, Bā, 16 7.2]
ṛṣayaś ca mahātmānaḥ siddhavidyādharoragāḥ | [Rām, Bā, 16 8.1]
cāraṇāś ca sutān vīrān sasṛjur vanacāriṇaḥ | [Rām, Bā, 16 8.2]
te sṛṣṭā bahusāhasrā daśagrīvavadhodyatāḥ | [Rām, Bā, 16 9.1]
aprameyabalā vīrā vikrāntāḥ kāmarūpiṇaḥ | [Rām, Bā, 16 9.2]
te gajācalasaṃkāśā vapuṣmanto mahābalāḥ | [Rām, Bā, 16 10.1]
ṛkṣavānaragopucchāḥ kṣipram evābhijajñire | [Rām, Bā, 16 10.2]
yasya devasya yad rūpaṃ veṣo yaś ca parākramaḥ | [Rām, Bā, 16 11.1]
ajāyata samastena tasya tasya sutaḥ pṛthak | [Rām, Bā, 16 11.2]
golāṅgūlīṣu cotpannāḥ kecit saṃmatavikramāḥ | [Rām, Bā, 16 12.1]
ṛkṣīṣu ca tathā jātā vānarāḥ kiṃnarīṣu ca | [Rām, Bā, 16 12.2]
śilāpraharaṇāḥ sarve sarve pādapayodhinaḥ | [Rām, Bā, 16 13.1]
nakhadaṃṣṭrāyudhāḥ sarve sarve sarvāstrakovidāḥ | [Rām, Bā, 16 13.2]
vicālayeyuḥ śailendrān bhedayeyuḥ sthirān drumān | [Rām, Bā, 16 14.1]
kṣobhayeyuś ca vegena samudraṃ saritāṃ patim | [Rām, Bā, 16 14.2]
dārayeyuḥ kṣitiṃ padbhyām āplaveyur mahārṇavam | [Rām, Bā, 16 15.1]
nabhastalaṃ viśeyuś ca gṛhṇīyur api toyadān | [Rām, Bā, 16 15.2]
gṛhṇīyur api mātaṃgān mattān pravrajato vane | [Rām, Bā, 16 16.1]
nardamānāṃś ca nādena pātayeyur vihaṃgamān | [Rām, Bā, 16 16.2]
īdṛśānāṃ prasūtāni harīṇāṃ kāmarūpinām | [Rām, Bā, 16 17.1]
śataṃ śatasahasrāṇi yūthapānāṃ mahātmanām | [Rām, Bā, 16 17.2]
babhūvur yūthapaśreṣṭhā vīrāṃś cājanayan harīn | [Rām, Bā, 16 17.3]
anye ṛkṣavataḥ prasthān upatasthuḥ sahasraśaḥ | [Rām, Bā, 16 18.1]
anye nānāvidhāñ śailān kānanāni ca bhejire | [Rām, Bā, 16 18.2]
sūryaputraṃ ca sugrīvaṃ śakraputraṃ ca vālinam | [Rām, Bā, 16 19.1]
bhrātarāv upatasthus te sarva eva harīśvarāḥ | [Rām, Bā, 16 19.2]
tair meghavṛndācalatulyakāyair mahābalair vānarayūthapālaiḥ | [Rām, Bā, 16 20.1]
babhūva bhūr bhīmaśarīrarūpaiḥ samāvṛtā rāmasahāyahetoḥ | [Rām, Bā, 16 20.2]
{Rām, Bā, 17}
nirvṛtte tu kratau tasmin hayamedhe mahātmanaḥ | [Rām, Bā, 17 1.1]
pratigṛhya surā bhāgān pratijagmur yathāgatam | [Rām, Bā, 17 1.2]
samāptadīkṣāniyamaḥ patnīgaṇasamanvitaḥ | [Rām, Bā, 17 2.1]
praviveśa purīṃ rājā sabhṛtyabalavāhanaḥ | [Rām, Bā, 17 2.2]
yathārhaṃ pūjitās tena rājñā vai pṛthivīśvarāḥ | [Rām, Bā, 17 3.1]
muditāḥ prayayur deśān praṇamya munipuṃgavam | [Rām, Bā, 17 3.2]
gateṣu pṛthivīśeṣu rājā daśarathaḥ punaḥ | [Rām, Bā, 17 4.1]
praviveśa purīṃ śrīmān puraskṛtya dvijottamān | [Rām, Bā, 17 4.2]
śāntayā prayayau sārdham ṛṣyaśṛṅgaḥ supūjitaḥ | [Rām, Bā, 17 5.1]
anvīyamāno rājñātha sānuyātreṇa dhīmatā | [Rām, Bā, 17 5.2]
kausalyājanayad rāmaṃ divyalakṣaṇasaṃyutam | [Rām, Bā, 17 6.1]
viṣṇor ardhaṃ mahābhāgaṃ putram ikṣvākunandanam | [Rām, Bā, 17 6.2]
kausalyā śuśubhe tena putreṇāmitatejasā | [Rām, Bā, 17 7.1]
yathā vareṇa devānām aditir vajrapāṇinā | [Rām, Bā, 17 7.2]
bharato nāma kaikeyyāṃ jajñe satyaparākramaḥ | [Rām, Bā, 17 8.1]
sākṣād viṣṇoś caturbhāgaḥ sarvaiḥ samudito guṇaiḥ | [Rām, Bā, 17 8.2]
atha lakṣmaṇaśatrughnau sumitrājanayat sutau | [Rām, Bā, 17 9.1]
vīrau sarvāstrakuśalau viṣṇor ardhasamanvitau | [Rām, Bā, 17 9.2]
rājñaḥ putrā mahātmānaś catvāro jajñire pṛthak | [Rām, Bā, 17 10.1]
guṇavanto 'nurūpāś ca rucyā proṣṭhapadopamāḥ | [Rām, Bā, 17 10.2]
atītyaikādaśāhaṃ tu nāma karma tathākarot | [Rām, Bā, 17 11.1]
jyeṣṭhaṃ rāmaṃ mahātmānaṃ bharataṃ kaikayīsutam | [Rām, Bā, 17 11.2]
saumitriṃ lakṣmaṇam iti śatrughnam aparaṃ tathā | [Rām, Bā, 17 12.1]
vasiṣṭhaḥ paramaprīto nāmāni kṛtavāṃs tadā | [Rām, Bā, 17 12.2]
teṣāṃ janmakriyādīni sarvakarmāṇy akārayat | [Rām, Bā, 17 12.3]
teṣāṃ ketur iva jyeṣṭho rāmo ratikaraḥ pituḥ | [Rām, Bā, 17 13.1]
babhūva bhūyo bhūtānāṃ svayambhūr iva saṃmataḥ | [Rām, Bā, 17 13.2]
sarve vedavidaḥ śūrāḥ sarve lokahite ratāḥ | [Rām, Bā, 17 14.1]
sarve jñānopasaṃpannāḥ sarve samuditā guṇaiḥ | [Rām, Bā, 17 14.2]
teṣām api mahātejā rāmaḥ satyaparākramaḥ | [Rām, Bā, 17 15.1]
bālyāt prabhṛti susnigdho lakṣmaṇo lakṣmivardhanaḥ | [Rām, Bā, 17 15.2]
rāmasya lokarāmasya bhrātur jyeṣṭhasya nityaśaḥ | [Rām, Bā, 17 16.1]
sarvapriyakaras tasya rāmasyāpi śarīrataḥ | [Rām, Bā, 17 16.2]
lakṣmaṇo lakṣmisampanno bahiḥprāṇa ivāparaḥ | [Rām, Bā, 17 17.1]
na ca tena vinā nidrāṃ labhate puruṣottamaḥ | [Rām, Bā, 17 17.2]
mṛṣṭam annam upānītam aśnāti na hi taṃ vinā | [Rām, Bā, 17 17.3]
yadā hi hayam ārūḍho mṛgayāṃ yāti rāghavaḥ | [Rām, Bā, 17 18.1]
tadainaṃ pṛṣṭhato 'bhyeti sadhanuḥ paripālayan | [Rām, Bā, 17 18.2]
bharatasyāpi śatrughno lakṣmaṇāvarajo hi saḥ | [Rām, Bā, 17 19.1]
prāṇaiḥ priyataro nityaṃ tasya cāsīt tathā priyaḥ | [Rām, Bā, 17 19.2]
sa caturbhir mahābhāgaiḥ putrair daśarathaḥ priyaiḥ | [Rām, Bā, 17 20.1]
babhūva paramaprīto devair iva pitāmahaḥ | [Rām, Bā, 17 20.2]
te yadā jñānasampannāḥ sarve samuditā guṇaiḥ | [Rām, Bā, 17 21.1]
hrīmantaḥ kīrtimantaś ca sarvajñā dīrghadarśinaḥ | [Rām, Bā, 17 21.2]
atha rājā daśarathas teṣāṃ dārakriyāṃ prati | [Rām, Bā, 17 22.1]
cintayāmāsa dharmātmā sopādhyāyaḥ sabāndhavaḥ | [Rām, Bā, 17 22.2]
tasya cintayamānasya mantrimadhye mahātmanaḥ | [Rām, Bā, 17 23.1]
abhyāgacchan mahātejo viśvāmitro mahāmuniḥ | [Rām, Bā, 17 23.2]
sa rājño darśanākāṅkṣī dvārādhyakṣān uvāca ha | [Rām, Bā, 17 24.1]
śīghram ākhyāta māṃ prāptaṃ kauśikaṃ gādhinaḥ sutam | [Rām, Bā, 17 24.2]
tac chrutvā vacanaṃ tasya rājaveśma pradudruvuḥ | [Rām, Bā, 17 25.1]
saṃbhrāntamanasaḥ sarve tena vākyena coditāḥ | [Rām, Bā, 17 25.2]
te gatvā rājabhavanaṃ viśvāmitram ṛṣiṃ tadā | [Rām, Bā, 17 26.1]
prāptam āvedayāmāsur nṛpāyekṣvākave tadā | [Rām, Bā, 17 26.2]
teṣāṃ tad vacanaṃ śrutvā sapurodhāḥ samāhitaḥ | [Rām, Bā, 17 27.1]
pratyujjagāma saṃhṛṣṭo brahmāṇam iva vāsavaḥ | [Rām, Bā, 17 27.2]
sa dṛṣṭvā jvalitaṃ dīptyā tāpasaṃ saṃśitavratam | [Rām, Bā, 17 28.1]
prahṛṣṭavadano rājā tato 'rghyam upahārayat | [Rām, Bā, 17 28.2]
sa rājñaḥ pratigṛhyārghyaṃ śāstradṛṣṭena karmaṇā | [Rām, Bā, 17 29.1]
kuśalaṃ cāvyayaṃ caiva paryapṛcchan narādhipam | [Rām, Bā, 17 29.2]
vasiṣṭhaṃ ca samāgamya kuśalaṃ munipuṃgavaḥ | [Rām, Bā, 17 30.1]
ṛṣīṃś ca tān yathā nyāyaṃ mahābhāgān uvāca ha | [Rām, Bā, 17 30.2]
te sarve hṛṣṭamanasas tasya rājño niveśanam | [Rām, Bā, 17 31.1]
viviśuḥ pūjitās tatra niṣeduś ca yathārthataḥ | [Rām, Bā, 17 31.2]
atha hṛṣṭamanā rājā viśvāmitraṃ mahāmunim | [Rām, Bā, 17 32.1]
uvāca paramodāro hṛṣṭas tam abhipūjayan | [Rām, Bā, 17 32.2]
yathāmṛtasya samprāptir yathā varṣam anūdake | [Rām, Bā, 17 33.1]
yathā sadṛśadāreṣu putrajanmāprajasya ca | [Rām, Bā, 17 33.2]
pranaṣṭasya yathā lābho yathā harṣo mahodaye | [Rām, Bā, 17 33.3]
kaṃ ca te paramaṃ kāmaṃ karomi kim u harṣitaḥ | [Rām, Bā, 17 34.1]
pātrabhūto 'si me vipra diṣṭyā prāpto 'si dhārmika | [Rām, Bā, 17 34.2]
adya me saphalaṃ janma jīvitaṃ ca sujīvitam | [Rām, Bā, 17 34.3]
pūrvaṃ rājarṣiśabdena tapasā dyotitaprabhaḥ | [Rām, Bā, 17 35.1]
brahmarṣitvam anuprāptaḥ pūjyo 'si bahudhā mayā | [Rām, Bā, 17 35.2]
tad adbhutam idaṃ vipra pavitraṃ paramaṃ mama | [Rām, Bā, 17 36.1]
śubhakṣetragataś cāhaṃ tava saṃdarśanāt prabho | [Rām, Bā, 17 36.2]
brūhi yat prārthitaṃ tubhyaṃ kāryam āgamanaṃ prati | [Rām, Bā, 17 37.1]
icchāmy anugṛhīto 'haṃ tvadarthaparivṛddhaye | [Rām, Bā, 17 37.2]
kāryasya na vimarśaṃ ca gantum arhasi kauśika | [Rām, Bā, 17 38.1]
kartā cāham aśeṣeṇa daivataṃ hi bhavān mama | [Rām, Bā, 17 38.2]
iti hṛdayasukhaṃ niśamya vākyaṃ śrutisukham ātmavatā vinītam uktam | [Rām, Bā, 17 39.1]
prathitaguṇayaśā guṇair viśiṣṭaḥ parama ṛṣiḥ paramaṃ jagāma harṣam | [Rām, Bā, 17 39.2]
{Rām, Bā, 18}
tac chrutvā rājasiṃhasya vākyam adbhutavistaram | [Rām, Bā, 18 1.1]
hṛṣṭaromā mahātejā viśvāmitro 'bhyabhāṣata | [Rām, Bā, 18 1.2]
sadṛśaṃ rājaśārdūla tavaitad bhuvi nānyataḥ | [Rām, Bā, 18 2.1]
mahāvaṃśaprasūtasya vasiṣṭhavyapadeśinaḥ | [Rām, Bā, 18 2.2]
yat tu me hṛdgataṃ vākyaṃ tasya kāryasya niścayam | [Rām, Bā, 18 3.1]
kuruṣva rājaśārdūla bhava satyapratiśravaḥ | [Rām, Bā, 18 3.2]
ahaṃ niyamam ātiṣṭha siddhyarthaṃ puruṣarṣabha | [Rām, Bā, 18 4.1]
tasya vighnakarau dvau tu rākṣasau kāmarūpiṇau | [Rām, Bā, 18 4.2]
vrate me bahuśaś cīrṇe samāptyāṃ rākṣasāv imau | [Rām, Bā, 18 5.1]
mārīcaś ca subāhuś ca vīryavantau suśikṣitau | [Rām, Bā, 18 5.2]
tau māṃsarudhiraugheṇa vediṃ tām abhyavarṣatām | [Rām, Bā, 18 5.3]
avadhūte tathā bhūte tasmin niyamaniścaye | [Rām, Bā, 18 6.1]
kṛtaśramo nirutsāhas tasmād deśād apākrame | [Rām, Bā, 18 6.2]
na ca me krodham utsraṣṭuṃ buddhir bhavati pārthiva | [Rām, Bā, 18 7.1]
tathābhūtā hi sā caryā na śāpas tatra mucyate | [Rām, Bā, 18 7.2]
svaputraṃ rājaśārdūla rāmaṃ satyaparākramam | [Rām, Bā, 18 8.1]
kākapakṣadharaṃ śūraṃ jyeṣṭhaṃ me dātum arhasi | [Rām, Bā, 18 8.2]
śakto hy eṣa mayā gupto divyena svena tejasā | [Rām, Bā, 18 9.1]
rākṣasā ye vikartāras teṣām api vināśane | [Rām, Bā, 18 9.2]
śreyaś cāsmai pradāsyāmi bahurūpaṃ na saṃśayaḥ | [Rām, Bā, 18 10.1]
trayāṇām api lokānāṃ yena khyātiṃ gamiṣyati | [Rām, Bā, 18 10.2]
na ca tau rāmam āsādya śaktau sthātuṃ kathaṃcana | [Rām, Bā, 18 11.1]
na ca tau rāghavād anyo hantum utsahate pumān | [Rām, Bā, 18 11.2]
vīryotsiktau hi tau pāpau kālapāśavaśaṃ gatau | [Rām, Bā, 18 12.1]
rāmasya rājaśārdūla na paryāptau mahātmanaḥ | [Rām, Bā, 18 12.2]
na ca putrakṛtaṃ snehaṃ kartum arhasi pārthiva | [Rām, Bā, 18 13.1]
ahaṃ te pratijānāmi hatau tau viddhi rākṣasau | [Rām, Bā, 18 13.2]
ahaṃ vedmi mahātmānaṃ rāmaṃ satyaparākramam | [Rām, Bā, 18 14.1]
vasiṣṭho 'pi mahātejā ye ceme tapasi sthitāḥ | [Rām, Bā, 18 14.2]
yadi te dharmalābhaṃ ca yaśaś ca paramaṃ bhuvi | [Rām, Bā, 18 15.1]
sthiram icchasi rājendra rāmaṃ me dātum arhasi | [Rām, Bā, 18 15.2]
yady abhyanujñāṃ kākutstha dadate tava mantriṇaḥ | [Rām, Bā, 18 16.1]
vasiṣṭhapramukhāḥ sarve tato rāmaṃ visarjaya | [Rām, Bā, 18 16.2]
abhipretam asaṃsaktam ātmajaṃ dātum arhasi | [Rām, Bā, 18 17.1]
daśarātraṃ hi yajñasya rāmaṃ rājīvalocanam | [Rām, Bā, 18 17.2]
nātyeti kālo yajñasya yathāyaṃ mama rāghava | [Rām, Bā, 18 18.1]
tathā kuruṣva bhadraṃ te mā ca śoke manaḥ kṛthāḥ | [Rām, Bā, 18 18.2]
ity evam uktvā dharmātmā dharmārthasahitaṃ vacaḥ | [Rām, Bā, 18 19.1]
virarāma mahātejā viśvāmitro mahāmuniḥ | [Rām, Bā, 18 19.2]
iti hṛdayamanovidāraṇaṃ munivacanaṃ tad atīva śuśruvān | [Rām, Bā, 18 20.1]
narapatir agamad bhayaṃ mahad vyathitamanāḥ pracacāla cāsanāt | [Rām, Bā, 18 20.2]
{Rām, Bā, 19}
tac chrutvā rājaśārdūla viśvāmitrasya bhāṣitam | [Rām, Bā, 19 1.1]
muhūrtam iva niḥsaṃjñaḥ saṃjñāvān idam abravīt | [Rām, Bā, 19 1.2]
ūnaṣoḍaśavarṣo me rāmo rājīvalocanaḥ | [Rām, Bā, 19 2.1]
na yuddhayogyatām asya paśyāmi saha rākṣasaiḥ | [Rām, Bā, 19 2.2]
iyam akṣauhiṇī pūrṇā yasyāhaṃ patir īśvaraḥ | [Rām, Bā, 19 3.1]
anayā saṃvṛto gatvā yoddhāhaṃ tair niśācaraiḥ | [Rām, Bā, 19 3.2]
ime śūrāś ca vikrāntā bhṛtyā me 'straviśāradāḥ | [Rām, Bā, 19 4.1]
yogyā rakṣogaṇair yoddhuṃ na rāmaṃ netum arhasi | [Rām, Bā, 19 4.2]
aham eva dhanuṣpāṇir goptā samaramūrdhani | [Rām, Bā, 19 5.1]
yāvat prāṇān dhariṣyāmi tāvad yotsye niśācaraiḥ | [Rām, Bā, 19 5.2]
nirvighnā vratavaryā sā bhaviṣyati surakṣitā | [Rām, Bā, 19 6.1]
ahaṃ tatra gamiṣyāmi na rāma netum arhasi | [Rām, Bā, 19 6.2]
bālo hy akṛtavidyaś ca na ca vetti balābalam | [Rām, Bā, 19 7.1]
na cāstrabalasaṃyukto na ca yuddhaviśāradaḥ | [Rām, Bā, 19 7.2]
na cāsau rakṣasāṃ yogyaḥ kūṭayuddhā hi te dhruvam | [Rām, Bā, 19 7.3]
viprayukto hi rāmeṇa muhūrtam api notsahe | [Rām, Bā, 19 8.1]
jīvituṃ muniśārdūla na rāmaṃ netum arhasi | [Rām, Bā, 19 8.2]
yadi vā rāghavaṃ brahman netum icchasi suvrata | [Rām, Bā, 19 9.1]
caturaṅgasamāyuktaṃ mayā saha ca taṃ naya | [Rām, Bā, 19 9.2]
ṣaṣṭir varṣasahasrāṇi jātasya mama kauśikaḥ | [Rām, Bā, 19 10.1]
duḥkhenotpāditaś cāyaṃ na rāmaṃ netum arhasi | [Rām, Bā, 19 10.2]
caturṇām ātmajānāṃ hi prītiḥ paramikā mama | [Rām, Bā, 19 11.1]
jyeṣṭhaṃ dharmapradhānaṃ ca na rāmaṃ netum arhasi | [Rām, Bā, 19 11.2]
kiṃvīryā rākṣasās te ca kasya putrāś ca ke ca te | [Rām, Bā, 19 12.1]
kathaṃpramāṇāḥ ke caitān rakṣanti munipuṃgava | [Rām, Bā, 19 12.2]
kathaṃ ca pratikartavyaṃ teṣāṃ rāmeṇa rakṣasām | [Rām, Bā, 19 13.1]
māmakair vā balair brahman mayā vā kūṭayodhinām | [Rām, Bā, 19 13.2]
sarvaṃ me śaṃsa bhagavan kathaṃ teṣāṃ mayā raṇe | [Rām, Bā, 19 14.1]
sthātavyaṃ duṣṭabhāvānāṃ vīryotsiktā hi rākṣasāḥ | [Rām, Bā, 19 14.2]
tasya tad vacanaṃ śrutvā viśvāmitro 'bhyabhāṣata | [Rām, Bā, 19 15.1]
paulastyavaṃśaprabhavo rāvaṇo nāma rākṣasaḥ | [Rām, Bā, 19 15.2]
sa brahmaṇā dattavaras trailokyaṃ bādhate bhṛśam | [Rām, Bā, 19 16.1]
mahābalo mahāvīryo rākṣasair bahubhir vṛtaḥ | [Rām, Bā, 19 16.2]
śrūyate hi mahāvīryo rāvaṇo rākṣasādhipaḥ | [Rām, Bā, 19 17.1]
sākṣād vaiśravaṇabhrātā putro viśravaso muneḥ | [Rām, Bā, 19 17.2]
yadā svayaṃ na yajñasya vighnakartā mahābalaḥ | [Rām, Bā, 19 18.1]
tena saṃcoditau tau tu rākṣasau sumahābalau | [Rām, Bā, 19 18.2]
mārīcaś ca subāhuś ca yajñavighnaṃ kariṣyataḥ | [Rām, Bā, 19 18.3]
ity ukto muninā tena rājovāca muniṃ tadā | [Rām, Bā, 19 19.1]
na hi śakto 'smi saṃgrāme sthātuṃ tasya durātmanaḥ | [Rām, Bā, 19 19.2]
sa tvaṃ prasādaṃ dharmajña kuruṣva mama putrake | [Rām, Bā, 19 20.1]
devadānavagandharvā yakṣāḥ patagapannagāḥ | [Rām, Bā, 19 20.2]
na śaktā rāvaṇaṃ soḍhuṃ kiṃ punar mānavā yudhi | [Rām, Bā, 19 21.1]
sa hi vīryavatāṃ vīryam ādatte yudhi rākṣasaḥ | [Rām, Bā, 19 21.2]
tena cāhaṃ na śakto 'smi saṃyoddhuṃ tasya vā balaiḥ | [Rām, Bā, 19 22.1]
sabalo vā muniśreṣṭha sahito vā mamātmajaiḥ | [Rām, Bā, 19 22.2]
katham apy amaraprakhyaṃ saṃgrāmāṇām akovidam | [Rām, Bā, 19 23.1]
bālaṃ me tanayaṃ brahman naiva dāsyāmi putrakam | [Rām, Bā, 19 23.2]
atha kālopamau yuddhe sutau sundopasundayoḥ | [Rām, Bā, 19 24.1]
yajñavighnakarau tau te naiva dāsyāmi putrakam | [Rām, Bā, 19 24.2]
mārīcaś ca subāhuś ca vīryavantau suśikṣitau | [Rām, Bā, 19 25.1]
tayor anyatareṇāhaṃ yoddhā syāṃ sasuhṛdgaṇaḥ | [Rām, Bā, 19 25.2]
{Rām, Bā, 20}
tac chrutvā vacanaṃ tasya snehaparyākulākṣaram | [Rām, Bā, 20 1.1]
samanyuḥ kauśiko vākyaṃ pratyuvāca mahīpatim | [Rām, Bā, 20 1.2]
pūrvam arthaṃ pratiśrutya pratijñāṃ hātum icchasi | [Rām, Bā, 20 2.1]
rāghavāṇām ayukto 'yaṃ kulasyāsya viparyayaḥ | [Rām, Bā, 20 2.2]
yad idaṃ te kṣamaṃ rājan gamiṣyāmi yathāgatam | [Rām, Bā, 20 3.1]
mithyāpratijñaḥ kākutstha sukhī bhava sabāndhavaḥ | [Rām, Bā, 20 3.2]
tasya roṣaparītasya viśvāmitrasya dhīmataḥ | [Rām, Bā, 20 4.1]
cacāla vasudhā kṛtsnā viveśa ca bhayaṃ surān | [Rām, Bā, 20 4.2]
trastarūpaṃ tu vijñāya jagat sarvaṃ mahān ṛṣiḥ | [Rām, Bā, 20 5.1]
nṛpatiṃ suvrato dhīro vasiṣṭho vākyam abravīt | [Rām, Bā, 20 5.2]
ikṣvākūṇāṃ kule jātaḥ sākṣād dharma ivāparaḥ | [Rām, Bā, 20 6.1]
dhṛtimānsuvrataḥ śrīmān na dharmaṃ hātum arhasi | [Rām, Bā, 20 6.2]
triṣu lokeṣu vikhyāto dharmātmā iti rāghavaḥ | [Rām, Bā, 20 7.1]
svadharmaṃ pratipadyasva nādharmaṃ voḍhum arhasi | [Rām, Bā, 20 7.2]
saṃśrutyaivaṃ kariṣyāmīty akurvāṇasya rāghava | [Rām, Bā, 20 8.1]
iṣṭāpūrtavadho bhūyāt tasmād rāmaṃ visarjaya | [Rām, Bā, 20 8.2]
kṛtāstram akṛtāstraṃ vā nainaṃ śakṣyanti rākṣasāḥ | [Rām, Bā, 20 9.1]
guptaṃ kuśikaputreṇa jvalanenāmṛtaṃ yathā | [Rām, Bā, 20 9.2]
eṣa vigrahavān dharma eṣa vīryavatāṃ varaḥ | [Rām, Bā, 20 10.1]
eṣa buddhyādhiko loke tapasaś ca parāyaṇam | [Rām, Bā, 20 10.2]
eṣo 'strān vividhān vetti trailokye sacarācare | [Rām, Bā, 20 11.1]
nainam anyaḥ pumān vetti na ca vetsyanti kecana | [Rām, Bā, 20 11.2]
na devā narṣayaḥ kecin nāsurā na ca rākṣasāḥ | [Rām, Bā, 20 12.1]
gandharvayakṣapravarāḥ sakiṃnaramahoragāḥ | [Rām, Bā, 20 12.2]
sarvāstrāṇi kṛśāśvasya putrāḥ paramadhārmikāḥ | [Rām, Bā, 20 13.1]
kauśikāya purā dattā yadā rājyaṃ praśāsati | [Rām, Bā, 20 13.2]
te 'pi putrāḥ kṛśāśvasya prajāpatisutāsutāḥ | [Rām, Bā, 20 14.1]
nakarūpā mahāvīryā dīptimanto jayāvahāḥ | [Rām, Bā, 20 14.2]
jayā ca suprabhā caiva dakṣakanye sumadhyame | [Rām, Bā, 20 15.1]
te suvāte 'straśastrāṇi śataṃ paramabhāsvaram | [Rām, Bā, 20 15.2]
pañcāśataṃ sutāṃl lebhe jayā nāma varān purā | [Rām, Bā, 20 16.1]
vadhāyāsurasainyānām ameyān kāmarūpiṇaḥ | [Rām, Bā, 20 16.2]
suprabhājanayac cāpi putrān pañcāśataṃ punaḥ | [Rām, Bā, 20 17.1]
saṃhārān nāma durdharṣān durākrāmān balīyasaḥ | [Rām, Bā, 20 17.2]
tāni cāstrāṇi vetty eṣa yathāvat kuśikātmajaḥ | [Rām, Bā, 20 18.1]
apūrvāṇāṃ ca janane śakto bhūyaś ca dharmavit | [Rām, Bā, 20 18.2]
evaṃvīryo mahātejā viśvāmitro mahātapāḥ | [Rām, Bā, 20 19.1]
na rāmagamane rājan saṃśayaṃ gantum arhasi | [Rām, Bā, 20 19.2]
{Rām, Bā, 21}
tathā vasiṣṭhe bruvati rājā daśarathaḥ sutam | [Rām, Bā, 21 1.1]
prahṛṣṭavadano rāmam ājuhāva salakṣmaṇam | [Rām, Bā, 21 1.2]
kṛtasvastyayanaṃ mātrā pitrā daśarathena ca | [Rām, Bā, 21 2.1]
purodhasā vasiṣṭhena maṅgalair abhimantritam | [Rām, Bā, 21 2.2]
sa putraṃ mūrdhny upāghrāya rājā daśarathaḥ priyam | [Rām, Bā, 21 3.1]
dadau kuśikaputrāya suprītenāntarātmanā | [Rām, Bā, 21 3.2]
tato vāyuḥ sukhasparśo virajasko vavau tadā | [Rām, Bā, 21 4.1]
viśvāmitragataṃ rāmaṃ dṛṣṭvā rājīvalocanam | [Rām, Bā, 21 4.2]
puṣpavṛṣṭir mahaty āsīd devadundubhinisvanaḥ | [Rām, Bā, 21 5.1]
śaṅkhadundubhinirghoṣaḥ prayāte tu mahātmani | [Rām, Bā, 21 5.2]
viśvāmitro yayāv agre tato rāmo mahāyaśāḥ | [Rām, Bā, 21 6.1]
kākapakṣadharo dhanvī taṃ ca saumitrir anvagāt | [Rām, Bā, 21 6.2]
kalāpinau dhanuṣpāṇī śobhayānau diśo daśa | [Rām, Bā, 21 7.1]
viśvāmitraṃ mahātmānaṃ triśīrṣāv iva pannagau | [Rām, Bā, 21 7.2]
anujagmatur akṣudrau pitāmaham ivāśvinau | [Rām, Bā, 21 7.3]
baddhagodhāṅgulitrāṇau khaḍgavantau mahādyutī | [Rām, Bā, 21 8.1]
sthāṇuṃ devam ivācintyaṃ kumārāv iva pāvakī | [Rām, Bā, 21 8.2]
adhyardhayojanaṃ gatvā sarayvā dakṣiṇe taṭe | [Rām, Bā, 21 9.1]
rāmeti madhurāṃ vāṇīṃ viśvāmitro 'bhyabhāṣata | [Rām, Bā, 21 9.2]
gṛhāṇa vatsa salilaṃ mā bhūt kālasya paryayaḥ | [Rām, Bā, 21 10.1]
mantragrāmaṃ gṛhāṇa tvaṃ balām atibalāṃ tathā | [Rām, Bā, 21 10.2]
na śramo na jvaro vā te na rūpasya viparyayaḥ | [Rām, Bā, 21 11.1]
na ca suptaṃ pramattaṃ vā dharṣayiṣyanti nairṛtāḥ | [Rām, Bā, 21 11.2]
na bāhvoḥ sadṛśo vīrye pṛthivyām asti kaścana | [Rām, Bā, 21 12.1]
triṣu lokeṣu vā rāma na bhavet sadṛśas tava | [Rām, Bā, 21 12.2]
na saubhāgye na dākṣiṇye na jñāne buddhiniścaye | [Rām, Bā, 21 13.1]
nottare pratipattavyaḥ samo loke tavānagha | [Rām, Bā, 21 13.2]
etadvidyādvaye labdhe bhavitā nāsti te samaḥ | [Rām, Bā, 21 14.1]
balā cātibalā caiva sarvajñānasya mātarau | [Rām, Bā, 21 14.2]
kṣutpipāse na te rāma bhaviṣyete narottama | [Rām, Bā, 21 15.1]
balām atibalāṃ caiva paṭhataḥ pathi rāghava | [Rām, Bā, 21 15.2]
vidyādvayam adhīyāne yaśaś cāpy atulaṃ bhuvi | [Rām, Bā, 21 15.3]
pitāmahasute hy ete vidye tejaḥsamanvite | [Rām, Bā, 21 16.1]
pradātuṃ tava kākutstha sadṛśas tvaṃ hi dhārmika | [Rām, Bā, 21 16.2]
kāmaṃ bahuguṇāḥ sarve tvayy ete nātra saṃśayaḥ | [Rām, Bā, 21 17.1]
tapasā saṃbhṛte caite bahurūpe bhaviṣyataḥ | [Rām, Bā, 21 17.2]
tato rāmo jalaṃ spṛṣṭvā prahṛṣṭavadanaḥ śuciḥ | [Rām, Bā, 21 18.1]
pratijagrāha te vidye maharṣer bhāvitātmanaḥ | [Rām, Bā, 21 18.2]
vidyāsamudito rāmaḥ śuśubhe bhūrivikramaḥ | [Rām, Bā, 21 18.3]
gurukāryāṇi sarvāṇi niyujya kuśikātmaje | [Rām, Bā, 21 19.1]
ūṣus tāṃ rajanīṃ tatra sarayvāṃ susukhaṃ trayaḥ | [Rām, Bā, 21 19.2]
{Rām, Bā, 22}
prabhātāyāṃ tu śarvaryāṃ viśvāmitro mahāmuniḥ | [Rām, Bā, 22 1.1]
abhyabhāṣata kākutsthaṃ śayānaṃ parṇasaṃstare | [Rām, Bā, 22 1.2]
kausalyā suprajā rāma pūrvā saṃdhyā pravartate | [Rām, Bā, 22 2.1]
uttiṣṭha naraśārdūla kartavyaṃ daivam āhnikam | [Rām, Bā, 22 2.2]
tasyarṣeḥ paramodāraṃ vacaḥ śrutvā nṛpātmajau | [Rām, Bā, 22 3.1]
snātvā kṛtodakau vīrau jepatuḥ paramaṃ japam | [Rām, Bā, 22 3.2]
kṛtāhnikau mahāvīryau viśvāmitraṃ tapodhanam | [Rām, Bā, 22 4.1]
abhivādyābhisaṃhṛṣṭau gamanāyopatasthatuḥ | [Rām, Bā, 22 4.2]
tau prayāte mahāvīryau divyaṃ tripathagāṃ nadīm | [Rām, Bā, 22 5.1]
dadṛśāte tatas tatra sarayvāḥ saṃgame śubhe | [Rām, Bā, 22 5.2]
tatrāśramapadaṃ puṇyam ṛṣīṇām ugratejasām | [Rām, Bā, 22 6.1]
bahuvarṣasahasrāṇi tapyatāṃ paramaṃ tapaḥ | [Rām, Bā, 22 6.2]
taṃ dṛṣṭvā paramaprītau rāghavau puṇyam āśramam | [Rām, Bā, 22 7.1]
ūcatus taṃ mahātmānaṃ viśvāmitram idaṃ vacaḥ | [Rām, Bā, 22 7.2]
kasyāyam āśramaḥ puṇyaḥ ko nv asmin vasate pumān | [Rām, Bā, 22 8.1]
bhagavañ śrotum icchāvaḥ paraṃ kautūhalaṃ hi nau | [Rām, Bā, 22 8.2]
tayos tad vacanaṃ śrutvā prahasya munipuṃgavaḥ | [Rām, Bā, 22 9.1]
abravīc chrūyatāṃ rāma yasyāyaṃ pūrva āśramaḥ | [Rām, Bā, 22 9.2]
kandarpo mūrtimān āsīt kāma ity ucyate budhaiḥ | [Rām, Bā, 22 10.1]
tapasyantam iha sthāṇuṃ niyamena samāhitam | [Rām, Bā, 22 11.1]
kṛtodvāhaṃ tu deveśaṃ gacchantaṃ samarudgaṇam | [Rām, Bā, 22 11.2]
dharṣayāmāsa durmedhā huṃkṛtaś ca mahātmanā | [Rām, Bā, 22 11.3]
dagdhasya tasya raudreṇa cakṣuṣā raghunandana | [Rām, Bā, 22 12.1]
vyaśīryanta śarīrāt svāt sarvagātrāṇi durmateḥ | [Rām, Bā, 22 12.2]
tasya gātraṃ hataṃ tatra nirdagdhasya mahātmanā | [Rām, Bā, 22 13.1]
aśarīraḥ kṛtaḥ kāmaḥ krodhād deveśvareṇa ha | [Rām, Bā, 22 13.2]
anaṅga iti vikhyātas tadā prabhṛti rāghava | [Rām, Bā, 22 14.1]
sa cāṅgaviṣayaḥ śrīmān yatrāṅgaṃ sa mumoca ha | [Rām, Bā, 22 14.2]
tasyāyam āśramaḥ puṇyas tasyeme munayaḥ purā | [Rām, Bā, 22 15.1]
śiṣyā dharmaparā vīra teṣāṃ pāpaṃ na vidyate | [Rām, Bā, 22 15.2]
ihādya rajanīṃ rāma vasema śubhadarśana | [Rām, Bā, 22 16.1]
puṇyayoḥ saritor madhye śvas tariṣyāmahe vayam | [Rām, Bā, 22 16.2]
teṣāṃ saṃvadatāṃ tatra tapo dīrgheṇa cakṣuṣā | [Rām, Bā, 22 17.1]
vijñāya paramaprītā munayo harṣam āgaman | [Rām, Bā, 22 17.2]
arghyaṃ pādyaṃ tathātithyaṃ nivedya kuśikātmaje | [Rām, Bā, 22 18.1]
rāmalakṣmaṇayoḥ paścād akurvann atithikriyām | [Rām, Bā, 22 18.2]
satkāraṃ samanuprāpya kathābhir abhirañjayan | [Rām, Bā, 22 19.1]
nyavasan susukhaṃ tatra kāmāśramapade tadā | [Rām, Bā, 22 19.2]
{Rām, Bā, 23}
tataḥ prabhāte vimale kṛtāhnikam ariṃdamau | [Rām, Bā, 23 1.1]
viśvāmitraṃ puraskṛtya nadyās tīram upāgatau | [Rām, Bā, 23 1.2]
te ca sarve mahātmāno munayaḥ saṃśitavratāḥ | [Rām, Bā, 23 2.1]
upasthāpya śubhāṃ nāvaṃ viśvāmitram athābruvan | [Rām, Bā, 23 2.2]
ārohatu bhavān nāvaṃ rājaputrapuraskṛtaḥ | [Rām, Bā, 23 3.1]
ariṣṭaṃ gaccha panthānaṃ mā bhūt kālasya paryayaḥ | [Rām, Bā, 23 3.2]
viśvāmitras tathety uktvā tān ṛṣīn abhipūjya ca | [Rām, Bā, 23 4.1]
tatāra sahitas tābhyāṃ saritaṃ sāgaraṃ gamām | [Rām, Bā, 23 4.2]
atha rāmaḥ sarinmadhye papraccha munipuṃgavam | [Rām, Bā, 23 5.1]
vāriṇo bhidyamānasya kim ayaṃ tumulo dhvaniḥ | [Rām, Bā, 23 5.2]
rāghavasya vacaḥ śrutvā kautūhalasamanvitam | [Rām, Bā, 23 6.1]
kathayāmāsa dharmātmā tasya śabdasya niścayam | [Rām, Bā, 23 6.2]
kailāsaparvate rāma manasā nirmitaṃ saraḥ | [Rām, Bā, 23 7.1]
brahmaṇā naraśārdūla tenedaṃ mānasaṃ saraḥ | [Rām, Bā, 23 7.2]
tasmāt susrāva sarasaḥ sāyodhyām upagūhate | [Rām, Bā, 23 8.1]
saraḥpravṛttā sarayūḥ puṇyā brahmasaraścyutā | [Rām, Bā, 23 8.2]
tasyāyam atulaḥ śabdo jāhnavīm abhivartate | [Rām, Bā, 23 9.1]
vārisaṃkṣobhajo rāma praṇāmaṃ niyataḥ kuru | [Rām, Bā, 23 9.2]
tābhyāṃ tu tāv ubhau kṛtvā praṇāmam atidhārmikau | [Rām, Bā, 23 10.1]
tīraṃ dakṣiṇam āsādya jagmatur laghuvikramau | [Rām, Bā, 23 10.2]
sa vanaṃ ghorasaṃkāśaṃ dṛṣṭvā nṛpavarātmajaḥ | [Rām, Bā, 23 11.1]
aviprahatam aikṣvākaḥ papraccha munipuṃgavam | [Rām, Bā, 23 11.2]
aho vanam idaṃ durgaṃ jhillikāgaṇanāditam | [Rām, Bā, 23 12.1]
bhairavaiḥ śvāpadaiḥ kīrṇaṃ śakuntair dāruṇāravaiḥ | [Rām, Bā, 23 12.2]
nānāprakāraiḥ śakunair vāśyadbhir bhairavasvanaiḥ | [Rām, Bā, 23 13.1]
siṃhavyāghravarāhaiś ca vāraṇaiś cāpi śobhitam | [Rām, Bā, 23 13.2]
dhavāśvakarṇakakubhair bilvatindukapāṭalaiḥ | [Rām, Bā, 23 14.1]
saṃkīrṇaṃ badarībhiś ca kiṃ nv idaṃ dāruṇaṃ vanam | [Rām, Bā, 23 14.2]
tam uvāca mahātejā viśvāmitro mahāmuniḥ | [Rām, Bā, 23 15.1]
śrūyatāṃ vatsa kākutstha yasyaitad dāruṇaṃ vanam | [Rām, Bā, 23 15.2]
etau janapadau sphītau pūrvam āstāṃ narottama | [Rām, Bā, 23 16.1]
maladāś ca karūṣāś ca devanirmāṇanirmitau | [Rām, Bā, 23 16.2]
purā vṛtravadhe rāma malena samabhiplutam | [Rām, Bā, 23 17.1]
kṣudhā caiva sahasrākṣaṃ brahmahatyā yadāviśat | [Rām, Bā, 23 17.2]
tam indraṃ snāpayan devā ṛṣayaś ca tapodhanāḥ | [Rām, Bā, 23 18.1]
kalaśaiḥ snāpayāmāsur malaṃ cāsya pramocayan | [Rām, Bā, 23 18.2]
iha bhūmyāṃ malaṃ dattvā dattvā kāruṣam eva ca | [Rām, Bā, 23 19.1]
śarīrajaṃ mahendrasya tato harṣaṃ prapedire | [Rām, Bā, 23 19.2]
nirmalo niṣkarūṣaś ca śucir indro yadābhavat | [Rām, Bā, 23 20.1]
dadau deśasya suprīto varaṃ prabhur anuttamam | [Rām, Bā, 23 20.2]
imau janapadau sphītau khyātiṃ loke gamiṣyataḥ | [Rām, Bā, 23 21.1]
maladāś ca karūṣāś ca mamāṅgamaladhāriṇau | [Rām, Bā, 23 21.2]
sādhu sādhv iti taṃ devāḥ pākaśāsanam abruvan | [Rām, Bā, 23 22.1]
deśasya pūjāṃ tāṃ dṛṣṭvā kṛtāṃ śakreṇa dhīmatā | [Rām, Bā, 23 22.2]
etau janapadau sphītau dīrghakālam ariṃdama | [Rām, Bā, 23 23.1]
maladāś ca karūṣāś ca muditau dhanadhānyataḥ | [Rām, Bā, 23 23.2]
kasyacit tv atha kālasya yakṣī vai kāmarūpiṇī | [Rām, Bā, 23 24.1]
balaṃ nāgasahasrasya dhārayantī tadā hy abhūt | [Rām, Bā, 23 24.2]
tāṭakā nāma bhadraṃ te bhāryā sundasya dhīmataḥ | [Rām, Bā, 23 25.1]
mārīco rākṣasaḥ putro yasyāḥ śakraparākramaḥ | [Rām, Bā, 23 25.2]
imau janapadau nityaṃ vināśayati rāghava | [Rām, Bā, 23 26.1]
maladāṃś ca karūṣāṃś ca tāṭakā duṣṭacāriṇī | [Rām, Bā, 23 26.2]
seyaṃ panthānam āvārya vasaty atyardhayojane | [Rām, Bā, 23 27.1]
ata eva ca gantavyaṃ tāṭakāyā vanaṃ yataḥ | [Rām, Bā, 23 27.2]
svabāhubalam āśritya jahīmāṃ duṣṭacāriṇīm | [Rām, Bā, 23 28.1]
manniyogād imaṃ deśaṃ kuru niṣkaṇṭakaṃ punaḥ | [Rām, Bā, 23 28.2]
na hi kaścid imaṃ deśaṃ śaknoty āgantum īdṛśam | [Rām, Bā, 23 29.1]
yakṣiṇyā ghorayā rāma utsāditam asahyayā | [Rām, Bā, 23 29.2]
etat te sarvam ākhyātaṃ yathaitad dāruṇaṃ vanam | [Rām, Bā, 23 30.1]
yakṣyā cotsāditaṃ sarvam adyāpi na nivartate | [Rām, Bā, 23 30.2]
{Rām, Bā, 24}
atha tasyāprameyasya muner vacanam uttamam | [Rām, Bā, 24 1.1]
śrutvā puruṣaśārdūlaḥ pratyuvāca śubhāṃ giram | [Rām, Bā, 24 1.2]
alpavīryā yadā yakṣāḥ śrūyante munipuṃgava | [Rām, Bā, 24 2.1]
kathaṃ nāgasahasrasya dhārayaty abalā balam | [Rām, Bā, 24 2.2]
viśvāmitro 'bravīd vākyaṃ śṛṇu yena balottarā | [Rām, Bā, 24 3.1]
varadānakṛtaṃ vīryaṃ dhārayaty abalā balam | [Rām, Bā, 24 3.2]
pūrvam āsīn mahāyakṣaḥ suketur nāma vīryavān | [Rām, Bā, 24 4.1]
anapatyaḥ śubhācāraḥ sa ca tepe mahat tapaḥ | [Rām, Bā, 24 4.2]
pitāmahas tu suprītas tasya yakṣapates tadā | [Rām, Bā, 24 5.1]
kanyāratnaṃ dadau rāma tāṭakāṃ nāma nāmataḥ | [Rām, Bā, 24 5.2]
dadau nāgasahasrasya balaṃ cāsyāḥ pitāmahaḥ | [Rām, Bā, 24 6.1]
na tv eva putraṃ yakṣāya dadau brahmā mahāyaśāḥ | [Rām, Bā, 24 6.2]
tāṃ tu jātāṃ vivardhantīṃ rūpayauvanaśālinīm | [Rām, Bā, 24 7.1]
jambhaputrāya sundāya dadau bhāryāṃ yaśasvinīm | [Rām, Bā, 24 7.2]
kasyacit tv atha kālasya yakṣī putraṃ vyajāyata | [Rām, Bā, 24 8.1]
mārīcaṃ nāma durdharṣaṃ yaḥ śāpād rākṣaso 'bhavat | [Rām, Bā, 24 8.2]
sunde tu nihate rāma agastyam ṛṣisattamam | [Rām, Bā, 24 9.1]
tāṭakā saha putreṇa pradharṣayitum icchati | [Rām, Bā, 24 9.2]
rākṣasatvaṃ bhajasveti mārīcaṃ vyājahāra saḥ | [Rām, Bā, 24 10.1]
agastyaḥ paramakruddhas tāṭakām api śaptavān | [Rām, Bā, 24 10.2]
puruṣādī mahāyakṣī virūpā vikṛtānanā | [Rām, Bā, 24 11.1]
idaṃ rūpam apahāya dāruṇaṃ rūpam astu te | [Rām, Bā, 24 11.2]
saiṣā śāpakṛtāmarṣā tāṭakā krodhamūrchitā | [Rām, Bā, 24 12.1]
deśam utsādayaty enam agastyacaritaṃ śubham | [Rām, Bā, 24 12.2]
enāṃ rāghava durvṛttāṃ yakṣīṃ paramadāruṇām | [Rām, Bā, 24 13.1]
gobrāhmaṇahitārthāya jahi duṣṭaparākramām | [Rām, Bā, 24 13.2]
na hy enāṃ śāpasaṃsṛṣṭāṃ kaścid utsahate pumān | [Rām, Bā, 24 14.1]
nihantuṃ triṣu lokeṣu tvām ṛte raghunandana | [Rām, Bā, 24 14.2]
na hi te strīvadhakṛte ghṛṇā kāryā narottama | [Rām, Bā, 24 15.1]
cāturvarṇyahitārthāya kartavyaṃ rājasūnunā | [Rām, Bā, 24 15.2]
rājyabhāraniyuktānām eṣa dharmaḥ sanātanaḥ | [Rām, Bā, 24 16.1]
adharmyāṃ jahi kākutstha dharmo hy asyā na vidyate | [Rām, Bā, 24 16.2]
śrūyate hi purā śakro virocanasutāṃ nṛpa | [Rām, Bā, 24 17.1]
pṛthivīṃ hantum icchantīṃ mantharām abhyasūdayat | [Rām, Bā, 24 17.2]
viṣṇunā ca purā rāma bhṛgupatnī dṛḍhavratā | [Rām, Bā, 24 18.1]
anindraṃ lokam icchantī kāvyamātā niṣūditā | [Rām, Bā, 24 18.2]
etaiś cānyaiś ca bahubhī rājaputramahātmabhiḥ | [Rām, Bā, 24 19.1]
adharmaniratā nāryo hatāḥ puruṣasattamaiḥ | [Rām, Bā, 24 19.2]
{Rām, Bā, 25}
muner vacanam aklībaṃ śrutvā naravarātmajaḥ | [Rām, Bā, 25 1.1]
rāghavaḥ prāñjalir bhūtvā pratyuvāca dṛḍhavrataḥ | [Rām, Bā, 25 1.2]
pitur vacananirdeśāt pitur vacanagauravāt | [Rām, Bā, 25 2.1]
vacanaṃ kauśikasyeti kartavyam aviśaṅkayā | [Rām, Bā, 25 2.2]
anuśiṣṭo 'smy ayodhyāyāṃ gurumadhye mahātmanā | [Rām, Bā, 25 3.1]
pitrā daśarathenāhaṃ nāvajñeyaṃ ca tad vacaḥ | [Rām, Bā, 25 3.2]
so 'haṃ pitur vacaḥ śrutvā śāsanād brahmavādinaḥ | [Rām, Bā, 25 4.1]
kariṣyāmi na saṃdehas tāṭakāvadham uttamam | [Rām, Bā, 25 4.2]
gobrāhmaṇahitārthāya deśasyāsya sukhāya ca | [Rām, Bā, 25 5.1]
tava caivāprameyasya vacanaṃ kartum udyataḥ | [Rām, Bā, 25 5.2]
evam uktvā dhanurmadhye baddhvā muṣṭim ariṃdamaḥ | [Rām, Bā, 25 6.1]
jyāśabdam akarot tīvraṃ diśaḥ śabdena pūrayan | [Rām, Bā, 25 6.2]
tena śabdena vitrastās tāṭakāvanavāsinaḥ | [Rām, Bā, 25 7.1]
tāṭakā ca susaṃkruddhā tena śabdena mohitā | [Rām, Bā, 25 7.2]
taṃ śabdam abhinidhyāya rākṣasī krodhamūrchitā | [Rām, Bā, 25 8.1]
śrutvā cābhyadravad vegād yataḥ śabdo viniḥsṛtaḥ | [Rām, Bā, 25 8.2]
tāṃ dṛṣṭvā rāghavaḥ kruddhāṃ vikṛtāṃ vikṛtānanām | [Rām, Bā, 25 9.1]
pramāṇenātivṛddhāṃ ca lakṣmaṇaṃ so 'bhyabhāṣata | [Rām, Bā, 25 9.2]
paśya lakṣmaṇa yakṣiṇyā bhairavaṃ dāruṇaṃ vapuḥ | [Rām, Bā, 25 10.1]
bhidyeran darśanād asyā bhīrūṇāṃ hṛdayāni ca | [Rām, Bā, 25 10.2]
enāṃ paśya durādharṣāṃ māyābalasamanvitām | [Rām, Bā, 25 11.1]
vinivṛttāṃ karomy adya hṛtakarṇāgranāsikām | [Rām, Bā, 25 11.2]
na hy enām utsahe hantuṃ strīsvabhāvena rakṣitām | [Rām, Bā, 25 12.1]
vīryaṃ cāsyā gatiṃ cāpi haniṣyāmīti me matiḥ | [Rām, Bā, 25 12.2]
evaṃ bruvāṇe rāme tu tāṭakā krodhamūrchitā | [Rām, Bā, 25 13.1]
udyamya bāhū garjantī rāmam evābhyadhāvata | [Rām, Bā, 25 13.2]
tām āpatantīṃ vegena vikrāntām aśanīm iva | [Rām, Bā, 25 14.1]
śareṇorasi vivyādha sā papāta mamāra ca | [Rām, Bā, 25 14.2]
tāṃ hatāṃ bhīmasaṃkāśāṃ dṛṣṭvā surapatis tadā | [Rām, Bā, 25 15.1]
sādhu sādhv iti kākutsthaṃ surāś ca samapūjayan | [Rām, Bā, 25 15.2]
uvāca paramaprītaḥ sahasrākṣaḥ puraṃdaraḥ | [Rām, Bā, 25 16.1]
surāś ca sarve saṃhṛṣṭā viśvāmitram athābruvan | [Rām, Bā, 25 16.2]
mune kauśike bhadraṃ te sendrāḥ sarve marudgaṇāḥ | [Rām, Bā, 25 17.1]
toṣitāḥ karmaṇānena snehaṃ darśaya rāghave | [Rām, Bā, 25 17.2]
prajāpater bhṛśāśvasya putrān satyaparākramān | [Rām, Bā, 25 18.1]
tapobalabhṛtān brahman rāghavāya nivedaya | [Rām, Bā, 25 18.2]
pātrabhūtaś ca te brahmaṃs tavānugamane dhṛtaḥ | [Rām, Bā, 25 19.1]
kartavyaṃ ca mahat karma surāṇāṃ rājasūnunā | [Rām, Bā, 25 19.2]
evam uktvā surāḥ sarve hṛṣṭā jagmur yathāgatam | [Rām, Bā, 25 20.1]
viśvāmitraṃ pūjayitvā tataḥ saṃdhyā pravartate | [Rām, Bā, 25 20.2]
tato munivaraḥ prītas tāṭakāvadhatoṣitaḥ | [Rām, Bā, 25 21.1]
mūrdhni rāmam upāghrāya idaṃ vacanam abravīt | [Rām, Bā, 25 21.2]
ihādya rajanīṃ rāma vasema śubhadarśana | [Rām, Bā, 25 22.1]
śvaḥ prabhāte gamiṣyāmas tad āśramapadaṃ mama | [Rām, Bā, 25 22.2]
{Rām, Bā, 26}
atha tāṃ rajanīm uṣya viśvāmitro mahāyaśāḥ | [Rām, Bā, 26 1.1]
prahasya rāghavaṃ vākyam uvāca madhurākṣaram | [Rām, Bā, 26 1.2]
parituṣṭo 'smi bhadraṃ te rājaputra mahāyaśaḥ | [Rām, Bā, 26 2.1]
prītyā paramayā yukto dadāmy astrāṇi sarvaśaḥ | [Rām, Bā, 26 2.2]
devāsuragaṇān vāpi sagandharvoragān api | [Rām, Bā, 26 3.1]
yair amitrān prasahyājau vaśīkṛtya jayiṣyasi | [Rām, Bā, 26 3.2]
tāni divyāni bhadraṃ te dadāmy astrāṇi sarvaśaḥ | [Rām, Bā, 26 4.1]
daṇḍacakraṃ mahad divyaṃ tava dāsyāmi rāghava | [Rām, Bā, 26 4.2]
dharmacakraṃ tato vīra kālacakraṃ tathaiva ca | [Rām, Bā, 26 5.1]
viṣṇucakraṃ tathātyugram aindraṃ cakraṃ tathaiva ca | [Rām, Bā, 26 5.2]
vajram astraṃ naraśreṣṭha śaivaṃ śūlavaraṃ tathā | [Rām, Bā, 26 6.1]
astraṃ brahmaśiraś caiva aiṣīkam api rāghava | [Rām, Bā, 26 6.2]
dadāmi te mahābāho brāhmam astram anuttamam | [Rām, Bā, 26 7.1]
gade dve caiva kākutstha modakī śikharī ubhe | [Rām, Bā, 26 7.2]
pradīpte naraśārdūla prayacchāmi nṛpātmaja | [Rām, Bā, 26 8.1]
dharmapāśam ahaṃ rāma kālapāśaṃ tathaiva ca | [Rām, Bā, 26 8.2]
vāruṇaṃ pāśam astraṃ ca dadāny aham anuttamam | [Rām, Bā, 26 9.1]
aśanī dve prayacchāmi śuṣkārdre raghunandana | [Rām, Bā, 26 9.2]
dadāmi cāstraṃ painākam astraṃ nārāyaṇaṃ tathā | [Rām, Bā, 26 10.1]
āgneyam astraṃ dayitaṃ śikharaṃ nāma nāmataḥ | [Rām, Bā, 26 10.2]
vāyavyaṃ prathamaṃ nāma dadāmi tava rāghava | [Rām, Bā, 26 11.1]
astraṃ hayaśiro nāma krauñcam astraṃ tathaiva ca | [Rām, Bā, 26 11.2]
śaktidvayaṃ ca kākutstha dadāmi tava cānagha | [Rām, Bā, 26 12.1]
kaṅkālaṃ musalaṃ ghoraṃ kāpālam atha kaṅkaṇam | [Rām, Bā, 26 12.2]
dhārayanty asurā yāni dadāmy etāni sarvaśaḥ | [Rām, Bā, 26 13.1]
vaidyādharaṃ mahāstraṃ ca nandanaṃ nāma nāmataḥ | [Rām, Bā, 26 13.2]
asiratnaṃ mahābāho dadāmi nṛvarātmaja | [Rām, Bā, 26 14.1]
gāndharvam astraṃ dayitaṃ mānavaṃ nāma nāmataḥ | [Rām, Bā, 26 14.2]
prasvāpanapraśamane dadmi sauraṃ ca rāghava | [Rām, Bā, 26 15.1]
darpaṇaṃ śoṣaṇaṃ caiva saṃtāpanavilāpane | [Rām, Bā, 26 15.2]
madanaṃ caiva durdharṣaṃ kandarpadayitaṃ tathā | [Rām, Bā, 26 16.1]
paiśācam astraṃ dayitaṃ mohanaṃ nāma nāmataḥ | [Rām, Bā, 26 16.2]
pratīccha naraśārdūla rājaputra mahāyaśaḥ | [Rām, Bā, 26 16.3]
tāmasaṃ naraśārdūla saumanaṃ ca mahābalam | [Rām, Bā, 26 17.1]
saṃvartaṃ caiva durdharṣaṃ mausalaṃ ca nṛpātmaja | [Rām, Bā, 26 17.2]
satyam astraṃ mahābāho tathā māyādharaṃ param | [Rām, Bā, 26 18.1]
ghoraṃ tejaḥprabhaṃ nāma paratejo'pakarṣaṇam | [Rām, Bā, 26 18.2]
somāstraṃ śiśiraṃ nāma tvāṣṭram astraṃ sudāmanam | [Rām, Bā, 26 19.1]
dāruṇaṃ ca bhagasyāpi śīteṣum atha mānavam | [Rām, Bā, 26 19.2]
etān nāma mahābāho kāmarūpān mahābalān | [Rām, Bā, 26 20.1]
gṛhāṇa paramodārān kṣipram eva nṛpātmaja | [Rām, Bā, 26 20.2]
sthitas tu prāṅmukho bhūtvā śucir nivaratas tadā | [Rām, Bā, 26 21.1]
dadau rāmāya suprīto mantragrāmam anuttamam | [Rām, Bā, 26 21.2]
japatas tu munes tasya viśvāmitrasya dhīmataḥ | [Rām, Bā, 26 22.1]
upatasthur mahārhāṇi sarvāṇy astrāṇi rāghavam | [Rām, Bā, 26 22.2]
ūcuś ca muditā rāmaṃ sarve prāñjalayas tadā | [Rām, Bā, 26 23.1]
ime sma paramodāra kiṃkarās tava rāghava | [Rām, Bā, 26 23.2]
pratigṛhya ca kākutsthaḥ samālabhya ca pāṇinā | [Rām, Bā, 26 24.1]
manasā me bhaviṣyadhvam iti tāny abhyacodayat | [Rām, Bā, 26 24.2]
tataḥ prītamanā rāmo viśvāmitraṃ mahāmunim | [Rām, Bā, 26 25.1]
abhivādya mahātejā gamanāyopacakrame | [Rām, Bā, 26 25.2]
{Rām, Bā, 27}
pratigṛhya tato 'strāṇi prahṛṣṭavadanaḥ śuciḥ | [Rām, Bā, 27 1.1]
gacchann eva ca kākutstho viśvāmitram athābravīt | [Rām, Bā, 27 1.2]
gṛhītāstro 'smi bhagavan durādharṣaḥ surair api | [Rām, Bā, 27 2.1]
astrāṇāṃ tv aham icchāmi saṃhāraṃ munipuṃgava | [Rām, Bā, 27 2.2]
evaṃ bruvati kākutsthe viśvāmitro mahāmuniḥ | [Rām, Bā, 27 3.1]
saṃhāraṃ vyājahārātha dhṛtimān suvrataḥ śuciḥ | [Rām, Bā, 27 3.2]
satyavantaṃ satyakīrtiṃ dhṛṣṭaṃ rabhasam eva ca | [Rām, Bā, 27 4.1]
pratihārataraṃ nāma parāṅmukham avāṅmukham | [Rām, Bā, 27 4.2]
lakṣākṣaviṣamau caiva dṛḍhanābhasunābhakau | [Rām, Bā, 27 5.1]
daśākṣaśatavaktrau ca daśaśīrṣaśatodarau | [Rām, Bā, 27 5.2]
padmanābhamahānābhau dundunābhasunābhakau | [Rām, Bā, 27 6.1]
jyotiṣaṃ kṛśanaṃ caiva nairāśyavimalāv ubhau | [Rām, Bā, 27 6.2]
yaugaṃdharaharidrau ca daityapramathanau tathā | [Rām, Bā, 27 7.1]
pitryaṃ saumanasaṃ caiva vidhūtamakarāv ubhau | [Rām, Bā, 27 7.2]
karavīrakaraṃ caiva dhanadhānyau ca rāghava | [Rām, Bā, 27 8.1]
kāmarūpaṃ kāmaruciṃ moham āvaraṇaṃ tathā | [Rām, Bā, 27 8.2]
jṛmbhakaṃ sarvanābhaṃ ca saṃtānavaraṇau tathā | [Rām, Bā, 27 9.1]
bhṛśāśvatanayān rāma bhāsvarān kāmarūpiṇaḥ | [Rām, Bā, 27 9.2]
pratīccha mama bhadraṃ te pātrabhūto 'si rāghava | [Rām, Bā, 27 10.1]
divyabhāsvaradehāś ca mūrtimantaḥ sukhapradāḥ | [Rām, Bā, 27 10.2]
rāmaṃ prāñjalayo bhūtvābruvan madhurabhāṣiṇaḥ | [Rām, Bā, 27 11.1]
ime sma naraśārdūla śādhi kiṃ karavāma te | [Rām, Bā, 27 11.2]
gamyatām iti tān āha yatheṣṭaṃ raghunandanaḥ | [Rām, Bā, 27 12.1]
mānasāḥ kāryakāleṣu sāhāyyaṃ me kariṣyatha | [Rām, Bā, 27 12.2]
atha te rāmam āmantrya kṛtvā cāpi pradakṣiṇam | [Rām, Bā, 27 13.1]
evam astv iti kākutstham uktvā jagmur yathāgatam | [Rām, Bā, 27 13.2]
sa ca tān rāghavo jñātvā viśvāmitraṃ mahāmunim | [Rām, Bā, 27 14.1]
gacchann evātha madhuraṃ ślakṣṇaṃ vacanam abravīt | [Rām, Bā, 27 14.2]
kiṃ nv etan meghasaṃkāśaṃ parvatasyāvidūrataḥ | [Rām, Bā, 27 15.1]
vṛkṣaṣaṇḍam ito bhāti paraṃ kautūhalaṃ hi me | [Rām, Bā, 27 15.2]
darśanīyaṃ mṛgākīrṇaṃ manoharam atīva ca | [Rām, Bā, 27 16.1]
nānāprakāraiḥ śakunair valgubhāṣair alaṃkṛtam | [Rām, Bā, 27 16.2]
niḥsṛtāḥ sma muniśreṣṭha kāntārād romaharṣaṇāt | [Rām, Bā, 27 17.1]
anayā tv avagacchāmi deśasya sukhavattayā | [Rām, Bā, 27 17.2]
sarvaṃ me śaṃsa bhagavan kasyāśramapadaṃ tv idam | [Rām, Bā, 27 18.1]
samprāptā yatra te pāpā brahmaghnā duṣṭacāriṇaḥ | [Rām, Bā, 27 18.2]
{Rām, Bā, 28}
atha tasyāprameyasya tad vanaṃ paripṛcchataḥ | [Rām, Bā, 28 1.1]
viśvāmitro mahātejā vyākhyātum upacakrame | [Rām, Bā, 28 1.2]
eṣa pūrvāśramo rāma vāmanasya mahātmanaḥ | [Rām, Bā, 28 2.1]
siddhāśrama iti khyātaḥ siddho hy atra mahātapāḥ | [Rām, Bā, 28 2.2]
etasminn eva kāle tu rājā vairocanir baliḥ | [Rām, Bā, 28 3.1]
nirjitya daivatagaṇān sendrāṃś ca samarudgaṇān | [Rām, Bā, 28 3.2]
kārayāmāsa tad rājyaṃ triṣu lokeṣu viśrutaḥ | [Rām, Bā, 28 3.3]
bales tu yajamānasya devāḥ sāgnipurogamāḥ | [Rām, Bā, 28 4.1]
samāgamya svayaṃ caiva viṣṇum ūcur ihāśrame | [Rām, Bā, 28 4.2]
balir vairocanir viṣṇo yajate yajñam uttamam | [Rām, Bā, 28 5.1]
asamāpte kratau tasmin svakāryam abhipadyatām | [Rām, Bā, 28 5.2]
ye cainam abhivartante yācitāra itas tataḥ | [Rām, Bā, 28 6.1]
yac ca yatra yathāvac ca sarvaṃ tebhyaḥ prayacchati | [Rām, Bā, 28 6.2]
sa tvaṃ surahitārthāya māyāyogam upāśritaḥ | [Rām, Bā, 28 7.1]
vāmanatvaṃ gato viṣṇo kuru kalyāṇam uttamam | [Rām, Bā, 28 7.2]
ayaṃ siddhāśramo nāma prasādāt te bhaviṣyati | [Rām, Bā, 28 8.1]
siddhe karmaṇi deveśa uttiṣṭha bhagavann itaḥ | [Rām, Bā, 28 8.2]
atha viṣṇur mahātejā adityāṃ samajāyata | [Rām, Bā, 28 9.1]
vāmanaṃ rūpam āsthāya vairocanim upāgamat | [Rām, Bā, 28 9.2]
trīn kramān atha bhikṣitvā pratigṛhya ca mānataḥ | [Rām, Bā, 28 10.1]
ākramya lokāṃl lokātmā sarvabhūtahite rataḥ | [Rām, Bā, 28 10.2]
mahendrāya punaḥ prādān niyamya balim ojasā | [Rām, Bā, 28 11.1]
trailokyaṃ sa mahātejāś cakre śakravaśaṃ punaḥ | [Rām, Bā, 28 11.2]
tenaiṣa pūrvam ākrānta āśramaḥ śramanāśanaḥ | [Rām, Bā, 28 12.1]
mayāpi bhaktyā tasyaiṣa vāmanasyopabhujyate | [Rām, Bā, 28 12.2]
etam āśramam āyānti rākṣasā vighnakāriṇaḥ | [Rām, Bā, 28 13.1]
atra te puruṣavyāghra hantavyā duṣṭacāriṇaḥ | [Rām, Bā, 28 13.2]
adya gacchāmahe rāma siddhāśramam anuttamam | [Rām, Bā, 28 14.1]
tad āśramapadaṃ tāta tavāpy etad yathā mama | [Rām, Bā, 28 14.2]
taṃ dṛṣṭvā munayaḥ sarve siddhāśramanivāsinaḥ | [Rām, Bā, 28 15.1]
utpatyotpatya sahasā viśvāmitram apūjayan | [Rām, Bā, 28 15.2]
yathārhaṃ cakrire pūjāṃ viśvāmitrāya dhīmate | [Rām, Bā, 28 16.1]
tathaiva rājaputrābhyām akurvann atithikriyām | [Rām, Bā, 28 16.2]
muhūrtam atha viśrāntau rājaputrāv ariṃdamau | [Rām, Bā, 28 17.1]
prāñjalī muniśārdūlam ūcatū raghunandanau | [Rām, Bā, 28 17.2]
adyaiva dīkṣāṃ praviśa bhadraṃ te munipuṃgava | [Rām, Bā, 28 18.1]
siddhāśramo 'yaṃ siddhaḥ syāt satyam astu vacas tava | [Rām, Bā, 28 18.2]
evam ukto mahātejā viśvāmitro mahāmuniḥ | [Rām, Bā, 28 19.1]
praviveśa tadā dīkṣāṃ niyato niyatendriyaḥ | [Rām, Bā, 28 19.2]
kumārāv api tāṃ rātrim uṣitvā susamāhitau | [Rām, Bā, 28 20.1]
prabhātakāle cotthāya viśvāmitram avandatām | [Rām, Bā, 28 20.2]
{Rām, Bā, 29}
atha tau deśakālajñau rājaputrāv ariṃdamau | [Rām, Bā, 29 1.1]
deśe kāle ca vākyajñāv abrūtāṃ kauśikaṃ vacaḥ | [Rām, Bā, 29 1.2]
bhagavañ śrotum icchāvo yasmin kāle niśācarau | [Rām, Bā, 29 2.1]
saṃrakṣaṇīyau tau brahman nātivarteta tatkṣaṇam | [Rām, Bā, 29 2.2]
evaṃ bruvāṇau kākutsthau tvaramāṇau yuyutsayā | [Rām, Bā, 29 3.1]
sarve te munayaḥ prītāḥ praśaśaṃsur nṛpātmajau | [Rām, Bā, 29 3.2]
adya prabhṛti ṣaḍrātraṃ rakṣataṃ rāghavau yuvām | [Rām, Bā, 29 4.1]
dīkṣāṃ gato hy eṣa munir maunitvaṃ ca gamiṣyati | [Rām, Bā, 29 4.2]
tau tu tad vacanaṃ śrutvā rājaputrau yaśasvinau | [Rām, Bā, 29 5.1]
anidrau ṣaḍahorātraṃ tapovanam arakṣatām | [Rām, Bā, 29 5.2]
upāsāṃ cakratur vīrau yattau paramadhanvinau | [Rām, Bā, 29 6.1]
rarakṣatur munivaraṃ viśvāmitram ariṃdamau | [Rām, Bā, 29 6.2]
atha kāle gate tasmin ṣaṣṭhe 'hani samāgate | [Rām, Bā, 29 7.1]
saumitram abravīd rāmo yatto bhava samāhitaḥ | [Rām, Bā, 29 7.2]
rāmasyaivaṃ bruvāṇasya tvaritasya yuyutsayā | [Rām, Bā, 29 8.1]
prajajvāla tato vediḥ sopādhyāyapurohitā | [Rām, Bā, 29 8.2]
mantravac ca yathānyāyaṃ yajño 'sau sampravartate | [Rām, Bā, 29 9.1]
ākāśe ca mahāñ śabdaḥ prādurāsīd bhayānakaḥ | [Rām, Bā, 29 9.2]
āvārya gaganaṃ megho yathā prāvṛṣi nirgataḥ | [Rām, Bā, 29 10.1]
tathā māyāṃ vikurvāṇau rākṣasāv abhyadhāvatām | [Rām, Bā, 29 10.2]
mārīcaś ca subāhuś ca tayor anucarās tathā | [Rām, Bā, 29 11.1]
āgamya bhīmasaṃkāśā rudhiraughān avāsṛjan | [Rām, Bā, 29 11.2]
tāv āpatantau sahasā dṛṣṭvā rājīvalocanaḥ | [Rām, Bā, 29 12.1]
lakṣmaṇaṃ tv abhisamprekṣya rāmo vacanam abravīt | [Rām, Bā, 29 12.2]
paśya lakṣmaṇa durvṛttān rākṣasān piśitāśanān | [Rām, Bā, 29 13.1]
mānavāstrasamādhūtān anilena yathāghanān | [Rām, Bā, 29 13.2]
mānavaṃ paramodāram astraṃ paramabhāsvaram | [Rām, Bā, 29 14.1]
cikṣepa paramakruddho mārīcorasi rāghavaḥ | [Rām, Bā, 29 14.2]
sa tena paramāstreṇa mānavena samāhitaḥ | [Rām, Bā, 29 15.1]
sampūrṇaṃ yojanaśataṃ kṣiptaḥ sāgarasamplave | [Rām, Bā, 29 15.2]
vicetanaṃ vighūrṇantaṃ śīteṣubalapīḍitam | [Rām, Bā, 29 16.1]
nirastaṃ dṛśya mārīcaṃ rāmo lakṣmaṇam abravīt | [Rām, Bā, 29 16.2]
paśya lakṣmaṇa śīteṣuṃ mānavaṃ dharmasaṃhitam | [Rām, Bā, 29 17.1]
mohayitvā nayaty enaṃ na ca prāṇair viyujyate | [Rām, Bā, 29 17.2]
imān api vadhiṣyāmi nirghṛṇān duṣṭacāriṇaḥ | [Rām, Bā, 29 18.1]
rākṣasān pāpakarmasthān yajñaghnān rudhirāśanān | [Rām, Bā, 29 18.2]
vigṛhya sumahac cāstram āgneyaṃ raghunandanaḥ | [Rām, Bā, 29 19.1]
subāhūrasi cikṣepa sa viddhaḥ prāpatad bhuvi | [Rām, Bā, 29 19.2]
śeṣān vāyavyam ādāya nijaghāna mahāyaśāḥ | [Rām, Bā, 29 20.1]
rāghavaḥ paramodāro munīnāṃ mudam āvahan | [Rām, Bā, 29 20.2]
sa hatvā rākṣasān sarvān yajñaghnān raghunandanaḥ | [Rām, Bā, 29 21.1]
ṛṣibhiḥ pūjitas tatra yathendro vijaye purā | [Rām, Bā, 29 21.2]
atha yajñe samāpte tu viśvāmitro mahāmuniḥ | [Rām, Bā, 29 22.1]
nirītikā diśo dṛṣṭvā kākutstham idam abravīt | [Rām, Bā, 29 22.2]
kṛtārtho 'smi mahābāho kṛtaṃ guruvacas tvayā | [Rām, Bā, 29 23.1]
siddhāśramam idaṃ satyaṃ kṛtaṃ rāma mahāyaśaḥ | [Rām, Bā, 29 23.2]
{Rām, Bā, 30}
atha tāṃ rajanīṃ tatra kṛtārthau rāmalakṣmaṇau | [Rām, Bā, 30 1.1]
ūṣatur muditau vīrau prahṛṣṭenāntarātmanā | [Rām, Bā, 30 1.2]
prabhātāyāṃ tu śarvaryāṃ kṛtapaurvāhṇikakriyau | [Rām, Bā, 30 2.1]
viśvāmitram ṛṣīṃś cānyān sahitāv abhijagmatuḥ | [Rām, Bā, 30 2.2]
abhivādya muniśreṣṭhaṃ jvalantam iva pāvakam | [Rām, Bā, 30 3.1]
ūcatur madhurodāraṃ vākyaṃ madhurabhāṣiṇau | [Rām, Bā, 30 3.2]
imau svo muniśārdūla kiṃkarau samupasthitau | [Rām, Bā, 30 4.1]
ājñāpaya yatheṣṭaṃ vai śāsanaṃ karavāva kim | [Rām, Bā, 30 4.2]
evam ukte tatas tābhyāṃ sarva eva maharṣayaḥ | [Rām, Bā, 30 5.1]
viśvāmitraṃ puraskṛtya rāmaṃ vacanam abruvan | [Rām, Bā, 30 5.2]
maithilasya naraśreṣṭha janakasya bhaviṣyati | [Rām, Bā, 30 6.1]
yajñaḥ paramadharmiṣṭhas tatra yāsyāmahe vayam | [Rām, Bā, 30 6.2]
tvaṃ caiva naraśārdūla sahāsmābhir gamiṣyasi | [Rām, Bā, 30 7.1]
adbhutaṃ ca dhanūratnaṃ tatra tvaṃ draṣṭum arhasi | [Rām, Bā, 30 7.2]
taddhi pūrvaṃ naraśreṣṭha dattaṃ sadasi daivataiḥ | [Rām, Bā, 30 8.1]
aprameyabalaṃ ghoraṃ makhe paramabhāsvaram | [Rām, Bā, 30 8.2]
nāsya devā na gandharvā nāsurā na ca rākṣasāḥ | [Rām, Bā, 30 9.1]
kartum āropaṇaṃ śaktā na kathaṃcana mānuṣāḥ | [Rām, Bā, 30 9.2]
dhanuṣas tasya vīryaṃ hi jijñāsanto mahīkṣitaḥ | [Rām, Bā, 30 10.1]
na śekur āropayituṃ rājaputrā mahābalāḥ | [Rām, Bā, 30 10.2]
tad dhanur naraśārdūla maithilasya mahātmanaḥ | [Rām, Bā, 30 11.1]
tatra drakṣyasi kākutstha yajñaṃ cādbhutadarśanam | [Rām, Bā, 30 11.2]
taddhi yajñaphalaṃ tena maithilenottamaṃ dhanuḥ | [Rām, Bā, 30 12.1]
yācitaṃ naraśārdūla sunābhaṃ sarvadaivataiḥ | [Rām, Bā, 30 12.2]
evam uktvā munivaraḥ prasthānam akarot tadā | [Rām, Bā, 30 13.1]
sarṣisaṃghaḥ sakākutstha āmantrya vanadevatāḥ | [Rām, Bā, 30 13.2]
svasti vo 'stu gamiṣyāmi siddhaḥ siddhāśramād aham | [Rām, Bā, 30 14.1]
uttare jāhnavītīre himavantaṃ śiloccayam | [Rām, Bā, 30 14.2]
pradakṣiṇaṃ tataḥ kṛtvā siddhāśramam anuttamam | [Rām, Bā, 30 15.1]
uttarāṃ diśam uddiśya prasthātum upacakrame | [Rām, Bā, 30 15.2]
taṃ vrajantaṃ munivaram anvagād anusāriṇām | [Rām, Bā, 30 16.1]
śakaṭī śatamātraṃ tu prayāṇe brahmavādinām | [Rām, Bā, 30 16.2]
mṛgapakṣigaṇāś caiva siddhāśramanivāsinaḥ | [Rām, Bā, 30 17.1]
anujagmur mahātmānaṃ viśvāmitraṃ mahāmunim | [Rām, Bā, 30 17.2]
te gatvā dūram adhvānaṃ lambamāne divākare | [Rām, Bā, 30 18.1]
vāsaṃ cakrur munigaṇāḥ śoṇākūle samāhitāḥ | [Rām, Bā, 30 18.2]
te 'staṃ gate dinakare snātvā hutahutāśanāḥ | [Rām, Bā, 30 19.1]
viśvāmitraṃ puraskṛtya niṣedur amitaujasaḥ | [Rām, Bā, 30 19.2]
rāmo 'pi sahasaumitrir munīṃs tān abhipūjya ca | [Rām, Bā, 30 20.1]
agrato niṣasādātha viśvāmitrasya dhīmataḥ | [Rām, Bā, 30 20.2]
atha rāmo mahātejā viśvāmitraṃ mahāmunim | [Rām, Bā, 30 21.1]
papraccha muniśārdūlaṃ kautūhalasamanvitaḥ | [Rām, Bā, 30 21.2]
bhagavan ko nv ayaṃ deśaḥ samṛddhavanaśobhitaḥ | [Rām, Bā, 30 22.1]
śrotum icchāmi bhadraṃ te vaktum arhasi tattvataḥ | [Rām, Bā, 30 22.2]
codito rāmavākyena kathayāmāsa suvrataḥ | [Rām, Bā, 30 23.1]
tasya deśasya nikhilam ṛṣimadhye mahātapāḥ | [Rām, Bā, 30 23.2]
{Rām, Bā, 31}
brahmayonir mahān āsīt kuśo nāma mahātapāḥ | [Rām, Bā, 31 1.1]
vaidarbhyāṃ janayāmāsa caturaḥ sadṛśān sutān | [Rām, Bā, 31 1.2]
kuśāmbaṃ kuśanābhaṃ ca ādhūrtarajasaṃ vasum | [Rām, Bā, 31 2.1]
dīptiyuktān mahotsāhān kṣatradharmacikīrṣayā | [Rām, Bā, 31 2.2]
tān uvāca kuśaḥ putrān dharmiṣṭhān satyavādinaḥ | [Rām, Bā, 31 2.3]
kuśasya vacanaṃ śrutvā catvāro lokasaṃmatāḥ | [Rām, Bā, 31 3.1]
niveśaṃ cakrire sarve purāṇāṃ nṛvarās tadā | [Rām, Bā, 31 3.2]
kuśāmbas tu mahātejāḥ kauśāmbīm akarot purīm | [Rām, Bā, 31 4.1]
kuśanābhas tu dharmātmā paraṃ cakre mahodayam | [Rām, Bā, 31 4.2]
ādhūrtarajaso rāma dharmāraṇyaṃ mahīpatiḥ | [Rām, Bā, 31 5.1]
cakre puravaraṃ rājā vasuś cakre girivrajam | [Rām, Bā, 31 5.2]
eṣā vasumatī rāma vasos tasya mahātmanaḥ | [Rām, Bā, 31 6.1]
ete śailavarāḥ pañca prakāśante samantataḥ | [Rām, Bā, 31 6.2]
sumāgadhī nadī ramyā māgadhān viśrutāyayau | [Rām, Bā, 31 7.1]
pañcānāṃ śailamukhyānāṃ madhye māleva śobhate | [Rām, Bā, 31 7.2]
saiṣā hi māgadhī rāma vasos tasya mahātmanaḥ | [Rām, Bā, 31 8.1]
pūrvābhicaritā rāma sukṣetrā sasyamālinī | [Rām, Bā, 31 8.2]
kuśanābhas tu rājarṣiḥ kanyāśatam anuttamam | [Rām, Bā, 31 9.1]
janayāmāsa dharmātmā ghṛtācyāṃ raghunandana | [Rām, Bā, 31 9.2]
tās tu yauvanaśālinyo rūpavatyaḥ svalaṃkṛtāḥ | [Rām, Bā, 31 10.1]
udyānabhūmim āgamya prāvṛṣīva śatahradāḥ | [Rām, Bā, 31 10.2]
gāyantyo nṛtyamānāś ca vādayantyaś ca rāghava | [Rām, Bā, 31 11.1]
āmodaṃ paramaṃ jagmur varābharaṇabhūṣitāḥ | [Rām, Bā, 31 11.2]
atha tāś cārusarvāṅgyo rūpeṇāpratimā bhuvi | [Rām, Bā, 31 12.1]
udyānabhūmim āgamya tārā iva ghanāntare | [Rām, Bā, 31 12.2]
tāḥ sarvaguṇasampannā rūpayauvanasaṃyutāḥ | [Rām, Bā, 31 13.1]
dṛṣṭvā sarvātmako vāyur idaṃ vacanam abravīt | [Rām, Bā, 31 13.2]
ahaṃ vaḥ kāmaye sarvā bhāryā mama bhaviṣyatha | [Rām, Bā, 31 14.1]
mānuṣas tyajyatāṃ bhāvo dīrgham āyur avāpsyatha | [Rām, Bā, 31 14.2]
tasya tad vacanaṃ śrutvā vāyor akliṣṭakarmaṇaḥ | [Rām, Bā, 31 15.1]
apahāsya tato vākyaṃ kanyāśatam athābravīt | [Rām, Bā, 31 15.2]
antaś carasi bhūtānāṃ sarveṣāṃ tvaṃ surottama | [Rām, Bā, 31 16.1]
prabhāvajñāś ca te sarvāḥ kim asmān avamanyase | [Rām, Bā, 31 16.2]
kuśanābhasutāḥ sarvāḥ samarthās tvāṃ surottama | [Rām, Bā, 31 17.1]
sthānāc cyāvayituṃ devaṃ rakṣāmas tu tapo vayam | [Rām, Bā, 31 17.2]
mā bhūt sa kālo durmedhaḥ pitaraṃ satyavādinam | [Rām, Bā, 31 18.1]
nāvamanyasva dharmeṇa svayaṃvaram upāsmahe | [Rām, Bā, 31 18.2]
pitā hi prabhur asmākaṃ daivataṃ paramaṃ hi saḥ | [Rām, Bā, 31 19.1]
yasya no dāsyati pitā sa no bhartā bhaviṣyati | [Rām, Bā, 31 19.2]
tāsāṃ tad vacanaṃ śrutvā vāyuḥ paramakopanaḥ | [Rām, Bā, 31 20.1]
praviśya sarvagātrāṇi babhañja bhagavān prabhuḥ | [Rām, Bā, 31 20.2]
tāḥ kanyā vāyunā bhagnā viviśur nṛpater gṛham | [Rām, Bā, 31 21.1]
dṛṣṭvā bhagnās tadā rājā saṃbhrānta idam abravīt | [Rām, Bā, 31 21.2]
kim idaṃ kathyatāṃ putryaḥ ko dharmam avamanyate | [Rām, Bā, 31 22.1]
kubjāḥ kena kṛtāḥ sarvā veṣṭantyo nābhibhāṣatha | [Rām, Bā, 31 22.2]
{Rām, Bā, 32}
tasya tad vacanaṃ śrutvā kuśanābhasya dhīmataḥ | [Rām, Bā, 32 1.1]
śirobhiś caraṇau spṛṣṭvā kanyāśatam abhāṣata | [Rām, Bā, 32 1.2]
vāyuḥ sarvātmako rājan pradharṣayitum icchati | [Rām, Bā, 32 2.1]
aśubhaṃ mārgam āsthāya na dharmaṃ pratyavekṣate | [Rām, Bā, 32 2.2]
pitṛmatyaḥ sma bhadraṃ te svacchande na vayaṃ sthitāḥ | [Rām, Bā, 32 3.1]
pitaraṃ no vṛṇīṣva tvaṃ yadi no dāsyate tava | [Rām, Bā, 32 3.2]
tena pāpānubandhena vacanaṃ na pratīcchatā | [Rām, Bā, 32 4.1]
evaṃ bruvantyaḥ sarvāḥ sma vāyunā nihatā bhṛśam | [Rām, Bā, 32 4.2]
tāsāṃ tadvacanaṃ śrutvā rājā paramadhārmikaḥ | [Rām, Bā, 32 5.1]
pratyuvāca mahātejāḥ kanyāśatam anuttamam | [Rām, Bā, 32 5.2]
kṣāntaṃ kṣamāvatāṃ putryaḥ kartavyaṃ sumahat kṛtam | [Rām, Bā, 32 6.1]
aikamatyam upāgamya kulaṃ cāvekṣitaṃ mama | [Rām, Bā, 32 6.2]
alaṃkāro hi nārīṇāṃ kṣamā tu puruṣasya vā | [Rām, Bā, 32 7.1]
duṣkaraṃ tac ca vaḥ kṣāntaṃ tridaśeṣu viśeṣataḥ | [Rām, Bā, 32 7.2]
yādṛśīr vaḥ kṣamā putryaḥ sarvāsām aviśeṣataḥ | [Rām, Bā, 32 8.1]
kṣamā dānaṃ kṣamā yajñaḥ kṣamā satyaṃ ca putrikāḥ | [Rām, Bā, 32 8.2]
kṣamā yaśaḥ kṣamā dharmaḥ kṣamāyāṃ viṣṭhitaṃ jagat | [Rām, Bā, 32 9.1]
visṛjya kanyāḥ kākutstha rājā tridaśavikramaḥ | [Rām, Bā, 32 9.2]
mantrajño mantrayāmāsa pradānaṃ saha mantribhiḥ | [Rām, Bā, 32 10.1]
deśe kāle pradānasya sadṛśe pratipādanam | [Rām, Bā, 32 10.2]
etasminn eva kāle tu cūlī nāma mahāmuniḥ | [Rām, Bā, 32 11.1]
ūrdhvaretāḥ śubhācāro brāhmaṃ tapa upāgamat | [Rām, Bā, 32 11.2]
tapyantaṃ tam ṛṣiṃ tatra gandharvī paryupāsate | [Rām, Bā, 32 12.1]
somadā nāma bhadraṃ te ūrmilā tanayā tadā | [Rām, Bā, 32 12.2]
sā ca taṃ praṇatā bhūtvā śuśrūṣaṇaparāyaṇā | [Rām, Bā, 32 13.1]
uvāsa kāle dharmiṣṭhā tasyās tuṣṭo 'bhavad guruḥ | [Rām, Bā, 32 13.2]
sa ca tāṃ kālayogena provāca raghunandana | [Rām, Bā, 32 14.1]
parituṣṭo 'smi bhadraṃ te kiṃ karomi tava priyam | [Rām, Bā, 32 14.2]
parituṣṭaṃ muniṃ jñātvā gandharvī madhurasvaram | [Rām, Bā, 32 15.1]
uvāca paramaprītā vākyajñā vākyakovidam | [Rām, Bā, 32 15.2]
lakṣmyā samudito brāhmyā brahmabhūto mahātapāḥ | [Rām, Bā, 32 16.1]
brāhmeṇa tapasā yuktaṃ putram icchāmi dhārmikam | [Rām, Bā, 32 16.2]
apatiś cāsmi bhadraṃ te bhāryā cāsmi na kasyacit | [Rām, Bā, 32 17.1]
brāhmeṇopagatāyāś ca dātum arhasi me sutam | [Rām, Bā, 32 17.2]
tasyāḥ prasanno brahmarṣir dadau putram anuttamam | [Rām, Bā, 32 18.1]
brahmadatta iti khyātaṃ mānasaṃ cūlinaḥ sutam | [Rām, Bā, 32 18.2]
sa rājā brahmadattas tu purīm adhyavasat tadā | [Rām, Bā, 32 19.1]
kāmpilyāṃ parayā lakṣmyā devarājo yathā divam | [Rām, Bā, 32 19.2]
sa buddhiṃ kṛtavān rājā kuśanābhaḥ sudhārmikaḥ | [Rām, Bā, 32 20.1]
brahmadattāya kākutstha dātuṃ kanyāśataṃ tadā | [Rām, Bā, 32 20.2]
tam āhūya mahātejā brahmadattaṃ mahīpatiḥ | [Rām, Bā, 32 21.1]
dadau kanyāśataṃ rājā suprītenāntarātmanā | [Rām, Bā, 32 21.2]
yathākramaṃ tataḥ pāṇiṃ jagrāha raghunandana | [Rām, Bā, 32 22.1]
brahmadatto mahīpālas tāsāṃ devapatir yathā | [Rām, Bā, 32 22.2]
spṛṣṭamātre tataḥ pāṇau vikubjā vigatajvarāḥ | [Rām, Bā, 32 23.1]
yuktāḥ paramayā lakṣmyā babhuḥ kanyāśataṃ tadā | [Rām, Bā, 32 23.2]
sa dṛṣṭvā vāyunā muktāḥ kuśanābho mahīpatiḥ | [Rām, Bā, 32 24.1]
babhūva paramaprīto harṣaṃ lebhe punaḥ punaḥ | [Rām, Bā, 32 24.2]
kṛtodvāhaṃ tu rājānaṃ brahmadattaṃ mahīpatiḥ | [Rām, Bā, 32 25.1]
sadāraṃ preṣayāmāsa sopādhyāya gaṇaṃ tadā | [Rām, Bā, 32 25.2]
somadāpi susaṃhṛṣṭā putrasya sadṛśīṃ kriyām | [Rām, Bā, 32 26.1]
yathānyāyaṃ ca gandharvī snuṣās tāḥ pratyanandata | [Rām, Bā, 32 26.2]
{Rām, Bā, 33}
kṛtodvāhe gate tasmin brahmadatte ca rāghava | [Rām, Bā, 33 1.1]
aputraḥ putralābhāya pautrīm iṣṭim akalpayat | [Rām, Bā, 33 1.2]
iṣṭyāṃ tu vartamānāyāṃ kuśanābhaṃ mahīpatim | [Rām, Bā, 33 2.1]
uvāca paramaprītaḥ kuśo brahmasutas tadā | [Rām, Bā, 33 2.2]
putras te sadṛśaḥ putra bhaviṣyati sudhārmikaḥ | [Rām, Bā, 33 3.1]
gādhiṃ prāpsyasi tena tvaṃ kīrtiṃ loke ca śāśvatīm | [Rām, Bā, 33 3.2]
evam uktvā kuśo rāma kuśanābhaṃ mahīpatim | [Rām, Bā, 33 4.1]
jagāmākāśam āviśya brahmalokaṃ sanātanam | [Rām, Bā, 33 4.2]
kasyacit tv atha kālasya kuśanābhasya dhīmataḥ | [Rām, Bā, 33 5.1]
jajñe paramadharmiṣṭho gādhir ity eva nāmataḥ | [Rām, Bā, 33 5.2]
sa pitā mama kākutstha gādhiḥ paramadhārmikaḥ | [Rām, Bā, 33 6.1]
kuśavaṃśaprasūto 'smi kauśiko raghunandana | [Rām, Bā, 33 6.2]
pūrvajā bhaginī cāpi mama rāghava suvratā | [Rām, Bā, 33 7.1]
nāmnā satyavatī nāma ṛcīke pratipāditā | [Rām, Bā, 33 7.2]
saśarīrā gatā svargaṃ bhartāram anuvartinī | [Rām, Bā, 33 8.1]
kauśikī paramodārā sā pravṛttā mahānadī | [Rām, Bā, 33 8.2]
divyā puṇyodakā ramyā himavantam upāśritā | [Rām, Bā, 33 9.1]
lokasya hitakāmārthaṃ pravṛttā bhaginī mama | [Rām, Bā, 33 9.2]
tato 'haṃ himavatpārśve vasāmi niyataḥ sukham | [Rām, Bā, 33 10.1]
bhaginyāḥ snehasaṃyuktaḥ kauśikyā raghunandana | [Rām, Bā, 33 10.2]
sā tu satyavatī puṇyā satye dharme pratiṣṭhitā | [Rām, Bā, 33 11.1]
pativratā mahābhāgā kauśikī saritāṃ varā | [Rām, Bā, 33 11.2]
ahaṃ hi niyamād rāma hitvā tāṃ samupāgataḥ | [Rām, Bā, 33 12.1]
siddhāśramam anuprāpya siddho 'smi tava tejasā | [Rām, Bā, 33 12.2]
eṣā rāma mamotpattiḥ svasya vaṃśasya kīrtitā | [Rām, Bā, 33 13.1]
deśasya ca mahābāho yan māṃ tvaṃ paripṛcchasi | [Rām, Bā, 33 13.2]
gato 'rdharātraḥ kākutstha kathāḥ kathayato mama | [Rām, Bā, 33 14.1]
nidrām abhyehi bhadraṃ te mā bhūd vighno 'dhvanīha naḥ | [Rām, Bā, 33 14.2]
niṣpandās taravaḥ sarve nilīnā mṛgapakṣiṇaḥ | [Rām, Bā, 33 15.1]
naiśena tamasā vyāptā diśaś ca raghunandana | [Rām, Bā, 33 15.2]
śanair viyujyate saṃdhyā nabho netrair ivāvṛtam | [Rām, Bā, 33 16.1]
nakṣatratārāgahanaṃ jyotirbhir avabhāsate | [Rām, Bā, 33 16.2]
uttiṣṭhati ca śītāṃśuḥ śaśī lokatamonudaḥ | [Rām, Bā, 33 17.1]
hlādayan prāṇināṃ loke manāṃsi prabhayā vibho | [Rām, Bā, 33 17.2]
naiśāni sarvabhūtāni pracaranti tatas tataḥ | [Rām, Bā, 33 18.1]
yakṣarākṣasasaṃghāś ca raudrāś ca piśitāśanāḥ | [Rām, Bā, 33 18.2]
evam uktvā mahātejā virarāma mahāmuniḥ | [Rām, Bā, 33 19.1]
sādhu sādhv iti taṃ sarve munayo hy abhyapūjayan | [Rām, Bā, 33 19.2]
rāmo 'pi saha saumitriḥ kiṃcid āgatavismayaḥ | [Rām, Bā, 33 20.1]
praśasya muniśārdūlaṃ nidrāṃ samupasevate | [Rām, Bā, 33 20.2]
{Rām, Bā, 34}
upāsya rātriśeṣaṃ tu śoṇākūle maharṣibhiḥ | [Rām, Bā, 34 1.1]
niśāyāṃ suprabhātāyāṃ viśvāmitro 'bhyabhāṣata | [Rām, Bā, 34 1.2]
suprabhātā niśā rāma pūrvā saṃdhyā pravartate | [Rām, Bā, 34 2.1]
uttiṣṭhottiṣṭha bhadraṃ te gamanāyābhirocaya | [Rām, Bā, 34 2.2]
tac chrutvā vacanaṃ tasya kṛtvā paurvāhṇikīṃ kriyām | [Rām, Bā, 34 3.1]
gamanaṃ rocayāmāsa vākyaṃ cedam uvāca ha | [Rām, Bā, 34 3.2]
ayaṃ śoṇaḥ śubhajalo gādhaḥ pulinamaṇḍitaḥ | [Rām, Bā, 34 4.1]
katareṇa pathā brahman saṃtariṣyāmahe vayam | [Rām, Bā, 34 4.2]
evam uktas tu rāmeṇa viśvāmitro 'bravīd idam | [Rām, Bā, 34 5.1]
eṣa panthā mayoddiṣṭo yena yānti maharṣayaḥ | [Rām, Bā, 34 5.2]
te gatvā dūram adhvānaṃ gate 'rdhadivase tadā | [Rām, Bā, 34 6.1]
jāhnavīṃ saritāṃ śreṣṭhāṃ dadṛśur munisevitām | [Rām, Bā, 34 6.2]
tāṃ dṛṣṭvā puṇyasalilāṃ haṃsasārasasevitām | [Rām, Bā, 34 7.1]
babhūvur muditāḥ sarve munayaḥ saharāghavāḥ | [Rām, Bā, 34 7.2]
tasyās tīre tataś cakrus te āvāsaparigraham | [Rām, Bā, 34 7.3]
tataḥ snātvā yathānyāyaṃ saṃtarpya pitṛdevatāḥ | [Rām, Bā, 34 8.1]
hutvā caivāgnihotrāṇi prāśya cāmṛtavaddhaviḥ | [Rām, Bā, 34 8.2]
viviśur jāhnavītīre śucau muditamānasāḥ | [Rām, Bā, 34 9.1]
viśvāmitraṃ mahātmānaṃ parivārya samantataḥ | [Rām, Bā, 34 9.2]
samprahṛṣṭamanā rāmo viśvāmitram athābravīt | [Rām, Bā, 34 10.1]
bhagavañ śrotum icchāmi gaṅgāṃ tripathagāṃ nadīm | [Rām, Bā, 34 10.2]
trailokyaṃ katham ākramya gatā nadanadīpatim | [Rām, Bā, 34 10.3]
codito rāmavākyena viśvāmitro mahāmuniḥ | [Rām, Bā, 34 11.1]
vṛddhiṃ janma ca gaṅgāyā vaktum evopacakrame | [Rām, Bā, 34 11.2]
śailendro himavān nāma dhātūnām ākaro mahān | [Rām, Bā, 34 12.1]
tasya kanyādvayaṃ rāma rūpeṇāpratimaṃ bhuvi | [Rām, Bā, 34 12.2]
yā meruduhitā rāma tayor mātā sumadhyamā | [Rām, Bā, 34 13.1]
nāmnā menā manojñā vai patnī himavataḥ priyā | [Rām, Bā, 34 13.2]
tasyāṃ gaṅgeyam abhavaj jyeṣṭhā himavataḥ sutā | [Rām, Bā, 34 14.1]
umā nāma dvitīyābhūt kanyā tasyaiva rāghava | [Rām, Bā, 34 14.2]
atha jyeṣṭhāṃ surāḥ sarve devatārthacikīrṣayā | [Rām, Bā, 34 15.1]
śailendraṃ varayāmāsur gaṅgāṃ tripathagāṃ nadīm | [Rām, Bā, 34 15.2]
dadau dharmeṇa himavāṃs tanayāṃ lokapāvanīm | [Rām, Bā, 34 16.1]
svacchandapathagāṃ gaṅgāṃ trailokyahitakāmyayā | [Rām, Bā, 34 16.2]
pratigṛhya trilokārthaṃ trilokahitakāriṇaḥ | [Rām, Bā, 34 17.1]
gaṅgām ādāya te 'gacchan kṛtārthenāntarātmanā | [Rām, Bā, 34 17.2]
yā cānyā śailaduhitā kanyāsīd raghunandana | [Rām, Bā, 34 18.1]
ugraṃ sā vratam āsthāya tapas tepe tapodhanā | [Rām, Bā, 34 18.2]
ugreṇa tapasā yuktāṃ dadau śailavaraḥ sutām | [Rām, Bā, 34 19.1]
rudrāyāpratirūpāya umāṃ lokanamaskṛtām | [Rām, Bā, 34 19.2]
ete te śailarājasya sute lokanamaskṛte | [Rām, Bā, 34 20.1]
gaṅgā ca saritāṃ śreṣṭhā umā devī ca rāghava | [Rām, Bā, 34 20.2]
etat te dharmam ākhyātaṃ yathā tripathagā nadī | [Rām, Bā, 34 21.1]
khaṃ gatā prathamaṃ tāta gatiṃ gatimatāṃ vara | [Rām, Bā, 34 21.2]
{Rām, Bā, 35}
uktavākye munau tasminn ubhau rāghavalakṣmaṇau | [Rām, Bā, 35 1.1]
pratinandya kathāṃ vīrāv ūcatur munipuṃgavam | [Rām, Bā, 35 1.2]
dharmayuktam idaṃ brahman kathitaṃ paramaṃ tvayā | [Rām, Bā, 35 2.1]
duhituḥ śailarājasya jyeṣṭhāya vaktum arhasi | [Rām, Bā, 35 2.2]
vistaraṃ vistarajño 'si divyamānuṣasambhavam | [Rām, Bā, 35 3.1]
trīn patho hetunā kena pāvayel lokapāvanī | [Rām, Bā, 35 3.2]
kathaṃ gaṅgā tripathagā viśrutā sariduttamā | [Rām, Bā, 35 4.1]
triṣu lokeṣu dharmajña karmabhiḥ kaiḥ samanvitā | [Rām, Bā, 35 4.2]
tathā bruvati kākutsthe viśvāmitras tapodhanaḥ | [Rām, Bā, 35 5.1]
nikhilena kathāṃ sarvām ṛṣimadhye nyavedayat | [Rām, Bā, 35 5.2]
purā rāma kṛtodvāhaḥ śitikaṇṭho mahātapāḥ | [Rām, Bā, 35 6.1]
dṛṣṭvā ca spṛhayā devīṃ maithunāyopacakrame | [Rām, Bā, 35 6.2]
śitikaṇṭhasya devasya divyaṃ varṣaśataṃ gatam | [Rām, Bā, 35 7.1]
na cāpi tanayo rāma tasyām āsīt paraṃtapa | [Rām, Bā, 35 7.2]
tato devāḥ samudvignāḥ pitāmahapurogamāḥ | [Rām, Bā, 35 8.1]
yad ihotpadyate bhūtaṃ kas tat pratisahiṣyate | [Rām, Bā, 35 8.2]
abhigamya surāḥ sarve praṇipatyedam abruvan | [Rām, Bā, 35 9.1]
devadeva mahādeva lokasyāsya hite rata | [Rām, Bā, 35 9.2]
surāṇāṃ praṇipātena prasādaṃ kartum arhasi | [Rām, Bā, 35 9.3]
na lokā dhārayiṣyanti tava tejaḥ surottama | [Rām, Bā, 35 10.1]
brāhmeṇa tapasā yukto devyā saha tapaś cara | [Rām, Bā, 35 10.2]
trailokyahitakāmārthaṃ tejas tejasi dhāraya | [Rām, Bā, 35 11.1]
rakṣa sarvān imāṃl lokān nālokaṃ kartum arhasi | [Rām, Bā, 35 11.2]
devatānāṃ vacaḥ śrutvā sarvalokamaheśvaraḥ | [Rām, Bā, 35 12.1]
bāḍham ity abravīt sarvān punaś cedam uvāca ha | [Rām, Bā, 35 12.2]
dhārayiṣyāmy ahaṃ tejas tejasy eva sahomayā | [Rām, Bā, 35 13.1]
tridaśāḥ pṛthivī caiva nirvāṇam adhigacchatu | [Rām, Bā, 35 13.2]
yad idaṃ kṣubhitaṃ sthānān mama tejo hy anuttamam | [Rām, Bā, 35 14.1]
dhārayiṣyati kas tan me bruvantu surasattamāḥ | [Rām, Bā, 35 14.2]
evam uktās tato devāḥ pratyūcur vṛṣabhadhvajam | [Rām, Bā, 35 15.1]
yat tejaḥ kṣubhitaṃ hy etat tad dharā dhārayiṣyati | [Rām, Bā, 35 15.2]
evam uktaḥ surapatiḥ pramumoca mahītale | [Rām, Bā, 35 16.1]
tejasā pṛthivī yena vyāptā sagirikānanā | [Rām, Bā, 35 16.2]
tato devāḥ punar idam ūcuś cātha hutāśanam | [Rām, Bā, 35 17.1]
praviśa tvaṃ mahātejo raudraṃ vāyusamanvitaḥ | [Rām, Bā, 35 17.2]
tad agninā punar vyāptaṃ saṃjātaḥ śvetaparvataḥ | [Rām, Bā, 35 18.1]
divyaṃ śaravaṇaṃ caiva pāvakādityasaṃnibham | [Rām, Bā, 35 18.2]
yatra jāto mahātejāḥ kārttikeyo 'gnisambhavaḥ | [Rām, Bā, 35 18.3]
athomāṃ ca śivaṃ caiva devāḥ sarṣigaṇās tadā | [Rām, Bā, 35 19.1]
pūjayāmāsur atyarthaṃ suprītamanasas tataḥ | [Rām, Bā, 35 19.2]
atha śailasutā rāma tridaśān idam abravīt | [Rām, Bā, 35 20.1]
samanyur aśapat sarvān krodhasaṃraktalocanā | [Rām, Bā, 35 20.2]
yasmān nivāritā caiva saṃgatā putrakāmyayā | [Rām, Bā, 35 21.1]
apatyaṃ sveṣu dāreṣu notpādayitum arhatha | [Rām, Bā, 35 21.2]
adya prabhṛti yuṣmākam aprajāḥ santu patnayaḥ | [Rām, Bā, 35 21.3]
evam uktvā surān sarvāñ śaśāpa pṛthivīm api | [Rām, Bā, 35 22.1]
avane naikarūpā tvaṃ bahubhāryā bhaviṣyasi | [Rām, Bā, 35 22.2]
na ca putrakṛtāṃ prītiṃ matkrodhakaluṣīkṛtā | [Rām, Bā, 35 23.1]
prāpsyasi tvaṃ sudurmedhe mama putram anicchatī | [Rām, Bā, 35 23.2]
tān sarvān vrīḍitān dṛṣṭvā surān surapatis tadā | [Rām, Bā, 35 24.1]
gamanāyopacakrāma diśaṃ varuṇapālitām | [Rām, Bā, 35 24.2]
sa gatvā tapa ātiṣṭhat pārśve tasyottare gireḥ | [Rām, Bā, 35 25.1]
himavatprabhave śṛṅge saha devyā maheśvaraḥ | [Rām, Bā, 35 25.2]
eṣa te vistaro rāma śailaputryā niveditaḥ | [Rām, Bā, 35 26.1]
gaṅgāyāḥ prabhavaṃ caiva śṛṇu me sahalakṣmaṇaḥ | [Rām, Bā, 35 26.2]
{Rām, Bā, 36}
tapyamāne tapo deve devāḥ sarṣigaṇāḥ purā | [Rām, Bā, 36 1.1]
senāpatim abhīpsantaḥ pitāmaham upāgaman | [Rām, Bā, 36 1.2]
tato 'bruvan surāḥ sarve bhagavantaṃ pitāmaham | [Rām, Bā, 36 2.1]
praṇipatya śubhaṃ vākyaṃ sendrāḥ sāgnipurogamāḥ | [Rām, Bā, 36 2.2]
yo naḥ senāpatir deva datto bhagavatā purā | [Rām, Bā, 36 3.1]
sa tapaḥ param āsthāya tapyate sma sahomayā | [Rām, Bā, 36 3.2]
yad atrānantaraṃ kāryaṃ lokānāṃ hitakāmyayā | [Rām, Bā, 36 4.1]
saṃvidhatsva vidhānajña tvaṃ hi naḥ paramā gatiḥ | [Rām, Bā, 36 4.2]
devatānāṃ vacaḥ śrutvā sarvalokapitāmahaḥ | [Rām, Bā, 36 5.1]
sāntvayan madhurair vākyais tridaśān idam abravīt | [Rām, Bā, 36 5.2]
śailaputryā yad uktaṃ tanna prajāsyatha patniṣu | [Rām, Bā, 36 6.1]
tasyā vacanam akliṣṭaṃ satyam eva na saṃśayaḥ | [Rām, Bā, 36 6.2]
iyam ākāśagā gaṅgā yasyāṃ putraṃ hutāśanaḥ | [Rām, Bā, 36 7.1]
janayiṣyati devānāṃ senāpatim ariṃdamam | [Rām, Bā, 36 7.2]
jyeṣṭhā śailendraduhitā mānayiṣyati taṃ sutam | [Rām, Bā, 36 8.1]
umāyās tad bahumataṃ bhaviṣyati na saṃśayaḥ | [Rām, Bā, 36 8.2]
tac chrutvā vacanaṃ tasya kṛtārthā raghunandana | [Rām, Bā, 36 9.1]
praṇipatya surāḥ sarve pitāmaham apūjayan | [Rām, Bā, 36 9.2]
te gatvā parvataṃ rāma kailāsaṃ dhātumaṇḍitam | [Rām, Bā, 36 10.1]
agniṃ niyojayāmāsuḥ putrārthaṃ sarvadevatāḥ | [Rām, Bā, 36 10.2]
devakāryam idaṃ deva samādhatsva hutāśana | [Rām, Bā, 36 11.1]
śailaputryāṃ mahātejo gaṅgāyāṃ teja utsṛja | [Rām, Bā, 36 11.2]
devatānāṃ pratijñāya gaṅgām abhyetya pāvakaḥ | [Rām, Bā, 36 12.1]
garbhaṃ dhāraya vai devi devatānām idaṃ priyam | [Rām, Bā, 36 12.2]
ity etad vacanaṃ śrutvā divyaṃ rūpam adhārayat | [Rām, Bā, 36 13.1]
sa tasyā mahimāṃ dṛṣṭvā samantād avakīryata | [Rām, Bā, 36 13.2]
samantatas tadā devīm abhyaṣiñcata pāvakaḥ | [Rām, Bā, 36 14.1]
sarvasrotāṃsi pūrṇāni gaṅgāyā raghunandana | [Rām, Bā, 36 14.2]
tam uvāca tato gaṅgā sarvadevapurohitam | [Rām, Bā, 36 15.1]
aśaktā dhāraṇe deva tava tejaḥ samuddhatam | [Rām, Bā, 36 15.2]
dahyamānāgninā tena saṃpravyathitacetanā | [Rām, Bā, 36 15.3]
athābravīd idaṃ gaṅgāṃ sarvadevahutāśanaḥ | [Rām, Bā, 36 16.1]
iha haimavate pāde garbho 'yaṃ saṃniveśyatām | [Rām, Bā, 36 16.2]
śrutvā tv agnivaco gaṅgā taṃ garbham atibhāsvaram | [Rām, Bā, 36 17.1]
utsasarja mahātejāḥ srotobhyo hi tadānagha | [Rām, Bā, 36 17.2]
yad asyā nirgataṃ tasmāt taptajāmbūnadaprabham | [Rām, Bā, 36 18.1]
kāñcanaṃ dharaṇīṃ prāptaṃ hiraṇyam amalaṃ śubham | [Rām, Bā, 36 18.2]
tāmraṃ kārṣṇāyasaṃ caiva taikṣṇyād evābhijāyata | [Rām, Bā, 36 19.1]
malaṃ tasyābhavat tatra trapusīsakam eva ca | [Rām, Bā, 36 19.2]
tad etad dharaṇīṃ prāpya nānādhātur avardhata | [Rām, Bā, 36 20.1]
nikṣiptamātre garbhe tu tejobhir abhirañjitam | [Rām, Bā, 36 21.1]
sarvaṃ parvatasaṃnaddhaṃ sauvarṇam abhavad vanam | [Rām, Bā, 36 21.2]
jātarūpam iti khyātaṃ tadā prabhṛti rāghava | [Rām, Bā, 36 22.1]
suvarṇaṃ puruṣavyāghra hutāśanasamaprabham | [Rām, Bā, 36 22.2]
taṃ kumāraṃ tato jātaṃ sendrāḥ sahamarudgaṇāḥ | [Rām, Bā, 36 23.1]
kṣīrasambhāvanārthāya kṛttikāḥ samayojayan | [Rām, Bā, 36 23.2]
tāḥ kṣīraṃ jātamātrasya kṛtvā samayam uttamam | [Rām, Bā, 36 24.1]
daduḥ putro 'yam asmākaṃ sarvāsām iti niścitāḥ | [Rām, Bā, 36 24.2]
tatas tu devatāḥ sarvāḥ kārttikeya iti bruvan | [Rām, Bā, 36 25.1]
putras trailokyavikhyāto bhaviṣyati na saṃśayaḥ | [Rām, Bā, 36 25.2]
teṣāṃ tad vacanaṃ śrutvā skannaṃ garbhaparisrave | [Rām, Bā, 36 26.1]
snāpayan parayā lakṣmyā dīpyamānam ivānalam | [Rām, Bā, 36 26.2]
skanda ity abruvan devāḥ skannaṃ garbhaparisravāt | [Rām, Bā, 36 27.1]
kārttikeyaṃ mahābhāgaṃ kākutstha jvalanopamam | [Rām, Bā, 36 27.2]
prādurbhūtaṃ tataḥ kṣīraṃ kṛttikānām anuttamam | [Rām, Bā, 36 28.1]
ṣaṇṇāṃ ṣaḍānano bhūtvā jagrāha stanajaṃ payaḥ | [Rām, Bā, 36 28.2]
gṛhītvā kṣīram ekāhnā sukumāravapus tadā | [Rām, Bā, 36 29.1]
ajayat svena vīryeṇa daityasainyagaṇān vibhuḥ | [Rām, Bā, 36 29.2]
surasenāgaṇapatiṃ tatas tam amaladyutim | [Rām, Bā, 36 30.1]
abhyaṣiñcan suragaṇāḥ sametyāgnipurogamāḥ | [Rām, Bā, 36 30.2]
eṣa te rāma gaṅgāyā vistaro 'bhihito mayā | [Rām, Bā, 36 31.1]
kumārasambhavaś caiva dhanyaḥ puṇyas tathaiva ca | [Rām, Bā, 36 31.2]
{Rām, Bā, 37}
tāṃ kathāṃ kauśiko rāme nivedya madhurākṣaram | [Rām, Bā, 37 1.1]
punar evāparaṃ vākyaṃ kākutstham idam abravīt | [Rām, Bā, 37 1.2]
ayodhyādhipatiḥ śūraḥ pūrvam āsīn narādhipaḥ | [Rām, Bā, 37 2.1]
sagaro nāma dharmātmā prajākāmaḥ sa cāprajaḥ | [Rām, Bā, 37 2.2]
vaidarbhaduhitā rāma keśinī nāma nāmataḥ | [Rām, Bā, 37 3.1]
jyeṣṭhā sagarapatnī sā dharmiṣṭhā satyavādinī | [Rām, Bā, 37 3.2]
ariṣṭanemiduhitā rūpeṇāpratimā bhuvi | [Rām, Bā, 37 4.1]
dvitīyā sagarasyāsīt patnī sumatisaṃjñitā | [Rām, Bā, 37 4.2]
tābhyāṃ saha tadā rājā patnībhyāṃ taptavāṃs tapaḥ | [Rām, Bā, 37 5.1]
himavantaṃ samāsādya bhṛguprasravaṇe girau | [Rām, Bā, 37 5.2]
atha varṣaśate pūrṇe tapasārādhito muniḥ | [Rām, Bā, 37 6.1]
sagarāya varaṃ prādād bhṛguḥ satyavatāṃ varaḥ | [Rām, Bā, 37 6.2]
apatyalābhaḥ sumahān bhaviṣyati tavānagha | [Rām, Bā, 37 7.1]
kīrtiṃ cāpratimāṃ loke prāpsyase puruṣarṣabha | [Rām, Bā, 37 7.2]
ekā janayitā tāta putraṃ vaṃśakaraṃ tava | [Rām, Bā, 37 8.1]
ṣaṣṭiṃ putrasahasrāṇi aparā janayiṣyati | [Rām, Bā, 37 8.2]
bhāṣamāṇaṃ naravyāghraṃ rājapatnyau prasādya tam | [Rām, Bā, 37 9.1]
ūcatuḥ paramaprīte kṛtāñjalipuṭe tadā | [Rām, Bā, 37 9.2]
ekaḥ kasyāḥ suto brahman kā bahūñ janayiṣyati | [Rām, Bā, 37 10.1]
śrotum icchāvahe brahman satyam astu vacas tava | [Rām, Bā, 37 10.2]
tayos tad vacanaṃ śrutvā bhṛguḥ paramadhārmikaḥ | [Rām, Bā, 37 11.1]
uvāca paramāṃ vāṇīṃ svacchando 'tra vidhīyatām | [Rām, Bā, 37 11.2]
eko vaṃśakaro vāstu bahavo vā mahābalāḥ | [Rām, Bā, 37 12.1]
kīrtimanto mahotsāhāḥ kā vā kaṃ varam icchati | [Rām, Bā, 37 12.2]
munes tu vacanaṃ śrutvā keśinī raghunandana | [Rām, Bā, 37 13.1]
putraṃ vaṃśakaraṃ rāma jagrāha nṛpasaṃnidhau | [Rām, Bā, 37 13.2]
ṣaṣṭiṃ putrasahasrāṇi suparṇabhaginī tadā | [Rām, Bā, 37 14.1]
mahotsāhān kīrtimato jagrāha sumatiḥ sutān | [Rām, Bā, 37 14.2]
pradakṣiṇam ṛṣiṃ kṛtvā śirasābhipraṇamya ca | [Rām, Bā, 37 15.1]
jagāma svapuraṃ rājā sabhāryo raghunandana | [Rām, Bā, 37 15.2]
atha kāle gate tasmiñ jyeṣṭhā putraṃ vyajāyata | [Rām, Bā, 37 16.1]
asamañja iti khyātaṃ keśinī sagarātmajam | [Rām, Bā, 37 16.2]
sumatis tu naravyāghra garbhatumbaṃ vyajāyata | [Rām, Bā, 37 17.1]
ṣaṣṭiḥ putrasahasrāṇi tumbabhedād viniḥsṛtāḥ | [Rām, Bā, 37 17.2]
ghṛtapūrṇeṣu kumbheṣu dhātryas tān samavardhayan | [Rām, Bā, 37 18.1]
kālena mahatā sarve yauvanaṃ pratipedire | [Rām, Bā, 37 18.2]
atha dīrgheṇa kālena rūpayauvanaśālinaḥ | [Rām, Bā, 37 19.1]
ṣaṣṭiḥ putrasahasrāṇi sagarasyābhavaṃs tadā | [Rām, Bā, 37 19.2]
sa ca jyeṣṭho naraśreṣṭha sagarasyātmasambhavaḥ | [Rām, Bā, 37 20.1]
bālān gṛhītvā tu jale sarayvā raghunandana | [Rām, Bā, 37 20.2]
prakṣipya prahasan nityaṃ majjatas tān nirīkṣya vai | [Rām, Bā, 37 20.3]
evaṃ pāpasamācāraḥ sajjanapratibādhakaḥ | [Rām, Bā, 37 21.1]
paurāṇām ahite yuktaḥ pitrā nirvāsitaḥ purāt | [Rām, Bā, 37 21.2]
tasya putro 'ṃśumān nāma asamañjasya vīryavān | [Rām, Bā, 37 22.1]
saṃmataḥ sarvalokasya sarvasyāpi priyaṃvadaḥ | [Rām, Bā, 37 22.2]
tataḥ kālena mahatā matiḥ samabhijāyata | [Rām, Bā, 37 23.1]
sagarasya naraśreṣṭha yajeyam iti niścitā | [Rām, Bā, 37 23.2]
sa kṛtvā niścayaṃ rājā sopādhyāyagaṇas tadā | [Rām, Bā, 37 24.1]
yajñakarmaṇi vedajño yaṣṭuṃ samupacakrame | [Rām, Bā, 37 24.2]
{Rām, Bā, 38}
viśvāmitravacaḥ śrutvā kathānte raghunandana | [Rām, Bā, 38 1.1]
uvāca paramaprīto muniṃ dīptam ivānalam | [Rām, Bā, 38 1.2]
śrotum icchāmi bhadraṃ te vistareṇa kathām imām | [Rām, Bā, 38 2.1]
pūrvako me kathaṃ brahman yajñaṃ vai samupāharat | [Rām, Bā, 38 2.2]
viśvāmitras tu kākutstham uvāca prahasann iva | [Rām, Bā, 38 3.1]
śrūyatāṃ vistaro rāma sagarasya mahātmanaḥ | [Rām, Bā, 38 3.2]
śaṃkaraśvaśuro nāma himavān acalottamaḥ | [Rām, Bā, 38 4.1]
vindhyaparvatam āsādya nirīkṣete parasparam | [Rām, Bā, 38 4.2]
tayor madhye pravṛtto 'bhūd yajñaḥ sa puruṣottama | [Rām, Bā, 38 5.1]
sa hi deśo naravyāghra praśasto yajñakarmaṇi | [Rām, Bā, 38 5.2]
tasyāśvacaryāṃ kākutstha dṛḍhadhanvā mahārathaḥ | [Rām, Bā, 38 6.1]
aṃśumān akarot tāta sagarasya mate sthitaḥ | [Rām, Bā, 38 6.2]
tasya parvaṇi taṃ yajñaṃ yajamānasya vāsavaḥ | [Rām, Bā, 38 7.1]
rākṣasīṃ tanum āsthāya yajñiyāśvam apāharat | [Rām, Bā, 38 7.2]
hriyamāṇe tu kākutstha tasminn aśve mahātmanaḥ | [Rām, Bā, 38 8.1]
upādhyāyagaṇāḥ sarve yajamānam athābruvan | [Rām, Bā, 38 8.2]
ayaṃ parvaṇi vegena yajñiyāśvo 'panīyate | [Rām, Bā, 38 9.1]
hartāraṃ jahi kākutstha hayaś caivopanīyatām | [Rām, Bā, 38 9.2]
yajñacchidraṃ bhavaty etat sarveṣām aśivāya naḥ | [Rām, Bā, 38 10.1]
tat tathā kriyatāṃ rājan yathācchidraḥ kratur bhavet | [Rām, Bā, 38 10.2]
upādhyāyavacaḥ śrutvā tasmin sadasi pārthivaḥ | [Rām, Bā, 38 11.1]
ṣaṣṭiṃ putrasahasrāṇi vākyam etad uvāca ha | [Rām, Bā, 38 11.2]
gatiṃ putrā na paśyāmi rakṣasāṃ puruṣarṣabhāḥ | [Rām, Bā, 38 12.1]
mantrapūtair mahābhāgair āsthito hi mahākratuḥ | [Rām, Bā, 38 12.2]
tad gacchata vicinvadhvaṃ putrakā bhadram astu vaḥ | [Rām, Bā, 38 13.1]
samudramālinīṃ sarvāṃ pṛthivīm anugacchata | [Rām, Bā, 38 13.2]
ekaikaṃ yojanaṃ putrā vistāram abhigacchata | [Rām, Bā, 38 14.1]
yāvat turagasaṃdarśas tāvat khanata medinīm | [Rām, Bā, 38 14.2]
tam eva hayahartāraṃ mārgamāṇā mamājñayā | [Rām, Bā, 38 15.1]
dīkṣitaḥ pautrasahitaḥ sopādhyāyagaṇo hy aham | [Rām, Bā, 38 15.2]
iha sthāsyāmi bhadraṃ vo yāvat turagadarśanam | [Rām, Bā, 38 16.1]
ity uktvā hṛṣṭamanaso rājaputrā mahābalāḥ | [Rām, Bā, 38 16.2]
jagmur mahītalaṃ rāma pitur vacanayantritāḥ | [Rām, Bā, 38 17.1]
yojanāyām avistāram ekaiko dharaṇītalam | [Rām, Bā, 38 17.2]
bibhiduḥ puruṣavyāghra vajrasparśasamair bhujaiḥ | [Rām, Bā, 38 18.1]
śūlair aśanikalpaiś ca halaiś cāpi sudāruṇaiḥ | [Rām, Bā, 38 18.2]
bhidyamānā vasumatī nanāda raghunandana | [Rām, Bā, 38 19.1]
nāgānāṃ vadhyamānānām asurāṇāṃ ca rāghava | [Rām, Bā, 38 19.2]
rākṣasānāṃ ca durdharṣaḥ sattvānāṃ ninado 'bhavat | [Rām, Bā, 38 20.1]
yojanānāṃ sahasrāṇi ṣaṣṭiṃ tu raghunandana | [Rām, Bā, 38 20.2]
bibhidur dharaṇīṃ vīrā rasātalam anuttamam | [Rām, Bā, 38 21.1]
evaṃ parvatasambādhaṃ jambūdvīpaṃ nṛpātmajāḥ | [Rām, Bā, 38 21.2]
khananto nṛpaśārdūla sarvataḥ paricakramuḥ | [Rām, Bā, 38 22.1]
tato devāḥ sagandharvāḥ sāsurāḥ sahapannagāḥ | [Rām, Bā, 38 22.2]
saṃbhrāntamanasaḥ sarve pitāmaham upāgaman | [Rām, Bā, 38 23.1]
te prasādya mahātmānaṃ viṣaṇṇavadanās tadā | [Rām, Bā, 38 23.2]
ūcuḥ paramasaṃtrastāḥ pitāmaham idaṃ vacaḥ | [Rām, Bā, 38 24.1]
bhagavan pṛthivī sarvā khanyate sagarātmajaiḥ | [Rām, Bā, 38 24.2]
bahavaś ca mahātmāno vadhyante jalacāriṇaḥ | [Rām, Bā, 38 25.1]
ayaṃ yajñahano 'smākam anenāśvo 'panīyate | [Rām, Bā, 38 25.2]
iti te sarvabhūtāni nighnanti sagarātmajāḥ | [Rām, Bā, 38 26.1]
{Rām, Bā, 39}
devatānāṃ vacaḥ śrutvā bhagavān vai pitāmahaḥ | [Rām, Bā, 39 1.1]
pratyuvāca susaṃtrastān kṛtāntabalamohitān | [Rām, Bā, 39 1.2]
yasyeyaṃ vasudhā kṛtsnā vāsudevasya dhīmataḥ | [Rām, Bā, 39 2.1]
kāpilaṃ rūpam āsthāya dhārayaty aniśaṃ dharām | [Rām, Bā, 39 2.2]
pṛthivyāś cāpi nirbhedo dṛṣṭa eva sanātanaḥ | [Rām, Bā, 39 3.1]
sagarasya ca putrāṇāṃ vināśo 'dīrghajīvinām | [Rām, Bā, 39 3.2]
pitāmahavacaḥ śrutvā trayastriṃśad ariṃdama | [Rām, Bā, 39 4.1]
devāḥ paramasaṃhṛṣṭāḥ punar jagmur yathāgatam | [Rām, Bā, 39 4.2]
sagarasya ca putrāṇāṃ prādur āsīn mahātmanām | [Rām, Bā, 39 5.1]
pṛthivyāṃ bhidyamānāyāṃ nirghātasamaniḥsvanaḥ | [Rām, Bā, 39 5.2]
tato bhittvā mahīṃ sarvāṃ kṛtvā cāpi pradakṣiṇam | [Rām, Bā, 39 6.1]
sahitāḥ sagarāḥ sarve pitaraṃ vākyam abruvan | [Rām, Bā, 39 6.2]
parikrāntā mahī sarvā sattvavantaś ca sūditāḥ | [Rām, Bā, 39 7.1]
devadānavarakṣāṃsi piśācoragakiṃnarāḥ | [Rām, Bā, 39 7.2]
na ca paśyāmahe 'śvaṃ tam aśvahartāram eva ca | [Rām, Bā, 39 8.1]
kiṃ kariṣyāma bhadraṃ te buddhir atra vicāryatām | [Rām, Bā, 39 8.2]
teṣāṃ tad vacanaṃ śrutvā putrāṇāṃ rājasattamaḥ | [Rām, Bā, 39 9.1]
samanyur abravīd vākyaṃ sagaro raghunandana | [Rām, Bā, 39 9.2]
bhūyaḥ khanata bhadraṃ vo nirbhidya vasudhātalam | [Rām, Bā, 39 10.1]
aśvahartāram āsādya kṛtārthāś ca nivartatha | [Rām, Bā, 39 10.2]
pitur vacanam āsthāya sagarasya mahātmanaḥ | [Rām, Bā, 39 11.1]
ṣaṣṭiḥ putrasahasrāṇi rasātalam abhidravan | [Rām, Bā, 39 11.2]
khanyamāne tatas tasmin dadṛśuḥ parvatopamam | [Rām, Bā, 39 12.1]
diśāgajaṃ virūpākṣaṃ dhārayantaṃ mahītalam | [Rām, Bā, 39 12.2]
saparvatavanāṃ kṛtsnāṃ pṛthivīṃ raghunandana | [Rām, Bā, 39 13.1]
śirasā dhārayāmāsa virūpākṣo mahāgajaḥ | [Rām, Bā, 39 13.2]
yadā parvaṇi kākutstha viśramārthaṃ mahāgajaḥ | [Rām, Bā, 39 14.1]
khedāc cālayate śīrṣaṃ bhūmikampas tadā bhavet | [Rām, Bā, 39 14.2]
taṃ te pradakṣiṇaṃ kṛtvā diśāpālaṃ mahāgajam | [Rām, Bā, 39 15.1]
mānayanto hi te rāma jagmur bhittvā rasātalam | [Rām, Bā, 39 15.2]
tataḥ pūrvāṃ diśaṃ bhittvā dakṣiṇāṃ bibhiduḥ punaḥ | [Rām, Bā, 39 16.1]
dakṣiṇasyām api diśi dadṛśus te mahāgajam | [Rām, Bā, 39 16.2]
mahāpadmaṃ mahātmānaṃ sumahāparvatopamam | [Rām, Bā, 39 17.1]
śirasā dhārayantaṃ te vismayaṃ jagmur uttamam | [Rām, Bā, 39 17.2]
tataḥ pradakṣiṇaṃ kṛtvā sagarasya mahātmanaḥ | [Rām, Bā, 39 18.1]
ṣaṣṭiḥ putrasahasrāṇi paścimāṃ bibhidur diśam | [Rām, Bā, 39 18.2]
paścimāyām api diśi mahāntam acalopamam | [Rām, Bā, 39 19.1]
diśāgajaṃ saumanasaṃ dadṛśus te mahābalāḥ | [Rām, Bā, 39 19.2]
taṃ te pradakṣiṇaṃ kṛtvā pṛṣṭvā cāpi nirāmayam | [Rām, Bā, 39 20.1]
khanantaḥ samupakrāntā diśaṃ somavatīṃ tadā | [Rām, Bā, 39 20.2]
uttarasyāṃ raghuśreṣṭha dadṛśur himapāṇḍuram | [Rām, Bā, 39 21.1]
bhadraṃ bhadreṇa vapuṣā dhārayantaṃ mahīm imām | [Rām, Bā, 39 21.2]
samālabhya tataḥ sarve kṛtvā cainaṃ pradakṣiṇam | [Rām, Bā, 39 22.1]
ṣaṣṭiḥ putrasahasrāṇi bibhidur vasudhātalam | [Rām, Bā, 39 22.2]
tataḥ prāguttarāṃ gatvā sāgarāḥ prathitāṃ diśam | [Rām, Bā, 39 23.1]
roṣād abhyakhanan sarve pṛthivīṃ sagarātmajāḥ | [Rām, Bā, 39 23.2]
dadṛśuḥ kapilaṃ tatra vāsudevaṃ sanātanam | [Rām, Bā, 39 24.1]
hayaṃ ca tasya devasya carantam avidūrataḥ | [Rām, Bā, 39 24.2]
te taṃ yajñahanaṃ jñātvā krodhaparyākulekṣaṇāḥ | [Rām, Bā, 39 25.1]
abhyadhāvanta saṃkruddhās tiṣṭha tiṣṭheti cābruvan | [Rām, Bā, 39 25.2]
asmākaṃ tvaṃ hi turagaṃ yajñiyaṃ hṛtavān asi | [Rām, Bā, 39 26.1]
durmedhas tvaṃ hi samprāptān viddhi naḥ sagarātmajān | [Rām, Bā, 39 26.2]
śrutvā tad vacanaṃ teṣāṃ kapilo raghunandana | [Rām, Bā, 39 27.1]
roṣeṇa mahatāviṣṭo huṃkāram akarot tadā | [Rām, Bā, 39 27.2]
tatas tenāprameyena kapilena mahātmanā | [Rām, Bā, 39 28.1]
bhasmarāśīkṛtāḥ sarve kākutstha sagarātmajāḥ | [Rām, Bā, 39 28.2]
{Rām, Bā, 40}
putrāṃś ciragatāñ jñātvā sagaro raghunandana | [Rām, Bā, 40 1.1]
naptāram abravīd rājā dīpyamānaṃ svatejasā | [Rām, Bā, 40 1.2]
śūraś ca kṛtavidyaś ca pūrvais tulyo 'si tejasā | [Rām, Bā, 40 2.1]
pitṝṇāṃ gatim anviccha yena cāśvo 'pahāritaḥ | [Rām, Bā, 40 2.2]
antarbhaumāni sattvāni vīryavanti mahānti ca | [Rām, Bā, 40 3.1]
teṣāṃ tvaṃ pratighātārthaṃ sāsiṃ gṛhṇīṣva kārmukam | [Rām, Bā, 40 3.2]
abhivādyābhivādyāṃs tvaṃ hatvā vighnakarān api | [Rām, Bā, 40 4.1]
siddhārthaḥ saṃnivartasva mama yajñasya pāragaḥ | [Rām, Bā, 40 4.2]
evam ukto 'ṃśumān samyak sagareṇa mahātmanā | [Rām, Bā, 40 5.1]
dhanur ādāya khaḍgaṃ ca jagāma laghuvikramaḥ | [Rām, Bā, 40 5.2]
sa khātaṃ pitṛbhir mārgam antarbhaumaṃ mahātmabhiḥ | [Rām, Bā, 40 6.1]
prāpadyata naraśreṣṭha tena rājñābhicoditaḥ | [Rām, Bā, 40 6.2]
daityadānavarakṣobhiḥ piśācapatagoragaiḥ | [Rām, Bā, 40 7.1]
pūjyamānaṃ mahātejā diśāgajam apaśyata | [Rām, Bā, 40 7.2]
sa taṃ pradakṣiṇaṃ kṛtvā pṛṣṭvā caiva nirāmayam | [Rām, Bā, 40 8.1]
pitṝn sa paripapraccha vājihartāram eva ca | [Rām, Bā, 40 8.2]
diśāgajas tu tac chrutvā prītyāhāṃśumato vacaḥ | [Rām, Bā, 40 9.1]
āsamañjakṛtārthas tvaṃ sahāśvaḥ śīghram eṣyasi | [Rām, Bā, 40 9.2]
tasya tad vacanaṃ śrutvā sarvān eva diśāgajān | [Rām, Bā, 40 10.1]
yathākramaṃ yathānyāyaṃ praṣṭuṃ samupacakrame | [Rām, Bā, 40 10.2]
taiś ca sarvair diśāpālair vākyajñair vākyakovidaiḥ | [Rām, Bā, 40 11.1]
pūjitaḥ sahayaś caiva gantāsīty abhicoditaḥ | [Rām, Bā, 40 11.2]
teṣāṃ tad vacanaṃ śrutvā jagāma laghuvikramaḥ | [Rām, Bā, 40 12.1]
bhasmarāśīkṛtā yatra pitaras tasya sāgarāḥ | [Rām, Bā, 40 12.2]
sa duḥkhavaśam āpannas tv asamañjasutas tadā | [Rām, Bā, 40 13.1]
cukrośa paramārtas tu vadhāt teṣāṃ suduḥkhitaḥ | [Rām, Bā, 40 13.2]
yajñiyaṃ ca hayaṃ tatra carantam avidūrataḥ | [Rām, Bā, 40 14.1]
dadarśa puruṣavyāghro duḥkhaśokasamanvitaḥ | [Rām, Bā, 40 14.2]
dadarśa puruṣavyāghraḥ kartukāmo jalakriyām | [Rām, Bā, 40 15.1]
salilārthī mahātejā na cāpaśyaj jalāśayam | [Rām, Bā, 40 15.2]
visārya nipuṇāṃ dṛṣṭiṃ tato 'paśyat khagādhipam | [Rām, Bā, 40 16.1]
pitṝṇāṃ mātulaṃ rāma suparṇam anilopamam | [Rām, Bā, 40 16.2]
sa cainam abravīd vākyaṃ vainateyo mahābalaḥ | [Rām, Bā, 40 17.1]
mā śucaḥ puruṣavyāghra vadho 'yaṃ lokasaṃmataḥ | [Rām, Bā, 40 17.2]
kapilenāprameyena dagdhā hīme mahābalāḥ | [Rām, Bā, 40 18.1]
salilaṃ nārhasi prājña dātum eṣāṃ hi laukikam | [Rām, Bā, 40 18.2]
gaṅgā himavato jyeṣṭhā duhitā puruṣarṣabha | [Rām, Bā, 40 19.1]
bhasmarāśīkṛtān etān pāvayel lokapāvanī | [Rām, Bā, 40 19.2]
tayā klinnam idaṃ bhasma gaṅgayā lokakāntayā | [Rām, Bā, 40 20.1]
ṣaṣṭiṃ putrasahasrāṇi svargalokaṃ nayiṣyati | [Rām, Bā, 40 20.2]
gaccha cāśvaṃ mahābhāga saṃgṛhya puruṣarṣabha | [Rām, Bā, 40 21.1]
yajñaṃ paitāmahaṃ vīra nirvartayitum arhasi | [Rām, Bā, 40 21.2]
suparṇavacanaṃ śrutvā so 'ṃśumān ativīryavān | [Rām, Bā, 40 22.1]
tvaritaṃ hayam ādāya punar āyān mahāyaśāḥ | [Rām, Bā, 40 22.2]
tato rājānam āsādya dīkṣitaṃ raghunandana | [Rām, Bā, 40 23.1]
nyavedayad yathāvṛttaṃ suparṇavacanaṃ tathā | [Rām, Bā, 40 23.2]
tac chrutvā ghorasaṃkāśaṃ vākyam aṃśumato nṛpaḥ | [Rām, Bā, 40 24.1]
yajñaṃ nirvartayāmāsa yathākalpaṃ yathāvidhi | [Rām, Bā, 40 24.2]
svapuraṃ cāgamac chrīmān iṣṭayajño mahīpatiḥ | [Rām, Bā, 40 25.1]
gaṅgāyāś cāgame rājā niścayaṃ nādhyagacchata | [Rām, Bā, 40 25.2]
agatvā niścayaṃ rājā kālena mahatā mahān | [Rām, Bā, 40 26.1]
triṃśadvarṣasahasrāṇi rājyaṃ kṛtvā divaṃ gataḥ | [Rām, Bā, 40 26.2]
{Rām, Bā, 41}
kāladharmaṃ gate rāma sagare prakṛtījanāḥ | [Rām, Bā, 41 1.1]
rājānaṃ rocayāmāsur aṃśumantaṃ sudhārmikam | [Rām, Bā, 41 1.2]
sa rājā sumahān āsīd aṃśumān raghunandana | [Rām, Bā, 41 2.1]
tasya putro mahān āsīd dilīpa iti viśrutaḥ | [Rām, Bā, 41 2.2]
tasmin rājyaṃ samāveśya dilīpe raghunandana | [Rām, Bā, 41 3.1]
himavacchikhare ramye tapas tepe sudāruṇam | [Rām, Bā, 41 3.2]
dvātriṃśac ca sahasrāṇi varṣāṇi sumahāyaśāḥ | [Rām, Bā, 41 4.1]
tapovanagato rājā svargaṃ lebhe tapodhanaḥ | [Rām, Bā, 41 4.2]
dilīpas tu mahātejāḥ śrutvā paitāmahaṃ vadham | [Rām, Bā, 41 5.1]
duḥkhopahatayā buddhyā niścayaṃ nādhyagacchata | [Rām, Bā, 41 5.2]
kathaṃ gaṅgāvataraṇaṃ kathaṃ teṣāṃ jalakriyā | [Rām, Bā, 41 6.1]
tārayeyaṃ kathaṃ caitān iti cintāparo 'bhavat | [Rām, Bā, 41 6.2]
tasya cintayato nityaṃ dharmeṇa viditātmanaḥ | [Rām, Bā, 41 7.1]
putro bhagīratho nāma jajñe paramadhārmikaḥ | [Rām, Bā, 41 7.2]
dilīpas tu mahātejā yajñair bahubhir iṣṭavān | [Rām, Bā, 41 8.1]
triṃśadvarṣasahasrāṇi rājā rājyam akārayat | [Rām, Bā, 41 8.2]
agatvā niścayaṃ rājā teṣām uddharaṇaṃ prati | [Rām, Bā, 41 9.1]
vyādhinā naraśārdūla kāladharmam upeyivān | [Rām, Bā, 41 9.2]
indralokaṃ gato rājā svārjitenaiva karmaṇā | [Rām, Bā, 41 10.1]
ramye bhagīrathaṃ putram abhiṣicya nararṣabhaḥ | [Rām, Bā, 41 10.2]
bhagīrathas tu rājarṣir dhārmiko raghunandana | [Rām, Bā, 41 11.1]
anapatyo mahātejāḥ prajākāmaḥ sa cāprajaḥ | [Rām, Bā, 41 11.2]
sa tapo dīrgham ātiṣṭhad gokarṇe raghunandana | [Rām, Bā, 41 12.1]
ūrdhvabāhuḥ pañcatapā māsāhāro jitendriyaḥ | [Rām, Bā, 41 12.2]
tasya varṣasahasrāṇi ghore tapasi tiṣṭhataḥ | [Rām, Bā, 41 13.1]
suprīto bhagavān brahmā prajānāṃ patir īśvaraḥ | [Rām, Bā, 41 13.2]
tataḥ suragaṇaiḥ sārdham upāgamya pitāmahaḥ | [Rām, Bā, 41 14.1]
bhagīrathaṃ mahātmānaṃ tapyamānam athābravīt | [Rām, Bā, 41 14.2]
bhagīratha mahābhāga prītas te 'haṃ janeśvara | [Rām, Bā, 41 15.1]
tapasā ca sutaptena varaṃ varaya suvrata | [Rām, Bā, 41 15.2]
tam uvāca mahātejāḥ sarvalokapitāmaham | [Rām, Bā, 41 16.1]
bhagīratho mahābhāgaḥ kṛtāñjalir avasthitaḥ | [Rām, Bā, 41 16.2]
yadi me bhagavān prīto yady asti tapasaḥ phalam | [Rām, Bā, 41 17.1]
sagarasyātmajāḥ sarve mattaḥ salilam āpnuyuḥ | [Rām, Bā, 41 17.2]
gaṅgāyāḥ salilaklinne bhasmany eṣāṃ mahātmanām | [Rām, Bā, 41 18.1]
svargaṃ gaccheyur atyantaṃ sarve me prapitāmahāḥ | [Rām, Bā, 41 18.2]
deyā ca saṃtatir deva nāvasīdet kulaṃ ca naḥ | [Rām, Bā, 41 19.1]
ikṣvākūṇāṃ kule deva eṣa me 'stu varaḥ paraḥ | [Rām, Bā, 41 19.2]
uktavākyaṃ tu rājānaṃ sarvalokapitāmahaḥ | [Rām, Bā, 41 20.1]
pratyuvāca śubhāṃ vāṇīṃ madhurāṃ madhurākṣarām | [Rām, Bā, 41 20.2]
manoratho mahān eṣa bhagīratha mahāratha | [Rām, Bā, 41 21.1]
evaṃ bhavatu bhadraṃ te ikṣvākukulavardhana | [Rām, Bā, 41 21.2]
iyaṃ haimavatī gaṅgā jyeṣṭhā himavataḥ sutā | [Rām, Bā, 41 22.1]
tāṃ vai dhārayituṃ rājan haras tatra niyujyatām | [Rām, Bā, 41 22.2]
gaṅgāyāḥ patanaṃ rājan pṛthivī na sahiṣyate | [Rām, Bā, 41 23.1]
tau vai dhārayituṃ vīra nānyaṃ paśyāmi śūlinaḥ | [Rām, Bā, 41 23.2]
tam evam uktvā rājānaṃ gaṅgāṃ cābhāṣya lokakṛt | [Rām, Bā, 41 24.1]
jagāma tridivaṃ devaḥ saha sarvair marudgaṇaiḥ | [Rām, Bā, 41 24.2]
{Rām, Bā, 42}
devadeve gate tasmin so 'ṅguṣṭhāgranipīḍitām | [Rām, Bā, 42 1.1]
kṛtvā vasumatīṃ rāma saṃvatsaram upāsata | [Rām, Bā, 42 1.2]
atha saṃvatsare pūrṇe sarvalokanamaskṛtaḥ | [Rām, Bā, 42 2.1]
umāpatiḥ paśupatī rājānam idam abravīt | [Rām, Bā, 42 2.2]
prītas te 'haṃ naraśreṣṭha kariṣyāmi tava priyam | [Rām, Bā, 42 3.1]
śirasā dhārayiṣyāmi śailarājasutām aham | [Rām, Bā, 42 3.2]
tato haimavatī jyeṣṭhā sarvalokanamaskṛtā | [Rām, Bā, 42 4.1]
tadā sātimahad rūpaṃ kṛtvā vegaṃ ca duḥsaham | [Rām, Bā, 42 4.2]
ākāśād apatad rāma śive śivaśirasy uta | [Rām, Bā, 42 4.3]
naiva sā nirgamaṃ lebhe jaṭāmaṇḍalamohitā | [Rām, Bā, 42 5.1]
tatraivābabhramad devī saṃvatsaragaṇān bahūn | [Rām, Bā, 42 5.2]
anena toṣitaś cāsīd atyarthaṃ raghunandana | [Rām, Bā, 42 6.1]
visasarja tato gaṅgāṃ haro bindusaraḥ prati | [Rām, Bā, 42 6.2]
gaganāc chaṃkaraśiras tato dharaṇim āgatā | [Rām, Bā, 42 7.1]
vyasarpata jalaṃ tatra tīvraśabdapuraskṛtam | [Rām, Bā, 42 7.2]
tato devarṣigandharvā yakṣāḥ siddhagaṇās tathā | [Rām, Bā, 42 8.1]
vyalokayanta te tatra gaganād gāṃ gatāṃ tadā | [Rām, Bā, 42 8.2]
vimānair nagarākārair hayair gajavarais tathā | [Rām, Bā, 42 9.1]
pāriplavagatāś cāpi devatās tatra viṣṭhitāḥ | [Rām, Bā, 42 9.2]
tad adbhutatamaṃ loke gaṅgāpatanam uttamam | [Rām, Bā, 42 10.1]
didṛkṣavo devagaṇāḥ sameyur amitaujasaḥ | [Rām, Bā, 42 10.2]
saṃpatadbhiḥ suragaṇais teṣāṃ cābharaṇaujasā | [Rām, Bā, 42 11.1]
śatādityam ivābhāti gaganaṃ gatatoyadam | [Rām, Bā, 42 11.2]
śiṃśumāroragagaṇair mīnair api ca cañcalaiḥ | [Rām, Bā, 42 12.1]
vidyudbhir iva vikṣiptair ākāśam abhavat tadā | [Rām, Bā, 42 12.2]
pāṇḍuraiḥ salilotpīḍaiḥ kīryamāṇaiḥ sahasradhā | [Rām, Bā, 42 13.1]
śāradābhrair ivākīrṇaṃ gaganaṃ haṃsasamplavaiḥ | [Rām, Bā, 42 13.2]
kvacid drutataraṃ yāti kuṭilaṃ kvacid āyatam | [Rām, Bā, 42 14.1]
vinataṃ kvacid uddhūtaṃ kvacid yāti śanaiḥ śanaiḥ | [Rām, Bā, 42 14.2]
salilenaiva salilaṃ kvacid abhyāhataṃ punaḥ | [Rām, Bā, 42 15.1]
muhur ūrdhvapathaṃ gatvā papāta vasudhāṃ punaḥ | [Rām, Bā, 42 15.2]
tac chaṃkaraśirobhraṣṭaṃ bhraṣṭaṃ bhūmitale punaḥ | [Rām, Bā, 42 16.1]
vyarocata tadā toyaṃ nirmalaṃ gatakalmaṣam | [Rām, Bā, 42 16.2]
tatrarṣigaṇagandharvā vasudhātalavāsinaḥ | [Rām, Bā, 42 17.1]
bhavāṅgapatitaṃ toyaṃ pavitram iti paspṛśuḥ | [Rām, Bā, 42 17.2]
śāpāt prapatitā ye ca gaganād vasudhātalam | [Rām, Bā, 42 18.1]
kṛtvā tatrābhiṣekaṃ te babhūvur gatakalmaṣāḥ | [Rām, Bā, 42 18.2]
dhūtapāpāḥ punas tena toyenātha subhāsvatā | [Rām, Bā, 42 19.1]
punar ākāśam āviśya svāṃl lokān pratipedire | [Rām, Bā, 42 19.2]
mumude mudito lokas tena toyena bhāsvatā | [Rām, Bā, 42 20.1]
kṛtābhiṣeko gaṅgāyāṃ babhūva vigataklamaḥ | [Rām, Bā, 42 20.2]
bhagīratho 'pi rājarṣir divyaṃ syandanam āsthitaḥ | [Rām, Bā, 42 21.1]
prāyād agre mahātejās taṃ gaṅgā pṛṣṭhato 'nvagāt | [Rām, Bā, 42 21.2]
devāḥ sarṣigaṇāḥ sarve daityadānavarākṣasāḥ | [Rām, Bā, 42 22.1]
gandharvayakṣapravarāḥ sakiṃnaramahoragāḥ | [Rām, Bā, 42 22.2]
sarvāś cāpsaraso rāma bhagīratharathānugāḥ | [Rām, Bā, 42 23.1]
gaṅgām anvagaman prītāḥ sarve jalacarāś ca ye | [Rām, Bā, 42 23.2]
yato bhagīratho rājā tato gaṅgā yaśasvinī | [Rām, Bā, 42 24.1]
jagāma saritāṃ śreṣṭhā sarvapāpavināśinī | [Rām, Bā, 42 24.2]
{Rām, Bā, 43}
sa gatvā sāgaraṃ rājā gaṅgayānugatas tadā | [Rām, Bā, 43 1.1]
praviveśa talaṃ bhūmer yatra te bhasmasātkṛtāḥ | [Rām, Bā, 43 1.2]
bhasmany athāplute rāma gaṅgāyāḥ salilena vai | [Rām, Bā, 43 2.1]
sarvalokaprabhur brahmā rājānam idam abravīt | [Rām, Bā, 43 2.2]
tāritā naraśārdūla divaṃ yātāś ca devavat | [Rām, Bā, 43 3.1]
ṣaṣṭiḥ putrasahasrāṇi sagarasya mahātmanaḥ | [Rām, Bā, 43 3.2]
sāgarasya jalaṃ loke yāvat sthāsyati pārthiva | [Rām, Bā, 43 4.1]
sagarasyātmajās tāvat svarge sthāsyanti devavat | [Rām, Bā, 43 4.2]
iyaṃ ca duhitā jyeṣṭhā tava gaṅgā bhaviṣyati | [Rām, Bā, 43 5.1]
tvatkṛtena ca nāmnā vai loke sthāsyati viśrutā | [Rām, Bā, 43 5.2]
gaṅgā tripathagā nāma divyā bhāgīrathīti ca | [Rām, Bā, 43 6.1]
tripatho bhāvayantīti tatas tripathagā smṛtā | [Rām, Bā, 43 6.2]
pitāmahānāṃ sarveṣāṃ tvam atra manujādhipa | [Rām, Bā, 43 7.1]
kuruṣva salilaṃ rājan pratijñām apavarjaya | [Rām, Bā, 43 7.2]
pūrvakeṇa hi te rājaṃs tenātiyaśasā tadā | [Rām, Bā, 43 8.1]
dharmiṇāṃ pravareṇātha naiṣa prāpto manorathaḥ | [Rām, Bā, 43 8.2]
tathaivāṃśumatā tāta loke 'pratimatejasā | [Rām, Bā, 43 9.1]
gaṅgāṃ prārthayatā netuṃ pratijñā nāpavarjitā | [Rām, Bā, 43 9.2]
rājarṣiṇā guṇavatā maharṣisamatejasā | [Rām, Bā, 43 10.1]
mattulyatapasā caiva kṣatradharmasthitena ca | [Rām, Bā, 43 10.2]
dilīpena mahābhāga tava pitrātitejasā | [Rām, Bā, 43 11.1]
punar na śaṅkitā netuṃ gaṅgāṃ prārthayatānagha | [Rām, Bā, 43 11.2]
sā tvayā samatikrāntā pratijñā puruṣarṣabha | [Rām, Bā, 43 12.1]
prāpto 'si paramaṃ loke yaśaḥ paramasaṃmatam | [Rām, Bā, 43 12.2]
yac ca gaṅgāvataraṇaṃ tvayā kṛtam ariṃdama | [Rām, Bā, 43 13.1]
anena ca bhavān prāpto dharmasyāyatanaṃ mahat | [Rām, Bā, 43 13.2]
plāvayasva tvam ātmānaṃ narottama sadocite | [Rām, Bā, 43 14.1]
salile puruṣavyāghra śuciḥ puṇyaphalo bhava | [Rām, Bā, 43 14.2]
pitāmahānāṃ sarveṣāṃ kuruṣva salilakriyām | [Rām, Bā, 43 15.1]
svasti te 'stu gamiṣyāmi svaṃ lokaṃ gamyatāṃ nṛpa | [Rām, Bā, 43 15.2]
ity evam uktvā deveśaḥ sarvalokapitāmahaḥ | [Rām, Bā, 43 16.1]
yathāgataṃ tathāgacchad devalokaṃ mahāyaśāḥ | [Rām, Bā, 43 16.2]
bhagīratho 'pi rājarṣiḥ kṛtvā salilam uttamam | [Rām, Bā, 43 17.1]
yathākramaṃ yathānyāyaṃ sāgarāṇāṃ mahāyaśāḥ | [Rām, Bā, 43 17.2]
kṛtodakaḥ śucī rājā svapuraṃ praviveśa ha | [Rām, Bā, 43 17.3]
samṛddhārtho naraśreṣṭha svarājyaṃ praśaśāsa ha | [Rām, Bā, 43 18.1]
pramumoda ca lokas taṃ nṛpam āsādya rāghava | [Rām, Bā, 43 18.2]
naṣṭaśokaḥ samṛddhārtho babhūva vigatajvaraḥ | [Rām, Bā, 43 18.3]
eṣa te rāma gaṅgāyā vistaro 'bhihito mayā | [Rām, Bā, 43 19.1]
svasti prāpnuhi bhadraṃ te saṃdhyākālo 'tivartate | [Rām, Bā, 43 19.2]
dhanyaṃ yaśasyam āyuṣyaṃ svargyaṃ putryam athāpi ca | [Rām, Bā, 43 20.1]
idam ākhyānam ākhyātaṃ gaṅgāvataraṇaṃ mayā | [Rām, Bā, 43 20.2]
{Rām, Bā, 44}
viśvāmitravacaḥ śrutvā rāghavaḥ sahalakṣmaṇaḥ | [Rām, Bā, 44 1.1]
vismayaṃ paramaṃ gatvā viśvāmitram athābravīt | [Rām, Bā, 44 1.2]
atyadbhutam idaṃ brahman kathitaṃ paramaṃ tvayā | [Rām, Bā, 44 2.1]
gaṅgāvataraṇaṃ puṇyaṃ sāgarasya ca pūraṇam | [Rām, Bā, 44 2.2]
tasya sā śarvarī sarvā saha saumitriṇā tadā | [Rām, Bā, 44 3.1]
jagāma cintayānasya viśvāmitrakathāṃ śubhām | [Rām, Bā, 44 3.2]
tataḥ prabhāte vimale viśvāmitraṃ mahāmunim | [Rām, Bā, 44 4.1]
uvāca rāghavo vākyaṃ kṛtāhnikam ariṃdamaḥ | [Rām, Bā, 44 4.2]
gatā bhagavatī rātriḥ śrotavyaṃ paramaṃ śrutam | [Rām, Bā, 44 5.1]
kṣaṇabhūteva sā rātriḥ saṃvṛtteyaṃ mahātapaḥ | [Rām, Bā, 44 5.2]
imāṃ cintayataḥ sarvāṃ nikhilena kathāṃ tava | [Rām, Bā, 44 5.3]
tarāma saritāṃ śreṣṭhāṃ puṇyāṃ tripathagāṃ nadīm | [Rām, Bā, 44 6.1]
naur eṣā hi sukhāstīrṇā ṛṣīṇāṃ puṇyakarmaṇām | [Rām, Bā, 44 6.2]
bhagavantam iha prāptaṃ jñātvā tvaritam āgatā | [Rām, Bā, 44 6.3]
tasya tad vacanaṃ śrutvā rāghavasya mahātmanaḥ | [Rām, Bā, 44 7.1]
saṃtāraṃ kārayāmāsa sarṣisaṃghaḥ sarāghavaḥ | [Rām, Bā, 44 7.2]
uttaraṃ tīram āsādya sampūjyarṣigaṇaṃ tathā | [Rām, Bā, 44 8.1]
gaṅgākūle niviṣṭās te viśālāṃ dadṛśuḥ purīm | [Rām, Bā, 44 8.2]
tato munivaras tūrṇaṃ jagāma saharāghavaḥ | [Rām, Bā, 44 9.1]
viśālāṃ nagarīṃ ramyāṃ divyāṃ svargopamāṃ tadā | [Rām, Bā, 44 9.2]
atha rāmo mahāprājño viśvāmitraṃ mahāmunim | [Rām, Bā, 44 10.1]
papraccha prāñjalir bhūtvā viśālām uttamāṃ purīm | [Rām, Bā, 44 10.2]
kataro rājavaṃśo 'yaṃ viśālāyāṃ mahāmune | [Rām, Bā, 44 11.1]
śrotum icchāmi bhadraṃ te paraṃ kautūhalaṃ hi me | [Rām, Bā, 44 11.2]
tasya tad vacanaṃ śrutvā rāmasya munipuṃgavaḥ | [Rām, Bā, 44 12.1]
ākhyātuṃ tat samārebhe viśālasya purātanam | [Rām, Bā, 44 12.2]
śrūyatāṃ rāma śakrasya kathāṃ kathayataḥ śubhām | [Rām, Bā, 44 13.1]
asmin deśe hi yad vṛttaṃ śṛṇu tattvena rāghava | [Rām, Bā, 44 13.2]
pūrvaṃ kṛtayuge rāma diteḥ putrā mahābalāḥ | [Rām, Bā, 44 14.1]
aditeś ca mahābhāgā vīryavantaḥ sudhārmikāḥ | [Rām, Bā, 44 14.2]
tatas teṣāṃ naraśreṣṭha buddhir āsīn mahātmanām | [Rām, Bā, 44 15.1]
amarā nirjarāś caiva kathaṃ syāma nirāmayāḥ | [Rām, Bā, 44 15.2]
teṣāṃ cintayatāṃ rāma buddhir āsīd vipaścitām | [Rām, Bā, 44 16.1]
kṣīrodamathanaṃ kṛtvā rasaṃ prāpsyāma tatra vai | [Rām, Bā, 44 16.2]
tato niścitya mathanaṃ yoktraṃ kṛtvā ca vāsukim | [Rām, Bā, 44 17.1]
manthānaṃ mandaraṃ kṛtvā mamanthur amitaujasaḥ | [Rām, Bā, 44 17.2]
atha dhanvantarir nāma apsarāś ca suvarcasaḥ | [Rām, Bā, 44 18.1]
apsu nirmathanād eva rasāt tasmād varastriyaḥ | [Rām, Bā, 44 18.2]
utpetur manujaśreṣṭha tasmād apsaraso 'bhavan | [Rām, Bā, 44 18.3]
ṣaṣṭiḥ koṭyo 'bhavaṃs tāsām apsarāṇāṃ suvarcasām | [Rām, Bā, 44 19.1]
asaṃkhyeyās tu kākutstha yās tāsāṃ paricārikāḥ | [Rām, Bā, 44 19.2]
na tāḥ sma pratigṛhṇanti sarve te devadānavāḥ | [Rām, Bā, 44 20.1]
apratigrahaṇāc caiva tena sādhāraṇāḥ smṛtāḥ | [Rām, Bā, 44 20.2]
varuṇasya tatas kanyā vāruṇī raghunandanaiḥ utpapāta mahābhāgā mārgamāṇā parigraham | [Rām, Bā, 44 114183_1]
dityāḥ putrāḥ na tām rāmaiḥ jagṛhuḥ varuṇa ātmajām | [Rām, Bā, 44 114184_1]
adityāḥ tu sutāḥ vīraiḥ jagṛhuḥ tām aninditām | [Rām, Bā, 44 114185_1]
asurās tena daiteyāḥ surās tenāditeḥ sutāḥ | [Rām, Bā, 44 23.1]
hṛṣṭāḥ pramuditāś cāsan vāruṇīgrahaṇāt surāḥ | [Rām, Bā, 44 23.2]
uccaiḥśravā hayaśreṣṭho maṇiratnaṃ ca kaustubham | [Rām, Bā, 44 24.1]
udatiṣṭhan naraśreṣṭha tathaivāmṛtam uttamam | [Rām, Bā, 44 24.2]
atha tasya kṛte rāma mahān āsīt kulakṣayaḥ | [Rām, Bā, 44 25.1]
adites tu tataḥ putrā diteḥ putrān asūdayan | [Rām, Bā, 44 25.2]
aditer ātmajā vīrā diteḥ putrān nijaghnire | [Rām, Bā, 44 26.1]
tasmin ghore mahāyuddhe daiteyādityayor bhṛśam | [Rām, Bā, 44 26.2]
nihatya ditiputrāṃs tu rājyaṃ prāpya puraṃdaraḥ | [Rām, Bā, 44 27.1]
śaśāsa mudito lokān sarṣisaṃghān sacāraṇān | [Rām, Bā, 44 27.2]
{Rām, Bā, 45}
hateṣu teṣu putreṣu ditiḥ paramaduḥkhitā | [Rām, Bā, 45 1.1]
mārīcaṃ kāśyapaṃ rāma bhartāram idam abravīt | [Rām, Bā, 45 1.2]
hataputrāsmi bhagavaṃs tava putrair mahābalaiḥ | [Rām, Bā, 45 2.1]
śakrahantāram icchāmi putraṃ dīrghatapo'rjitam | [Rām, Bā, 45 2.2]
sāhaṃ tapaś cariṣyāmi garbhaṃ me dātum arhasi | [Rām, Bā, 45 3.1]
īdṛśaṃ śakrahantāraṃ tvam anujñātum arhasi | [Rām, Bā, 45 3.2]
tasyās tadvacanaṃ śrutvā mārīcaḥ kāśyapas tadā | [Rām, Bā, 45 4.1]
pratyuvāca mahātejā ditiṃ paramaduḥkhitām | [Rām, Bā, 45 4.2]
evaṃ bhavatu bhadraṃ te śucir bhava tapodhane | [Rām, Bā, 45 5.1]
janayiṣyasi putraṃ tvaṃ śakrahantāram āhave | [Rām, Bā, 45 5.2]
pūrṇe varṣasahasre tu śucir yadi bhaviṣyasi | [Rām, Bā, 45 6.1]
putraṃ trailokyahantāraṃ mattas tvaṃ janayiṣyasi | [Rām, Bā, 45 6.2]
evam uktvā mahātejāḥ pāṇinā sa mamārja tām | [Rām, Bā, 45 7.1]
samālabhya tataḥ svastīty uktvā sa tapase yayau | [Rām, Bā, 45 7.2]
gate tasmin naraśreṣṭha ditiḥ paramaharṣitā | [Rām, Bā, 45 8.1]
kuśaplavanam āsādya tapas tepe sudāruṇam | [Rām, Bā, 45 8.2]
tapas tasyāṃ hi kurvatyāṃ paricaryāṃ cakāra ha | [Rām, Bā, 45 9.1]
sahasrākṣo naraśreṣṭha parayā guṇasampadā | [Rām, Bā, 45 9.2]
agniṃ kuśān kāṣṭham apaḥ phalaṃ mūlaṃ tathaiva ca | [Rām, Bā, 45 10.1]
nyavedayat sahasrākṣo yac cānyad api kāṅkṣitam | [Rām, Bā, 45 10.2]
gātrasaṃvāhanaiś caiva śramāpanayanais tathā | [Rām, Bā, 45 11.1]
śakraḥ sarveṣu kāleṣu ditiṃ paricacāra ha | [Rām, Bā, 45 11.2]
atha varṣasahasre tu daśone raghunandana | [Rām, Bā, 45 12.1]
ditiḥ paramasaṃprītā sahasrākṣam athābravīt | [Rām, Bā, 45 12.2]
tapaś carantyā varṣāṇi daśa vīryavatāṃ vara | [Rām, Bā, 45 13.1]
avaśiṣṭāni bhadraṃ te bhrātaraṃ drakṣyase tataḥ | [Rām, Bā, 45 13.2]
tam ahaṃ tvatkṛte putra samādhāsye jayotsukam | [Rām, Bā, 45 14.1]
trailokyavijayaṃ putra saha bhokṣyasi vijvaraḥ | [Rām, Bā, 45 14.2]
evam uktvā ditiḥ śakraṃ prāpte madhyaṃ divākare | [Rām, Bā, 45 15.1]
nidrayāpahṛtā devī pādau kṛtvātha śīrṣataḥ | [Rām, Bā, 45 15.2]
dṛṣṭvā tām aśuciṃ śakraḥ pādataḥ kṛtamūrdhajām | [Rām, Bā, 45 16.1]
śiraḥsthāne kṛtau pādau jahāsa ca mumoda ca | [Rām, Bā, 45 16.2]
tasyāḥ śarīravivaraṃ viveśa ca puraṃdaraḥ | [Rām, Bā, 45 17.1]
garbhaṃ ca saptadhā rāma bibheda paramātmavān | [Rām, Bā, 45 17.2]
bhidyamānas tato garbho vajreṇa śataparvaṇā | [Rām, Bā, 45 18.1]
ruroda susvaraṃ rāma tato ditir abudhyata | [Rām, Bā, 45 18.2]
mā rudo mā rudaś ceti garbhaṃ śakro 'bhyabhāṣata | [Rām, Bā, 45 19.1]
bibheda ca mahātejā rudantam api vāsavaḥ | [Rām, Bā, 45 19.2]
na hantavyo na hantavya ity evaṃ ditir abravīt | [Rām, Bā, 45 20.1]
niṣpapāta tataḥ śakro mātur vacanagauravāt | [Rām, Bā, 45 20.2]
prāñjalir vajrasahito ditiṃ śakro 'bhyabhāṣata | [Rām, Bā, 45 21.1]
aśucir devi suptāsi pādayoḥ kṛtamūrdhajā | [Rām, Bā, 45 21.2]
tadantaram ahaṃ labdhvā śakrahantāram āhave | [Rām, Bā, 45 22.1]
abhindaṃ saptadhā devi tan me tvaṃ kṣantum arhasi | [Rām, Bā, 45 22.2]
{Rām, Bā, 46}
saptadhā tu kṛte garbhe ditiḥ paramaduḥkhitā | [Rām, Bā, 46 1.1]
sahasrākṣaṃ durādharṣaṃ vākyaṃ sānunayābravīt | [Rām, Bā, 46 1.2]
mamāparādhād garbho 'yaṃ saptadhā viphalīkṛtaḥ | [Rām, Bā, 46 2.1]
nāparādho 'sti deveśa tavātra balasūdana | [Rām, Bā, 46 2.2]
priyaṃ tu kṛtam icchāmi mama garbhaviparyaye | [Rām, Bā, 46 3.1]
marutāṃ sapta saptānāṃ sthānapālā bhavantv ime | [Rām, Bā, 46 3.2]
vātaskandhā ime sapta carantu divi putrakāḥ | [Rām, Bā, 46 4.1]
mārutā iti vikhyātā divyarūpā mamātmajāḥ | [Rām, Bā, 46 4.2]
brahmalokaṃ caratv eka indralokaṃ tathāparaḥ | [Rām, Bā, 46 5.1]
divi vāyur iti khyātas tṛtīyo 'pi mahāyaśāḥ | [Rām, Bā, 46 5.2]
catvāras tu suraśreṣṭha diśo vai tava śāsanāt | [Rām, Bā, 46 6.1]
saṃcariṣyanti bhadraṃ te devabhūtā mamātmajāḥ | [Rām, Bā, 46 6.2]
tvatkṛtenaiva nāmnā ca mārutā iti viśrutāḥ | [Rām, Bā, 46 6.3]
tasyās tadvacanaṃ śrutvā sahasrākṣaḥ puraṃdaraḥ | [Rām, Bā, 46 7.1]
uvāca prāñjalir vākyaṃ ditiṃ balaniṣūdanaḥ | [Rām, Bā, 46 7.2]
sarvam etad yathoktaṃ te bhaviṣyati na saṃśayaḥ | [Rām, Bā, 46 8.1]
vicariṣyanti bhadraṃ te devabhūtās tavātmajāḥ | [Rām, Bā, 46 8.2]
evaṃ tau niścayaṃ kṛtvā mātāputrau tapovane | [Rām, Bā, 46 9.1]
jagmatus tridivaṃ rāma kṛtārthāv iti naḥ śrutam | [Rām, Bā, 46 9.2]
eṣa deśaḥ sa kākutstha mahendrādhyuṣitaḥ purā | [Rām, Bā, 46 10.1]
ditiṃ yatra tapaḥ siddhām evaṃ paricacāra saḥ | [Rām, Bā, 46 10.2]
ikṣvākos tu naravyāghra putraḥ paramadhārmikaḥ | [Rām, Bā, 46 11.1]
alambuṣāyām utpanno viśāla iti viśrutaḥ | [Rām, Bā, 46 11.2]
tena cāsīd iha sthāne viśāleti purī kṛtā | [Rām, Bā, 46 12.1]
viśālasya suto rāma hemacandro mahābalaḥ | [Rām, Bā, 46 13.1]
sucandra iti vikhyāto hemacandrād anantaraḥ | [Rām, Bā, 46 13.2]
sucandratanayo rāma dhūmrāśva iti viśrutaḥ | [Rām, Bā, 46 14.1]
dhūmrāśvatanayaś cāpi sṛñjayaḥ samapadyata | [Rām, Bā, 46 14.2]
sṛñjayasya sutaḥ śrīmān sahadevaḥ pratāpavān | [Rām, Bā, 46 15.1]
kuśāśvaḥ sahadevasya putraḥ paramadhārmikaḥ | [Rām, Bā, 46 15.2]
kuśāśvasya mahātejāḥ somadattaḥ pratāpavān | [Rām, Bā, 46 16.1]
somadattasya putras tu kākutstha iti viśrutaḥ | [Rām, Bā, 46 16.2]
tasya putro mahātejāḥ sampraty eṣa purīm imām | [Rām, Bā, 46 17.1]
āvasaty amaraprakhyaḥ sumatir nāma durjayaḥ | [Rām, Bā, 46 17.2]
ikṣvākos tu prasādena sarve vaiśālikā nṛpāḥ | [Rām, Bā, 46 18.1]
dīrghāyuṣo mahātmāno vīryavantaḥ sudhārmikāḥ | [Rām, Bā, 46 18.2]
ihādya rajanīṃ rāma sukhaṃ vatsyāmahe vayam | [Rām, Bā, 46 19.1]
śvaḥ prabhāte naraśreṣṭha janakaṃ draṣṭum arhasi | [Rām, Bā, 46 19.2]
sumatis tu mahātejā viśvāmitram upāgatam | [Rām, Bā, 46 20.1]
śrutvā naravaraśreṣṭhaḥ pratyudgacchan mahāyaśāḥ | [Rām, Bā, 46 20.2]
pūjāṃ ca paramāṃ kṛtvā sopādhyāyaḥ sabāndhavaḥ | [Rām, Bā, 46 21.1]
prāñjaliḥ kuśalaṃ pṛṣṭvā viśvāmitram athābravīt | [Rām, Bā, 46 21.2]
dhanyo 'smy anugṛhīto 'smi yasya me viṣayaṃ mune | [Rām, Bā, 46 22.1]
samprāpto darśanaṃ caiva nāsti dhanyataro mama | [Rām, Bā, 46 22.2]
{Rām, Bā, 47}
pṛṣṭvā tu kuśalaṃ tatra parasparasamāgame | [Rām, Bā, 47 1.1]
kathānte sumatir vākyaṃ vyājahāra mahāmunim | [Rām, Bā, 47 1.2]
imau kumārau bhadraṃ te devatulyaparākramau | [Rām, Bā, 47 2.1]
gajasiṃhagatī vīrau śārdūlavṛṣabhopamau | [Rām, Bā, 47 2.2]
padmapattraviśālākṣau khaḍgatūṇīdhanurdharau | [Rām, Bā, 47 3.1]
aśvināv iva rūpeṇa samupasthitayauvanau | [Rām, Bā, 47 3.2]
yadṛcchayaiva gāṃ prāptau devalokād ivāmarau | [Rām, Bā, 47 4.1]
kathaṃ padbhyām iha prāptau kimarthaṃ kasya vā mune | [Rām, Bā, 47 4.2]
bhūṣayantāv imaṃ deśaṃ candrasūryāv ivāmbaram | [Rām, Bā, 47 5.1]
parasparasya sadṛśau pramāṇeṅgitaceṣṭitaiḥ | [Rām, Bā, 47 5.2]
kimarthaṃ ca naraśreṣṭhau samprāptau durgame pathi | [Rām, Bā, 47 6.1]
varāyudhadharau vīrau śrotum icchāmi tattvataḥ | [Rām, Bā, 47 6.2]
tasya tad vacanaṃ śrutvā yathāvṛttaṃ nyavedayat | [Rām, Bā, 47 7.1]
siddhāśramanivāsaṃ ca rākṣasānāṃ vadhaṃ tathā | [Rām, Bā, 47 7.2]
viśvāmitravacaḥ śrutvā rājā paramaharṣitaḥ | [Rām, Bā, 47 8.1]
atithī paramau prāptau putrau daśarathasya tau | [Rām, Bā, 47 8.2]
pūjayāmāsa vidhivat satkārārhau mahābalau | [Rām, Bā, 47 8.3]
tataḥ paramasatkāraṃ sumateḥ prāpya rāghavau | [Rām, Bā, 47 9.1]
uṣya tatra niśām ekāṃ jagmatur mithilāṃ tataḥ | [Rām, Bā, 47 9.2]
tāṃ dṛṣṭvā munayaḥ sarve janakasya purīṃ śubhām | [Rām, Bā, 47 10.1]
sādhu sādhv iti śaṃsanto mithilāṃ samapūjayan | [Rām, Bā, 47 10.2]
mithilopavane tatra āśramaṃ dṛśya rāghavaḥ | [Rām, Bā, 47 11.1]
purāṇaṃ nirjanaṃ ramyaṃ papraccha munipuṃgavam | [Rām, Bā, 47 11.2]
śrīmadāśramasaṃkāśaṃ kiṃ nv idaṃ munivarjitam | [Rām, Bā, 47 12.1]
śrotum icchāmi bhagavan kasyāyaṃ pūrva āśramaḥ | [Rām, Bā, 47 12.2]
tac chrutvā rāghaveṇoktaṃ vākyaṃ vākyaviśāradaḥ | [Rām, Bā, 47 13.1]
pratyuvāca mahātejā viśvāmitro mahāmuniḥ | [Rām, Bā, 47 13.2]
hanta te kathayiṣyāmi śṛṇu tattvena rāghava | [Rām, Bā, 47 14.1]
yasyaitad āśramapadaṃ śaptaṃ kopān mahātmanā | [Rām, Bā, 47 14.2]
gautamasya naraśreṣṭha pūrvam āsīn mahātmanaḥ | [Rām, Bā, 47 15.1]
āśramo divyasaṃkāśaḥ surair api supūjitaḥ | [Rām, Bā, 47 15.2]
sa ceha tapa ātiṣṭhad ahalyāsahitaḥ purā | [Rām, Bā, 47 16.1]
varṣapūgāny anekāni rājaputra mahāyaśaḥ | [Rām, Bā, 47 16.2]
tasyāntaraṃ viditvā tu sahasrākṣaḥ śacīpatiḥ | [Rām, Bā, 47 17.1]
muniveṣadharo 'halyām idaṃ vacanam abravīt | [Rām, Bā, 47 17.2]
ṛtukālaṃ pratīkṣante nārthinaḥ susamāhite | [Rām, Bā, 47 18.1]
saṃgamaṃ tv aham icchāmi tvayā saha sumadhyame | [Rām, Bā, 47 18.2]
muniveṣaṃ sahasrākṣaṃ vijñāya raghunandana | [Rām, Bā, 47 19.1]
matiṃ cakāra durmedhā devarājakutūhalāt | [Rām, Bā, 47 19.2]
athābravīt suraśreṣṭhaṃ kṛtārthenāntarātmanā | [Rām, Bā, 47 20.1]
kṛtārtho 'si suraśreṣṭha gaccha śīghram itaḥ prabho | [Rām, Bā, 47 20.2]
ātmānaṃ māṃ ca deveśa sarvadā rakṣa mānadaḥ | [Rām, Bā, 47 20.3]
indras tu prahasan vākyam ahalyām idam abravīt | [Rām, Bā, 47 21.1]
suśroṇi parituṣṭo 'smi gamiṣyāmi yathāgatam | [Rām, Bā, 47 21.2]
evaṃ saṃgamya tu tayā niścakrāmoṭajāt tataḥ | [Rām, Bā, 47 22.1]
sa sambhramāt tvaran rāma śaṅkito gautamaṃ prati | [Rām, Bā, 47 22.2]
gautamaṃ sa dadarśātha praviśanti mahāmunim | [Rām, Bā, 47 23.1]
devadānavadurdharṣaṃ tapobalasamanvitam | [Rām, Bā, 47 23.2]
tīrthodakapariklinnaṃ dīpyamānam ivānalam | [Rām, Bā, 47 23.3]
dṛṣṭvā surapatis trasto viṣaṇṇavadano 'bhavat | [Rām, Bā, 47 24.1]
atha dṛṣṭvā sahasrākṣaṃ muniveṣadharaṃ muniḥ | [Rām, Bā, 47 25.1]
durvṛttaṃ vṛttasampanno roṣād vacanam abravīt | [Rām, Bā, 47 25.2]
mama rūpaṃ samāsthāya kṛtavān asi durmate | [Rām, Bā, 47 26.1]
akartavyam idaṃ yasmād viphalas tvaṃ bhaviṣyati | [Rām, Bā, 47 26.2]
gautamenaivam uktasya saroṣeṇa mahātmanā | [Rām, Bā, 47 27.1]
petatur vṛṣaṇau bhūmau sahasrākṣasya tatkṣaṇāt | [Rām, Bā, 47 27.2]
tathā śaptvā sa vai śakraṃ bhāryām api ca śaptavān | [Rām, Bā, 47 28.1]
iha varṣasahasrāṇi bahūni tvaṃ nivatsyasi | [Rām, Bā, 47 28.2]
vāyubhakṣā nirāhārā tapyantī bhasmaśāyinī | [Rām, Bā, 47 29.1]
adṛśyā sarvabhūtānām āśrame 'smin nivatsyasi | [Rām, Bā, 47 29.2]
yadā caitad vanaṃ ghoraṃ rāmo daśarathātmajaḥ | [Rām, Bā, 47 30.1]
āgamiṣyati durdharṣas tadā pūtā bhaviṣyasi | [Rām, Bā, 47 30.2]
tasyātithyena durvṛtte lobhamohavivarjitā | [Rām, Bā, 47 31.1]
matsakāśe mudā yuktā svaṃ vapur dhārayiṣyasi | [Rām, Bā, 47 31.2]
evam uktvā mahātejā gautamo duṣṭacāriṇīm | [Rām, Bā, 47 32.1]
imam āśramam utsṛjya siddhacāraṇasevite | [Rām, Bā, 47 32.2]
himavacchikhare ramye tapas tepe mahātapāḥ | [Rām, Bā, 47 32.3]
{Rām, Bā, 48}
aphalas tu tataḥ śakro devān agnipurogamān | [Rām, Bā, 48 1.1]
abravīt trastavadanaḥ sarṣisaṃghān sacāraṇān | [Rām, Bā, 48 1.2]
kurvatā tapaso vighnaṃ gautamasya mahātmanaḥ | [Rām, Bā, 48 2.1]
krodham utpādya hi mayā surakāryam idaṃ kṛtam | [Rām, Bā, 48 2.2]
aphalo 'smi kṛtas tena krodhāt sā ca nirākṛtā | [Rām, Bā, 48 3.1]
śāpamokṣeṇa mahatā tapo 'syāpahṛtaṃ mayā | [Rām, Bā, 48 3.2]
tan māṃ suravarāḥ sarve sarṣisaṃghāḥ sacāraṇāḥ | [Rām, Bā, 48 4.1]
surasāhyakaraṃ sarve saphalaṃ kartum arhatha | [Rām, Bā, 48 4.2]
śatakrator vacaḥ śrutvā devāḥ sāgnipurogamāḥ | [Rām, Bā, 48 5.1]
pitṛdevān upetyāhuḥ saha sarvair marudgaṇaiḥ | [Rām, Bā, 48 5.2]
ayaṃ meṣaḥ savṛṣaṇaḥ śakro hy avṛṣaṇaḥ kṛtaḥ | [Rām, Bā, 48 6.1]
meṣasya vṛṣaṇau gṛhya śakrāyāśu prayacchata | [Rām, Bā, 48 6.2]
aphalas tu kṛto meṣaḥ parāṃ tuṣṭiṃ pradāsyati | [Rām, Bā, 48 7.1]
bhavatāṃ harṣaṇārthāya ye ca dāsyanti mānavāḥ | [Rām, Bā, 48 7.2]
agnes tu vacanaṃ śrutvā pitṛdevāḥ samāgatāḥ | [Rām, Bā, 48 8.1]
utpāṭya meṣavṛṣaṇau sahasrākṣe nyavedayan | [Rām, Bā, 48 8.2]
tadā prabhṛti kākutstha pitṛdevāḥ samāgatāḥ | [Rām, Bā, 48 9.1]
aphalān bhuñjate meṣān phalais teṣām ayojayan | [Rām, Bā, 48 9.2]
indras tu meṣavṛṣaṇas tadā prabhṛti rāghava | [Rām, Bā, 48 10.1]
gautamasya prabhāvena tapasaś ca mahātmanaḥ | [Rām, Bā, 48 10.2]
tadāgaccha mahāteja āśramaṃ puṇyakarmaṇaḥ | [Rām, Bā, 48 11.1]
tārayaināṃ mahābhāgām ahalyāṃ devarūpiṇīm | [Rām, Bā, 48 11.2]
viśvāmitravacaḥ śrutvā rāghavaḥ sahalakṣmaṇaḥ | [Rām, Bā, 48 12.1]
viśvāmitraṃ puraskṛtya āśramaṃ praviveśa ha | [Rām, Bā, 48 12.2]
dadarśa ca mahābhāgāṃ tapasā dyotitaprabhām | [Rām, Bā, 48 13.1]
lokair api samāgamya durnirīkṣyāṃ surāsuraiḥ | [Rām, Bā, 48 13.2]
prayatnān nirmitāṃ dhātrā divyāṃ māyāmayīm iva | [Rām, Bā, 48 14.1]
dhūmenābhiparītāṅgīṃ pūrṇacandraprabhām iva | [Rām, Bā, 48 14.2]
satuṣārāvṛtāṃ sābhrāṃ pūrṇacandraprabhām iva | [Rām, Bā, 48 15.1]
madhye 'mbhaso durādharṣāṃ dīptāṃ sūryaprabhām iva | [Rām, Bā, 48 15.2]
sā hi gautamavākyena durnirīkṣyā babhūva ha | [Rām, Bā, 48 16.1]
trayāṇām api lokānāṃ yāvad rāmasya darśanam | [Rām, Bā, 48 16.2]
rāghavau tu tatas tasyāḥ pādau jagṛhatus tadā | [Rām, Bā, 48 17.1]
smarantī gautamavacaḥ pratijagrāha sā ca tau | [Rām, Bā, 48 17.2]
pādyam arghyaṃ tathātithyaṃ cakāra susamāhitā | [Rām, Bā, 48 18.1]
pratijagrāha kākutstho vidhidṛṣṭena karmaṇā | [Rām, Bā, 48 18.2]
puṣpavṛṣṭir mahaty āsīd devadundubhinisvanaiḥ | [Rām, Bā, 48 19.1]
gandharvāpsarasāṃ cāpi mahān āsīt samāgamaḥ | [Rām, Bā, 48 19.2]
sādhu sādhv iti devās tām ahalyāṃ samapūjayan | [Rām, Bā, 48 20.1]
tapobalaviśuddhāṅgīṃ gautamasya vaśānugām | [Rām, Bā, 48 20.2]
gautamo 'pi mahātejā ahalyāsahitaḥ sukhī | [Rām, Bā, 48 21.1]
rāmaṃ sampūjya vidhivat tapas tepe mahātapāḥ | [Rām, Bā, 48 21.2]
rāmo 'pi paramāṃ pūjāṃ gautamasya mahāmuneḥ | [Rām, Bā, 48 22.1]
sakāśād vidhivat prāpya jagāma mithilāṃ tataḥ | [Rām, Bā, 48 22.2]
{Rām, Bā, 49}
tataḥ prāguttarāṃ gatvā rāmaḥ saumitriṇā saha | [Rām, Bā, 49 1.1]
viśvāmitraṃ puraskṛtya yajñavāṭam upāgamat | [Rām, Bā, 49 1.2]
rāmas tu muniśārdūlam uvāca sahalakṣmaṇaḥ | [Rām, Bā, 49 2.1]
sādhvī yajñasamṛddhir hi janakasya mahātmanaḥ | [Rām, Bā, 49 2.2]
bahūnīha sahasrāṇi nānādeśanivāsinām | [Rām, Bā, 49 3.1]
brāhmaṇānāṃ mahābhāga vedādhyayanaśālinām | [Rām, Bā, 49 3.2]
ṛṣivāṭāś ca dṛśyante śakaṭīśatasaṃkulāḥ | [Rām, Bā, 49 4.1]
deśo vidhīyatāṃ brahman yatra vatsyāmahe vayam | [Rām, Bā, 49 4.2]
rāmasya vacanaṃ śrutvā viśvāmitro mahāmuniḥ | [Rām, Bā, 49 5.1]
niveśam akarod deśe vivikte salilāyute | [Rām, Bā, 49 5.2]
viśvāmitraṃ muniśreṣṭhaṃ śrutvā sa nṛpatis tadā | [Rām, Bā, 49 6.1]
śatānandaṃ puraskṛtya purohitam aninditam | [Rām, Bā, 49 6.2]
ṛtvijo 'pi mahātmānas tv arghyam ādāya satvaram | [Rām, Bā, 49 7.1]
viśvāmitrāya dharmeṇa dadur mantrapuraskṛtam | [Rām, Bā, 49 7.2]
pratigṛhya tu tāṃ pūjāṃ janakasya mahātmanaḥ | [Rām, Bā, 49 8.1]
papraccha kuśalaṃ rājño yajñasya ca nirāmayam | [Rām, Bā, 49 8.2]
sa tāṃś cāpi munīn pṛṣṭvā sopādhyāyapurodhasaḥ | [Rām, Bā, 49 9.1]
yathānyāyaṃ tataḥ sarvaiḥ samāgacchat prahṛṣṭavān | [Rām, Bā, 49 9.2]
atha rājā muniśreṣṭhaṃ kṛtāñjalir abhāṣata | [Rām, Bā, 49 10.1]
āsane bhagavān āstāṃ sahaibhir munisattamaiḥ | [Rām, Bā, 49 10.2]
janakasya vacaḥ śrutvā niṣasāda mahāmuniḥ | [Rām, Bā, 49 11.1]
purodhā ṛtvijaś caiva rājā ca saha mantribhiḥ | [Rām, Bā, 49 11.2]
āsaneṣu yathānyāyam upaviṣṭān samantataḥ | [Rām, Bā, 49 12.1]
dṛṣṭvā sa nṛpatis tatra viśvāmitram athābravīt | [Rām, Bā, 49 12.2]
adya yajñasamṛddhir me saphalā daivataiḥ kṛtā | [Rām, Bā, 49 13.1]
adya yajñaphalaṃ prāptaṃ bhagavaddarśanān mayā | [Rām, Bā, 49 13.2]
dhanyo 'smy anugṛhīto 'smi yasya me munipuṃgava | [Rām, Bā, 49 14.1]
yajñopasadanaṃ brahman prāpto 'si munibhiḥ saha | [Rām, Bā, 49 14.2]
dvādaśāhaṃ tu brahmarṣe śeṣam āhur manīṣiṇaḥ | [Rām, Bā, 49 15.1]
tato bhāgārthino devān draṣṭum arhasi kauśika | [Rām, Bā, 49 15.2]
ity uktvā muniśārdūlaṃ prahṛṣṭavadanas tadā | [Rām, Bā, 49 16.1]
punas taṃ paripapraccha prāñjaliḥ prayato nṛpaḥ | [Rām, Bā, 49 16.2]
imau kumārau bhadraṃ te devatulyaparākramau | [Rām, Bā, 49 17.1]
gajasiṃhagatī vīrau śārdūlavṛṣabhopamau | [Rām, Bā, 49 17.2]
padmapattraviśālākṣau khaḍgatūṇīdhanurdharau | [Rām, Bā, 49 18.1]
aśvināv iva rūpeṇa samupasthitayauvanau | [Rām, Bā, 49 18.2]
yadṛcchayaiva gāṃ prāptau devalokād ivāmarau | [Rām, Bā, 49 19.1]
kathaṃ padbhyām iha prāptau kimarthaṃ kasya vā mune | [Rām, Bā, 49 19.2]
varāyudhadharau vīrau kasya putrau mahāmune | [Rām, Bā, 49 20.1]
bhūṣayantāv imaṃ deśaṃ candrasūryāv ivāmbaram | [Rām, Bā, 49 20.2]
parasparasya sadṛśau pramāṇeṅgitaceṣṭitaiḥ | [Rām, Bā, 49 21.1]
kākapakṣadharau vīrau śrotum icchāmi tattvataḥ | [Rām, Bā, 49 21.2]
tasya tadvacanaṃ śrutvā janakasya mahātmanaḥ | [Rām, Bā, 49 22.1]
nyavedayan mahātmānau putrau daśarathasya tau | [Rām, Bā, 49 22.2]
siddhāśramanivāsaṃ ca rākṣasānāṃ vadhaṃ tathā | [Rām, Bā, 49 23.1]
tac cāgamanam avyagraṃ viśālāyāś ca darśanam | [Rām, Bā, 49 23.2]
ahalyādarśanaṃ caiva gautamena samāgamam | [Rām, Bā, 49 24.1]
mahādhanuṣi jijñāsāṃ kartum āgamanaṃ tathā | [Rām, Bā, 49 24.2]
etat sarvaṃ mahātejā janakāya mahātmane | [Rām, Bā, 49 25.1]
nivedya virarāmātha viśvāmitro mahāmuniḥ | [Rām, Bā, 49 25.2]
{Rām, Bā, 50}
tasya tadvacanaṃ śrutvā viśvāmitrasya dhīmataḥ | [Rām, Bā, 50 1.1]
hṛṣṭaromā mahātejāḥ śatānando mahātapāḥ | [Rām, Bā, 50 1.2]
gautamasya suto jyeṣṭhas tapasā dyotitaprabhaḥ | [Rām, Bā, 50 2.1]
rāmasaṃdarśanād eva paraṃ vismayam āgataḥ | [Rām, Bā, 50 2.2]
sa tau niṣaṇṇau samprekṣya sukhāsīnau nṛpātmajau | [Rām, Bā, 50 3.1]
śatānando muniśreṣṭhaṃ viśvāmitram athābravīt | [Rām, Bā, 50 3.2]
api te muniśārdūla mama mātā yaśasvinī | [Rām, Bā, 50 4.1]
darśitā rājaputrāya tapo dīrgham upāgatā | [Rām, Bā, 50 4.2]
api rāme mahātejo mama mātā yaśasvinī | [Rām, Bā, 50 5.1]
vanyair upāharat pūjāṃ pūjārhe sarvadehinām | [Rām, Bā, 50 5.2]
api rāmāya kathitaṃ yathāvṛttaṃ purātanam | [Rām, Bā, 50 6.1]
mama mātur mahātejo devena duranuṣṭhitam | [Rām, Bā, 50 6.2]
api kauśika bhadraṃ te guruṇā mama saṃgatā | [Rām, Bā, 50 7.1]
mātā mama muniśreṣṭha rāmasaṃdarśanād itaḥ | [Rām, Bā, 50 7.2]
api me guruṇā rāmaḥ pūjitaḥ kuśikātmaja | [Rām, Bā, 50 8.1]
ihāgato mahātejāḥ pūjāṃ prāpya mahātmanaḥ | [Rām, Bā, 50 8.2]
api śāntena manasā gurur me kuśikātmaja | [Rām, Bā, 50 9.1]
ihāgatena rāmeṇa prayatenābhivāditaḥ | [Rām, Bā, 50 9.2]
tac chrutvā vacanaṃ tasya viśvāmitro mahāmuniḥ | [Rām, Bā, 50 10.1]
pratyuvāca śatānandaṃ vākyajño vākyakovidam | [Rām, Bā, 50 10.2]
nātikrāntaṃ muniśreṣṭha yat kartavyaṃ kṛtaṃ mayā | [Rām, Bā, 50 11.1]
saṃgatā muninā patnī bhārgaveṇeva reṇukā | [Rām, Bā, 50 11.2]
tac chrutvā vacanaṃ tasya viśvāmitrasya dhīmataḥ | [Rām, Bā, 50 12.1]
śatānando mahātejā rāmaṃ vacanam abravīt | [Rām, Bā, 50 12.2]
svāgataṃ te naraśreṣṭha diṣṭyā prāpto 'si rāghava | [Rām, Bā, 50 13.1]
viśvāmitraṃ puraskṛtya maharṣim aparājitam | [Rām, Bā, 50 13.2]
acintyakarmā tapasā brahmarṣir amitaprabhaḥ | [Rām, Bā, 50 14.1]
viśvāmitro mahātejā vetsy enaṃ paramāṃ gatim | [Rām, Bā, 50 14.2]
nāsti dhanyataro rāma tvatto 'nyo bhuvi kaścana | [Rām, Bā, 50 15.1]
goptā kuśikaputras te yena taptaṃ mahat tapaḥ | [Rām, Bā, 50 15.2]
śrūyatāṃ cābhidāsyāmi kauśikasya mahātmanaḥ | [Rām, Bā, 50 16.1]
yathābalaṃ yathāvṛttaṃ tan me nigadataḥ śṛṇu | [Rām, Bā, 50 16.2]
rājābhūd eṣa dharmātmā dīrghakālam ariṃdamaḥ | [Rām, Bā, 50 17.1]
dharmajñaḥ kṛtavidyaś ca prajānāṃ ca hite rataḥ | [Rām, Bā, 50 17.2]
prajāpatisutas tv āsīt kuśo nāma mahīpatiḥ | [Rām, Bā, 50 18.1]
kuśasya putro balavān kuśanābhaḥ sudhārmikaḥ | [Rām, Bā, 50 18.2]
kuśanābhasutas tv āsīd gādhir ity eva viśrutaḥ | [Rām, Bā, 50 19.1]
gādheḥ putro mahātejā viśvāmitro mahāmuniḥ | [Rām, Bā, 50 19.2]
viśvamitro mahātejāḥ pālayāmāsa medinīm | [Rām, Bā, 50 20.1]
bahuvarṣasahasrāṇi rājā rājyam akārayat | [Rām, Bā, 50 20.2]
kadācit tu mahātejā yojayitvā varūthinīm | [Rām, Bā, 50 21.1]
akṣauhiṇīparivṛtaḥ paricakrāma medinīm | [Rām, Bā, 50 21.2]
nagarāṇi ca rāṣṭrāṇi saritaś ca tathā girīn | [Rām, Bā, 50 22.1]
āśramān kramaśo rājā vicarann ājagāma ha | [Rām, Bā, 50 22.2]
vasiṣṭhasyāśramapadaṃ nānāpuṣpaphaladrumam | [Rām, Bā, 50 23.1]
nānāmṛgagaṇākīrṇaṃ siddhacāraṇasevitam | [Rām, Bā, 50 23.2]
devadānavagandharvaiḥ kiṃnarair upaśobhitam | [Rām, Bā, 50 24.1]
praśāntahariṇākīrṇaṃ dvijasaṃghaniṣevitam | [Rām, Bā, 50 24.2]
brahmarṣigaṇasaṃkīrṇaṃ devarṣigaṇasevitam | [Rām, Bā, 50 25.1]
tapaścaraṇasaṃsiddhair agnikalpair mahātmabhiḥ | [Rām, Bā, 50 25.2]
satataṃ saṃkulaṃ śrīmadbrahmakalpair mahātmabhiḥ | [Rām, Bā, 50 26.1]
abbhakṣair vāyubhakṣaiś ca śīrṇaparṇāśanais tathā | [Rām, Bā, 50 26.2]
phalamūlāśanair dāntair jitaroṣair jitendriyaiḥ | [Rām, Bā, 50 27.1]
ṛṣibhir vālakhilyaiś ca japahomaparāyaṇaiḥ | [Rām, Bā, 50 27.2]
vasiṣṭhasyāśramapadaṃ brahmalokam ivāparam | [Rām, Bā, 50 28.1]
dadarśa jayatāṃ śreṣṭhaviśvāmitro mahābalaḥ | [Rām, Bā, 50 28.2]
{Rām, Bā, 51}
sa dṛṣṭvā paramaprīto viśvāmitro mahābalaḥ | [Rām, Bā, 51 1.1]
praṇato vinayād vīro vasiṣṭhaṃ japatāṃ varam | [Rām, Bā, 51 1.2]
svāgataṃ tava cety ukto vasiṣṭhena mahātmanā | [Rām, Bā, 51 2.1]
āsanaṃ cāsya bhagavān vasiṣṭho vyādideśa ha | [Rām, Bā, 51 2.2]
upaviṣṭāya ca tadā viśvāmitrāya dhīmate | [Rām, Bā, 51 3.1]
yathānyāyaṃ munivaraḥ phalamūlam upāharat | [Rām, Bā, 51 3.2]
pratigṛhya ca tāṃ pūjāṃ vasiṣṭhād rājasattamaḥ | [Rām, Bā, 51 4.1]
tapo'gnihotraśiṣyeṣu kuśalaṃ paryapṛcchata | [Rām, Bā, 51 4.2]
viśvāmitro mahātejā vanaspatigaṇe tathā | [Rām, Bā, 51 5.1]
sarvatra kuśalaṃ cāha vasiṣṭho rājasattamam | [Rām, Bā, 51 5.2]
sukhopaviṣṭaṃ rājānaṃ viśvāmitraṃ mahātapāḥ | [Rām, Bā, 51 6.1]
papraccha japatāṃ śreṣṭho vasiṣṭho brahmaṇaḥ sutaḥ | [Rām, Bā, 51 6.2]
kaccit te kuśalaṃ rājan kaccid dharmeṇa rañjayan | [Rām, Bā, 51 7.1]
prajāḥ pālayase rājan rājavṛttena dhārmika | [Rām, Bā, 51 7.2]
kaccit te subhṛtā bhṛtyāḥ kaccit tiṣṭhanti śāsane | [Rām, Bā, 51 8.1]
kaccit te vijitāḥ sarve ripavo ripusūdana | [Rām, Bā, 51 8.2]
kaccid bale ca kośe ca mitreṣu ca paraṃtapa | [Rām, Bā, 51 9.1]
kuśalaṃ te naravyāghra putrapautre tathānagha | [Rām, Bā, 51 9.2]
sarvatra kuśalaṃ rājā vasiṣṭhaṃ pratyudāharat | [Rām, Bā, 51 10.1]
viśvāmitro mahātejā vasiṣṭhaṃ vinayānvitaḥ | [Rām, Bā, 51 10.2]
kṛtvobhau suciraṃ kālaṃ dharmiṣṭhau tāḥ kathāḥ śubhāḥ | [Rām, Bā, 51 11.1]
mudā paramayā yuktau prīyetāṃ tau parasparam | [Rām, Bā, 51 11.2]
tato vasiṣṭho bhagavān kathānte raghunandana | [Rām, Bā, 51 12.1]
viśvāmitram idaṃ vākyam uvāca prahasann iva | [Rām, Bā, 51 12.2]
ātithyaṃ kartum icchāmi balasyāsya mahābala | [Rām, Bā, 51 13.1]
tava caivāprameyasya yathārhaṃ sampratīccha me | [Rām, Bā, 51 13.2]
satkriyāṃ tu bhavān etāṃ pratīcchatu mayodyatām | [Rām, Bā, 51 14.1]
rājaṃs tvam atithiśreṣṭhaḥ pūjanīyaḥ prayatnataḥ | [Rām, Bā, 51 14.2]
evam ukto vasiṣṭhena viśvāmitro mahāmatiḥ | [Rām, Bā, 51 15.1]
kṛtam ity abravīd rājā pūjāvākyena me tvayā | [Rām, Bā, 51 15.2]
phalamūlena bhagavan vidyate yat tavāśrame | [Rām, Bā, 51 16.1]
pādyenācamanīyena bhagavaddarśanena ca | [Rām, Bā, 51 16.2]
sarvathā ca mahāprājña pūjārheṇa supūjitaḥ | [Rām, Bā, 51 17.1]
gamiṣyāmi namas te 'stu maitreṇekṣasva cakṣuṣā | [Rām, Bā, 51 17.2]
evaṃ bruvantaṃ rājānaṃ vasiṣṭhaḥ punar eva hi | [Rām, Bā, 51 18.1]
nyamantrayata dharmātmā punaḥ punar udāradhīḥ | [Rām, Bā, 51 18.2]
bāḍham ity eva gādheyo vasiṣṭhaṃ pratyuvāca ha | [Rām, Bā, 51 19.1]
yathā priyaṃ bhagavatas tathāstu munisattama | [Rām, Bā, 51 19.2]
evam ukto mahātejā vasiṣṭho japatāṃ varaḥ | [Rām, Bā, 51 20.1]
ājuhāva tataḥ prītaḥ kalmāṣīṃ dhūtakalmaṣaḥ | [Rām, Bā, 51 20.2]
ehy ehi śabale kṣipraṃ śṛṇu cāpi vaco mama | [Rām, Bā, 51 21.1]
sabalasyāsya rājarṣeḥ kartuṃ vyavasito 'smy aham | [Rām, Bā, 51 21.2]
bhojanena mahārheṇa satkāraṃ saṃvidhatsva me | [Rām, Bā, 51 21.3]
yasya yasya yathākāmaṃ ṣaḍraseṣv abhipūjitam | [Rām, Bā, 51 22.1]
tat sarvaṃ kāmadhug divye abhivarṣakṛte mama | [Rām, Bā, 51 22.2]
rasenānnena pānena lehyacoṣyeṇa saṃyutam | [Rām, Bā, 51 23.1]
annānāṃ nicayaṃ sarvaṃ sṛjasva śabale tvara | [Rām, Bā, 51 23.2]
{Rām, Bā, 52}
evam uktā vasiṣṭhena śabalā śatrusūdana | [Rām, Bā, 52 1.1]
vidadhe kāmadhuk kāmān yasya yasya yathepsitam | [Rām, Bā, 52 1.2]
ikṣūn madhūṃs tathā lājān maireyāṃś ca varāsavān | [Rām, Bā, 52 2.1]
pānāni ca mahārhāṇi bhakṣyāṃś coccāvacāṃs tathā | [Rām, Bā, 52 2.2]
uṣṇāḍhyasyaudanasyāpi rāśayaḥ parvatopamāḥ | [Rām, Bā, 52 3.1]
mṛṣṭānnāni ca sūpāś ca dadhikulyās tathaiva ca | [Rām, Bā, 52 3.2]
nānāsvādurasānāṃ ca ṣāḍavānāṃ tathaiva ca | [Rām, Bā, 52 4.1]
bhājanāni supūrṇāni gauḍāni ca sahasraśaḥ | [Rām, Bā, 52 4.2]
sarvam āsīt susaṃtuṣṭaṃ hṛṣṭapuṣṭajanākulam | [Rām, Bā, 52 5.1]
viśvāmitrabalaṃ rāma vasiṣṭhenābhitarpitam | [Rām, Bā, 52 5.2]
viśvāmitro 'pi rājarṣir hṛṣṭapuṣṭas tadābhavat | [Rām, Bā, 52 6.1]
sāntaḥpuravaro rājā sabrāhmaṇapurohitaḥ | [Rām, Bā, 52 6.2]
sāmātyo mantrisahitaḥ sabhṛtyaḥ pūjitas tadā | [Rām, Bā, 52 7.1]
yuktaḥ pareṇa harṣeṇa vasiṣṭham idam abravīt | [Rām, Bā, 52 7.2]
pūjito 'haṃ tvayā brahman pūjārheṇa susatkṛtaḥ | [Rām, Bā, 52 8.1]
śrūyatām abhidhāsyāmi vākyaṃ vākyaviśārada | [Rām, Bā, 52 8.2]
gavāṃ śatasahasreṇa dīyatāṃ śabalā mama | [Rām, Bā, 52 9.1]
ratnaṃ hi bhagavann etad ratnahārī ca pārthivaḥ | [Rām, Bā, 52 9.2]
tasmān me śabalāṃ dehi mamaiṣā dharmato dvija | [Rām, Bā, 52 9.3]
evam uktas tu bhagavān vasiṣṭho munisattamaḥ | [Rām, Bā, 52 10.1]
viśvāmitreṇa dharmātmā pratyuvāca mahīpatim | [Rām, Bā, 52 10.2]
nāhaṃ śatasahasreṇa nāpi koṭiśatair gavām | [Rām, Bā, 52 11.1]
rājan dāsyāmi śabalāṃ rāśibhī rajatasya vā | [Rām, Bā, 52 11.2]
na parityāgam arheyaṃ matsakāśād ariṃdama | [Rām, Bā, 52 12.1]
śāśvatī śabalā mahyaṃ kīrtir ātmavato yathā | [Rām, Bā, 52 12.2]
asyāṃ havyaṃ ca kavyaṃ ca prāṇayātrā tathaiva ca | [Rām, Bā, 52 13.1]
āyattam agnihotraṃ ca balir homas tathaiva ca | [Rām, Bā, 52 13.2]
svāhākāravaṣaṭkārau vidyāś ca vividhās tathā | [Rām, Bā, 52 14.1]
āyattam atra rājarṣe sarvam etan na saṃśayaḥ | [Rām, Bā, 52 14.2]
sarvasvam etat satyena mama tuṣṭikarī sadā | [Rām, Bā, 52 15.1]
kāraṇair bahubhī rājan na dāsye śabalāṃ tava | [Rām, Bā, 52 15.2]
vasiṣṭhenaivam uktas tu viśvāmitro 'bravīt tataḥ | [Rām, Bā, 52 16.1]
saṃrabdhataram atyarthaṃ vākyaṃ vākyaviśāradaḥ | [Rām, Bā, 52 16.2]
hairaṇyakakṣyāgraiveyān suvarṇāṅkuśabhūṣitān | [Rām, Bā, 52 17.1]
dadāmi kuñjarāṇāṃ te sahasrāṇi caturdaśa | [Rām, Bā, 52 17.2]
hairaṇyānāṃ rathānāṃ ca śvetāśvānāṃ caturyujām | [Rām, Bā, 52 18.1]
dadāmi te śatāny aṣṭau kiṅkiṇīkavibhūṣitān | [Rām, Bā, 52 18.2]
hayānāṃ deśajātānāṃ kulajānāṃ mahaujasām | [Rām, Bā, 52 19.1]
sahasram ekaṃ daśa ca dadāmi tava suvrata | [Rām, Bā, 52 19.2]
nānāvarṇavibhaktānāṃ vayaḥsthānāṃ tathaiva ca | [Rām, Bā, 52 20.1]
dadāmy ekāṃ gavāṃ koṭiṃ śabalā dīyatāṃ mama | [Rām, Bā, 52 20.2]
evam uktas tu bhagavān viśvāmitreṇa dhīmatā | [Rām, Bā, 52 21.1]
na dāsyāmīti śabalāṃ prāha rājan kathaṃcana | [Rām, Bā, 52 21.2]
etad eva hi me ratnam etad eva hi me dhanam | [Rām, Bā, 52 22.1]
etad eva hi sarvasvam etad eva hi jīvitam | [Rām, Bā, 52 22.2]
darśaś ca pūrṇamāsaś ca yajñāś caivāptadakṣiṇāḥ | [Rām, Bā, 52 23.1]
etad eva hi me rājan vividhāś ca kriyās tathā | [Rām, Bā, 52 23.2]
adomūlāḥ kriyāḥ sarvā mama rājan na saṃśayaḥ | [Rām, Bā, 52 24.1]
bahūnāṃ kiṃ pralāpena na dāsye kāmadohinīm | [Rām, Bā, 52 24.2]
{Rām, Bā, 53}
kāmadhenuṃ vasiṣṭho 'pi yadā na tyajate muniḥ | [Rām, Bā, 53 1.1]
tadāsya śabalāṃ rāma viśvāmitro 'nvakarṣata | [Rām, Bā, 53 1.2]
nīyamānā tu śabalā rāma rājñā mahātmanā | [Rām, Bā, 53 2.1]
duḥkhitā cintayāmāsa rudantī śokakarśitā | [Rām, Bā, 53 2.2]
parityaktā vasiṣṭhena kim ahaṃ sumahātmanā | [Rām, Bā, 53 3.1]
yāhaṃ rājabhṛtair dīnā hriyeyaṃ bhṛśaduḥkhitā | [Rām, Bā, 53 3.2]
kiṃ mayāpakṛtaṃ tasya maharṣer bhāvitātmanaḥ | [Rām, Bā, 53 4.1]
yan mām anāgasaṃ bhaktām iṣṭāṃ tyajati dhārmikaḥ | [Rām, Bā, 53 4.2]
iti sā cintayitvā tu niḥśvasya ca punaḥ punaḥ | [Rām, Bā, 53 5.1]
jagāma vegena tadā vasiṣṭhaṃ paramaujasam | [Rām, Bā, 53 5.2]
nirdhūya tāṃs tadā bhṛtyāñ śataśaḥ śatrusūdana | [Rām, Bā, 53 6.1]
jagāmānilavegena pādamūlaṃ mahātmanaḥ | [Rām, Bā, 53 6.2]
śabalā sā rudantī ca krośantī cedam abravīt | [Rām, Bā, 53 7.1]
vasiṣṭhasyāgrataḥ sthitvā meghadundubhirāviṇī | [Rām, Bā, 53 7.2]
bhagavan kiṃ parityaktā tvayāhaṃ brahmaṇaḥ suta | [Rām, Bā, 53 8.1]
yasmād rājabhṛtā māṃ hi nayante tvatsakāśataḥ | [Rām, Bā, 53 8.2]
evam uktas tu brahmarṣir idaṃ vacanam abravīt | [Rām, Bā, 53 9.1]
śokasaṃtaptahṛdayāṃ svasāram iva duḥkhitām | [Rām, Bā, 53 9.2]
na tvāṃ tyajāmi śabale nāpi me 'pakṛtaṃ tvayā | [Rām, Bā, 53 10.1]
eṣa tvāṃ nayate rājā balān matto mahābalaḥ | [Rām, Bā, 53 10.2]
na hi tulyaṃ balaṃ mahyaṃ rājā tv adya viśeṣataḥ | [Rām, Bā, 53 11.1]
balī rājā kṣatriyaś ca pṛthivyāḥ patir eva ca | [Rām, Bā, 53 11.2]
iyam akṣauhiṇīpūrṇā savājirathasaṃkulā | [Rām, Bā, 53 12.1]
hastidhvajasamākīrṇā tenāsau balavattaraḥ | [Rām, Bā, 53 12.2]
evam uktā vasiṣṭhena pratyuvāca vinītavat | [Rām, Bā, 53 13.1]
vacanaṃ vacanajñā sā brahmarṣim amitaprabham | [Rām, Bā, 53 13.2]
na balaṃ kṣatriyasyāhur brāhmaṇo balavattaraḥ | [Rām, Bā, 53 14.1]
brahman brahmabalaṃ divyaṃ kṣatrāt tu balavattaram | [Rām, Bā, 53 14.2]
aprameyabalaṃ tubhyaṃ na tvayā balavattaraḥ | [Rām, Bā, 53 15.1]
viśvāmitro mahāvīryas tejas tava durāsadam | [Rām, Bā, 53 15.2]
niyuṅkṣva māṃ mahātejas tvadbrahmabalasaṃbhṛtām | [Rām, Bā, 53 16.1]
tasya darpaṃ balaṃ yat tan nāśayāmi durātmanaḥ | [Rām, Bā, 53 16.2]
ity uktas tu tayā rāma vasiṣṭhaḥ sumahāyaśāḥ | [Rām, Bā, 53 17.1]
sṛjasveti tadovāca balaṃ parabalārujam | [Rām, Bā, 53 17.2]
tasyā humbhāravotsṛṣṭāḥ pahlavāḥ śataśo nṛpa | [Rām, Bā, 53 18.1]
nāśayanti balaṃ sarvaṃ viśvāmitrasya paśyataḥ | [Rām, Bā, 53 18.2]
sa rājā paramakruddhaḥ krodhavisphāritekṣaṇaḥ | [Rām, Bā, 53 19.1]
pahlavān nāśayāmāsa śastrair uccāvacair api | [Rām, Bā, 53 19.2]
viśvāmitrārditān dṛṣṭvā pahlavāñ śataśas tadā | [Rām, Bā, 53 20.1]
bhūya evāsṛjad ghorāñ śakān yavanamiśritān | [Rām, Bā, 53 20.2]
tair āsīt saṃvṛtā bhūmiḥ śakair yavanamiśritaiḥ | [Rām, Bā, 53 21.1]
prabhāvadbhir mahāvīryair hemakiñjalkasaṃnibhaiḥ | [Rām, Bā, 53 21.2]
dīrghāsipaṭṭiśadharair hemavarṇāmbarāvṛtaiḥ | [Rām, Bā, 53 22.1]
nirdagdhaṃ tad balaṃ sarvaṃ pradīptair iva pāvakaiḥ | [Rām, Bā, 53 22.2]
tato 'strāṇi mahātejā viśvāmitro mumoca ha | [Rām, Bā, 53 23.1]
{Rām, Bā, 54}
tatas tān ākulān dṛṣṭvā viśvāmitrāstramohitān | [Rām, Bā, 54 1.1]
vasiṣṭhaś codayāmāsa kāmadhuk sṛja yogataḥ | [Rām, Bā, 54 1.2]
tasyā humbhāravāj jātāḥ kāmbojā ravisaṃnibhāḥ | [Rām, Bā, 54 2.1]
ūdhasas tv atha saṃjātāḥ pahlavāḥ śastrapāṇayaḥ | [Rām, Bā, 54 2.2]
yonideśāc ca yavanaḥ śakṛddeśāc chakās tathā | [Rām, Bā, 54 3.1]
romakūpeṣu mlecchāś ca harītāḥ sakirātakāḥ | [Rām, Bā, 54 3.2]
tais tan niṣūditaṃ sainyaṃ viśvamitrasya tatkṣaṇāt | [Rām, Bā, 54 4.1]
sapadātigajaṃ sāśvaṃ sarathaṃ raghunandana | [Rām, Bā, 54 4.2]
dṛṣṭvā niṣūditaṃ sainyaṃ vasiṣṭhena mahātmanā | [Rām, Bā, 54 5.1]
viśvāmitrasutānāṃ tu śataṃ nānāvidhāyudham | [Rām, Bā, 54 5.2]
abhyadhāvat susaṃkruddhaṃ vasiṣṭhaṃ japatāṃ varam | [Rām, Bā, 54 6.1]
huṃkāreṇaiva tān sarvān nirdadāha mahān ṛṣiḥ | [Rām, Bā, 54 6.2]
te sāśvarathapādātā vasiṣṭhena mahātmanā | [Rām, Bā, 54 7.1]
bhasmīkṛtā muhūrtena viśvāmitrasutās tadā | [Rām, Bā, 54 7.2]
dṛṣṭvā vināśitān putrān balaṃ ca sumahāyaśāḥ | [Rām, Bā, 54 8.1]
savrīḍaś cintayāviṣṭo viśvāmitro 'bhavat tadā | [Rām, Bā, 54 8.2]
saṃdura iva nirvego bhagnadaṃṣṭra ivoragaḥ | [Rām, Bā, 54 9.1]
uparakta ivādityaḥ sadyo niṣprabhatāṃ gataḥ | [Rām, Bā, 54 9.2]
hataputrabalo dīno lūnapakṣa iva dvijaḥ | [Rām, Bā, 54 10.1]
hatadarpo hatotsāho nirvedaṃ samapadyata | [Rām, Bā, 54 10.2]
sa putram ekaṃ rājyāya pālayeti niyujya ca | [Rām, Bā, 54 11.1]
pṛthivīṃ kṣatradharmeṇa vanam evānvapadyata | [Rām, Bā, 54 11.2]
sa gatvā himavatpārśvaṃ kiṃnaroragasevitam | [Rām, Bā, 54 12.1]
mahādevaprasādārthaṃ tapas tepe mahātapāḥ | [Rām, Bā, 54 12.2]
kenacit tv atha kālena deveśo vṛṣabhadhvajaḥ | [Rām, Bā, 54 13.1]
darśayāmāsa varado viśvāmitraṃ mahāmunim | [Rām, Bā, 54 13.2]
kimarthaṃ tapyase rājan brūhi yat te vivakṣitam | [Rām, Bā, 54 14.1]
varado 'smi varo yas te kāṅkṣitaḥ so 'bhidhīyatām | [Rām, Bā, 54 14.2]
evam uktas tu devena viśvāmitro mahātapāḥ | [Rām, Bā, 54 15.1]
praṇipatya mahādevam idaṃ vacanam abravīt | [Rām, Bā, 54 15.2]
yadi tuṣṭo mahādeva dhanurvedo mamānagha | [Rām, Bā, 54 16.1]
sāṅgopāṅgopaniṣadaḥ sarahasyaḥ pradīyatām | [Rām, Bā, 54 16.2]
yāni deveṣu cāstrāṇi dānaveṣu maharṣiṣu | [Rām, Bā, 54 17.1]
gandharvayakṣarakṣaḥsu pratibhāntu mamānagha | [Rām, Bā, 54 17.2]
tava prasādād bhavatu devadeva mamepsitam | [Rām, Bā, 54 18.1]
evam astv iti deveśo vākyam uktvā divaṃ gataḥ | [Rām, Bā, 54 18.2]
prāpya cāstrāṇi rājarṣir viśvāmitro mahābalaḥ | [Rām, Bā, 54 19.1]
darpeṇa mahatā yukto darpapūrṇo 'bhavat tadā | [Rām, Bā, 54 19.2]
vivardhamāno vīryeṇa samudra iva parvaṇi | [Rām, Bā, 54 20.1]
hatam eva tadā mene vasiṣṭham ṛṣisattamam | [Rām, Bā, 54 20.2]
tato gatvāśramapadaṃ mumocāstrāṇi pārthivaḥ | [Rām, Bā, 54 21.1]
yais tat tapovanaṃ sarvaṃ nirdagdhaṃ cāstratejasā | [Rām, Bā, 54 21.2]
udīryamāṇam astraṃ tad viśvāmitrasya dhīmataḥ | [Rām, Bā, 54 22.1]
dṛṣṭvā vipradrutā bhītā munayaḥ śataśo diśaḥ | [Rām, Bā, 54 22.2]
vasiṣṭhasya ca ye śiṣyās tathaiva mṛgapakṣiṇaḥ | [Rām, Bā, 54 23.1]
vidravanti bhayād bhītā nānādigbhyaḥ sahasraśaḥ | [Rām, Bā, 54 23.2]
vasiṣṭhasyāśramapadaṃ śūnyam āsīn mahātmanaḥ | [Rām, Bā, 54 24.1]
muhūrtam iva niḥśabdam āsīd īriṇasaṃnibham | [Rām, Bā, 54 24.2]
vadato vai vasiṣṭhasya mā bhaiṣṭeti muhur muhuḥ | [Rām, Bā, 54 25.1]
nāśayāmy adya gādheyaṃ nīhāram iva bhāskaraḥ | [Rām, Bā, 54 25.2]
evam uktvā mahātejā vasiṣṭho japatāṃ varaḥ | [Rām, Bā, 54 26.1]
viśvāmitraṃ tadā vākyaṃ saroṣam idam abravīt | [Rām, Bā, 54 26.2]
āśramaṃ cirasaṃvṛddhaṃ yad vināśitavān asi | [Rām, Bā, 54 27.1]
durācāro 'si yan mūḍha tasmāt tvaṃ na bhaviṣyasi | [Rām, Bā, 54 27.2]
ity uktvā paramakruddho daṇḍam udyamya satvaraḥ | [Rām, Bā, 54 28.1]
vidhūma iva kālāgnir yamadaṇḍam ivāparam | [Rām, Bā, 54 28.2]
{Rām, Bā, 55}
evam ukto vasiṣṭhena viśvāmitro mahābalaḥ | [Rām, Bā, 55 1.1]
āgneyam astram utkṣipya tiṣṭha tiṣṭheti cābravīt | [Rām, Bā, 55 1.2]
vasiṣṭho bhagavān krodhād idaṃ vacanam abravīt | [Rām, Bā, 55 2.1]
kṣatrabandho sthito 'smy eṣa yad balaṃ tad vidarśaya | [Rām, Bā, 55 2.2]
nāśayāmy eṣa te darpaṃ śastrasya tava gādhija | [Rām, Bā, 55 3.1]
kva ca te kṣatriyabalaṃ kva ca brahmabalaṃ mahat | [Rām, Bā, 55 3.2]
paśya brahmabalaṃ divyaṃ mama kṣatriyapāṃsana | [Rām, Bā, 55 4.1]
tasyāstraṃ gādhiputrasya ghoram āgneyam uttamam | [Rām, Bā, 55 4.2]
brahmadaṇḍena tac chāntam agner vega ivāmbhasā | [Rām, Bā, 55 5.1]
vāruṇaṃ caiva raudraṃ ca aindraṃ pāśupataṃ tathā | [Rām, Bā, 55 5.2]
aiṣīkaṃ cāpi cikṣepa ruṣito gādhinandanaḥ | [Rām, Bā, 55 6.1]
mānavaṃ mohanaṃ caiva gāndharvaṃ svāpanaṃ tathā | [Rām, Bā, 55 6.2]
jṛmbhaṇaṃ mohanaṃ caiva saṃtāpanavilāpane | [Rām, Bā, 55 7.1]
śoṣaṇaṃ dāraṇaṃ caiva vajram astraṃ sudurjayam | [Rām, Bā, 55 7.2]
brahmapāśaṃ kālapāśaṃ vāruṇaṃ pāśam eva ca | [Rām, Bā, 55 8.1]
pinākāstraṃ ca dayitaṃ śuṣkārdre aśanī tathā | [Rām, Bā, 55 8.2]
daṇḍāstram atha paiśācaṃ krauñcam astraṃ tathaiva ca | [Rām, Bā, 55 9.1]
dharmacakraṃ kālacakraṃ viṣṇucakraṃ tathaiva ca | [Rām, Bā, 55 9.2]
vāyavyaṃ mathanaṃ caiva astraṃ hayaśiras tathā | [Rām, Bā, 55 10.1]
śaktidvayaṃ ca cikṣepa kaṅkālaṃ musalaṃ tathā | [Rām, Bā, 55 10.2]
vaidyādharaṃ mahāstraṃ ca kālāstram atha dāruṇam | [Rām, Bā, 55 11.1]
triśūlam astraṃ ghoraṃ ca kāpālam atha kaṅkaṇam | [Rām, Bā, 55 11.2]
etāny astrāṇi cikṣepa sarvāṇi raghunandana | [Rām, Bā, 55 12.1]
vasiṣṭhe japatāṃ śreṣṭhe tad adbhutam ivābhavat | [Rām, Bā, 55 12.2]
tāni sarvāṇi daṇḍena grasate brahmaṇaḥ sutaḥ | [Rām, Bā, 55 13.1]
teṣu śānteṣu brahmāstraṃ kṣiptavān gādhinandanaḥ | [Rām, Bā, 55 13.2]
tad astram udyataṃ dṛṣṭvā devāḥ sāgnipurogamāḥ | [Rām, Bā, 55 14.1]
devarṣayaś ca saṃbhrāntā gandharvāḥ samahoragāḥ | [Rām, Bā, 55 14.2]
trailokyam āsīt saṃtrastaṃ brahmāstre samudīrite | [Rām, Bā, 55 15.1]
tad apy astraṃ mahāghoraṃ brāhmaṃ brāhmeṇa tejasā | [Rām, Bā, 55 15.2]
vasiṣṭho grasate sarvaṃ brahmadaṇḍena rāghava | [Rām, Bā, 55 16.1]
brahmāstraṃ grasamānasya vasiṣṭhasya mahātmanaḥ | [Rām, Bā, 55 16.2]
trailokyamohanaṃ raudraṃ rūpam āsīt sudāruṇam | [Rām, Bā, 55 17.1]
romakūpeṣu sarveṣu vasiṣṭhasya mahātmanaḥ | [Rām, Bā, 55 17.2]
marīcya iva niṣpetur agner dhūmākulārciṣaḥ | [Rām, Bā, 55 18.1]
prājvalad brahmadaṇḍaś ca vasiṣṭhasya karodyataḥ | [Rām, Bā, 55 18.2]
vidhūma iva kālāgnir yamadaṇḍa ivāparaḥ | [Rām, Bā, 55 19.1]
tato 'stuvan munigaṇā vasiṣṭhaṃ japatāṃ varam | [Rām, Bā, 55 19.2]
amoghaṃ te balaṃ brahmaṃs tejo dhāraya tejasā | [Rām, Bā, 55 20.1]
nigṛhītas tvayā brahman viśvāmitro mahātapāḥ | [Rām, Bā, 55 20.2]
prasīda japatāṃ śreṣṭha lokāḥ santu gatavyathāḥ | [Rām, Bā, 55 21.1]
evam ukto mahātejāḥ śamaṃ cakre mahātapāḥ | [Rām, Bā, 55 21.2]
viśvāmitro 'pi nikṛto viniḥśvasyedam abravīt | [Rām, Bā, 55 22.1]
dhig balaṃ kṣatriyabalaṃ brahmatejobalaṃ balam | [Rām, Bā, 55 22.2]
ekena brahmadaṇḍena sarvāstrāṇi hatāni me | [Rām, Bā, 55 23.1]
tad etat samavekṣyāhaṃ prasannendriyamānasaḥ | [Rām, Bā, 55 23.2]
tapo mahat samāsthāsye yad vai brahmatvakārakam | [Rām, Bā, 55 24.1]
{Rām, Bā, 56}
tataḥ saṃtaptahṛdayaḥ smaran nigraham ātmanaḥ | [Rām, Bā, 56 1.1]
viniḥśvasya viniḥśvasya kṛtavairo mahātmanā | [Rām, Bā, 56 1.2]
sa dakṣiṇāṃ diśaṃ gatvā mahiṣyā saha rāghava | [Rām, Bā, 56 2.1]
tatāpa paramaṃ ghoraṃ viśvāmitro mahātapāḥ | [Rām, Bā, 56 2.2]
phalamūlāśano dāntaś cacāra paramaṃ tapaḥ | [Rām, Bā, 56 2.3]
athāsya jajñire putrāḥ satyadharmaparāyaṇāḥ | [Rām, Bā, 56 3.1]
haviṣyando madhuṣyando dṛḍhanetro mahārathaḥ | [Rām, Bā, 56 3.2]
pūrṇe varṣasahasre tu brahmā lokapitāmahaḥ | [Rām, Bā, 56 4.1]
abravīn madhuraṃ vākyaṃ viśvāmitraṃ tapodhanam | [Rām, Bā, 56 4.2]
jitā rājarṣilokās te tapasā kuśikātmaja | [Rām, Bā, 56 5.1]
anena tapasā tvāṃ hi rājarṣir iti vidmahe | [Rām, Bā, 56 5.2]
evam uktvā mahātejā jagāma saha daivataiḥ | [Rām, Bā, 56 6.1]
triviṣṭapaṃ brahmalokaṃ lokānāṃ parameśvaraḥ | [Rām, Bā, 56 6.2]
viśvāmitro 'pi tac chrutvā hriyā kiṃcid avāṅmukhaḥ | [Rām, Bā, 56 7.1]
duḥkhena mahatāviṣṭaḥ samanyur idam abravīt | [Rām, Bā, 56 7.2]
tapaś ca sumahat taptaṃ rājarṣir iti māṃ viduḥ | [Rām, Bā, 56 8.1]
devāḥ sarṣigaṇāḥ sarve nāsti manye tapaḥphalam | [Rām, Bā, 56 8.2]
evaṃ niścitya manasā bhūya eva mahātapāḥ | [Rām, Bā, 56 9.1]
tapaś cacāra kākutstha paramaṃ paramātmavān | [Rām, Bā, 56 9.2]
etasminn eva kāle tu satyavādī jitendriyaḥ | [Rām, Bā, 56 10.1]
triśaṅkur iti vikhyāta ikṣvākukulanandanaḥ | [Rām, Bā, 56 10.2]
tasya buddhiḥ samutpannā yajeyam iti rāghava | [Rām, Bā, 56 11.1]
gaccheyaṃ svaśarīreṇa devānāṃ paramāṃ gatim | [Rām, Bā, 56 11.2]
sa vasiṣṭhaṃ samāhūya kathayāmāsa cintitam | [Rām, Bā, 56 12.1]
aśakyam iti cāpy ukto vasiṣṭhena mahātmanā | [Rām, Bā, 56 12.2]
pratyākhyāto vasiṣṭhena sa yayau dakṣiṇāṃ diśam | [Rām, Bā, 56 13.1]
vasiṣṭhā dīrghatapasas tapo yatra hi tepire | [Rām, Bā, 56 13.2]
triśaṅkuḥ sumahātejāḥ śataṃ paramabhāsvaram | [Rām, Bā, 56 14.1]
vasiṣṭhaputrān dadṛśe tapyamānān yaśasvinaḥ | [Rām, Bā, 56 14.2]
so 'bhigamya mahātmanaḥ sarvān eva guroḥ sutān | [Rām, Bā, 56 15.1]
abhivādyānupūrvyeṇa hriyā kiṃcid avāṅmukhaḥ | [Rām, Bā, 56 15.2]
abravīt sumahātejāḥ sarvān eva kṛtāñjaliḥ | [Rām, Bā, 56 15.3]
śaraṇaṃ vaḥ prapadye 'haṃ śaraṇyāñ śaraṇāgataḥ | [Rām, Bā, 56 16.1]
pratyākhyāto 'smi bhadraṃ vo vasiṣṭhena mahātmanā | [Rām, Bā, 56 16.2]
yaṣṭukāmo mahāyajñaṃ tad anujñātum arhatha | [Rām, Bā, 56 17.1]
guruputrān ahaṃ sarvān namaskṛtya prasādaye | [Rām, Bā, 56 17.2]
śirasā praṇato yāce brāhmaṇāṃs tapasi sthitān | [Rām, Bā, 56 18.1]
te māṃ bhavantaḥ siddhyarthaṃ yājayantu samāhitāḥ | [Rām, Bā, 56 18.2]
saśarīro yathāhaṃ hi devalokam avāpnuyām | [Rām, Bā, 56 18.3]
pratyākhyāto vasiṣṭhena gatim anyāṃ tapodhanāḥ | [Rām, Bā, 56 19.1]
guruputrān ṛte sarvān nāhaṃ paśyāmi kāñcana | [Rām, Bā, 56 19.2]
ikṣvākūṇāṃ hi sarveṣāṃ purodhāḥ paramā gatiḥ | [Rām, Bā, 56 20.1]
tasmād anantaraṃ sarve bhavanto daivataṃ mama | [Rām, Bā, 56 20.2]
{Rām, Bā, 57}
tatas triśaṅkor vacanaṃ śrutvā krodhasamanvitam | [Rām, Bā, 57 1.1]
ṛṣiputraśataṃ rāma rājānam idam abravīt | [Rām, Bā, 57 1.2]
pratyākhyāto 'si durbuddhe guruṇā satyavādinā | [Rām, Bā, 57 2.1]
taṃ kathaṃ samatikramya śākhāntaram upeyivān | [Rām, Bā, 57 2.2]
ikṣvākūṇāṃ hi sarveṣāṃ purodhāḥ paramā gatiḥ | [Rām, Bā, 57 3.1]
na cātikramituṃ śakyaṃ vacanaṃ satyavādinaḥ | [Rām, Bā, 57 3.2]
aśakyam iti covāca vasiṣṭho bhagavān ṛṣiḥ | [Rām, Bā, 57 4.1]
taṃ vayaṃ vai samāhartuṃ kratuṃ śaktāḥ kathaṃ tava | [Rām, Bā, 57 4.2]
bāliśas tvaṃ naraśreṣṭha gamyatāṃ svapuraṃ punaḥ | [Rām, Bā, 57 5.1]
yājane bhagavāñ śaktas trailokyasyāpi pārthiva | [Rām, Bā, 57 5.2]
teṣāṃ tadvacanaṃ śrutvā krodhaparyākulākṣaram | [Rām, Bā, 57 6.1]
sa rājā punar evaitān idaṃ vacanam abravīt | [Rām, Bā, 57 6.2]
pratyākhyāto 'smi guruṇā guruputrais tathaiva ca | [Rām, Bā, 57 7.1]
anyāṃ gatiṃ gamiṣyāmi svasti vo 'stu tapodhanāḥ | [Rām, Bā, 57 7.2]
ṛṣiputrās tu tac chrutvā vākyaṃ ghorābhisaṃhitam | [Rām, Bā, 57 8.1]
śepuḥ paramasaṃkruddhāś caṇḍālatvaṃ gamiṣyasi | [Rām, Bā, 57 8.2]
evam uktvā mahātmāno viviśus te svam āśramam | [Rām, Bā, 57 8.3]
atha rātryāṃ vyatītāyāṃ rājā caṇḍālatāṃ gataḥ | [Rām, Bā, 57 9.1]
nīlavastradharo nīlaḥ paruṣo dhvastamūrdhajaḥ | [Rām, Bā, 57 9.2]
cityamālyānulepaś ca āyasābharaṇo 'bhavat | [Rām, Bā, 57 9.3]
taṃ dṛṣṭvā mantriṇaḥ sarve tyaktvā caṇḍālarūpiṇam | [Rām, Bā, 57 10.1]
prādravan sahitā rāma paurā ye 'syānugāminaḥ | [Rām, Bā, 57 10.2]
eko hi rājā kākutstha jagāma paramātmavān | [Rām, Bā, 57 11.1]
dahyamāno divārātraṃ viśvāmitraṃ tapodhanam | [Rām, Bā, 57 11.2]
viśvāmitras tu taṃ dṛṣṭvā rājānaṃ viphalīkṛtam | [Rām, Bā, 57 12.1]
caṇḍālarūpiṇaṃ rāma muniḥ kāruṇyam āgataḥ | [Rām, Bā, 57 12.2]
kāruṇyāt sa mahātejā vākyaṃ paramadhārmikaḥ | [Rām, Bā, 57 13.1]
idaṃ jagāda bhadraṃ te rājānaṃ ghoradarśanam | [Rām, Bā, 57 13.2]
kim āgamanakāryaṃ te rājaputra mahābala | [Rām, Bā, 57 14.1]
ayodhyādhipate vīra śāpāccaṇḍālatāṃ gataḥ | [Rām, Bā, 57 14.2]
atha tad vākyam ākarṇya rājā caṇḍālatāṃ gataḥ | [Rām, Bā, 57 15.1]
abravīt prāñjalir vākyaṃ vākyajño vākyakovidam | [Rām, Bā, 57 15.2]
pratyākhyāto 'smi guruṇā guruputrais tathaiva ca | [Rām, Bā, 57 16.1]
anavāpyaiva taṃ kāmaṃ mayā prāpto viparyayaḥ | [Rām, Bā, 57 16.2]
saśarīro divaṃ yāyām iti me saumyadarśanam | [Rām, Bā, 57 17.1]
mayā ceṣṭaṃ kratuśataṃ tac ca nāvāpyate phalam | [Rām, Bā, 57 17.2]
anṛtaṃ noktapūrvaṃ me na ca vakṣye kadācana | [Rām, Bā, 57 18.1]
kṛcchreṣv api gataḥ saumya kṣatradharmeṇa te śape | [Rām, Bā, 57 18.2]
yajñair bahuvidhair iṣṭaṃ prajā dharmeṇa pālitāḥ | [Rām, Bā, 57 19.1]
guravaś ca mahātmānaḥ śīlavṛttena toṣitāḥ | [Rām, Bā, 57 19.2]
dharme prayatamānasya yajñaṃ cāhartum icchataḥ | [Rām, Bā, 57 20.1]
paritoṣaṃ na gacchanti guravo munipuṃgava | [Rām, Bā, 57 20.2]
daivam eva paraṃ manye pauruṣaṃ tu nirarthakam | [Rām, Bā, 57 21.1]
daivenākramyate sarvaṃ daivaṃ hi paramā gatiḥ | [Rām, Bā, 57 21.2]
tasya me paramārtasya prasādam abhikāṅkṣataḥ | [Rām, Bā, 57 22.1]
kartum arhasi bhadraṃ te daivopahatakarmaṇaḥ | [Rām, Bā, 57 22.2]
nānyāṃ gatiṃ gamiṣyāmi nānyaḥ śaraṇam asti me | [Rām, Bā, 57 23.1]
daivaṃ puruṣakāreṇa nivartayitum arhasi | [Rām, Bā, 57 23.2]
{Rām, Bā, 58}
uktavākyaṃ tu rājānaṃ kṛpayā kuśikātmajaḥ | [Rām, Bā, 58 1.1]
abravīn madhuraṃ vākyaṃ sākṣāc caṇḍālarūpiṇam | [Rām, Bā, 58 1.2]
ikṣvāko svāgataṃ vatsa jānāmi tvāṃ sudhārmikam | [Rām, Bā, 58 2.1]
śaraṇaṃ te bhaviṣyāmi mā bhaiṣīr nṛpapuṃgava | [Rām, Bā, 58 2.2]
aham āmantraye sarvān maharṣīn puṇyakarmaṇaḥ | [Rām, Bā, 58 3.1]
yajñasāhyakarān rājaṃs tato yakṣyasi nirvṛtaḥ | [Rām, Bā, 58 3.2]
guruśāpakṛtaṃ rūpaṃ yad idaṃ tvayi vartate | [Rām, Bā, 58 4.1]
anena saha rūpeṇa saśarīro gamiṣyasi | [Rām, Bā, 58 4.2]
hastaprāptam ahaṃ manye svargaṃ tava nareśvara | [Rām, Bā, 58 5.1]
yas tvaṃ kauśikam āgamya śaraṇyaṃ śaraṇaṃ gataḥ | [Rām, Bā, 58 5.2]
evam uktvā mahātejāḥ putrān paramadhārmikān | [Rām, Bā, 58 6.1]
vyādideśa mahāprājñān yajñasambhārakāraṇāt | [Rām, Bā, 58 6.2]
sarvāñ śiṣyān samāhūya vākyam etad uvāca ha | [Rām, Bā, 58 7.1]
sarvān ṛṣivarān vatsā ānayadhvaṃ mamājñayā | [Rām, Bā, 58 8.1]
saśiṣyān suhṛdaś caiva sartvijaḥ subahuśrutān | [Rām, Bā, 58 8.2]
yad anyo vacanaṃ brūyān madvākyabalacoditaḥ | [Rām, Bā, 58 9.1]
tat sarvam akhilenoktaṃ mamākhyeyam anādṛtam | [Rām, Bā, 58 9.2]
tasya tadvacanaṃ śrutvā diśo jagmus tadājñayā | [Rām, Bā, 58 10.1]
ājagmur atha deśebhyaḥ sarvebhyo brahmavādinaḥ | [Rām, Bā, 58 10.2]
te ca śiṣyāḥ samāgamya muniṃ jvalitatejasam | [Rām, Bā, 58 11.1]
ūcuś ca vacanaṃ sarve sarveṣāṃ brahmavādinām | [Rām, Bā, 58 11.2]
śrutvā te vacanaṃ sarve samāyānti dvijātayaḥ | [Rām, Bā, 58 12.1]
sarvadeśeṣu cāgacchan varjayitvā mahodayam | [Rām, Bā, 58 12.2]
vāsiṣṭhaṃ tac chataṃ sarvaṃ krodhaparyākulākṣaram | [Rām, Bā, 58 13.1]
yad āha vacanaṃ sarvaṃ śṛṇu tvaṃ munipuṃgava | [Rām, Bā, 58 13.2]
kṣatriyo yājako yasya caṇḍālasya viśeṣataḥ | [Rām, Bā, 58 14.1]
kathaṃ sadasi bhoktāro havis tasya surarṣayaḥ | [Rām, Bā, 58 14.2]
brāhmaṇā vā mahātmāno bhuktvā caṇḍālabhojanam | [Rām, Bā, 58 15.1]
kathaṃ svargaṃ gamiṣyanti viśvāmitreṇa pālitāḥ | [Rām, Bā, 58 15.2]
etad vacanaṃ naiṣṭhuryam ūcuḥ saṃraktalocanāḥ | [Rām, Bā, 58 16.1]
vāsiṣṭhā muniśārdūla sarve te samahodayāḥ | [Rām, Bā, 58 16.2]
teṣāṃ tadvacanaṃ śrutvā sarveṣāṃ munipuṃgavaḥ | [Rām, Bā, 58 17.1]
krodhasaṃraktanayanaḥ saroṣam idam abravīt | [Rām, Bā, 58 17.2]
yad dūṣayanty aduṣṭaṃ māṃ tapa ugraṃ samāsthitam | [Rām, Bā, 58 18.1]
bhasmībhūtā durātmāno bhaviṣyanti na saṃśayaḥ | [Rām, Bā, 58 18.2]
adya te kālapāśena nītā vaivasvatakṣayam | [Rām, Bā, 58 19.1]
saptajātiśatāny eva mṛtapāḥ santu sarvaśaḥ | [Rām, Bā, 58 19.2]
śvamāṃsaniyatāhārā muṣṭikā nāma nirghṛṇāḥ | [Rām, Bā, 58 20.1]
vikṛtāś ca virūpāś ca lokān anucarantv imān | [Rām, Bā, 58 20.2]
mahodayaś ca durbuddhir mām adūṣyaṃ hy adūṣayat | [Rām, Bā, 58 21.1]
dūṣitaḥ sarvalokeṣu niṣādatvaṃ gamiṣyati | [Rām, Bā, 58 21.2]
prāṇātipātanirato niranukrośatāṃ gataḥ | [Rām, Bā, 58 22.1]
dīrghakālaṃ mama krodhād durgatiṃ vartayiṣyati | [Rām, Bā, 58 22.2]
etāvad uktvā vacanaṃ viśvāmitro mahātapāḥ | [Rām, Bā, 58 23.1]
virarāma mahātejā ṛṣimadhye mahāmuniḥ | [Rām, Bā, 58 23.2]
{Rām, Bā, 59}
tapobalahatān kṛtvā vāsiṣṭhān samahodayān | [Rām, Bā, 59 1.1]
ṛṣimadhye mahātejā viśvāmitro 'bhyabhāṣata | [Rām, Bā, 59 1.2]
ayam ikṣvākudāyādas triśaṅkur iti viśrutaḥ | [Rām, Bā, 59 2.1]
dharmiṣṭhaś ca vadānyaś ca māṃ caiva śaraṇaṃ gataḥ | [Rām, Bā, 59 2.2]
svenānena śarīreṇa devalokajigīṣayā | [Rām, Bā, 59 2.3]
yathāyaṃ svaśarīreṇa devalokaṃ gamiṣyati | [Rām, Bā, 59 3.1]
tathā pravartyatāṃ yajño bhavadbhiś ca mayā saha | [Rām, Bā, 59 3.2]
viśvāmitravacaḥ śrutvā sarva eva maharṣayaḥ | [Rām, Bā, 59 4.1]
ūcuḥ sametya sahitā dharmajñā dharmasaṃhitam | [Rām, Bā, 59 4.2]
ayaṃ kuśikadāyādo muniḥ paramakopanaḥ | [Rām, Bā, 59 5.1]
yad āha vacanaṃ samyag etat kāryaṃ na saṃśayaḥ | [Rām, Bā, 59 5.2]
agnikalpo hi bhagavāñ śāpaṃ dāsyati roṣitaḥ | [Rām, Bā, 59 6.1]
tasmāt pravartyatāṃ yajñaḥ saśarīro yathā divam | [Rām, Bā, 59 6.2]
gacched ikṣvākudāyādo viśvāmitrasya tejasā | [Rām, Bā, 59 7.1]
tataḥ pravartyatāṃ yajñaḥ sarve samadhitiṣṭhata | [Rām, Bā, 59 7.2]
evam uktvā maharṣayaḥ saṃjahrus tāḥ kriyās tadā | [Rām, Bā, 59 8.1]
yājakaś ca mahātejā viśvāmitro 'bhavat kratau | [Rām, Bā, 59 8.2]
ṛtvijaś cānupūrvyeṇa mantravan mantrakovidāḥ | [Rām, Bā, 59 9.1]
cakruḥ sarvāṇi karmāṇi yathākalpaṃ yathāvidhi | [Rām, Bā, 59 9.2]
tataḥ kālena mahatā viśvāmitro mahātapāḥ | [Rām, Bā, 59 10.1]
cakārāvāhanaṃ tatra bhāgārthaṃ sarvadevatāḥ | [Rām, Bā, 59 10.2]
nābhyāgamaṃs tadāhūtā bhāgārthaṃ sarvadevatāḥ | [Rām, Bā, 59 11.1]
tataḥ krodhasamāviṣṭo viśvamitro mahāmuniḥ | [Rām, Bā, 59 11.2]
sruvam udyamya sakrodhas triśaṅkum idam abravīt | [Rām, Bā, 59 12.1]
paśya me tapaso vīryaṃ svārjitasya nareśvara | [Rām, Bā, 59 12.2]
eṣa tvāṃ svaśarīreṇa nayāmi svargam ojasā | [Rām, Bā, 59 13.1]
duṣprāpaṃ svaśarīreṇa divaṃ gaccha narādhipa | [Rām, Bā, 59 13.2]
svārjitaṃ kiṃcid apy asti mayā hi tapasaḥ phalam | [Rām, Bā, 59 14.1]
rājaṃs tvaṃ tejasā tasya saśarīro divaṃ vraja | [Rām, Bā, 59 14.2]
uktavākye munau tasmin saśarīro nareśvaraḥ | [Rām, Bā, 59 15.1]
divaṃ jagāma kākutstha munīnāṃ paśyatāṃ tadā | [Rām, Bā, 59 15.2]
devalokagataṃ dṛṣṭvā triśaṅkuṃ pākaśāsanaḥ | [Rām, Bā, 59 16.1]
saha sarvaiḥ suragaṇair idaṃ vacanam abravīt | [Rām, Bā, 59 16.2]
triśaṅko gaccha bhūyas tvaṃ nāsi svargakṛtālayaḥ | [Rām, Bā, 59 17.1]
guruśāpahato mūḍha pata bhūmim avākśirāḥ | [Rām, Bā, 59 17.2]
evam ukto mahendreṇa triśaṅkur apatat punaḥ | [Rām, Bā, 59 18.1]
vikrośamānas trāhīti viśvāmitraṃ tapodhanam | [Rām, Bā, 59 18.2]
tac chrutvā vacanaṃ tasya krośamānasya kauśikaḥ | [Rām, Bā, 59 19.1]
roṣam āhārayat tīvraṃ tiṣṭha tiṣṭheti cābravīt | [Rām, Bā, 59 19.2]
ṛṣimadhye sa tejasvī prajāpatir ivāparaḥ | [Rām, Bā, 59 20.1]
sṛjan dakṣiṇamārgasthān saptarṣīn aparān punaḥ | [Rām, Bā, 59 20.2]
nakṣatramālām aparām asṛjat krodhamūrchitaḥ | [Rām, Bā, 59 21.1]
dakṣiṇāṃ diśam āsthāya munimadhye mahāyaśāḥ | [Rām, Bā, 59 21.2]
sṛṣṭvā nakṣatravaṃśaṃ ca krodhena kaluṣīkṛtaḥ | [Rām, Bā, 59 22.1]
anyam indraṃ kariṣyāmi loko vā syād anindrakaḥ | [Rām, Bā, 59 22.2]
daivatāny api sa krodhāt sraṣṭuṃ samupacakrame | [Rām, Bā, 59 22.3]
tataḥ paramasaṃbhrāntāḥ sarṣisaṃghāḥ surarṣabhāḥ | [Rām, Bā, 59 23.1]
viśvāmitraṃ mahātmānam ūcuḥ sānunayaṃ vacaḥ | [Rām, Bā, 59 23.2]
ayaṃ rājā mahābhāga guruśāpaparikṣataḥ | [Rām, Bā, 59 24.1]
saśarīro divaṃ yātuṃ nārhaty eva tapodhana | [Rām, Bā, 59 24.2]
teṣāṃ tadvacanaṃ śrutvā devānāṃ munipuṃgavaḥ | [Rām, Bā, 59 25.1]
abravīt sumahad vākyaṃ kauśikaḥ sarvadevatāḥ | [Rām, Bā, 59 25.2]
saśarīrasya bhadraṃ vas triśaṅkor asya bhūpateḥ | [Rām, Bā, 59 26.1]
ārohaṇaṃ pratijñāya nānṛtaṃ kartum utsahe | [Rām, Bā, 59 26.2]
sargo 'stu saśarīrasya triśaṅkor asya śāśvataḥ | [Rām, Bā, 59 27.1]
nakṣatrāṇi ca sarvāṇi māmakāni dhruvāṇy atha | [Rām, Bā, 59 27.2]
yāval lokā dhariṣyanti tiṣṭhantv etāni sarvaśaḥ | [Rām, Bā, 59 28.1]
matkṛtāni surāḥ sarve tad anujñātum arhatha | [Rām, Bā, 59 28.2]
evam uktāḥ surāḥ sarve pratyūcur munipuṃgavam | [Rām, Bā, 59 29.1]
evaṃ bhavatu bhadraṃ te tiṣṭhantv etāni sarvaśaḥ | [Rām, Bā, 59 30.1]
gagane tāny anekāni vaiśvānarapathād bahiḥ | [Rām, Bā, 59 30.2]
nakṣatrāṇi muniśreṣṭha teṣu jyotiḥṣu jājvalan | [Rām, Bā, 59 31.1]
avākśirās triśaṅkuś ca tiṣṭhatv amarasaṃnibhaḥ | [Rām, Bā, 59 31.2]
viśvāmitras tu dharmātmā sarvadevair abhiṣṭutaḥ | [Rām, Bā, 59 32.1]
ṛṣibhiś ca mahātejā bāḍham ity āha devatāḥ | [Rām, Bā, 59 32.2]
tato devā mahātmāno munayaś ca tapodhanāḥ | [Rām, Bā, 59 33.1]
jagmur yathāgataṃ sarve yajñasyānte narottama | [Rām, Bā, 59 33.2]
{Rām, Bā, 60}
viśvāmitro mahātmātha prasthitān prekṣya tān ṛṣīn | [Rām, Bā, 60 1.1]
abravīn naraśārdūla sarvāṃs tān vanavāsinaḥ | [Rām, Bā, 60 1.2]
mahāvighnaḥ pravṛtto 'yaṃ dakṣiṇām āsthito diśam | [Rām, Bā, 60 2.1]
diśam anyāṃ prapatsyāmas tatra tapsyāmahe tapaḥ | [Rām, Bā, 60 2.2]
paścimāyāṃ viśālāyāṃ puṣkareṣu mahātmanaḥ | [Rām, Bā, 60 3.1]
sukhaṃ tapaś cariṣyāmaḥ paraṃ taddhi tapovanam | [Rām, Bā, 60 3.2]
evam uktvā mahātejāḥ puṣkareṣu mahāmuniḥ | [Rām, Bā, 60 4.1]
tapa ugraṃ durādharṣaṃ tepe mūlaphalāśanaḥ | [Rām, Bā, 60 4.2]
etasminn eva kāle tu ayodhyādhipatir nṛpaḥ | [Rām, Bā, 60 5.1]
ambarīṣa iti khyāto yaṣṭuṃ samupacakrame | [Rām, Bā, 60 5.2]
tasya vai yajamānasya paśum indro jahāra ha | [Rām, Bā, 60 6.1]
pranaṣṭe tu paśau vipro rājānam idam abravīt | [Rām, Bā, 60 6.2]
paśur adya hṛto rājan pranaṣṭas tava durnayāt | [Rām, Bā, 60 7.1]
arakṣitāraṃ rājānaṃ ghnanti doṣā nareśvara | [Rām, Bā, 60 7.2]
prāyaścittaṃ mahaddhy etan naraṃ vā puruṣarṣabha | [Rām, Bā, 60 8.1]
ānayasva paśuṃ śīghraṃ yāvat karma pravartate | [Rām, Bā, 60 8.2]
upādhyāyavacaḥ śrutvā sa rājā puruṣarṣabha | [Rām, Bā, 60 9.1]
anviyeṣa mahābuddhiḥ paśuṃ gobhiḥ sahasraśaḥ | [Rām, Bā, 60 9.2]
deśāñ janapadāṃs tāṃs tān nagarāṇi vanāni ca | [Rām, Bā, 60 10.1]
āśramāṇi ca puṇyāni mārgamāṇo mahīpatiḥ | [Rām, Bā, 60 10.2]
sa putrasahitaṃ tāta sabhāryaṃ raghunandana | [Rām, Bā, 60 11.1]
bhṛgutunde samāsīnam ṛcīkaṃ saṃdadarśa ha | [Rām, Bā, 60 11.2]
tam uvāca mahātejāḥ praṇamyābhiprasādya ca | [Rām, Bā, 60 12.1]
brahmarṣiṃ tapasā dīptaṃ rājarṣir amitaprabhaḥ | [Rām, Bā, 60 12.2]
pṛṣṭvā sarvatra kuśalam ṛcīkaṃ tam idaṃ vacaḥ | [Rām, Bā, 60 12.3]
gavāṃ śatasahasreṇa vikrīṇīṣe sutaṃ yadi | [Rām, Bā, 60 13.1]
paśor arthe mahābhāga kṛtakṛtyo 'smi bhārgava | [Rām, Bā, 60 13.2]
sarve parisṛtā deśā yajñiyaṃ na labhe paśum | [Rām, Bā, 60 14.1]
dātum arhasi mūlyena sutam ekam ito mama | [Rām, Bā, 60 14.2]
evam ukto mahātejā ṛcīkas tv abravīd vacaḥ | [Rām, Bā, 60 15.1]
nāhaṃ jyeṣṭhaṃ naraśreṣṭha vikrīṇīyāṃ kathaṃcana | [Rām, Bā, 60 15.2]
ṛcīkasya vacaḥ śrutvā teṣāṃ mātā mahātmanām | [Rām, Bā, 60 16.1]
uvāca naraśārdūlam ambarīṣaṃ tapasvinī | [Rām, Bā, 60 16.2]
mamāpi dayitaṃ viddhi kaniṣṭhaṃ śunakaṃ nṛpa | [Rām, Bā, 60 17.1]
prāyeṇa hi naraśreṣṭha jyeṣṭhāḥ pitṛṣu vallabhāḥ | [Rām, Bā, 60 18.1]
mātṝṇāṃ ca kanīyāṃsas tasmād rakṣe kanīyasam | [Rām, Bā, 60 18.2]
uktavākye munau tasmin munipatnyāṃ tathaiva ca | [Rām, Bā, 60 19.1]
śunaḥśepaḥ svayaṃ rāma madhyamo vākyam abravīt | [Rām, Bā, 60 19.2]
pitā jyeṣṭham avikreyaṃ mātā cāha kanīyasam | [Rām, Bā, 60 20.1]
vikrītaṃ madhyamaṃ manye rājan putraṃ nayasva mām | [Rām, Bā, 60 20.2]
gavāṃ śatasahasreṇa śunaḥśepaṃ nareśvaraḥ | [Rām, Bā, 60 21.1]
gṛhītvā paramaprīto jagāma raghunandana | [Rām, Bā, 60 21.2]
ambarīṣas tu rājarṣī ratham āropya satvaraḥ | [Rām, Bā, 60 22.1]
śunaḥśepaṃ mahātejā jagāmāśu mahāyaśāḥ | [Rām, Bā, 60 22.2]
{Rām, Bā, 61}
śunaḥśepaṃ naraśreṣṭha gṛhītvā tu mahāyaśāḥ | [Rām, Bā, 61 1.1]
vyaśrāmyat puṣkare rājā madhyāhne raghunandana | [Rām, Bā, 61 1.2]
tasya viśramamāṇasya śunaḥśepo mahāyaśāḥ | [Rām, Bā, 61 2.1]
puṣkaraṃ śreṣṭham āgamya viśvāmitraṃ dadarśa ha | [Rām, Bā, 61 2.2]
viṣaṇṇavadano dīnas tṛṣṇayā ca śrameṇa ca | [Rām, Bā, 61 3.1]
papātāṅke mune rāma vākyaṃ cedam uvāca ha | [Rām, Bā, 61 3.2]
na me 'sti mātā na pitā jñātayo bāndhavāḥ kutaḥ | [Rām, Bā, 61 4.1]
trātum arhasi māṃ saumya dharmeṇa munipuṃgava | [Rām, Bā, 61 4.2]
trātā tvaṃ hi muniśreṣṭha sarveṣāṃ tvaṃ hi bhāvanaḥ | [Rām, Bā, 61 5.1]
rājā ca kṛtakāryaḥ syād ahaṃ dīrghāyur avyayaḥ | [Rām, Bā, 61 5.2]
svargalokam upāśnīyāṃ tapas taptvā hy anuttamam | [Rām, Bā, 61 6.1]
sa me nātho hy anāthasya bhava bhavyena cetasā | [Rām, Bā, 61 6.2]
piteva putraṃ dharmātmaṃs trātum arhasi kilbiṣāt | [Rām, Bā, 61 6.3]
tasya tadvacanaṃ śrutvā viśvāmitro mahātapāḥ | [Rām, Bā, 61 7.1]
sāntvayitvā bahuvidhaṃ putrān idam uvāca ha | [Rām, Bā, 61 7.2]
yatkṛte pitaraḥ putrāñ janayanti śubhārthinaḥ | [Rām, Bā, 61 8.1]
paralokahitārthāya tasya kālo 'yam āgataḥ | [Rām, Bā, 61 8.2]
ayaṃ munisuto bālo mattaḥ śaraṇam icchati | [Rām, Bā, 61 9.1]
asya jīvitamātreṇa priyaṃ kuruta putrakāḥ | [Rām, Bā, 61 9.2]
sarve sukṛtakarmāṇaḥ sarve dharmaparāyaṇāḥ | [Rām, Bā, 61 10.1]
paśubhūtā narendrasya tṛptim agneḥ prayacchata | [Rām, Bā, 61 10.2]
nāthavāṃś ca śunaḥśepo yajñaś cāvighnato bhavet | [Rām, Bā, 61 11.1]
devatās tarpitāś ca syur mama cāpi kṛtaṃ vacaḥ | [Rām, Bā, 61 11.2]
munes tu vacanaṃ śrutvā madhuṣyandādayaḥ sutāḥ | [Rām, Bā, 61 12.1]
sābhimānaṃ naraśreṣṭha salīlam idam abruvan | [Rām, Bā, 61 12.2]
katham ātmasutān hitvā trāyase 'nyasutaṃ vibho | [Rām, Bā, 61 13.1]
akāryam iva paśyāmaḥ śvamāṃsam iva bhojane | [Rām, Bā, 61 13.2]
teṣāṃ tad vacanaṃ śrutvā putrāṇāṃ munipuṃgavaḥ | [Rām, Bā, 61 14.1]
krodhasaṃraktanayano vyāhartum upacakrame | [Rām, Bā, 61 14.2]
niḥsādhvasam idaṃ proktaṃ dharmād api vigarhitam | [Rām, Bā, 61 15.1]
atikramya tu madvākyaṃ dāruṇaṃ romaharṣaṇam | [Rām, Bā, 61 15.2]
śvamāṃsabhojinaḥ sarve vāsiṣṭhā iva jātiṣu | [Rām, Bā, 61 16.1]
pūrṇaṃ varṣasahasraṃ tu pṛthivyām anuvatsyatha | [Rām, Bā, 61 16.2]
kṛtvā śāpasamāyuktān putrān munivaras tadā | [Rām, Bā, 61 17.1]
śunaḥśepam uvācārtaṃ kṛtvā rakṣāṃ nirāmayām | [Rām, Bā, 61 17.2]
pavitrapāśair āsakto raktamālyānulepanaḥ | [Rām, Bā, 61 18.1]
vaiṣṇavaṃ yūpam āsādya vāgbhir agnim udāhara | [Rām, Bā, 61 18.2]
ime tu gāthe dve divye gāyethā muniputraka | [Rām, Bā, 61 19.1]
ambarīṣasya yajñe 'smiṃs tataḥ siddhim avāpsyasi | [Rām, Bā, 61 19.2]
śunaḥśepo gṛhītvā te dve gāthe susamāhitaḥ | [Rām, Bā, 61 20.1]
tvarayā rājasiṃhaṃ tam ambarīṣam uvāca ha | [Rām, Bā, 61 20.2]
rājasiṃha mahāsattva śīghraṃ gacchāvahe sadaḥ | [Rām, Bā, 61 21.1]
nivartayasva rājendra dīkṣāṃ ca samupāhara | [Rām, Bā, 61 21.2]
tad vākyam ṛṣiputrasya śrutvā harṣaṃ samutsukaḥ | [Rām, Bā, 61 22.1]
jagāma nṛpatiḥ śīghraṃ yajñavāṭam atandritaḥ | [Rām, Bā, 61 22.2]
sadasyānumate rājā pavitrakṛtalakṣaṇam | [Rām, Bā, 61 23.1]
paśuṃ raktāmbaraṃ kṛtvā yūpe taṃ samabandhayat | [Rām, Bā, 61 23.2]
sa baddho vāgbhir agryābhir abhituṣṭāva vai surau | [Rām, Bā, 61 24.1]
indram indrānujaṃ caiva yathāvan muniputrakaḥ | [Rām, Bā, 61 24.2]
tataḥ prītaḥ sahasrākṣo rahasyastutitarpitaḥ | [Rām, Bā, 61 25.1]
dīrgham āyus tadā prādāc chunaḥśepāya rāghava | [Rām, Bā, 61 25.2]
sa ca rājā naraśreṣṭha yajñasya ca samāptavān | [Rām, Bā, 61 26.1]
phalaṃ bahuguṇaṃ rāma sahasrākṣaprasādajam | [Rām, Bā, 61 26.2]
viśvāmitro 'pi dharmātmā bhūyas tepe mahātapāḥ | [Rām, Bā, 61 27.1]
puṣkareṣu naraśreṣṭha daśavarṣaśatāni ca | [Rām, Bā, 61 27.2]
{Rām, Bā, 62}
pūrṇe varṣasahasre tu vratasnātaṃ mahāmunim | [Rām, Bā, 62 1.1]
abhyāgacchan surāḥ sarve tapaḥphalacikīrṣavaḥ | [Rām, Bā, 62 1.2]
abravīt sumahātejā brahmā suruciraṃ vacaḥ | [Rām, Bā, 62 2.1]
ṛṣis tvam asi bhadraṃ te svārjitaiḥ karmabhiḥ śubhaiḥ | [Rām, Bā, 62 2.2]
tam evam uktvā deveśas tridivaṃ punar abhyagāt | [Rām, Bā, 62 3.1]
viśvāmitro mahātejā bhūyas tepe mahat tapaḥ | [Rām, Bā, 62 3.2]
tataḥ kālena mahatā menakā paramāpsarāḥ | [Rām, Bā, 62 4.1]
puṣkareṣu naraśreṣṭha snātuṃ samupacakrame | [Rām, Bā, 62 4.2]
tāṃ dadarśa mahātejā menakāṃ kuśikātmajaḥ | [Rām, Bā, 62 5.1]
rūpeṇāpratimāṃ tatra vidyutaṃ jalade yathā | [Rām, Bā, 62 5.2]
dṛṣṭvā kandarpavaśago munis tām idam abravīt | [Rām, Bā, 62 6.1]
apsaraḥ svāgataṃ te 'stu vasa ceha mamāśrame | [Rām, Bā, 62 6.2]
anugṛhṇīṣva bhadraṃ te madanena sumohitam | [Rām, Bā, 62 6.3]
ity uktā sā varārohā tatrāvāsam athākarot | [Rām, Bā, 62 7.1]
tapaso hi mahāvighno viśvāmitram upāgataḥ | [Rām, Bā, 62 7.2]
tasyāṃ vasantyāṃ varṣāṇi pañca pañca ca rāghava | [Rām, Bā, 62 8.1]
viśvāmitrāśrame saumya sukhena vyaticakramuḥ | [Rām, Bā, 62 8.2]
atha kāle gate tasmin viśvāmitro mahāmuniḥ | [Rām, Bā, 62 9.1]
savrīḍa iva saṃvṛttaś cintāśokaparāyaṇaḥ | [Rām, Bā, 62 9.2]
buddhir muneḥ samutpannā sāmarṣā raghunandana | [Rām, Bā, 62 10.1]
sarvaṃ surāṇāṃ karmaitat tapo'paharaṇaṃ mahat | [Rām, Bā, 62 10.2]
ahorātrāpadeśena gatāḥ saṃvatsarā daśa | [Rām, Bā, 62 11.1]
kāmamohābhibhūtasya vighno 'yaṃ pratyupasthitaḥ | [Rām, Bā, 62 11.2]
viniḥśvasan munivaraḥ paścāt tāpena duḥkhitaḥ | [Rām, Bā, 62 12.1]
bhītām apsarasaṃ dṛṣṭvā vepantīṃ prāñjaliṃ sthitām | [Rām, Bā, 62 13.1]
menakāṃ madhurair vākyair visṛjya kuśikātmajaḥ | [Rām, Bā, 62 13.2]
uttaraṃ parvataṃ rāma viśvāmitro jagāma ha | [Rām, Bā, 62 13.3]
sa kṛtvā naiṣṭhikīṃ buddhiṃ jetukāmo mahāyaśāḥ | [Rām, Bā, 62 14.1]
kauśikītīram āsādya tapas tepe sudāruṇam | [Rām, Bā, 62 14.2]
tasya varṣasahasraṃ tu ghoraṃ tapa upāsataḥ | [Rām, Bā, 62 15.1]
uttare parvate rāma devatānām abhūd bhayam | [Rām, Bā, 62 15.2]
amantrayan samāgamya sarve sarṣigaṇāḥ surāḥ | [Rām, Bā, 62 16.1]
maharṣiśabdaṃ labhatāṃ sādhv ayaṃ kuśikātmajaḥ | [Rām, Bā, 62 16.2]
devatānāṃ vacaḥ śrutvā sarvalokapitāmahaḥ | [Rām, Bā, 62 17.1]
abravīn madhuraṃ vākyaṃ viśvāmitraṃ tapodhanam | [Rām, Bā, 62 17.2]
maharṣe svāgataṃ vatsa tapasogreṇa toṣitaḥ | [Rām, Bā, 62 18.1]
mahattvam ṛṣimukhyatvaṃ dadāmi tava kauśika | [Rām, Bā, 62 18.2]
brahmaṇaḥ sa vacaḥ śrutvā viśvāmitras tapodhanaḥ | [Rām, Bā, 62 19.1]
prāñjaliḥ praṇato bhūtvā pratyuvāca pitāmaham | [Rām, Bā, 62 19.2]
brahmarṣiśabdam atulaṃ svārjitaiḥ karmabhiḥ śubhaiḥ | [Rām, Bā, 62 20.1]
yadi me bhagavān āha tato 'haṃ vijitendriyaḥ | [Rām, Bā, 62 20.2]
tam uvāca tato brahmā na tāvat tvaṃ jitendriyaḥ | [Rām, Bā, 62 21.1]
yatasva muniśārdūla ity uktvā tridivaṃ gataḥ | [Rām, Bā, 62 21.2]
viprasthiteṣu deveṣu viśvāmitro mahāmuniḥ | [Rām, Bā, 62 22.1]
ūrdhvabāhur nirālambo vāyubhakṣas tapaś caran | [Rām, Bā, 62 22.2]
dharme pañcatapā bhūtvā varṣāsv ākāśasaṃśrayaḥ | [Rām, Bā, 62 23.1]
śiśire salilasthāyī rātryahāni tapodhanaḥ | [Rām, Bā, 62 23.2]
evaṃ varṣasahasraṃ hi tapo ghoram upāgamat | [Rām, Bā, 62 24.1]
tasmin saṃtapyamāne tu viśvāmitre mahāmunau | [Rām, Bā, 62 24.2]
sambhramaḥ sumahān āsīt surāṇāṃ vāsavasya ca | [Rām, Bā, 62 25.1]
rambhām apsarasaṃ śakraḥ saha sarvair marudgaṇaiḥ | [Rām, Bā, 62 25.2]
uvācātmahitaṃ vākyam ahitaṃ kauśikasya ca | [Rām, Bā, 62 26.1]
{Rām, Bā, 63}
surakāryam idaṃ rambhe kartavyaṃ sumahat tvayā | [Rām, Bā, 63 1.1]
lobhanaṃ kauśikasyeha kāmamohasamanvitam | [Rām, Bā, 63 1.2]
tathoktā sāpsarā rāma sahasrākṣeṇa dhīmatā | [Rām, Bā, 63 2.1]
vrīḍitā prāñjalir bhūtvā pratyuvāca sureśvaram | [Rām, Bā, 63 2.2]
ayaṃ surapate ghoro viśvāmitro mahāmuniḥ | [Rām, Bā, 63 3.1]
krodham utsrakṣyate ghoraṃ mayi deva na saṃśayaḥ | [Rām, Bā, 63 3.2]
tato hi me bhayaṃ deva prasādaṃ kartum arhasi | [Rām, Bā, 63 3.3]
tām uvāca sahasrākṣo vepamānāṃ kṛtāñjalim | [Rām, Bā, 63 4.1]
mā bhaiṣī rambhe bhadraṃ te kuruṣva mama śāsanam | [Rām, Bā, 63 4.2]
kokilo hṛdayagrāhī mādhave ruciradrume | [Rām, Bā, 63 5.1]
ahaṃ kandarpasahitaḥ sthāsyāmi tava pārśvataḥ | [Rām, Bā, 63 5.2]
tvaṃ hi rūpaṃ bahuguṇaṃ kṛtvā paramabhāsvaram | [Rām, Bā, 63 6.1]
tam ṛṣiṃ kauśikaṃ rambhe bhedayasva tapasvinam | [Rām, Bā, 63 6.2]
sā śrutvā vacanaṃ tasya kṛtvā rūpam anuttamam | [Rām, Bā, 63 7.1]
lobhayāmāsa lalitā viśvāmitraṃ śucismitā | [Rām, Bā, 63 7.2]
kokilasya tu śuśrāva valgu vyāharataḥ svanam | [Rām, Bā, 63 8.1]
samprahṛṣṭena manasā tata enām udaikṣata | [Rām, Bā, 63 8.2]
atha tasya ca śabdena gītenāpratimena ca | [Rām, Bā, 63 9.1]
darśanena ca rambhāyā muniḥ saṃdeham āgataḥ | [Rām, Bā, 63 9.2]
sahasrākṣasya tat karma vijñāya munipuṃgavaḥ | [Rām, Bā, 63 10.1]
rambhāṃ krodhasamāviṣṭaḥ śaśāpa kuśikātmajaḥ | [Rām, Bā, 63 10.2]
yan māṃ lobhayase rambhe kāmakrodhajayaiṣiṇam | [Rām, Bā, 63 11.1]
daśavarṣasahasrāṇi śailī sthāsyasi durbhage | [Rām, Bā, 63 11.2]
brāhmaṇaḥ sumahātejās tapobalasamanvitaḥ | [Rām, Bā, 63 12.1]
uddhariṣyati rambhe tvāṃ matkrodhakaluṣīkṛtām | [Rām, Bā, 63 12.2]
evam uktvā mahātejā viśvāmitro mahāmuniḥ | [Rām, Bā, 63 13.1]
aśaknuvan dhārayituṃ kopaṃ saṃtāpam āgataḥ | [Rām, Bā, 63 13.2]
tasya śāpena mahatā rambhā śailī tadābhavat | [Rām, Bā, 63 14.1]
vacaḥ śrutvā ca kandarpo maharṣeḥ sa ca nirgataḥ | [Rām, Bā, 63 14.2]
kopena sa mahātejās tapo'paharaṇe kṛte | [Rām, Bā, 63 15.1]
indriyair ajitai rāma na lebhe śāntim ātmanaḥ | [Rām, Bā, 63 15.2]
{Rām, Bā, 64}
atha haimavatīṃ rāma diśaṃ tyaktvā mahāmuniḥ | [Rām, Bā, 64 1.1]
pūrvāṃ diśam anuprāpya tapas tepe sudāruṇam | [Rām, Bā, 64 1.2]
maunaṃ varṣasahasrasya kṛtvā vratam anuttamam | [Rām, Bā, 64 2.1]
cakārāpratimaṃ rāma tapaḥ paramaduṣkaram | [Rām, Bā, 64 2.2]
pūrṇe varṣasahasre tu kāṣṭhabhūtaṃ mahāmunim | [Rām, Bā, 64 3.1]
vighnair bahubhir ādhūtaṃ krodho nāntaram āviśat | [Rām, Bā, 64 3.2]
tato devāḥ sagandharvāḥ pannagāsurarākṣasāḥ | [Rām, Bā, 64 4.1]
mohitās tejasā tasya tapasā mandaraśmayaḥ | [Rām, Bā, 64 4.2]
kaśmalopahatāḥ sarve pitāmaham athābruvan | [Rām, Bā, 64 4.3]
bahubhiḥ kāraṇair deva viśvāmitro mahāmuniḥ | [Rām, Bā, 64 5.1]
lobhitaḥ krodhitaś caiva tapasā cābhivardhate | [Rām, Bā, 64 5.2]
na hy asya vṛjinaṃ kiṃcid dṛśyate sūkṣmam apy atha | [Rām, Bā, 64 6.1]
na dīyate yadi tv asya manasā yad abhīpsitam | [Rām, Bā, 64 6.2]
vināśayati trailokyaṃ tapasā sacarācaram | [Rām, Bā, 64 6.3]
sāgarāḥ kṣubhitāḥ sarve viśīryante ca parvatāḥ | [Rām, Bā, 64 7.1]
prakampate ca pṛthivī vāyur vāti bhṛśākulaḥ | [Rām, Bā, 64 7.2]
buddhiṃ na kurute yāvan nāśe deva mahāmuniḥ | [Rām, Bā, 64 8.1]
tāvat prasādyo bhagavān agnirūpo mahādyutiḥ | [Rām, Bā, 64 8.2]
kālāgninā yathā pūrvaṃ trailokyaṃ dahyate 'khilam | [Rām, Bā, 64 9.1]
devarājye cikīrṣeta dīyatām asya yan matam | [Rām, Bā, 64 9.2]
tataḥ suragaṇāḥ sarve pitāmahapurogamāḥ | [Rām, Bā, 64 10.1]
viśvāmitraṃ mahātmānaṃ vākyaṃ madhuram abruvan | [Rām, Bā, 64 10.2]
brahmarṣe svāgataṃ te 'stu tapasā sma sutoṣitāḥ | [Rām, Bā, 64 11.1]
brāhmaṇyaṃ tapasogreṇa prāptavān asi kauśika | [Rām, Bā, 64 11.2]
dīrgham āyuś ca te brahman dadāmi samarudgaṇaḥ | [Rām, Bā, 64 12.1]
svasti prāpnuhi bhadraṃ te gaccha saumya yathāsukham | [Rām, Bā, 64 12.2]
pitāmahavacaḥ śrutvā sarveṣāṃ ca divaukasām | [Rām, Bā, 64 13.1]
kṛtvā praṇāmaṃ mudito vyājahāra mahāmuniḥ | [Rām, Bā, 64 13.2]
brāhmaṇyaṃ yadi me prāptaṃ dīrgham āyus tathaiva ca | [Rām, Bā, 64 14.1]
oṃkāro 'tha vaṣaṭkāro vedāś ca varayantu mām | [Rām, Bā, 64 14.2]
kṣatravedavidāṃ śreṣṭho brahmavedavidām api | [Rām, Bā, 64 15.1]
brahmaputro vasiṣṭho mām evaṃ vadatu devatāḥ | [Rām, Bā, 64 15.2]
yady ayaṃ paramaḥ kāmaḥ kṛto yāntu surarṣabhāḥ | [Rām, Bā, 64 15.3]
tataḥ prasādito devair vasiṣṭho japatāṃ varaḥ | [Rām, Bā, 64 16.1]
sakhyaṃ cakāra brahmarṣir evam astv iti cābravīt | [Rām, Bā, 64 16.2]
brahmarṣitvaṃ na saṃdehaḥ sarvaṃ sampatsyate tava | [Rām, Bā, 64 17.1]
ity uktvā devatāś cāpi sarvā jagmur yathāgatam | [Rām, Bā, 64 17.2]
viśvāmitro 'pi dharmātmā labdhvā brāhmaṇyam uttamam | [Rām, Bā, 64 18.1]
pūjayāmāsa brahmarṣiṃ vasiṣṭhaṃ japatāṃ varam | [Rām, Bā, 64 18.2]
kṛtakāmo mahīṃ sarvāṃ cacāra tapasi sthitaḥ | [Rām, Bā, 64 19.1]
evaṃ tv anena brāhmaṇyaṃ prāptaṃ rāma mahātmanā | [Rām, Bā, 64 19.2]
eṣa rāma muniśreṣṭha eṣa vigrahavāṃs tapaḥ | [Rām, Bā, 64 20.1]
eṣa dharmaḥ paro nityaṃ vīryasyaiṣa parāyaṇam | [Rām, Bā, 64 20.2]
śatānandavacaḥ śrutvā rāmalakṣmaṇasaṃnidhau | [Rām, Bā, 64 21.1]
janakaḥ prāñjalir vākyam uvāca kuśikātmajam | [Rām, Bā, 64 21.2]
dhanyo 'smy anugṛhīto 'smi yasya me munipuṃgava | [Rām, Bā, 64 22.1]
yajñaṃ kākutstha sahitaḥ prāptavān asi dhārmika | [Rām, Bā, 64 22.2]
pāvito 'haṃ tvayā brahman darśanena mahāmune | [Rām, Bā, 64 23.1]
guṇā bahuvidhāḥ prāptās tava saṃdarśanān mayā | [Rām, Bā, 64 23.2]
vistareṇa ca te brahman kīrtyamānaṃ mahat tapaḥ | [Rām, Bā, 64 24.1]
śrutaṃ mayā mahātejo rāmeṇa ca mahātmanā | [Rām, Bā, 64 24.2]
sadasyaiḥ prāpya ca sadaḥ śrutās te bahavo guṇāḥ | [Rām, Bā, 64 25.1]
aprameyaṃ tapas tubhyam aprameyaṃ ca te balam | [Rām, Bā, 64 26.1]
aprameyā guṇāś caiva nityaṃ te kuśikātmaja | [Rām, Bā, 64 26.2]
tṛptir āścaryabhūtānāṃ kathānāṃ nāsti me vibho | [Rām, Bā, 64 27.1]
karmakālo muniśreṣṭha lambate ravimaṇḍalam | [Rām, Bā, 64 27.2]
śvaḥ prabhāte mahātejo draṣṭum arhasi māṃ punaḥ | [Rām, Bā, 64 28.1]
svāgataṃ tapatāṃ śreṣṭha mām anujñātum arhasi | [Rām, Bā, 64 28.2]
evam uktvā muniśreṣṭhaṃ vaideho mithilādhipaḥ | [Rām, Bā, 64 29.1]
pradakṣiṇaṃ cakārāśu sopādhyāyaḥ sabāndhavaḥ | [Rām, Bā, 64 29.2]
viśvāmitro 'pi dharmātmā saharāmaḥ salakṣmaṇaḥ | [Rām, Bā, 64 30.1]
svaṃ vāṭam abhicakrāma pūjyamāno maharṣibhiḥ | [Rām, Bā, 64 30.2]
{Rām, Bā, 65}
tataḥ prabhāte vimale kṛtakarmā narādhipaḥ | [Rām, Bā, 65 1.1]
viśvāmitraṃ mahātmānam ājuhāva sarāghavam | [Rām, Bā, 65 1.2]
tam arcayitvā dharmātmā śāstradṛṣṭena karmaṇā | [Rām, Bā, 65 2.1]
rāghavau ca mahātmānau tadā vākyam uvāca ha | [Rām, Bā, 65 2.2]
bhagavan svāgataṃ te 'stu kiṃ karomi tavānagha | [Rām, Bā, 65 3.1]
bhavān ājñāpayatu mām ājñāpyo bhavatā hy aham | [Rām, Bā, 65 3.2]
evam uktaḥ sa dharmātmā janakena mahātmanā | [Rām, Bā, 65 4.1]
pratyuvāca munir vīraṃ vākyaṃ vākyaviśāradaḥ | [Rām, Bā, 65 4.2]
putrau daśarathasyemau kṣatriyau lokaviśrutau | [Rām, Bā, 65 5.1]
draṣṭukāmau dhanuḥ śreṣṭhaṃ yad etat tvayi tiṣṭhati | [Rām, Bā, 65 5.2]
etad darśaya bhadraṃ te kṛtakāmau nṛpātmajau | [Rām, Bā, 65 6.1]
darśanād asya dhanuṣo yatheṣṭaṃ pratiyāsyataḥ | [Rām, Bā, 65 6.2]
evam uktas tu janakaḥ pratyuvāca mahāmunim | [Rām, Bā, 65 7.1]
śrūyatām asya dhanuṣo yad artham iha tiṣṭhati | [Rām, Bā, 65 7.2]
devarāta iti khyāto nimeḥ ṣaṣṭho mahīpatiḥ | [Rām, Bā, 65 8.1]
nyāso 'yaṃ tasya bhagavan haste datto mahātmanā | [Rām, Bā, 65 8.2]
dakṣayajñavadhe pūrvaṃ dhanur āyamya vīryavān | [Rām, Bā, 65 9.1]
rudras tu tridaśān roṣāt salilam idam abravīt | [Rām, Bā, 65 9.2]
yasmād bhāgārthino bhāgān nākalpayata me surāḥ | [Rām, Bā, 65 10.1]
varāṅgāni mahārhāṇi dhanuṣā śātayāmi vaḥ | [Rām, Bā, 65 10.2]
tato vimanasaḥ sarve devā vai munipuṃgava | [Rām, Bā, 65 11.1]
prasādayanti deveśaṃ teṣāṃ prīto 'bhavad bhavaḥ | [Rām, Bā, 65 11.2]
prītiyuktaḥ sa sarveṣāṃ dadau teṣāṃ mahātmanām | [Rām, Bā, 65 12.1]
tad etad devadevasya dhanūratnaṃ mahātmanaḥ | [Rām, Bā, 65 13.1]
nyāsabhūtaṃ tadā nyastam asmākaṃ pūrvake vibho | [Rām, Bā, 65 13.2]
atha me kṛṣataḥ kṣetraṃ lāṅgalād utthitā mama | [Rām, Bā, 65 14.1]
kṣetraṃ śodhayatā labdhvā nāmnā sīteti viśrutā | [Rām, Bā, 65 14.2]
bhūtalād utthitā sā tu vyavardhata mamātmajā | [Rām, Bā, 65 15.1]
vīryaśulketi me kanyā sthāpiteyam ayonijā | [Rām, Bā, 65 15.2]
bhūtalād utthitāṃ tāṃ tu vardhamānāṃ mamātmajām | [Rām, Bā, 65 16.1]
varayāmāsur āgamya rājāno munipuṃgava | [Rām, Bā, 65 16.2]
teṣāṃ varayatāṃ kanyāṃ sarveṣāṃ pṛthivīkṣitām | [Rām, Bā, 65 17.1]
vīryaśulketi bhagavan na dadāmi sutām aham | [Rām, Bā, 65 17.2]
tataḥ sarve nṛpatayaḥ sametya munipuṃgava | [Rām, Bā, 65 18.1]
mithilām abhyupāgamya vīryaṃ jijñāsavas tadā | [Rām, Bā, 65 18.2]
teṣāṃ jijñāsamānānāṃ vīryaṃ dhanur upāhṛtam | [Rām, Bā, 65 19.1]
na śekur grahaṇe tasya dhanuṣas tolane 'pi vā | [Rām, Bā, 65 19.2]
teṣāṃ vīryavatāṃ vīryam alpaṃ jñātvā mahāmune | [Rām, Bā, 65 20.1]
pratyākhyātā nṛpatayas tan nibodha tapodhana | [Rām, Bā, 65 20.2]
tataḥ paramakopena rājāno munipuṃgava | [Rām, Bā, 65 21.1]
arundhan mithilāṃ sarve vīryasaṃdeham āgatāḥ | [Rām, Bā, 65 21.2]
ātmānam avadhūtaṃ te vijñāya munipuṃgava | [Rām, Bā, 65 22.1]
roṣeṇa mahatāviṣṭāḥ pīḍayan mithilāṃ purīm | [Rām, Bā, 65 22.2]
tataḥ saṃvatsare pūrṇe kṣayaṃ yātāni sarvaśaḥ | [Rām, Bā, 65 23.1]
sādhanāni muniśreṣṭha tato 'haṃ bhṛśaduḥkhitaḥ | [Rām, Bā, 65 23.2]
tato devagaṇān sarvāṃs tapasāhaṃ prasādayam | [Rām, Bā, 65 24.1]
daduś ca paramaprītāś caturaṅgabalaṃ surāḥ | [Rām, Bā, 65 24.2]
tato bhagnā nṛpatayo hanyamānā diśo yayuḥ | [Rām, Bā, 65 25.1]
avīryā vīryasaṃdigdhāḥ sāmātyāḥ pāpakāriṇaḥ | [Rām, Bā, 65 25.2]
tad etan muniśārdūla dhanuḥ paramabhāsvaram | [Rām, Bā, 65 26.1]
rāmalakṣmaṇayoś cāpi darśayiṣyāmi suvrata | [Rām, Bā, 65 26.2]
yady asya dhanuṣo rāmaḥ kuryād āropaṇaṃ mune | [Rām, Bā, 65 27.1]
sutām ayonijāṃ sītāṃ dadyāṃ dāśarather aham | [Rām, Bā, 65 27.2]
{Rām, Bā, 66}
janakasya vacaḥ śrutvā viśvāmitro mahāmuniḥ | [Rām, Bā, 66 1.1]
dhanur darśaya rāmāya iti hovāca pārthivam | [Rām, Bā, 66 1.2]
tataḥ sa rājā janakaḥ sacivān vyādideśa ha | [Rām, Bā, 66 2.1]
dhanur ānīyatāṃ divyaṃ gandhamālyavibhūṣitam | [Rām, Bā, 66 2.2]
janakena samādiṣṭāḥ sacivāḥ prāviśan purīm | [Rām, Bā, 66 3.1]
tad dhanuḥ purataḥ kṛtvā nirjagmuḥ pārthivājñayā | [Rām, Bā, 66 3.2]
nṛṇāṃ śatāni pañcāśad vyāyatānāṃ mahātmanām | [Rām, Bā, 66 4.1]
mañjūṣām aṣṭacakrāṃ tāṃ samūhus te kathaṃcana | [Rām, Bā, 66 4.2]
tām ādāya tu mañjūṣām āyatīṃ yatra tad dhanuḥ | [Rām, Bā, 66 5.1]
suropamaṃ te janakam ūcur nṛpatimantriṇaḥ | [Rām, Bā, 66 5.2]
idaṃ dhanurvaraṃ rājan pūjitaṃ sarvarājabhiḥ | [Rām, Bā, 66 6.1]
mithilādhipa rājendra darśanīyaṃ yadīcchasi | [Rām, Bā, 66 6.2]
teṣāṃ nṛpo vacaḥ śrutvā kṛtāñjalir abhāṣata | [Rām, Bā, 66 7.1]
viśvāmitraṃ mahātmānaṃ tau cobhau rāmalakṣmaṇau | [Rām, Bā, 66 7.2]
idaṃ dhanurvaraṃ brahmañ janakair abhipūjitam | [Rām, Bā, 66 8.1]
rājabhiś ca mahāvīryair aśakyaṃ pūrituṃ tadā | [Rām, Bā, 66 8.2]
naitat suragaṇāḥ sarve nāsurā na ca rākṣasāḥ | [Rām, Bā, 66 9.1]
gandharvayakṣapravarāḥ sakiṃnaramahoragāḥ | [Rām, Bā, 66 9.2]
kva gatir mānuṣāṇāṃ ca dhanuṣo 'sya prapūraṇe | [Rām, Bā, 66 10.1]
āropaṇe samāyoge vepane tolane 'pi vā | [Rām, Bā, 66 10.2]
tad etad dhanuṣāṃ śreṣṭham ānītaṃ munipuṃgava | [Rām, Bā, 66 11.1]
darśayaitan mahābhāga anayo rājaputrayoḥ | [Rām, Bā, 66 11.2]
viśvāmitras tu dharmātmā śrutvā janakabhāṣitam | [Rām, Bā, 66 12.1]
vatsa rāma dhanuḥ paśya iti rāghavam abravīt | [Rām, Bā, 66 12.2]
maharṣer vacanād rāmo yatra tiṣṭhati tad dhanuḥ | [Rām, Bā, 66 13.1]
mañjūṣāṃ tām apāvṛtya dṛṣṭvā dhanur athābravīt | [Rām, Bā, 66 13.2]
idaṃ dhanurvaraṃ brahman saṃspṛśāmīha pāṇinā | [Rām, Bā, 66 14.1]
yatnavāṃś ca bhaviṣyāmi tolane pūraṇe 'pi vā | [Rām, Bā, 66 14.2]
bāḍham ity eva taṃ rājā muniś ca samabhāṣata | [Rām, Bā, 66 15.1]
līlayā sa dhanur madhye jagrāha vacanān muneḥ | [Rām, Bā, 66 15.2]
paśyatāṃ nṛsahasrāṇāṃ bahūnāṃ raghunandanaḥ | [Rām, Bā, 66 16.1]
āropayat sa dharmātmā salīlam iva tad dhanuḥ | [Rām, Bā, 66 16.2]
āropayitvā maurvīṃ ca pūrayāmāsa vīryavān | [Rām, Bā, 66 17.1]
tad babhañja dhanur madhye naraśreṣṭho mahāyaśāḥ | [Rām, Bā, 66 17.2]
tasya śabdo mahān āsīn nirghātasamaniḥsvanaḥ | [Rām, Bā, 66 18.1]
bhūmikampaś ca sumahān parvatasyeva dīryataḥ | [Rām, Bā, 66 18.2]
nipetuś ca narāḥ sarve tena śabdena mohitāḥ | [Rām, Bā, 66 19.1]
varjayitvā munivaraṃ rājānaṃ tau ca rāghavau | [Rām, Bā, 66 19.2]
pratyāśvaste jane tasmin rājā vigatasādhvasaḥ | [Rām, Bā, 66 20.1]
uvāca prāñjalir vākyaṃ vākyajño munipuṃgavam | [Rām, Bā, 66 20.2]
bhagavan dṛṣṭavīryo me rāmo daśarathātmajaḥ | [Rām, Bā, 66 21.1]
atyadbhutam acintyaṃ ca atarkitam idaṃ mayā | [Rām, Bā, 66 21.2]
janakānāṃ kule kīrtim āhariṣyati me sutā | [Rām, Bā, 66 22.1]
sītā bhartāram āsādya rāmaṃ daśarathātmajam | [Rām, Bā, 66 22.2]
mama satyā pratijñā ca vīryaśulketi kauśika | [Rām, Bā, 66 23.1]
sītā prāṇair bahumatā deyā rāmāya me sutā | [Rām, Bā, 66 23.2]
bhavato 'numate brahmañ śīghraṃ gacchantu mantriṇaḥ | [Rām, Bā, 66 24.1]
mama kauśika bhadraṃ te ayodhyāṃ tvaritā rathaiḥ | [Rām, Bā, 66 24.2]
rājānaṃ praśritair vākyair ānayantu puraṃ mama | [Rām, Bā, 66 25.1]
pradānaṃ vīryaśulkāḥ kathayantu ca sarvaśaḥ | [Rām, Bā, 66 25.2]
muniguptau ca kākutsthau kathayantu nṛpāya vai | [Rām, Bā, 66 26.1]
prīyamāṇaṃ tu rājānam ānayantu suśīghragāḥ | [Rām, Bā, 66 26.2]
kauśikaś ca tathety āha rājā cābhāṣya mantriṇaḥ | [Rām, Bā, 66 27.1]
ayodhyāṃ preṣayāmāsa dharmātmā kṛtaśāsanāt | [Rām, Bā, 66 27.2]
{Rām, Bā, 67}
janakena samādiṣṭā dūtās te klāntavāhanāḥ | [Rām, Bā, 67 1.1]
trirātram uṣitvā mārge te 'yodhyāṃ prāviśan purīm | [Rām, Bā, 67 1.2]
te rājavacanād dūtā rājaveśmapraveśitāḥ | [Rām, Bā, 67 2.1]
dadṛśur devasaṃkāśaṃ vṛddhaṃ daśarathaṃ nṛpam | [Rām, Bā, 67 2.2]
baddhāñjalipuṭāḥ sarve dūtā vigatasādhvasāḥ | [Rām, Bā, 67 3.1]
rājānaṃ prayatā vākyam abruvan madhurākṣaram | [Rām, Bā, 67 3.2]
maithilo janako rājā sāgnihotrapuraskṛtaḥ | [Rām, Bā, 67 4.1]
kuśalaṃ cāvyayaṃ caiva sopādhyāyapurohitam | [Rām, Bā, 67 4.2]
muhur muhur madhurayā snehasaṃyuktayā girā | [Rām, Bā, 67 5.1]
janakas tvāṃ mahārāja pṛcchate sapuraḥsaram | [Rām, Bā, 67 5.2]
pṛṣṭvā kuśalam avyagraṃ vaideho mithilādhipaḥ | [Rām, Bā, 67 6.1]
kauśikānumate vākyaṃ bhavantam idam abravīt | [Rām, Bā, 67 6.2]
pūrvaṃ pratijñā viditā vīryaśulkā mamātmajā | [Rām, Bā, 67 7.1]
rājānaś ca kṛtāmarṣā nirvīryā vimukhīkṛtāḥ | [Rām, Bā, 67 7.2]
seyaṃ mama sutā rājan viśvāmitrapuraḥsaraiḥ | [Rām, Bā, 67 8.1]
yadṛcchayāgatair vīrair nirjitā tava putrakaiḥ | [Rām, Bā, 67 8.2]
tac ca rājan dhanur divyaṃ madhye bhagnaṃ mahātmanā | [Rām, Bā, 67 9.1]
rāmeṇa hi mahārāja mahatyāṃ janasaṃsadi | [Rām, Bā, 67 9.2]
asmai deyā mayā sītā vīryaśulkā mahātmane | [Rām, Bā, 67 10.1]
pratijñāṃ tartum icchāmi tad anujñātum arhasi | [Rām, Bā, 67 10.2]
sopādhyāyo mahārāja purohitapuraskṛtaḥ | [Rām, Bā, 67 11.1]
śīghram āgaccha bhadraṃ te draṣṭum arhasi rāghavau | [Rām, Bā, 67 11.2]
prītiṃ ca mama rājendra nirvartayitum arhasi | [Rām, Bā, 67 12.1]
putrayor ubhayor eva prītiṃ tvam api lapsyase | [Rām, Bā, 67 12.2]
evaṃ videhādhipatir madhuraṃ vākyam abravīt | [Rām, Bā, 67 13.1]
viśvāmitrābhyanujñātaḥ śatānandamate sthitaḥ | [Rām, Bā, 67 13.2]
dūtavākyaṃ tu tac chrutvā rājā paramaharṣitaḥ | [Rām, Bā, 67 14.1]
vasiṣṭhaṃ vāmadevaṃ ca mantriṇo 'nyāṃś ca so 'bravīt | [Rām, Bā, 67 14.2]
guptaḥ kuśikaputreṇa kausalyānandavardhanaḥ | [Rām, Bā, 67 15.1]
lakṣmaṇena saha bhrātrā videheṣu vasaty asau | [Rām, Bā, 67 15.2]
dṛṣṭavīryas tu kākutstho janakena mahātmanā | [Rām, Bā, 67 16.1]
sampradānaṃ sutāyās tu rāghave kartum icchati | [Rām, Bā, 67 16.2]
yadi vo rocate vṛttaṃ janakasya mahātmanaḥ | [Rām, Bā, 67 17.1]
purīṃ gacchāmahe śīghraṃ mā bhūt kālasya paryayaḥ | [Rām, Bā, 67 17.2]
mantriṇo bāḍham ity āhuḥ saha sarvair maharṣibhiḥ | [Rām, Bā, 67 18.1]
suprītaś cābravīd rājā śvo yātreti sa mantriṇaḥ | [Rām, Bā, 67 18.2]
mantriṇas tu narendrasya rātriṃ paramasatkṛtāḥ | [Rām, Bā, 67 19.1]
ūṣuḥ pramuditāḥ sarve guṇaiḥ sarvaiḥ samanvitāḥ | [Rām, Bā, 67 19.2]
{Rām, Bā, 68}
tato rātryāṃ vyatītāyāṃ sopādhyāyaḥ sabāndhavaḥ | [Rām, Bā, 68 1.1]
rājā daśaratho hṛṣṭaḥ sumantram idam abravīt | [Rām, Bā, 68 1.2]
adya sarve dhanādhyakṣā dhanam ādāya puṣkalam | [Rām, Bā, 68 2.1]
vrajantv agre suvihitā nānāratnasamanvitāḥ | [Rām, Bā, 68 2.2]
caturaṅgabalaṃ cāpi śīghraṃ niryātu sarvaśaḥ | [Rām, Bā, 68 3.1]
mamājñāsamakālaṃ ca yānayugyam anuttamam | [Rām, Bā, 68 3.2]
vasiṣṭho vāmadevaś ca jābālir atha kāśyapaḥ | [Rām, Bā, 68 4.1]
mārkaṇḍeyaś ca dīrghāyur ṛṣiḥ kātyāyanas tathā | [Rām, Bā, 68 4.2]
ete dvijāḥ prayāntv agre syandanaṃ yojayasva me | [Rām, Bā, 68 5.1]
yathā kālātyayo na syād dūtā hi tvarayanti mām | [Rām, Bā, 68 5.2]
vacanāc ca narendrasya sā senā caturaṅgiṇī | [Rām, Bā, 68 6.1]
rājānam ṛṣibhiḥ sārdhaṃ vrajantaṃ pṛṣṭhato 'nvagāt | [Rām, Bā, 68 6.2]
gatvā caturahaṃ mārgaṃ videhān abhyupeyivān | [Rām, Bā, 68 7.1]
rājā tu janakaḥ śrīmāñ śrutvā pūjām akalpayat | [Rām, Bā, 68 7.2]
tato rājānam āsādya vṛddhaṃ daśarathaṃ nṛpam | [Rām, Bā, 68 8.1]
janako mudito rājā harṣaṃ ca paramaṃ yayau | [Rām, Bā, 68 8.2]
uvāca ca naraśreṣṭho naraśreṣṭhaṃ mudānvitam | [Rām, Bā, 68 8.3]
svāgataṃ te mahārāja diṣṭyā prāpto 'si rāghava | [Rām, Bā, 68 9.1]
putrayor ubhayoḥ prītiṃ lapsyase vīryanirjitām | [Rām, Bā, 68 9.2]
diṣṭyā prāpto mahātejā vasiṣṭho bhagavān ṛṣiḥ | [Rām, Bā, 68 10.1]
saha sarvair dvijaśreṣṭhair devair iva śatakratuḥ | [Rām, Bā, 68 10.2]
diṣṭyā me nirjitā vighnā diṣṭyā me pūjitaṃ kulam | [Rām, Bā, 68 11.1]
rāghavaiḥ saha sambandhād vīryaśreṣṭhair mahātmabhiḥ | [Rām, Bā, 68 11.2]
śvaḥ prabhāte narendrendra nirvartayitum arhasi | [Rām, Bā, 68 12.1]
yajñasyānte naraśreṣṭha vivāham ṛṣisaṃmatam | [Rām, Bā, 68 12.2]
tasya tadvacanaṃ śrutvā ṛṣimadhye narādhipaḥ | [Rām, Bā, 68 13.1]
vākyaṃ vākyavidāṃ śreṣṭhaḥ pratyuvāca mahīpatim | [Rām, Bā, 68 13.2]
pratigraho dātṛvaśaḥ śrutam etan mayā purā | [Rām, Bā, 68 14.1]
yathā vakṣyasi dharmajña tat kariṣyāmahe vayam | [Rām, Bā, 68 14.2]
tad dharmiṣṭhaṃ yaśasyaṃ ca vacanaṃ satyavādinaḥ | [Rām, Bā, 68 15.1]
śrutvā videhādhipatiḥ paraṃ vismayam āgataḥ | [Rām, Bā, 68 15.2]
tataḥ sarve munigaṇāḥ parasparasamāgame | [Rām, Bā, 68 16.1]
harṣeṇa mahatā yuktās tāṃ niśām avasan sukham | [Rām, Bā, 68 16.2]
rājā ca rāghavau putrau niśāmya pariharṣitaḥ | [Rām, Bā, 68 17.1]
uvāsa paramaprīto janakena supūjitaḥ | [Rām, Bā, 68 17.2]
janako 'pi mahātejāḥ kriyāṃ dharmeṇa tattvavit | [Rām, Bā, 68 18.1]
yajñasya ca sutābhyāṃ ca kṛtvā rātrim uvāsa ha | [Rām, Bā, 68 18.2]
{Rām, Bā, 69}
tataḥ prabhāte janakaḥ kṛtakarmā maharṣibhiḥ | [Rām, Bā, 69 1.1]
uvāca vākyaṃ vākyajñaḥ śatānandaṃ purohitam | [Rām, Bā, 69 1.2]
bhrātā mama mahātejā yavīyān atidhārmikaḥ | [Rām, Bā, 69 2.1]
kuśadhvaja iti khyātaḥ purīm adhyavasac chubhām | [Rām, Bā, 69 2.2]
vāryāphalakaparyantāṃ pibann ikṣumatīṃ nadīm | [Rām, Bā, 69 3.1]
sāṃkāśyāṃ puṇyasaṃkāśāṃ vimānam iva puṣpakam | [Rām, Bā, 69 3.2]
tam ahaṃ draṣṭum icchāmi yajñagoptā sa me mataḥ | [Rām, Bā, 69 4.1]
prītiṃ so 'pi mahātejā imāṃ bhoktā mayā saha | [Rām, Bā, 69 4.2]
śāsanāt tu narendrasya prayayuḥ śīghravājibhiḥ | [Rām, Bā, 69 5.1]
samānetuṃ naravyāghraṃ viṣṇum indrājñayā yathā | [Rām, Bā, 69 5.2]
ājñayā tu narendrasya ājagāma kuśadhvajaḥ | [Rām, Bā, 69 6.1]
sa dadarśa mahātmānaṃ janakaṃ dharmavatsalam | [Rām, Bā, 69 7.1]
so 'bhivādya śatānandaṃ rājānaṃ cāpi dhārmikam | [Rām, Bā, 69 7.2]
rājārhaṃ paramaṃ divyam āsanaṃ cādhyarohata | [Rām, Bā, 69 8.1]
upaviṣṭāv ubhau tau tu bhrātarāv amitaujasau | [Rām, Bā, 69 8.2]
preṣayāmāsatur vīrau mantriśreṣṭhaṃ sudāmanam | [Rām, Bā, 69 9.1]
gaccha mantripate śīghram aikṣvākam amitaprabham | [Rām, Bā, 69 9.2]
ātmajaiḥ saha durdharṣam ānayasva samantriṇam | [Rām, Bā, 69 9.3]
aupakāryāṃ sa gatvā tu raghūṇāṃ kulavardhanam | [Rām, Bā, 69 10.1]
dadarśa śirasā cainam abhivādyedam abravīt | [Rām, Bā, 69 10.2]
ayodhyādhipate vīra vaideho mithilādhipaḥ | [Rām, Bā, 69 11.1]
sa tvāṃ draṣṭuṃ vyavasitaḥ sopādhyāyapurohitam | [Rām, Bā, 69 11.2]
mantriśreṣṭhavacaḥ śrutvā rājā sarṣigaṇas tadā | [Rām, Bā, 69 12.1]
sabandhur agamat tatra janako yatra vartate | [Rām, Bā, 69 12.2]
sa rājā mantrisahitaḥ sopādhyāyaḥ sabāndhavaḥ | [Rām, Bā, 69 13.1]
vākyaṃ vākyavidāṃ śreṣṭho vaideham idam abravīt | [Rām, Bā, 69 13.2]
viditaṃ te mahārāja ikṣvākukuladaivatam | [Rām, Bā, 69 14.1]
vaktā sarveṣu kṛtyeṣu vasiṣṭho bhagavān ṛṣiḥ | [Rām, Bā, 69 14.2]
viśvāmitrābhyanujñātaḥ saha sarvair maharṣibhiḥ | [Rām, Bā, 69 15.1]
eṣa vakṣyati dharmātmā vasiṣṭho me yathākramam | [Rām, Bā, 69 15.2]
tūṣṇīṃbhūte daśarathe vasiṣṭho bhagavān ṛṣiḥ | [Rām, Bā, 69 16.1]
uvāca vākyaṃ vākyajño vaidehaṃ sapurohitam | [Rām, Bā, 69 16.2]
avyaktaprabhavo brahmā śāśvato nitya avyayaḥ | [Rām, Bā, 69 17.1]
tasmān marīciḥ saṃjajñe marīceḥ kaśyapaḥ sutaḥ | [Rām, Bā, 69 17.2]
vivasvān kaśyapāj jajñe manur vaivasvataḥ smṛtaḥ | [Rām, Bā, 69 18.1]
manuḥ prajāpatiḥ pūrvam ikṣvākus tu manoḥ sutaḥ | [Rām, Bā, 69 18.2]
tam ikṣvākum ayodhyāyāṃ rājānaṃ viddhi pūrvakam | [Rām, Bā, 69 19.1]
ikṣvākos tu sutaḥ śrīmān vikukṣir udapadyata | [Rām, Bā, 69 19.2]
vikukṣes tu mahātejā bāṇaḥ putraḥ pratāpavān | [Rām, Bā, 69 20.1]
bāṇasya tu mahātejā anaraṇyaḥ pratāpavān | [Rām, Bā, 69 20.2]
anaraṇyāt pṛthur jajñe triśaṅkus tu pṛthoḥ sutaḥ | [Rām, Bā, 69 21.1]
triśaṅkor abhavat putro dhundhumāro mahāyaśāḥ | [Rām, Bā, 69 21.2]
dhundhumārān mahātejā yuvanāśvo mahārathaḥ | [Rām, Bā, 69 22.1]
yuvanāśvasutaḥ śrīmān māndhātā pṛthivīpatiḥ | [Rām, Bā, 69 22.2]
māndhātus tu sutaḥ śrīmān susaṃdhir udapadyata | [Rām, Bā, 69 23.1]
susaṃdher api putrau dvau dhruvasaṃdhiḥ prasenajit | [Rām, Bā, 69 23.2]
yaśasvī dhruvasaṃdhes tu bharato nāma nāmataḥ | [Rām, Bā, 69 24.1]
bharatāt tu mahātejā asito nāma jāyata | [Rām, Bā, 69 24.2]
saha tena gareṇaiva jātaḥ sa sagaro 'bhavat | [Rām, Bā, 69 25.1]
sagarasyāsamañjas tu asamañjād athāṃśumān | [Rām, Bā, 69 25.2]
dilīpo 'ṃśumataḥ putro dilīpasya bhagīrathaḥ | [Rām, Bā, 69 26.1]
bhagīrathāt kakutsthaś ca kakutsthasya raghus tathā | [Rām, Bā, 69 26.2]
raghos tu putras tejasvī pravṛddhaḥ puruṣādakaḥ | [Rām, Bā, 69 27.1]
kalmāṣapādo hy abhavat tasmāj jātas tu śaṅkhaṇaḥ | [Rām, Bā, 69 27.2]
sudarśanaḥ śaṅkhaṇasya agnivarṇaḥ sudarśanāt | [Rām, Bā, 69 28.1]
śīghragas tv agnivarṇasya śīghragasya maruḥ sutaḥ | [Rām, Bā, 69 28.2]
maroḥ praśuśrukas tv āsīd ambarīṣaḥ praśuśrukāt | [Rām, Bā, 69 29.1]
ambarīṣasya putro 'bhūn nahuṣaḥ pṛthivīpatiḥ | [Rām, Bā, 69 29.2]
nahuṣasya yayātis tu nābhāgas tu yayātijaḥ | [Rām, Bā, 69 30.1]
nābhāgasya babhūvāja ajād daśaratho 'bhavat | [Rām, Bā, 69 30.2]
tasmād daśarathāj jātau bhrātarau rāmalakṣmaṇau | [Rām, Bā, 69 30.3]
ādivaṃśaviśuddhānāṃ rājñāṃ paramadharmiṇām | [Rām, Bā, 69 31.1]
ikṣvākukulajātānāṃ vīrāṇāṃ satyavādinām | [Rām, Bā, 69 31.2]
rāmalakṣmaṇayor arthe tvatsute varaye nṛpa | [Rām, Bā, 69 32.1]
sadṛśābhyāṃ naraśreṣṭha sadṛśe dātum arhasi | [Rām, Bā, 69 32.2]
{Rām, Bā, 70}
evaṃ bruvāṇaṃ janakaḥ pratyuvāca kṛtāñjaliḥ | [Rām, Bā, 70 1.1]
śrotum arhasi bhadraṃ te kulaṃ naḥ kīrtitaṃ param | [Rām, Bā, 70 1.2]
pradāne hi muniśreṣṭha kulaṃ niravaśeṣataḥ | [Rām, Bā, 70 1.3]
vaktavyaṃ kulajātena tan nibodha mahāmune | [Rām, Bā, 70 1.4]
rājābhūt triṣu lokeṣu viśrutaḥ svena karmaṇā | [Rām, Bā, 70 2.1]
nimiḥ paramadharmātmā sarvasattvavatāṃ varaḥ | [Rām, Bā, 70 2.2]
tasya putro mithir nāma janako mithiputrakaḥ | [Rām, Bā, 70 3.1]
prathamo janako nāma janakād apy udāvasuḥ | [Rām, Bā, 70 3.2]
udāvasos tu dharmātmā jāto vai nandivardhanaḥ | [Rām, Bā, 70 4.1]
nandivardhanaputras tu suketur nāma nāmataḥ | [Rām, Bā, 70 4.2]
suketor api dharmātmā devarāto mahābalaḥ | [Rām, Bā, 70 5.1]
devarātasya rājarṣer bṛhadratha iti śrutaḥ | [Rām, Bā, 70 5.2]
bṛhadrathasya śūro 'bhūn mahāvīraḥ pratāpavān | [Rām, Bā, 70 6.1]
mahāvīrasya dhṛtimān sudhṛtiḥ satyavikramaḥ | [Rām, Bā, 70 6.2]
sudhṛter api dharmātmā dhṛṣṭaketuḥ sudhārmikaḥ | [Rām, Bā, 70 7.1]
dhṛṣṭaketos tu rājarṣer haryaśva iti viśrutaḥ | [Rām, Bā, 70 7.2]
haryaśvasya maruḥ putro maroḥ putraḥ pratīndhakaḥ | [Rām, Bā, 70 8.1]
pratīndhakasya dharmātmā rājā kīrtirathaḥ sutaḥ | [Rām, Bā, 70 8.2]
putraḥ kīrtirathasyāpi devamīḍha iti smṛtaḥ | [Rām, Bā, 70 9.1]
devamīḍhasya vibudho vibudhasya mahīdhrakaḥ | [Rām, Bā, 70 9.2]
mahīdhrakasuto rājā kīrtirāto mahābalaḥ | [Rām, Bā, 70 10.1]
kīrtirātasya rājarṣer mahāromā vyajāyata | [Rām, Bā, 70 10.2]
mahāromṇas tu dharmātmā svarṇaromā vyajāyata | [Rām, Bā, 70 11.1]
svarṇaromṇas tu rājarṣer hrasvaromā vyajāyata | [Rām, Bā, 70 11.2]
tasya putradvayaṃ jajñe dharmajñasya mahātmanaḥ | [Rām, Bā, 70 12.1]
jyeṣṭho 'ham anujo bhrātā mama vīraḥ kuśadhvajaḥ | [Rām, Bā, 70 12.2]
māṃ tu jyeṣṭhaṃ pitā rājye so 'bhiṣicya narādhipaḥ | [Rām, Bā, 70 13.1]
kuśadhvajaṃ samāveśya bhāraṃ mayi vanaṃ gataḥ | [Rām, Bā, 70 13.2]
vṛddhe pitari svaryāte dharmeṇa dhuram āvaham | [Rām, Bā, 70 14.1]
bhrātaraṃ devasaṃkāśaṃ snehāt paśyan kuśadhvajam | [Rām, Bā, 70 14.2]
kasyacit tv atha kālasya sāṃkāśyād agamat purāt | [Rām, Bā, 70 15.1]
sudhanvā vīryavān rājā mithilām avarodhakaḥ | [Rām, Bā, 70 15.2]
sa ca me preṣayāmāsa śaivaṃ dhanur anuttamam | [Rām, Bā, 70 16.1]
sītā kanyā ca padmākṣī mahyaṃ vai dīyatām iti | [Rām, Bā, 70 16.2]
tasyāpradānād brahmarṣe yuddham āsīn mayā saha | [Rām, Bā, 70 17.1]
sa hato 'bhimukho rājā sudhanvā tu mayā raṇe | [Rām, Bā, 70 17.2]
nihatya taṃ muniśreṣṭha sudhanvānaṃ narādhipam | [Rām, Bā, 70 18.1]
sāṃkāśye bhrātaraṃ śūram abhyaṣiñcaṃ kuśadhvajam | [Rām, Bā, 70 18.2]
kanīyān eṣa me bhrātā ahaṃ jyeṣṭho mahāmune | [Rām, Bā, 70 19.1]
dadāmi paramaprīto vadhvau te munipuṃgava | [Rām, Bā, 70 19.2]
sītāṃ rāmāya bhadraṃ te ūrmilāṃ lakṣmaṇāya ca | [Rām, Bā, 70 20.1]
vīryaśulkāṃ mama sutāṃ sītāṃ surasutopamām | [Rām, Bā, 70 20.2]
dvitīyām ūrmilāṃ caiva trir vadāmi na saṃśayaḥ | [Rām, Bā, 70 21.1]
dadāmi paramaprīto vadhvau te raghunandana | [Rām, Bā, 70 21.2]
rāmalakṣmaṇayo rājan godānaṃ kārayasva ha | [Rām, Bā, 70 22.1]
pitṛkāryaṃ ca bhadraṃ te tato vaivāhikaṃ kuru | [Rām, Bā, 70 22.2]
maghā hy adya mahābāho tṛtīye divase prabho | [Rām, Bā, 70 23.1]
phalgunyām uttare rājaṃs tasmin vaivāhikaṃ kuru | [Rām, Bā, 70 23.2]
rāmalakṣmaṇayor arthe dānaṃ kāryaṃ sukhodayam | [Rām, Bā, 70 23.3]
{Rām, Bā, 71}
tam uktavantaṃ vaidehaṃ viśvāmitro mahāmuniḥ | [Rām, Bā, 71 1.1]
uvāca vacanaṃ vīraṃ vasiṣṭhasahito nṛpam | [Rām, Bā, 71 1.2]
acintyāny aprameyāni kulāni narapuṃgava | [Rām, Bā, 71 2.1]
ikṣvākūṇāṃ videhānāṃ naiṣāṃ tulyo 'sti kaścana | [Rām, Bā, 71 2.2]
sadṛśo dharmasambandhaḥ sadṛśo rūpasampadā | [Rām, Bā, 71 3.1]
rāmalakṣmaṇayo rājan sītā cormilayā saha | [Rām, Bā, 71 3.2]
vaktavyaṃ na naraśreṣṭha śrūyatāṃ vacanaṃ mama | [Rām, Bā, 71 4.1]
bhrātā yavīyān dharmajña eṣa rājā kuśadhvajaḥ | [Rām, Bā, 71 5.1]
asya dharmātmano rājan rūpeṇāpratimaṃ bhuvi | [Rām, Bā, 71 5.2]
sutādvayaṃ naraśreṣṭha patnyarthaṃ varayāmahe | [Rām, Bā, 71 5.3]
bharatasya kumārasya śatrughnasya ca dhīmataḥ | [Rām, Bā, 71 6.1]
varayema sute rājaṃs tayor arthe mahātmanoḥ | [Rām, Bā, 71 6.2]
putrā daśarathasyeme rūpayauvanaśālinaḥ | [Rām, Bā, 71 7.1]
lokapālopamāḥ sarve devatulyaparākramāḥ | [Rām, Bā, 71 7.2]
ubhayor api rājendra sambandhenānubadhyatām | [Rām, Bā, 71 8.1]
ikṣvākukulam avyagraṃ bhavataḥ puṇyakarmaṇaḥ | [Rām, Bā, 71 8.2]
viśvāmitravacaḥ śrutvā vasiṣṭhasya mate tadā | [Rām, Bā, 71 9.1]
janakaḥ prāñjalir vākyam uvāca munipuṃgavau | [Rām, Bā, 71 9.2]
sadṛśaṃ kulasambandhaṃ yad ājñāpayathaḥ svayam | [Rām, Bā, 71 10.1]
evaṃ bhavatu bhadraṃ vaḥ kuśadhvajasute ime | [Rām, Bā, 71 10.2]
patnyau bhajetāṃ sahitau śatrughnabharatāv ubhau | [Rām, Bā, 71 10.3]
ekāhnā rājaputrīṇāṃ catasṛṇāṃ mahāmune | [Rām, Bā, 71 11.1]
pāṇīn gṛhṇantu catvāro rājaputrā mahābalāḥ | [Rām, Bā, 71 11.2]
uttare divase brahman phalgunībhyāṃ manīṣiṇaḥ | [Rām, Bā, 71 12.1]
vaivāhikaṃ praśaṃsanti bhago yatra prajāpatiḥ | [Rām, Bā, 71 12.2]
evam uktvā vacaḥ saumyaṃ pratyutthāya kṛtāñjaliḥ | [Rām, Bā, 71 13.1]
ubhau munivarau rājā janako vākyam abravīt | [Rām, Bā, 71 13.2]
paro dharmaḥ kṛto mahyaṃ śiṣyo 'smi bhavatoḥ sadā | [Rām, Bā, 71 14.1]
imāny āsanamukhyāni āsātāṃ munipuṃgavau | [Rām, Bā, 71 14.2]
yathā daśarathasyeyaṃ tathāyodhyā purī mama | [Rām, Bā, 71 15.1]
prabhutve nāsīt saṃdeho yathārhaṃ kartum arhathaḥ | [Rām, Bā, 71 15.2]
tathā bruvati vaidehe janake raghunandanaḥ | [Rām, Bā, 71 16.1]
rājā daśaratho hṛṣṭaḥ pratyuvāca mahīpatim | [Rām, Bā, 71 16.2]
yuvām asaṃkhyeyaguṇau bhrātarau mithileśvarau | [Rām, Bā, 71 17.1]
ṛṣayo rājasaṃghāś ca bhavadbhyām abhipūjitāḥ | [Rām, Bā, 71 17.2]
svasti prāpnuhi bhadraṃ te gamiṣyāmi svam ālayam | [Rām, Bā, 71 18.1]
śrāddhakarmāṇi sarvāṇi vidhāsya iti cābravīt | [Rām, Bā, 71 18.2]
tam āpṛṣṭvā narapatiṃ rājā daśarathas tadā | [Rām, Bā, 71 19.1]
munīndrau tau puraskṛtya jagāmāśu mahāyaśāḥ | [Rām, Bā, 71 19.2]
sa gatvā nilayaṃ rājā śrāddhaṃ kṛtvā vidhānataḥ | [Rām, Bā, 71 20.1]
prabhāte kālyam utthāya cakre godānam uttamam | [Rām, Bā, 71 20.2]
gavāṃ śatasahasrāṇi brāhmaṇebhyo narādhipaḥ | [Rām, Bā, 71 21.1]
ekaikaśo dadau rājā putrān uddiśya dharmataḥ | [Rām, Bā, 71 21.2]
suvarṇaśṛṅgāḥ sampannāḥ savatsāḥ kāṃsyadohanāḥ | [Rām, Bā, 71 22.1]
gavāṃ śatasahasrāṇi catvāri puruṣarṣabhaḥ | [Rām, Bā, 71 22.2]
vittam anyac ca subahu dvijebhyo raghunandanaḥ | [Rām, Bā, 71 23.1]
dadau godānam uddiśya putrāṇāṃ putravatsalaḥ | [Rām, Bā, 71 23.2]
sa sutaiḥ kṛtagodānair vṛtaś ca nṛpatis tadā | [Rām, Bā, 71 24.1]
lokapālair ivābhāti vṛtaḥ saumyaḥ prajāpatiḥ | [Rām, Bā, 71 24.2]
{Rām, Bā, 72}
yasmiṃs tu divase rājā cakre godānam uttamam | [Rām, Bā, 72 1.1]
tasmiṃs tu divase śūro yudhājit samupeyivān | [Rām, Bā, 72 1.2]
putraḥ kekayarājasya sākṣād bharatamātulaḥ | [Rām, Bā, 72 2.1]
dṛṣṭvā pṛṣṭvā ca kuśalaṃ rājānam idam abravīt | [Rām, Bā, 72 2.2]
kekayādhipatī rājā snehāt kuśalam abravīt | [Rām, Bā, 72 3.1]
yeṣāṃ kuśalakāmo 'si teṣāṃ sampraty anāmayam | [Rām, Bā, 72 3.2]
svasrīyaṃ mama rājendra draṣṭukāmo mahīpate | [Rām, Bā, 72 4.1]
tadartham upayāto 'ham ayodhyāṃ raghunandana | [Rām, Bā, 72 4.2]
śrutvā tv aham ayodhyāyāṃ vivāhārthaṃ tavātmajān | [Rām, Bā, 72 5.1]
mithilām upayātās tu tvayā saha mahīpate | [Rām, Bā, 72 5.2]
tvarayābhyupayāto 'haṃ draṣṭukāmaḥ svasuḥ sutam | [Rām, Bā, 72 6.1]
atha rājā daśarathaḥ priyātithim upasthitam | [Rām, Bā, 72 6.2]
dṛṣṭvā paramasatkāraiḥ pūjārhaṃ samapūjayat | [Rām, Bā, 72 7.1]
tatas tām uṣito rātriṃ saha putrair mahātmabhiḥ | [Rām, Bā, 72 7.2]
ṛṣīṃs tadā puraskṛtya yajñavāṭam upāgamat | [Rām, Bā, 72 8.1]
yukte muhūrte vijaye sarvābharaṇabhūṣitaiḥ | [Rām, Bā, 72 8.2]
bhrātṛbhiḥ sahito rāmaḥ kṛtakautukamaṅgalaḥ | [Rām, Bā, 72 8.3]
vasiṣṭhaṃ purataḥ kṛtvā maharṣīn aparān api | [Rām, Bā, 72 9.1]
rājā daśaratho rājan kṛtakautukamaṅgalaiḥ | [Rām, Bā, 72 10.1]
putrair naravaraśreṣṭha dātāram abhikāṅkṣate | [Rām, Bā, 72 10.2]
dātṛpratigrahītṛbhyāṃ sarvārthāḥ prabhavanti hi | [Rām, Bā, 72 11.1]
svadharmaṃ pratipadyasva kṛtvā vaivāhyam uttamam | [Rām, Bā, 72 11.2]
ity uktaḥ paramodāro vasiṣṭhena mahātmanā | [Rām, Bā, 72 12.1]
pratyuvāca mahātejā vākyaṃ paramadharmavit | [Rām, Bā, 72 12.2]
kaḥ sthitaḥ pratihāro me kasyājñā sampratīkṣyate | [Rām, Bā, 72 13.1]
svagṛhe ko vicāro 'sti yathā rājyam idaṃ tava | [Rām, Bā, 72 13.2]
kṛtakautukasarvasvā vedimūlam upāgatāḥ | [Rām, Bā, 72 14.1]
mama kanyā muniśreṣṭha dīptā vahner ivārciṣaḥ | [Rām, Bā, 72 14.2]
sajjo 'haṃ tvatpratīkṣo 'smi vedyām asyāṃ pratiṣṭhitaḥ | [Rām, Bā, 72 15.1]
avighnaṃ kurutāṃ rājā kimarthaṃ hi vilambyate | [Rām, Bā, 72 15.2]
tadvākyaṃ janakenoktaṃ śrutvā daśarathas tadā | [Rām, Bā, 72 16.1]
praveśayāmāsa sutān sarvān ṛṣigaṇān api | [Rām, Bā, 72 16.2]
abravīj janako rājā kausalyānandavardhanam | [Rām, Bā, 72 17.1]
iyaṃ sītā mama sutā sahadharmacarī tava | [Rām, Bā, 72 17.2]
pratīccha caināṃ bhadraṃ te pāṇiṃ gṛhṇīṣva pāṇinā | [Rām, Bā, 72 17.3]
lakṣmaṇāgaccha bhadraṃ te ūrmilām udyatāṃ mayā | [Rām, Bā, 72 18.1]
pratīccha pāṇiṃ gṛhṇīṣva mā bhūt kālasya paryayaḥ | [Rām, Bā, 72 18.2]
tam evam uktvā janako bharataṃ cābhyabhāṣata | [Rām, Bā, 72 19.1]
gṛhāṇa pāṇiṃ māṇḍavyāḥ pāṇinā raghunandana | [Rām, Bā, 72 19.2]
śatrughnaṃ cāpi dharmātmā abravīj janakeśvaraḥ | [Rām, Bā, 72 20.1]
śrutakīrtyā mahābāho pāṇiṃ gṛhṇīṣva pāṇinā | [Rām, Bā, 72 20.2]
sarve bhavantaḥ saumyāś ca sarve sucaritavratāḥ | [Rām, Bā, 72 21.1]
patnībhiḥ santu kākutsthā mā bhūt kālasya paryayaḥ | [Rām, Bā, 72 21.2]
janakasya vacaḥ śrutvā pāṇīn pāṇibhir aspṛśan | [Rām, Bā, 72 22.1]
catvāras te catasṛṇāṃ vasiṣṭhasya mate sthitāḥ | [Rām, Bā, 72 22.2]
agniṃ pradakṣiṇaṃ kṛtvā vediṃ rājānam eva ca | [Rām, Bā, 72 23.1]
ṛṣīṃś caiva mahātmānaḥ sahabhāryā raghūttamāḥ | [Rām, Bā, 72 23.2]
yathoktena tathā cakrur vivāhaṃ vidhipūrvakam | [Rām, Bā, 72 23.3]
puṣpavṛṣṭir mahaty āsīd antarikṣāt subhāsvarā | [Rām, Bā, 72 24.1]
divyadundubhinirghoṣair gītavāditranisvanaiḥ | [Rām, Bā, 72 24.2]
nanṛtuś cāpsaraḥsaṃghā gandharvāś ca jaguḥ kalam | [Rām, Bā, 72 25.1]
vivāhe raghumukhyānāṃ tad adbhutam ivābhavat | [Rām, Bā, 72 25.2]
īdṛśe vartamāne tu tūryodghuṣṭaninādite | [Rām, Bā, 72 26.1]
trir agniṃ te parikramya ūhur bhāryā mahaujasaḥ | [Rām, Bā, 72 26.2]
athopakāryāṃ jagmus te sadārā raghunandanāḥ | [Rām, Bā, 72 27.1]
rājāpy anuyayau paśyan sarṣisaṃghaḥ sabāndhavaḥ | [Rām, Bā, 72 27.2]
{Rām, Bā, 73}
atha rātryāṃ vyatītāyāṃ viśvāmitro mahāmuniḥ | [Rām, Bā, 73 1.1]
āpṛcchya tau ca rājānau jagāmottaraparvatam | [Rām, Bā, 73 1.2]
viśvāmitre gate rājā vaidehaṃ mithilādhipam | [Rām, Bā, 73 2.1]
āpṛcchyātha jagāmāśu rājā daśarathaḥ purīm | [Rām, Bā, 73 2.2]
atha rājā videhānāṃ dadau kanyādhanaṃ bahu | [Rām, Bā, 73 3.1]
gavāṃ śatasahasrāṇi bahūni mithileśvaraḥ | [Rām, Bā, 73 3.2]
kambalānāṃ ca mukhyānāṃ kṣaumakoṭyambarāṇi ca | [Rām, Bā, 73 4.1]
hastyaśvarathapādātaṃ divyarūpaṃ svalaṃkṛtam | [Rām, Bā, 73 4.2]
dadau kanyāpitā tāsāṃ dāsīdāsam anuttamam | [Rām, Bā, 73 5.1]
hiraṇyasya suvarṇasya muktānāṃ vidrumasya ca | [Rām, Bā, 73 5.2]
dadau paramasaṃhṛṣṭaḥ kanyādhanam anuttamam | [Rām, Bā, 73 6.1]
dattvā bahudhanaṃ rājā samanujñāpya pārthivam | [Rām, Bā, 73 6.2]
praviveśa svanilayaṃ mithilāṃ mithileśvaraḥ | [Rām, Bā, 73 7.1]
rājāpy ayodhyādhipatiḥ saha putrair mahātmabhiḥ | [Rām, Bā, 73 7.2]
ṛṣīn sarvān puraskṛtya jagāma sabalānugaḥ | [Rām, Bā, 73 8.1]
gacchantaṃ tu naravyāghraṃ sarṣisaṃghaṃ sarāghavam | [Rām, Bā, 73 8.2]
ghorāḥ sma pakṣiṇo vāco vyāharanti tatas tataḥ | [Rām, Bā, 73 9.1]
bhaumāś caiva mṛgāḥ sarve gacchanti sma pradakṣiṇam | [Rām, Bā, 73 9.2]
tān dṛṣṭvā rājaśārdūlo vasiṣṭhaṃ paryapṛcchata | [Rām, Bā, 73 10.1]
asaumyāḥ pakṣiṇo ghorā mṛgāś cāpi pradakṣiṇāḥ | [Rām, Bā, 73 10.2]
kim idaṃ hṛdayotkampi mano mama viṣīdati | [Rām, Bā, 73 10.3]
rājño daśarathasyaitac chrutvā vākyaṃ mahān ṛṣiḥ | [Rām, Bā, 73 11.1]
uvāca madhurāṃ vāṇīṃ śrūyatām asya yat phalam | [Rām, Bā, 73 11.2]
upasthitaṃ bhayaṃ ghoraṃ divyaṃ pakṣimukhāc cyutam | [Rām, Bā, 73 12.1]
mṛgāḥ praśamayanty ete saṃtāpas tyajyatām ayam | [Rām, Bā, 73 12.2]
teṣāṃ saṃvadatāṃ tatra vāyuḥ prādurbabhūva ha | [Rām, Bā, 73 13.1]
kampayan medinīṃ sarvāṃ pātayaṃś ca drumāñ śubhān | [Rām, Bā, 73 13.2]
tamasā saṃvṛtaḥ sūryaḥ sarvā na prababhur diśaḥ | [Rām, Bā, 73 14.1]
bhasmanā cāvṛtaṃ sarvaṃ saṃmūḍham iva tad balam | [Rām, Bā, 73 14.2]
vasiṣṭha ṛṣayaś cānye rājā ca sasutas tadā | [Rām, Bā, 73 15.1]
sasaṃjñā iva tatrāsan sarvam anyad vicetanam | [Rām, Bā, 73 15.2]
tasmiṃs tamasi ghore tu bhasmacchanneva sā camūḥ | [Rām, Bā, 73 16.1]
dadarśa bhīmasaṃkāśaṃ jaṭāmaṇḍaladhāriṇam | [Rām, Bā, 73 16.2]
kailāsam iva durdharṣaṃ kālāgnim iva duḥsaham | [Rām, Bā, 73 17.1]
jvalantam iva tejobhir durnirīkṣyaṃ pṛthagjanaiḥ | [Rām, Bā, 73 17.2]
skandhe cāsajya paraśuṃ dhanur vidyudgaṇopamam | [Rām, Bā, 73 18.1]
pragṛhya śaramukhyaṃ ca tripuraghnaṃ yathā haram | [Rām, Bā, 73 18.2]
taṃ dṛṣṭvā bhīmasaṃkāśaṃ jvalantam iva pāvakam | [Rām, Bā, 73 19.1]
vasiṣṭhapramukhā viprā japahomaparāyaṇāḥ | [Rām, Bā, 73 19.2]
saṃgatā munayaḥ sarve saṃjajalpur atho mithaḥ | [Rām, Bā, 73 19.3]
kaccit pitṛvadhāmarṣī kṣatraṃ notsādayiṣyati | [Rām, Bā, 73 20.1]
pūrvaṃ kṣatravadhaṃ kṛtvā gatamanyur gatajvaraḥ | [Rām, Bā, 73 20.2]
kṣatrasyotsādanaṃ bhūyo na khalv asya cikīrṣitam | [Rām, Bā, 73 20.3]
evam uktvārghyam ādāya bhārgavaṃ bhīmadarśanam | [Rām, Bā, 73 21.1]
ṛṣayo rāma rāmeti madhurāṃ vācam abruvan | [Rām, Bā, 73 21.2]
pratigṛhya tu tāṃ pūjām ṛṣidattāṃ pratāpavān | [Rām, Bā, 73 22.1]
rāmaṃ dāśarathiṃ rāmo jāmadagnyo 'bhyabhāṣata | [Rām, Bā, 73 22.2]
{Rām, Bā, 74}
rāma dāśarathe vīra vīryaṃ te śrūyate 'dbhutam | [Rām, Bā, 74 1.1]
dhanuṣo bhedanaṃ caiva nikhilena mayā śrutam | [Rām, Bā, 74 1.2]
tad adbhutam acintyaṃ ca bhedanaṃ dhanuṣas tvayā | [Rām, Bā, 74 2.1]
tac chrutvāham anuprāpto dhanur gṛhyāparaṃ śubham | [Rām, Bā, 74 2.2]
tad idaṃ ghorasaṃkāśaṃ jāmadagnyaṃ mahad dhanuḥ | [Rām, Bā, 74 3.1]
pūrayasva śareṇaiva svabalaṃ darśayasva ca | [Rām, Bā, 74 3.2]
tad ahaṃ te balaṃ dṛṣṭvā dhanuṣo 'sya prapūraṇe | [Rām, Bā, 74 4.1]
dvaṃdvayuddhaṃ pradāsyāmi vīryaślāghyam idaṃ tava | [Rām, Bā, 74 4.2]
tasya tadvacanaṃ śrutvā rājā daśarathas tadā | [Rām, Bā, 74 5.1]
viṣaṇṇavadano dīnaḥ prāñjalir vākyam abravīt | [Rām, Bā, 74 5.2]
kṣatraroṣāt praśāntas tvaṃ brāhmaṇasya mahāyaśāḥ | [Rām, Bā, 74 6.1]
bālānāṃ mama putrāṇām abhayaṃ dātum arhasi | [Rām, Bā, 74 6.2]
bhārgavāṇāṃ kule jātaḥ svādhyāyavrataśālinām | [Rām, Bā, 74 7.1]
sahasrākṣe pratijñāya śastraṃ nikṣiptavān asi | [Rām, Bā, 74 7.2]
sa tvaṃ dharmaparo bhūtvā kāśyapāya vasuṃdharām | [Rām, Bā, 74 8.1]
dattvā vanam upāgamya mahendrakṛtaketanaḥ | [Rām, Bā, 74 8.2]
mama sarvavināśāya samprāptas tvaṃ mahāmune | [Rām, Bā, 74 9.1]
na caikasmin hate rāme sarve jīvāmahe vayam | [Rām, Bā, 74 9.2]
bruvaty evaṃ daśarathe jāmadagnyaḥ pratāpavān | [Rām, Bā, 74 10.1]
anādṛtyaiva tad vākyaṃ rāmam evābhyabhāṣata | [Rām, Bā, 74 10.2]
ime dve dhanuṣī śreṣṭhe divye lokābhiviśrute | [Rām, Bā, 74 11.1]
dṛḍhe balavatī mukhye sukṛte viśvakarmaṇā | [Rām, Bā, 74 11.2]
atisṛṣṭaṃ surair ekaṃ tryambakāya yuyutsave | [Rām, Bā, 74 12.1]
tripuraghnaṃ naraśreṣṭha bhagnaṃ kākutstha yat tvayā | [Rām, Bā, 74 12.2]
idaṃ dvitīyaṃ durdharṣaṃ viṣṇor dattaṃ surottamaiḥ | [Rām, Bā, 74 13.1]
samānasāraṃ kākutstha raudreṇa dhanuṣā tv idam | [Rām, Bā, 74 13.2]
tadā tu devatāḥ sarvāḥ pṛcchanti sma pitāmaham | [Rām, Bā, 74 14.1]
śitikaṇṭhasya viṣṇoś ca balābalanirīkṣayā | [Rām, Bā, 74 14.2]
abhiprāyaṃ tu vijñāya devatānāṃ pitāmahaḥ | [Rām, Bā, 74 15.1]
virodhaṃ janayāmāsa tayoḥ satyavatāṃ varaḥ | [Rām, Bā, 74 15.2]
virodhe ca mahad yuddham abhavad romaharṣaṇam | [Rām, Bā, 74 16.1]
śitikaṇṭhasya viṣṇoś ca parasparajayaiṣiṇoḥ | [Rām, Bā, 74 16.2]
tadā taj jṛmbhitaṃ śaivaṃ dhanur bhīmaparākramam | [Rām, Bā, 74 17.1]
huṃkāreṇa mahādevaḥ stambhito 'tha trilocanaḥ | [Rām, Bā, 74 17.2]
devais tadā samāgamya sarṣisaṃghaiḥ sacāraṇaiḥ | [Rām, Bā, 74 18.1]
yācitau praśamaṃ tatra jagmatus tau surottamau | [Rām, Bā, 74 18.2]
jṛmbhitaṃ tad dhanur dṛṣṭvā śaivaṃ viṣṇuparākramaiḥ | [Rām, Bā, 74 19.1]
adhikaṃ menire viṣṇuṃ devāḥ sarṣigaṇās tadā | [Rām, Bā, 74 19.2]
dhanū rudras tu saṃkruddho videheṣu mahāyaśāḥ | [Rām, Bā, 74 20.1]
devarātasya rājarṣer dadau haste sasāyakam | [Rām, Bā, 74 20.2]
idaṃ ca vaiṣṇavaṃ rāma dhanuḥ parapuraṃjayam | [Rām, Bā, 74 21.1]
ṛcīke bhārgave prādād viṣṇuḥ sa nyāsam uttamam | [Rām, Bā, 74 21.2]
ṛcīkas tu mahātejāḥ putrasyāpratikarmaṇaḥ | [Rām, Bā, 74 22.1]
pitur mama dadau divyaṃ jamadagner mahātmanaḥ | [Rām, Bā, 74 22.2]
nyastaśastre pitari me tapobalasamanvite | [Rām, Bā, 74 23.1]
arjuno vidadhe mṛtyuṃ prākṛtāṃ buddhim āsthitaḥ | [Rām, Bā, 74 23.2]
vadham apratirūpaṃ tu pituḥ śrutvā sudāruṇam | [Rām, Bā, 74 24.1]
kṣatram utsādayan roṣāj jātaṃ jātam anekaśaḥ | [Rām, Bā, 74 24.2]
pṛthivīṃ cākhilāṃ prāpya kāśyapāya mahātmane | [Rām, Bā, 74 25.1]
yajñasyānte tadā rāma dakṣiṇāṃ puṇyakarmaṇe | [Rām, Bā, 74 25.2]
dattvā mahendranilayas tapobalasamanvitaḥ | [Rām, Bā, 74 26.1]
śrutavān dhanuṣo bhedaṃ tato 'haṃ drutam āgataḥ | [Rām, Bā, 74 26.2]
tad idaṃ vaiṣṇavaṃ rāma pitṛpaitāmahaṃ mahat | [Rām, Bā, 74 27.1]
kṣatradharmaṃ puraskṛtya gṛhṇīṣva dhanuruttamam | [Rām, Bā, 74 27.2]
yojayasva dhanuḥśreṣṭhe śaraṃ parapuraṃjayam | [Rām, Bā, 74 28.1]
yadi śaknosi kākutstha dvaṃdvaṃ dāsyāmi te tataḥ | [Rām, Bā, 74 28.2]
{Rām, Bā, 75}
śrutvā taj jāmadagnyasya vākyaṃ dāśarathis tadā | [Rām, Bā, 75 1.1]
gauravād yantritakathaḥ pitū rāmam athābravīt | [Rām, Bā, 75 1.2]
śrutavān asmi yat karma kṛtavān asi bhārgava | [Rām, Bā, 75 2.1]
anurudhyāmahe brahman pitur ānṛṇyam āsthitaḥ | [Rām, Bā, 75 2.2]
vīryahīnam ivāśaktaṃ kṣatradharmeṇa bhārgava | [Rām, Bā, 75 3.1]
avajānāmi me tejaḥ paśya me 'dya parākramam | [Rām, Bā, 75 3.2]
ity uktvā rāghavaḥ kruddho bhārgavasya varāyudham | [Rām, Bā, 75 4.1]
śaraṃ ca pratisaṃgṛhya hastāl laghuparākramaḥ | [Rām, Bā, 75 4.2]
āropya sa dhanū rāmaḥ śaraṃ sajyaṃ cakāra ha | [Rām, Bā, 75 5.1]
jāmadagnyaṃ tato rāmaṃ rāmaḥ kruddho 'bravīd vacaḥ | [Rām, Bā, 75 5.2]
brāhmaṇo 'sīti pūjyo me viśvāmitrakṛtena ca | [Rām, Bā, 75 6.1]
tasmāc chakto na te rāma moktuṃ prāṇaharaṃ śaram | [Rām, Bā, 75 6.2]
imāṃ vā tvadgatiṃ rāma tapobalasamārjitān | [Rām, Bā, 75 7.1]
lokān apratimān vāpi haniṣyāmi yad icchasi | [Rām, Bā, 75 7.2]
na hy ayaṃ vaiṣṇavo divyaḥ śaraḥ parapuraṃjayaḥ | [Rām, Bā, 75 8.1]
moghaḥ patati vīryeṇa baladarpavināśanaḥ | [Rām, Bā, 75 8.2]
varāyudhadharaṃ rāmaṃ draṣṭuṃ sarṣigaṇāḥ surāḥ | [Rām, Bā, 75 9.1]
pitāmahaṃ puraskṛtya sametās tatra saṃghaśaḥ | [Rām, Bā, 75 9.2]
gandharvāpsarasaś caiva siddhacāraṇakiṃnarāḥ | [Rām, Bā, 75 10.1]
yakṣarākṣasanāgāś ca tad draṣṭuṃ mahad adbhutam | [Rām, Bā, 75 10.2]
jaḍīkṛte tadā loke rāme varadhanurdhare | [Rām, Bā, 75 11.1]
nirvīryo jāmadagnyo 'sau ramo rāmam udaikṣata | [Rām, Bā, 75 11.2]
tejobhir hatavīryatvāj jāmadagnyo jaḍīkṛtaḥ | [Rām, Bā, 75 12.1]
rāmaṃ kamalapattrākṣaṃ mandaṃ mandam uvāca ha | [Rām, Bā, 75 12.2]
kāśyapāya mayā dattā yadā pūrvaṃ vasuṃdharā | [Rām, Bā, 75 13.1]
viṣaye me na vastavyam iti māṃ kāśyapo 'bravīt | [Rām, Bā, 75 13.2]
so 'haṃ guruvacaḥ kurvan pṛthivyāṃ na vase niśām | [Rām, Bā, 75 14.1]
iti pratijñā kākutstha kṛtā vai kāśyapasya ha | [Rām, Bā, 75 14.2]
tad imāṃ tvaṃ gatiṃ vīra hantuṃ nārhasi rāghava | [Rām, Bā, 75 15.1]
manojavaṃ gamiṣyāmi mahendraṃ parvatottamam | [Rām, Bā, 75 15.2]
lokās tv apratimā rāma nirjitās tapasā mayā | [Rām, Bā, 75 16.1]
jahi tāñ śaramukhyena mā bhūt kālasya paryayaḥ | [Rām, Bā, 75 16.2]
akṣayyaṃ madhuhantāraṃ jānāmi tvāṃ sureśvaram | [Rām, Bā, 75 17.1]
dhanuṣo 'sya parāmarśāt svasti te 'stu paraṃtapa | [Rām, Bā, 75 17.2]
ete suragaṇāḥ sarve nirīkṣante samāgatāḥ | [Rām, Bā, 75 18.1]
tvām apratimakarmāṇam apratidvandvam āhave | [Rām, Bā, 75 18.2]
na ceyaṃ mama kākutstha vrīḍā bhavitum arhati | [Rām, Bā, 75 19.1]
tvayā trailokyanāthena yad ahaṃ vimukhīkṛtaḥ | [Rām, Bā, 75 19.2]
śaram apratimaṃ rāma moktum arhasi suvrata | [Rām, Bā, 75 20.1]
śaramokṣe gamiṣyāmi mahendraṃ parvatottamam | [Rām, Bā, 75 20.2]
tathā bruvati rāme tu jāmadagnye pratāpavān | [Rām, Bā, 75 21.1]
rāmo dāśarathiḥ śrīmāṃś cikṣepa śaram uttamam | [Rām, Bā, 75 21.2]
tato vitimirāḥ sarvā diśaḥ copadiśas tathā | [Rām, Bā, 75 22.1]
surāḥ sarṣigaṇā rāmaṃ praśaśaṃsur udāyudham | [Rām, Bā, 75 22.2]
rāmaṃ dāśarathiṃ rāmo jāmadagnyaḥ praśasya ca | [Rām, Bā, 75 23.1]
tataḥ pradakṣiṇīkṛtya jagāmātmagatiṃ prabhuḥ | [Rām, Bā, 75 23.2]
{Rām, Bā, 76}
gate rāme praśāntātmā rāmo dāśarathir dhanuḥ | [Rām, Bā, 76 1.1]
varuṇāyāprameyāya dadau haste sasāyakam | [Rām, Bā, 76 1.2]
abhivādya tato rāmo vasiṣṭhapramukhān ṛṣīn | [Rām, Bā, 76 2.1]
pitaraṃ vihvalaṃ dṛṣṭvā provāca raghunandanaḥ | [Rām, Bā, 76 2.2]
jāmadagnyo gato rāmaḥ prayātu caturaṅgiṇī | [Rām, Bā, 76 3.1]
ayodhyābhimukhī senā tvayā nāthena pālitā | [Rām, Bā, 76 3.2]
rāmasya vacanaṃ śrutvā rājā daśarathaḥ sutam | [Rām, Bā, 76 4.1]
bāhubhyāṃ sampariṣvajya mūrdhni cāghrāya rāghavam | [Rām, Bā, 76 4.2]
gato rāma iti śrutvā hṛṣṭaḥ pramudito nṛpaḥ | [Rām, Bā, 76 5.1]
codayāmāsa tāṃ senāṃ jagāmāśu tataḥ purīm | [Rām, Bā, 76 5.2]
patākādhvajinīṃ ramyāṃ tūryodghuṣṭanināditām | [Rām, Bā, 76 6.1]
siktarājapathāṃ ramyāṃ prakīrṇakusumotkarām | [Rām, Bā, 76 6.2]
rājapraveśasumukhaiḥ paurair maṅgalavādibhiḥ | [Rām, Bā, 76 7.1]
sampūrṇāṃ prāviśad rājā janaughaiḥ samalaṃkṛtām | [Rām, Bā, 76 7.2]
kausalyā ca sumitrā ca kaikeyī ca sumadhyamā | [Rām, Bā, 76 8.1]
vadhūpratigrahe yuktā yāś cānyā rājayoṣitaḥ | [Rām, Bā, 76 8.2]
tataḥ sītāṃ mahābhāgām ūrmilāṃ ca yaśasvinīm | [Rām, Bā, 76 9.1]
kuśadhvajasute cobhe jagṛhur nṛpapatnayaḥ | [Rām, Bā, 76 9.2]
maṅgalālāpanaiś caiva śobhitāḥ kṣaumavāsasaḥ | [Rām, Bā, 76 10.1]
devatāyatanāny āśu sarvās tāḥ pratyapūjayan | [Rām, Bā, 76 10.2]
abhivādyābhivādyāṃś ca sarvā rājasutās tadā | [Rām, Bā, 76 11.1]
remire muditāḥ sarvā bhartṛbhiḥ sahitā rahaḥ | [Rām, Bā, 76 11.2]
kṛtadārāḥ kṛtāstrāś ca sadhanāḥ sasuhṛjjanāḥ | [Rām, Bā, 76 12.1]
śuśrūṣamāṇāḥ pitaraṃ vartayanti nararṣabhāḥ | [Rām, Bā, 76 12.2]
teṣām atiyaśā loke rāmaḥ satyaparākramaḥ | [Rām, Bā, 76 13.1]
svayambhūr iva bhūtānāṃ babhūva guṇavattaraḥ | [Rām, Bā, 76 13.2]
rāmas tu sītayā sārdhaṃ vijahāra bahūn ṛtūn | [Rām, Bā, 76 14.1]
manasvī tadgatas tasyā nityaṃ hṛdi samarpitaḥ | [Rām, Bā, 76 14.2]
priyā tu sītā rāmasya dārāḥ pitṛkṛtā iti | [Rām, Bā, 76 15.1]
guṇād rūpaguṇāc cāpi prītir bhūyo vyavardhata | [Rām, Bā, 76 15.2]
tasyāś ca bhartā dviguṇaṃ hṛdaye parivartate | [Rām, Bā, 76 16.1]
antarjātam api vyaktam ākhyāti hṛdayaṃ hṛdā | [Rām, Bā, 76 16.2]
tasya bhūyo viśeṣeṇa maithilī janakātmajā | [Rām, Bā, 76 17.1]
devatābhiḥ samā rūpe sītā śrīr iva rūpiṇī | [Rām, Bā, 76 17.2]
tayā sa rājarṣisuto 'bhirāmayā sameyivān uttamarājakanyayā | [Rām, Bā, 76 18.1]
atīva rāmaḥ śuśubhe 'tikāmayā vibhuḥ śriyā viṣṇur ivāmareśvaraḥ | [Rām, Bā, 76 18.2]
{Rām, Ay, 1}
kasyacit tv atha kālasya rājā daśarathaḥ sutam | [Rām, Ay, 1 1.1]
bharataṃ kekayīputram abravīd raghunandanaḥ | [Rām, Ay, 1 1.2]
ayaṃ kekayarājasya putro vasati putraka | [Rām, Ay, 1 2.1]
tvāṃ netum āgato vīra yudhājin mātulas tava | [Rām, Ay, 1 2.2]
śrutvā daśarathasyaitad bharataḥ kekayīsutaḥ | [Rām, Ay, 1 3.1]
gamanāyābhicakrāma śatrughnasahitas tadā | [Rām, Ay, 1 3.2]
āpṛcchya pitaraṃ śūro rāmaṃ cākliṣṭakāriṇam | [Rām, Ay, 1 4.1]
mātṝṃś cāpi naraśreṣṭhaḥ śatrughnasahito yayau | [Rām, Ay, 1 4.2]
yudhājit prāpya bharataṃ saśatrughnaṃ praharṣitaḥ | [Rām, Ay, 1 5.1]
svapuraṃ prāviśad vīraḥ pitā tasya tutoṣa ha | [Rām, Ay, 1 5.2]
sa tatra nyavasad bhrātrā saha satkārasatkṛtaḥ | [Rām, Ay, 1 6.1]
mātulenāśvapatinā putrasnehena lālitaḥ | [Rām, Ay, 1 6.2]
tatrāpi nivasantau tau tarpyamāṇau ca kāmataḥ | [Rām, Ay, 1 7.1]
bhrātarau smaratāṃ vīrau vṛddhaṃ daśarathaṃ nṛpam | [Rām, Ay, 1 7.2]
rājāpi tau mahātejāḥ sasmāra proṣitau sutau | [Rām, Ay, 1 8.1]
ubhau bharataśatrughnau mahendravaruṇopamau | [Rām, Ay, 1 8.2]
sarva eva tu tasyeṣṭāś catvāraḥ puruṣarṣabhāḥ | [Rām, Ay, 1 9.1]
svaśarīrād vinirvṛttāś catvāra iva bāhavaḥ | [Rām, Ay, 1 9.2]
teṣām api mahātejā rāmo ratikaraḥ pituḥ | [Rām, Ay, 1 10.1]
svayambhūr iva bhūtānāṃ babhūva guṇavattaraḥ | [Rām, Ay, 1 10.2]
gate ca bharate rāmo lakṣmaṇaś ca mahābalaḥ | [Rām, Ay, 1 11.1]
pitaraṃ devasaṃkāśaṃ pūjayāmāsatus tadā | [Rām, Ay, 1 11.2]
pitur ājñāṃ puraskṛtya paurakāryāṇi sarvaśaḥ | [Rām, Ay, 1 12.1]
cakāra rāmo dharmātmā priyāṇi ca hitāni ca | [Rām, Ay, 1 12.2]
mātṛbhyo mātṛkāryāṇi kṛtvā paramayantritaḥ | [Rām, Ay, 1 13.1]
gurūṇāṃ gurukāryāṇi kāle kāle 'nvavaikṣata | [Rām, Ay, 1 13.2]
evaṃ daśarathaḥ prīto brāhmaṇā naigamās tathā | [Rām, Ay, 1 14.1]
rāmasya śīlavṛttena sarve viṣayavāsinaḥ | [Rām, Ay, 1 14.2]
sa hi nityaṃ praśāntātmā mṛdupūrvaṃ ca bhāṣate | [Rām, Ay, 1 15.1]
ucyamāno 'pi paruṣaṃ nottaraṃ pratipadyate | [Rām, Ay, 1 15.2]
kathaṃcid upakāreṇa kṛtenaikena tuṣyati | [Rām, Ay, 1 16.1]
na smaraty apakārāṇāṃ śatam apy ātmavattayā | [Rām, Ay, 1 16.2]
śīlavṛddhair jñānavṛddhair vayovṛddhaiś ca sajjanaiḥ | [Rām, Ay, 1 17.1]
kathayann āsta vai nityam astrayogyāntareṣv api | [Rām, Ay, 1 17.2]
kalyāṇābhijanaḥ sādhur adīnaḥ satyavāg ṛjuḥ | [Rām, Ay, 1 18.1]
vṛddhair abhivinītaś ca dvijair dharmārthadarśibhiḥ | [Rām, Ay, 1 18.2]
dharmārthakāmatattvajñaḥ smṛtimān pratibhāvanān | [Rām, Ay, 1 19.1]
laukike samayācare kṛtakalpo viśāradaḥ | [Rām, Ay, 1 19.2]
śāstrajñaś ca kṛtajñaś ca puruṣāntarakovidaḥ | [Rām, Ay, 1 20.1]
yaḥ pragrahānugrahayor yathānyāyaṃ vicakṣaṇaḥ | [Rām, Ay, 1 20.2]
āyakarmaṇy upāyajñaḥ saṃdṛṣṭavyayakarmavit | [Rām, Ay, 1 21.1]
śraiṣṭhyaṃ śāstrasamūheṣu prāpto vyāmiśrakeṣv api | [Rām, Ay, 1 21.2]
arthadharmau ca saṃgṛhya sukhatantro na cālasaḥ | [Rām, Ay, 1 22.1]
vaihārikāṇāṃ śilpānāṃ vijñātārthavibhāgavit | [Rām, Ay, 1 22.2]
ārohe vinaye caiva yukto vāraṇavājinām | [Rām, Ay, 1 23.1]
dhanurvedavidāṃ śreṣṭho loke 'tirathasaṃmataḥ | [Rām, Ay, 1 23.2]
abhiyātā prahartā ca senānayaviśāradaḥ | [Rām, Ay, 1 24.1]
apradhṛṣyaś ca saṃgrāme kruddhair api surāsuraiḥ | [Rām, Ay, 1 24.2]
anasūyo jitakrodho na dṛpto na ca matsarī | [Rām, Ay, 1 24.3]
na cāvamantā bhūtānāṃ na ca kālavaśānugaḥ | [Rām, Ay, 1 24.4]
evaṃ śreṣṭhair guṇair yuktaḥ prajānāṃ pārthivātmajaḥ | [Rām, Ay, 1 25.1]
saṃmatas triṣu lokeṣu vasudhāyāḥ kṣamāguṇaiḥ | [Rām, Ay, 1 25.2]
buddhyā bṛhaspates tulyo vīryeṇāpi śacīpateḥ | [Rām, Ay, 1 25.3]
tathā sarvaprajākāntaiḥ prītisaṃjananaiḥ pituḥ | [Rām, Ay, 1 26.1]
guṇair viruruce rāmo dīptaḥ sūrya ivāṃśubhiḥ | [Rām, Ay, 1 26.2]
tam evaṃvṛttasampannam apradhṛṣyaparākramam | [Rām, Ay, 1 27.1]
lokapālopamaṃ nātham akāmayata medinī | [Rām, Ay, 1 27.2]
etais tu bahubhir yuktaṃ guṇair anupamaiḥ sutam | [Rām, Ay, 1 28.1]
dṛṣṭvā daśaratho rājā cakre cintāṃ paraṃtapaḥ | [Rām, Ay, 1 28.2]
eṣā hy asya parā prītir hṛdi samparivartate | [Rām, Ay, 1 29.1]
kadā nāma sutaṃ drakṣyāmy abhiṣiktam ahaṃ priyam | [Rām, Ay, 1 29.2]
vṛddhikāmo hi lokasya sarvabhūtānukampanaḥ | [Rām, Ay, 1 30.1]
mattaḥ priyataro loke parjanya iva vṛṣṭimān | [Rām, Ay, 1 30.2]
yamaśakrasamo vīrye bṛhaspatisamo matau | [Rām, Ay, 1 31.1]
mahīdharasamo dhṛtyāṃ mattaś ca guṇavattaraḥ | [Rām, Ay, 1 31.2]
mahīm aham imāṃ kṛtsnām adhitiṣṭhantam ātmajam | [Rām, Ay, 1 32.1]
anena vayasā dṛṣṭvā yathā svargam avāpnuyām | [Rām, Ay, 1 32.2]
taṃ samīkṣya mahārājo yuktaṃ samuditair guṇaiḥ | [Rām, Ay, 1 33.1]
niścitya sacivaiḥ sārdhaṃ yuvarājam amanyata | [Rām, Ay, 1 33.2]
nānānagaravāstavyān pṛthagjānapadān api | [Rām, Ay, 1 34.1]
samānināya medinyāḥ pradhānān pṛthivīpatiḥ | [Rām, Ay, 1 34.2]
atha rājavitīrṇeṣu vividheṣv āsaneṣu ca | [Rām, Ay, 1 35.1]
rājānam evābhimukhā niṣedur niyatā nṛpāḥ | [Rām, Ay, 1 35.2]
sa labdhamānair vinayānvitair nṛpaiḥ purālayair jānapadaiś ca mānavaiḥ | [Rām, Ay, 1 36.1]
upopaviṣṭair nṛpatir vṛto babhau sahasracakṣur bhagavān ivāmaraiḥ | [Rām, Ay, 1 36.2]
{Rām, Ay, 2}
tataḥ pariṣadaṃ sarvām āmantrya vasudhādhipaḥ | [Rām, Ay, 2 1.1]
hitam uddharṣaṇaṃ cedam uvācāpratimaṃ vacaḥ | [Rām, Ay, 2 1.2]
dundubhisvanakalpena gambhīreṇānunādinā | [Rām, Ay, 2 2.1]
svareṇa mahatā rājā jīmūta iva nādayan | [Rām, Ay, 2 2.2]
so 'ham ikṣvākubhiḥ pūrvair narendraiḥ paripālitam | [Rām, Ay, 2 3.1]
śreyasā yoktukāmo 'smi sukhārham akhilaṃ jagat | [Rām, Ay, 2 3.2]
mayāpy ācaritaṃ pūrvaiḥ panthānam anugacchatā | [Rām, Ay, 2 4.1]
prajā nityam atandreṇa yathāśakty abhirakṣatā | [Rām, Ay, 2 4.2]
idaṃ śarīraṃ kṛtsnasya lokasya caratā hitam | [Rām, Ay, 2 5.1]
pāṇḍur asyātapatrasya chāyāyāṃ jaritaṃ mayā | [Rām, Ay, 2 5.2]
prāpya varṣasahasrāṇi bahūny āyūṃṣi jīvitaḥ | [Rām, Ay, 2 6.1]
jīrṇasyāsya śarīrasya viśrāntim abhirocaye | [Rām, Ay, 2 6.2]
rājaprabhāvajuṣṭāṃ hi durvahām ajitendriyaiḥ | [Rām, Ay, 2 7.1]
pariśrānto 'smi lokasya gurvīṃ dharmadhuraṃ vahan | [Rām, Ay, 2 7.2]
so 'haṃ viśramam icchāmi putraṃ kṛtvā prajāhite | [Rām, Ay, 2 8.1]
saṃnikṛṣṭān imān sarvān anumānya dvijarṣabhān | [Rām, Ay, 2 8.2]
anujāto hi me sarvair guṇair jyeṣṭho mamātmajaḥ | [Rām, Ay, 2 9.1]
puraṃdarasamo vīrye rāmaḥ parapuraṃjayaḥ | [Rām, Ay, 2 9.2]
taṃ candram iva puṣyeṇa yuktaṃ dharmabhṛtāṃ varam | [Rām, Ay, 2 10.1]
yauvarājyena yoktāsmi prītaḥ puruṣapuṃgavam | [Rām, Ay, 2 10.2]
anurūpaḥ sa vo nātho lakṣmīvāṃl lakṣmaṇāgrajaḥ | [Rām, Ay, 2 11.1]
trailokyam api nāthena yena syān nāthavattaram | [Rām, Ay, 2 11.2]
anena śreyasā sadyaḥ saṃyojyāham imāṃ mahīm | [Rām, Ay, 2 12.1]
gatakleśo bhaviṣyāmi sute tasmin niveśya vai | [Rām, Ay, 2 12.2]
iti bruvantaṃ muditāḥ pratyanandan nṛpā nṛpam | [Rām, Ay, 2 13.1]
vṛṣṭimantaṃ mahāmeghaṃ nardantam iva barhiṇaḥ | [Rām, Ay, 2 13.2]
tasya dharmārthaviduṣo bhāvam ājñāya sarvaśaḥ | [Rām, Ay, 2 14.1]
ūcuś ca manasā jñātvā vṛddhaṃ daśarathaṃ nṛpam | [Rām, Ay, 2 14.2]
anekavarṣasāhasro vṛddhas tvam asi pārthiva | [Rām, Ay, 2 15.1]
sa rāmaṃ yuvarājānam abhiṣiñcasva pārthivam | [Rām, Ay, 2 15.2]
iti tadvacanaṃ śrutvā rājā teṣāṃ manaḥpriyam | [Rām, Ay, 2 16.1]
ajānann iva jijñāsur idaṃ vacanam abravīt | [Rām, Ay, 2 16.2]
kathaṃ nu mayi dharmeṇa pṛthivīm anuśāsati | [Rām, Ay, 2 17.1]
bhavanto draṣṭum icchanti yuvarājaṃ mamātmajam | [Rām, Ay, 2 17.2]
te tam ūcur mahātmānaṃ paurajānapadaiḥ saha | [Rām, Ay, 2 18.1]
bahavo nṛpa kalyāṇā guṇāḥ putrasya santi te | [Rām, Ay, 2 18.2]
divyair guṇaiḥ śakrasamo rāmaḥ satyaparākramaḥ | [Rām, Ay, 2 19.1]
ikṣvākubhyo hi sarvebhyo 'py atirakto viśāṃ pate | [Rām, Ay, 2 19.2]
rāmaḥ satpuruṣo loke satyadharmaparāyaṇaḥ | [Rām, Ay, 2 20.1]
dharmajñaḥ satyasaṃdhaś ca śīlavān anasūyakaḥ | [Rām, Ay, 2 20.2]
kṣāntaḥ sāntvayitā ślakṣṇaḥ kṛtajño vijitendriyaḥ | [Rām, Ay, 2 21.1]
mṛduś ca sthiracittaś ca sadā bhavyo 'nasūyakaḥ | [Rām, Ay, 2 21.2]
priyavādī ca bhūtānāṃ satyavādī ca rāghavaḥ | [Rām, Ay, 2 22.1]
bahuśrutānāṃ vṛddhānāṃ brāhmaṇānām upāsitā | [Rām, Ay, 2 22.2]
tenāsyehātulā kīrtir yaśas tejaś ca vardhate | [Rām, Ay, 2 23.1]
devāsuramanuṣyāṇāṃ sarvāstreṣu viśāradaḥ | [Rām, Ay, 2 23.2]
yadā vrajati saṃgrāmaṃ grāmārthe nagarasya vā | [Rām, Ay, 2 24.1]
gatvā saumitrisahito nāvijitya nivartate | [Rām, Ay, 2 24.2]
saṃgrāmāt punar āgamya kuñjareṇa rathena vā | [Rām, Ay, 2 25.1]
paurān svajanavan nityaṃ kuśalaṃ paripṛcchati | [Rām, Ay, 2 25.2]
putreṣv agniṣu dāreṣu preṣyaśiṣyagaṇeṣu ca | [Rām, Ay, 2 26.1]
nikhilenānupūrvyā ca pitā putrān ivaurasān | [Rām, Ay, 2 26.2]
śuśrūṣante ca vaḥ śiṣyāḥ kaccit karmasu daṃśitāḥ | [Rām, Ay, 2 27.1]
iti naḥ puruṣavyāghraḥ sadā rāmo 'bhibhāṣate | [Rām, Ay, 2 27.2]
vyasaneṣu manuṣyāṇāṃ bhṛśaṃ bhavati duḥkhitaḥ | [Rām, Ay, 2 28.1]
utsaveṣu ca sarveṣu piteva parituṣyati | [Rām, Ay, 2 28.2]
satyavādī maheṣvāso vṛddhasevī jitendriyaḥ | [Rām, Ay, 2 29.1]
vatsaḥ śreyasi jātas te diṣṭyāsau tava rāghavaḥ | [Rām, Ay, 2 29.2]
diṣṭyā putraguṇair yukto mārīca iva kaśyapaḥ | [Rām, Ay, 2 29.3]
balam ārogyam āyuś ca rāmasya viditātmanaḥ | [Rām, Ay, 2 30.1]
āśaṃsate janaḥ sarvo rāṣṭre puravare tathā | [Rām, Ay, 2 30.2]
abhyantaraś ca bāhyaś ca paurajānapado janaḥ | [Rām, Ay, 2 31.1]
striyo vṛddhās taruṇyaś ca sāyamprātaḥ samāhitāḥ | [Rām, Ay, 2 31.2]
sarvān devān namasyanti rāmasyārthe yaśasvinaḥ | [Rām, Ay, 2 32.1]
teṣām āyācitaṃ deva tvatprasādāt samṛdhyatām | [Rām, Ay, 2 32.2]
rāmam indīvaraśyāmaṃ sarvaśatrunibarhaṇam | [Rām, Ay, 2 33.1]
paśyāmo yauvarājyasthaṃ tava rājottamātmajam | [Rām, Ay, 2 33.2]
taṃ devadevopamam ātmajaṃ te sarvasya lokasya hite niviṣṭam | [Rām, Ay, 2 34.1]
hitāya naḥ kṣipram udārajuṣṭaṃ mudābhiṣektuṃ varada tvam arhasi | [Rām, Ay, 2 34.2]
{Rām, Ay, 3}
teṣām añjalipadmāni pragṛhītāni sarvaśaḥ | [Rām, Ay, 3 1.1]
pratigṛhyābravīd rājā tebhyaḥ priyahitaṃ vacaḥ | [Rām, Ay, 3 1.2]
aho 'smi paramaprītaḥ prabhāvaś cātulo mama | [Rām, Ay, 3 2.1]
yan me jyeṣṭhaṃ priyaṃ putraṃ yauvarājyastham icchatha | [Rām, Ay, 3 2.2]
iti pratyarcya tān rājā brāhmaṇān idam abravīt | [Rām, Ay, 3 3.1]
vasiṣṭhaṃ vāmadevaṃ ca teṣām evopaśṛṇvatām | [Rām, Ay, 3 3.2]
caitraḥ śrīmān ayaṃ māsaḥ puṇyaḥ puṣpitakānanaḥ | [Rām, Ay, 3 4.1]
yauvarājyāya rāmasya sarvam evopakalpyatām | [Rām, Ay, 3 4.2]
kṛtam ity eva cābrūtām abhigamya jagatpatim | [Rām, Ay, 3 5.1]
yathoktavacanaṃ prītau harṣayuktau dvijarṣabhau | [Rām, Ay, 3 5.2]
tataḥ sumantraṃ dyutimān rājā vacanam abravīt | [Rām, Ay, 3 6.1]
rāmaḥ kṛtātmā bhavatā śīghram ānīyatām iti | [Rām, Ay, 3 6.2]
sa tatheti pratijñāya sumantro rājaśāsanāt | [Rām, Ay, 3 7.1]
rāmaṃ tatrānayāṃcakre rathena rathināṃ varam | [Rām, Ay, 3 7.2]
atha tatra samāsīnās tadā daśarathaṃ nṛpam | [Rām, Ay, 3 8.1]
prācyodīcyāḥ pratīcyāś ca dākṣiṇātyāś ca bhūmipāḥ | [Rām, Ay, 3 8.2]
mlecchāś cāryāś ca ye cānye vanaśailāntavāsinaḥ | [Rām, Ay, 3 9.1]
upāsāṃcakrire sarve taṃ devā iva vāsavam | [Rām, Ay, 3 9.2]
teṣāṃ madhye sa rājarṣir marutām iva vāsavaḥ | [Rām, Ay, 3 10.1]
prāsādastho rathagataṃ dadarśāyāntam ātmajam | [Rām, Ay, 3 10.2]
gandharvarājapratimaṃ loke vikhyātapauruṣam | [Rām, Ay, 3 11.1]
dīrghabāhuṃ mahāsattvaṃ mattamātaṃgagāminam | [Rām, Ay, 3 11.2]
candrakāntānanaṃ rāmam atīva priyadarśanam | [Rām, Ay, 3 12.1]
rūpaudāryaguṇaiḥ puṃsāṃ dṛṣṭicittāpahāriṇam | [Rām, Ay, 3 12.2]
gharmābhitaptāḥ parjanyaṃ hlādayantam iva prajāḥ | [Rām, Ay, 3 13.1]
na tatarpa samāyāntaṃ paśyamāno narādhipaḥ | [Rām, Ay, 3 13.2]
avatārya sumantras taṃ rāghavaṃ syandanottamāt | [Rām, Ay, 3 14.1]
pituḥ samīpaṃ gacchantaṃ prāñjaliḥ pṛṣṭhato 'nvagāt | [Rām, Ay, 3 14.2]
sa taṃ kailāsaśṛṅgābhaṃ prāsādaṃ narapuṃgavaḥ | [Rām, Ay, 3 15.1]
āruroha nṛpaṃ draṣṭuṃ saha sūtena rāghavaḥ | [Rām, Ay, 3 15.2]
sa prāñjalir abhipretya praṇataḥ pitur antike | [Rām, Ay, 3 16.1]
nāma svaṃ śrāvayan rāmo vavande caraṇau pituḥ | [Rām, Ay, 3 16.2]
taṃ dṛṣṭvā praṇataṃ pārśve kṛtāñjalipuṭaṃ nṛpaḥ | [Rām, Ay, 3 17.1]
gṛhyāñjalau samākṛṣya sasvaje priyam ātmajam | [Rām, Ay, 3 17.2]
tasmai cābhyudyataṃ śrīmān maṇikāñcanabhūṣitam | [Rām, Ay, 3 18.1]
dideśa rājā ruciraṃ rāmāya paramāsanam | [Rām, Ay, 3 18.2]
tad āsanavaraṃ prāpya vyadīpayata rāghavaḥ | [Rām, Ay, 3 19.1]
svayeva prabhayā merum udaye vimalo raviḥ | [Rām, Ay, 3 19.2]
tena vibhrājitā tatra sā sabhābhivyarocata | [Rām, Ay, 3 20.1]
vimalagrahanakṣatrā śāradī dyaur ivendunā | [Rām, Ay, 3 20.2]
taṃ paśyamāno nṛpatis tutoṣa priyam ātmajam | [Rām, Ay, 3 21.1]
alaṃkṛtam ivātmānam ādarśatalasaṃsthitam | [Rām, Ay, 3 21.2]
sa taṃ sasmitam ābhāṣya putraṃ putravatāṃ varaḥ | [Rām, Ay, 3 22.1]
uvācedaṃ vaco rājā devendram iva kaśyapaḥ | [Rām, Ay, 3 22.2]
jyeṣṭhāyām asi me patnyāṃ sadṛśyāṃ sadṛśaḥ sutaḥ | [Rām, Ay, 3 23.1]
utpannas tvaṃ guṇaśreṣṭho mama rāmātmajaḥ priyaḥ | [Rām, Ay, 3 23.2]
tvayā yataḥ prajāś cemāḥ svaguṇair anurañjitāḥ | [Rām, Ay, 3 24.1]
tasmāt tvaṃ puṣyayogena yauvarājyam avāpnuhi | [Rām, Ay, 3 24.2]
kāmatas tvaṃ prakṛtyaiva vinīto guṇavān asi | [Rām, Ay, 3 25.1]
guṇavaty api tu snehāt putra vakṣyāmi te hitam | [Rām, Ay, 3 25.2]
bhūyo vinayam āsthāya bhava nityaṃ jitendriyaḥ | [Rām, Ay, 3 26.1]
kāmakrodhasamutthāni tyajethā vyasanāni ca | [Rām, Ay, 3 26.2]
parokṣayā vartamāno vṛttyā pratyakṣayā tathā | [Rām, Ay, 3 27.1]
amātyaprabhṛtīḥ sarvāḥ prakṛtīś cānurañjaya | [Rām, Ay, 3 27.2]
tuṣṭānuraktaprakṛtir yaḥ pālayati medinīm | [Rām, Ay, 3 28.1]
tasya nandanti mitrāṇi labdhvāmṛtam ivāmarāḥ | [Rām, Ay, 3 28.2]
tasmāt putra tvam ātmānaṃ niyamyaiva samācara | [Rām, Ay, 3 28.3]
tac chrutvā suhṛdas tasya rāmasya priyakāriṇaḥ | [Rām, Ay, 3 29.1]
tvaritāḥ śīghram abhyetya kausalyāyai nyavedayan | [Rām, Ay, 3 29.2]
sā hiraṇyaṃ ca gāś caiva ratnāni vividhāni ca | [Rām, Ay, 3 30.1]
vyādideśa priyākhyebhyaḥ kausalyā pramadottamā | [Rām, Ay, 3 30.2]
athābhivādya rājānaṃ ratham āruhya rāghavaḥ | [Rām, Ay, 3 31.1]
yayau svaṃ dyutimad veśma janaughaiḥ pratipūjitaḥ | [Rām, Ay, 3 31.2]
te cāpi paurā nṛpater vacas tacchrutvā tadā lābham iveṣṭam āpya | [Rām, Ay, 3 32.1]
narendram āmantrya gṛhāṇi gatvā devān samānarcur atīva hṛṣṭāḥ | [Rām, Ay, 3 32.2]
{Rām, Ay, 4}
gateṣv atha nṛpo bhūyaḥ paureṣu saha mantribhiḥ | [Rām, Ay, 4 1.1]
mantrayitvā tataś cakre niścayajñaḥ sa niścayam | [Rām, Ay, 4 1.2]
śva eva puṣyo bhavitā śvo 'bhiṣecyeta tu me sutaḥ | [Rām, Ay, 4 2.1]
rāmo rājīvatāmrākṣo yauvarājya iti prabhuḥ | [Rām, Ay, 4 2.2]
athāntargṛham āviśya rājā daśarathas tadā | [Rām, Ay, 4 3.1]
sūtam ājñāpayāmāsa rāmaṃ punar ihānaya | [Rām, Ay, 4 3.2]
pratigṛhya sa tadvākyaṃ sūtaḥ punar upāyayau | [Rām, Ay, 4 4.1]
rāmasya bhavanaṃ śīghraṃ rāmam ānayituṃ punaḥ | [Rām, Ay, 4 4.2]
dvāḥsthair āveditaṃ tasya rāmāyāgamanaṃ punaḥ | [Rām, Ay, 4 5.1]
śrutvaiva cāpi rāmas taṃ prāptaṃ śaṅkānvito 'bhavat | [Rām, Ay, 4 5.2]
praveśya cainaṃ tvaritaṃ rāmo vacanam abravīt | [Rām, Ay, 4 6.1]
yad āgamanakṛtyaṃ te bhūyas tad brūhy aśeṣataḥ | [Rām, Ay, 4 6.2]
tam uvāca tataḥ sūto rājā tvāṃ draṣṭum icchati | [Rām, Ay, 4 7.1]
śrutvā pramāṇam atra tvaṃ gamanāyetarāya vā | [Rām, Ay, 4 7.2]
iti sūtavacaḥ śrutvā rāmo 'tha tvarayānvitaḥ | [Rām, Ay, 4 8.1]
prayayau rājabhavanaṃ punar draṣṭuṃ nareśvaram | [Rām, Ay, 4 8.2]
taṃ śrutvā samanuprāptaṃ rāmaṃ daśaratho nṛpaḥ | [Rām, Ay, 4 9.1]
praveśayāmāsa gṛhaṃ vivikṣuḥ priyam uttamam | [Rām, Ay, 4 9.2]
praviśann eva ca śrīmān rāghavo bhavanaṃ pituḥ | [Rām, Ay, 4 10.1]
dadarśa pitaraṃ dūrāt praṇipatya kṛtāñjaliḥ | [Rām, Ay, 4 10.2]
praṇamantaṃ samutthāpya taṃ pariṣvajya bhūmipaḥ | [Rām, Ay, 4 11.1]
pradiśya cāsmai ruciram āsanaṃ punar abravīt | [Rām, Ay, 4 11.2]
rāma vṛddho 'smi dīrghāyur bhuktā bhogā mayepsitāḥ | [Rām, Ay, 4 12.1]
annavadbhiḥ kratuśatais tatheṣṭaṃ bhūridakṣiṇaiḥ | [Rām, Ay, 4 12.2]
jātam iṣṭam apatyaṃ me tvam adyānupamaṃ bhuvi | [Rām, Ay, 4 13.1]
dattam iṣṭam adhītaṃ ca mayā puruṣasattama | [Rām, Ay, 4 13.2]
anubhūtāni ceṣṭāni mayā vīra sukhāni ca | [Rām, Ay, 4 14.1]
devarṣipitṛviprāṇām anṛṇo 'smi tathātmanaḥ | [Rām, Ay, 4 14.2]
na kiṃcin mama kartavyaṃ tavānyatrābhiṣecanāt | [Rām, Ay, 4 15.1]
ato yat tvām ahaṃ brūyāṃ tan me tvaṃ kartum arhasi | [Rām, Ay, 4 15.2]
adya prakṛtayaḥ sarvās tvām icchanti narādhipam | [Rām, Ay, 4 16.1]
atas tvāṃ yuvarājānam abhiṣekṣyāmi putraka | [Rām, Ay, 4 16.2]
api cādyāśubhān rāma svapnān paśyāmi dāruṇān | [Rām, Ay, 4 17.1]
sanirghātā maholkāś ca patantīha mahāsvanāḥ | [Rām, Ay, 4 17.2]
avaṣṭabdhaṃ ca me rāma nakṣatraṃ dāruṇair grahaiḥ | [Rām, Ay, 4 18.1]
āvedayanti daivajñāḥ sūryāṅgārakarāhubhiḥ | [Rām, Ay, 4 18.2]
prāyeṇa hi nimittānām īdṛśānāṃ samudbhave | [Rām, Ay, 4 19.1]
rājā vā mṛtyum āpnoti ghorāṃ vāpadam ṛcchati | [Rām, Ay, 4 19.2]
tad yāvad eva me ceto na vimuhyati rāghava | [Rām, Ay, 4 20.1]
tāvad evābhiṣiñcasva calā hi prāṇināṃ matiḥ | [Rām, Ay, 4 20.2]
adya candro 'bhyupagataḥ puṣyāt pūrvaṃ punar vasum | [Rām, Ay, 4 21.1]
śvaḥ puṣyayogaṃ niyataṃ vakṣyante daivacintakāḥ | [Rām, Ay, 4 21.2]
tatra puṣye 'bhiṣiñcasva manas tvarayatīva mām | [Rām, Ay, 4 22.1]
śvas tvāham abhiṣekṣyāmi yauvarājye paraṃtapa | [Rām, Ay, 4 22.2]
tasmāt tvayādya vratinā niśeyaṃ niyatātmanā | [Rām, Ay, 4 23.1]
saha vadhvopavastavyā darbhaprastaraśāyinā | [Rām, Ay, 4 23.2]
suhṛdaś cāpramattās tvāṃ rakṣantv adya samantataḥ | [Rām, Ay, 4 24.1]
bhavanti bahuvighnāni kāryāṇy evaṃvidhāni hi | [Rām, Ay, 4 24.2]
viproṣitaś ca bharato yāvad eva purād itaḥ | [Rām, Ay, 4 25.1]
tāvad evābhiṣekas te prāptakālo mato mama | [Rām, Ay, 4 25.2]
kāmaṃ khalu satāṃ vṛtte bhrātā te bharataḥ sthitaḥ | [Rām, Ay, 4 26.1]
jyeṣṭhānuvartī dharmātmā sānukrośo jitendriyaḥ | [Rām, Ay, 4 26.2]
kiṃ tu cittaṃ manuṣyāṇām anityam iti me matiḥ | [Rām, Ay, 4 27.1]
satāṃ ca dharmanityānāṃ kṛtaśobhi ca rāghava | [Rām, Ay, 4 27.2]
ity uktaḥ so 'bhyanujñātaḥ śvobhāviny abhiṣecane | [Rām, Ay, 4 28.1]
vrajeti rāmaḥ pitaram abhivādyābhyayād gṛham | [Rām, Ay, 4 28.2]
praviśya cātmano veśma rājñoddiṣṭe 'bhiṣecane | [Rām, Ay, 4 29.1]
tasmin kṣaṇe vinirgatya mātur antaḥpuraṃ yayau | [Rām, Ay, 4 29.2]
tatra tāṃ pravaṇām eva mātaraṃ kṣaumavāsinīm | [Rām, Ay, 4 30.1]
vāgyatāṃ devatāgāre dadarśa yācatīṃ śriyam | [Rām, Ay, 4 30.2]
prāg eva cāgatā tatra sumitrā lakṣmaṇas tathā | [Rām, Ay, 4 31.1]
sītā cānāyitā śrutvā priyaṃ rāmābhiṣecanam | [Rām, Ay, 4 31.2]
tasmin kāle hi kausalyā tasthāv āmīlitekṣaṇā | [Rām, Ay, 4 32.1]
sumitrayānvāsyamānā sītayā lakṣmaṇena ca | [Rām, Ay, 4 32.2]
śrutvā puṣyeṇa putrasya yauvarājyābhiṣecanam | [Rām, Ay, 4 33.1]
prāṇāyāmena puruṣaṃ dhyāyamānā janārdanam | [Rām, Ay, 4 33.2]
tathā saniyamām eva so 'bhigamyābhivādya ca | [Rām, Ay, 4 34.1]
uvāca vacanaṃ rāmo harṣayaṃs tām idaṃ tadā | [Rām, Ay, 4 34.2]
amba pitrā niyukto 'smi prajāpālanakarmaṇi | [Rām, Ay, 4 35.1]
bhavitā śvo 'bhiṣeko me yathā me śāsanaṃ pituḥ | [Rām, Ay, 4 35.2]
sītayāpy upavastavyā rajanīyaṃ mayā saha | [Rām, Ay, 4 36.1]
evam ṛtvigupādhyāyaiḥ saha mām uktavān pitā | [Rām, Ay, 4 36.2]
yāni yāny atra yogyāni śvobhāviny abhiṣecane | [Rām, Ay, 4 37.1]
tāni me maṅgalāny adya vaidehyāś caiva kāraya | [Rām, Ay, 4 37.2]
etac chrutvā tu kausalyā cirakālābhikāṅkṣitam | [Rām, Ay, 4 38.1]
harṣabāṣpakalaṃ vākyam idaṃ rāmam abhāṣata | [Rām, Ay, 4 38.2]
vatsa rāma ciraṃ jīva hatās te paripanthinaḥ | [Rām, Ay, 4 39.1]
jñātīn me tvaṃ śriyā yuktaḥ sumitrāyāś ca nandaya | [Rām, Ay, 4 39.2]
kalyāṇe bata nakṣatre mayi jāto 'si putraka | [Rām, Ay, 4 40.1]
yena tvayā daśaratho guṇair ārādhitaḥ pitā | [Rām, Ay, 4 40.2]
amoghaṃ bata me kṣāntaṃ puruṣe puṣkarekṣaṇe | [Rām, Ay, 4 41.1]
yeyam ikṣvākurājyaśrīḥ putra tvāṃ saṃśrayiṣyati | [Rām, Ay, 4 41.2]
ity evam ukto mātredaṃ rāmo bhāratam abravīt | [Rām, Ay, 4 42.1]
prāñjaliṃ prahvam āsīnam abhivīkṣya smayann iva | [Rām, Ay, 4 42.2]
lakṣmaṇemāṃ mayā sārdhaṃ praśādhi tvaṃ vasuṃdharām | [Rām, Ay, 4 43.1]
dvitīyaṃ me 'ntarātmānaṃ tvām iyaṃ śrīr upasthitā | [Rām, Ay, 4 43.2]
saumitre bhuṅkṣva bhogāṃs tvam iṣṭān rājyaphalāni ca | [Rām, Ay, 4 44.1]
jīvitaṃ ca hi rājyaṃ ca tvadartham abhikāmaye | [Rām, Ay, 4 44.2]
ity uktvā lakṣmaṇaṃ rāmo mātarāv abhivādya ca | [Rām, Ay, 4 45.1]
abhyanujñāpya sītāṃ ca jagāma svaṃ niveśanam | [Rām, Ay, 4 45.2]
{Rām, Ay, 5}
saṃdiśya rāmaṃ nṛpatiḥ śvobhāviny abhiṣecane | [Rām, Ay, 5 1.1]
purohitaṃ samāhūya vasiṣṭham idam abravīt | [Rām, Ay, 5 1.2]
gacchopavāsaṃ kākutsthaṃ kārayādya tapodhana | [Rām, Ay, 5 2.1]
śrīyaśorājyalābhāya vadhvā saha yatavratam | [Rām, Ay, 5 2.2]
tatheti ca sa rājānam uktvā vedavidāṃ varaḥ | [Rām, Ay, 5 3.1]
svayaṃ vasiṣṭho bhagavān yayau rāmaniveśanam | [Rām, Ay, 5 3.2]
sa rāmabhavanaṃ prāpya pāṇḍurābhraghanaprabham | [Rām, Ay, 5 4.1]
tisraḥ kakṣyā rathenaiva viveśa munisattamaḥ | [Rām, Ay, 5 4.2]
tam āgatam ṛṣiṃ rāmas tvarann iva sasaṃbhramaḥ | [Rām, Ay, 5 5.1]
mānayiṣyan sa mānārhaṃ niścakrāma niveśanāt | [Rām, Ay, 5 5.2]
abhyetya tvaramāṇaś ca rathābhyāśaṃ manīṣiṇaḥ | [Rām, Ay, 5 6.1]
tato 'vatārayāmāsa parigṛhya rathāt svayam | [Rām, Ay, 5 6.2]
sa cainaṃ praśritaṃ dṛṣṭvā sambhāṣyābhiprasādya ca | [Rām, Ay, 5 7.1]
priyārhaṃ harṣayan rāmam ity uvāca purohitaḥ | [Rām, Ay, 5 7.2]
prasannas te pitā rāma yauvarājyam avāpsyasi | [Rām, Ay, 5 8.1]
upavāsaṃ bhavān adya karotu saha sītayā | [Rām, Ay, 5 8.2]
prātas tvām abhiṣektā hi yauvarājye narādhipaḥ | [Rām, Ay, 5 9.1]
pitā daśarathaḥ prītyā yayātiṃ nahuṣo yathā | [Rām, Ay, 5 9.2]
ity uktvā sa tadā rāmam upavāsaṃ yatavratam | [Rām, Ay, 5 10.1]
mantravat kārayāmāsa vaidehyā sahitaṃ muniḥ | [Rām, Ay, 5 10.2]
tato yathāvad rāmeṇa sa rājño gurur arcitaḥ | [Rām, Ay, 5 11.1]
abhyanujñāpya kākutsthaṃ yayau rāmaniveśanāt | [Rām, Ay, 5 11.2]
suhṛdbhis tatra rāmo 'pi tān anujñāpya sarvaśaḥ | [Rām, Ay, 5 12.1]
sabhājito viveśātha tān anujñāpya sarvaśaḥ | [Rām, Ay, 5 12.2]
hṛṣṭanārīnarayutaṃ rāmaveśma tadā babhau | [Rām, Ay, 5 13.1]
yathā mattadvijagaṇaṃ praphullanalinaṃ saraḥ | [Rām, Ay, 5 13.2]
sa rājabhavanaprakhyāt tasmād rāmaniveśanāt | [Rām, Ay, 5 14.1]
nirgatya dadṛśe mārgaṃ vasiṣṭho janasaṃvṛtam | [Rām, Ay, 5 14.2]
vṛndavṛndair ayodhyāyāṃ rājamārgāḥ samantataḥ | [Rām, Ay, 5 15.1]
babhūvur abhisaṃbādhāḥ kutūhalajanair vṛtāḥ | [Rām, Ay, 5 15.2]
janavṛndormisaṃgharṣaharṣasvanavatas tadā | [Rām, Ay, 5 16.1]
babhūva rājamārgasya sāgarasyeva nisvanaḥ | [Rām, Ay, 5 16.2]
siktasaṃmṛṣṭarathyā hi tad ahar vanamālinī | [Rām, Ay, 5 17.1]
āsīd ayodhyā nagarī samucchritagṛhadhvajā | [Rām, Ay, 5 17.2]
tadā hy ayodhyānilayaḥ sastrībālābalo janaḥ | [Rām, Ay, 5 18.1]
rāmābhiṣekam ākāṅkṣann ākāṅkṣann udayaṃ raveḥ | [Rām, Ay, 5 18.2]
prajālaṃkārabhūtaṃ ca janasyānandavardhanam | [Rām, Ay, 5 19.1]
utsuko 'bhūj jano draṣṭuṃ tam ayodhyāmahotsavam | [Rām, Ay, 5 19.2]
evaṃ taṃ janasambādhaṃ rājamārgaṃ purohitaḥ | [Rām, Ay, 5 20.1]
vyūhann iva janaughaṃ taṃ śanai rājakulaṃ yayau | [Rām, Ay, 5 20.2]
sitābhraśikharaprakhyaṃ prāsādam adhiruhya saḥ | [Rām, Ay, 5 21.1]
samiyāya narendreṇa śakreṇeva bṛhaspatiḥ | [Rām, Ay, 5 21.2]
tam āgatam abhiprekṣya hitvā rājāsanaṃ nṛpaḥ | [Rām, Ay, 5 22.1]
papraccha sa ca tasmai tat kṛtam ity abhyavedayat | [Rām, Ay, 5 22.2]
guruṇā tv abhyanujñāto manujaughaṃ visṛjya tam | [Rām, Ay, 5 23.1]
viveśāntaḥpuraṃ rājā siṃho giriguhām iva | [Rām, Ay, 5 23.2]
tad agryaveṣapramadājanākulaṃ mahendraveśmapratimaṃ niveśanam | [Rām, Ay, 5 24.1]
vidīpayaṃś cāru viveśa pārthivaḥ śaśīva tārāgaṇasaṃkulaṃ nabhaḥ | [Rām, Ay, 5 24.2]
{Rām, Ay, 6}
gate purohite rāmaḥ snāto niyatamānasaḥ | [Rām, Ay, 6 1.1]
saha patnyā viśālākṣyā nārāyaṇam upāgamat | [Rām, Ay, 6 1.2]
pragṛhya śirasā pātrīṃ haviṣo vidhivat tadā | [Rām, Ay, 6 2.1]
mahate daivatāyājyaṃ juhāva jvalite 'nale | [Rām, Ay, 6 2.2]
śeṣaṃ ca haviṣas tasya prāśyāśāsyātmanaḥ priyam | [Rām, Ay, 6 3.1]
dhyāyan nārāyaṇaṃ devaṃ svāstīrṇe kuśasaṃstare | [Rām, Ay, 6 3.2]
vāgyataḥ saha vaidehyā bhūtvā niyatamānasaḥ | [Rām, Ay, 6 4.1]
śrīmaty āyatane viṣṇoḥ śiśye naravarātmajaḥ | [Rām, Ay, 6 4.2]
ekayāmāvaśiṣṭāyāṃ rātryāṃ prativibudhya saḥ | [Rām, Ay, 6 5.1]
alaṃkāravidhiṃ kṛtsnaṃ kārayāmāsa veśmanaḥ | [Rām, Ay, 6 5.2]
tatra śṛṇvan sukhā vācaḥ sūtamāgadhabandinām | [Rām, Ay, 6 6.1]
pūrvāṃ saṃdhyām upāsīno jajāpa yatamānasaḥ | [Rām, Ay, 6 6.2]
tuṣṭāva praṇataś caiva śirasā madhusūdanam | [Rām, Ay, 6 7.1]
vimalakṣaumasaṃvīto vācayāmāsa ca dvijān | [Rām, Ay, 6 7.2]
teṣāṃ puṇyāhaghoṣo 'tha gambhīramadhuras tadā | [Rām, Ay, 6 8.1]
ayodhyāṃ pūrayāmāsa tūryaghoṣānunāditaḥ | [Rām, Ay, 6 8.2]
kṛtopavāsaṃ tu tadā vaidehyā saha rāghavam | [Rām, Ay, 6 9.1]
ayodhyānilayaḥ śrutvā sarvaḥ pramudito janaḥ | [Rām, Ay, 6 9.2]
tataḥ paurajanaḥ sarvaḥ śrutvā rāmābhiṣecanam | [Rām, Ay, 6 10.1]
prabhātāṃ rajanīṃ dṛṣṭvā cakre śobhāṃ parāṃ punaḥ | [Rām, Ay, 6 10.2]
sitābhraśikharābheṣu devatāyataneṣu ca | [Rām, Ay, 6 11.1]
catuṣpatheṣu rathyāsu caityeṣv aṭṭālakeṣu ca | [Rām, Ay, 6 11.2]
nānāpaṇyasamṛddheṣu vaṇijām āpaṇeṣu ca | [Rām, Ay, 6 12.1]
kuṭumbināṃ samṛddheṣu śrīmatsu bhavaneṣu ca | [Rām, Ay, 6 12.2]
sabhāsu caiva sarvāsu vṛkṣeṣv ālakṣiteṣu ca | [Rām, Ay, 6 13.1]
dhvajāḥ samucchritāś citrāḥ patākāś cābhavaṃs tadā | [Rām, Ay, 6 13.2]
naṭanartakasaṃghānāṃ gāyakānāṃ ca gāyatām | [Rām, Ay, 6 14.1]
manaḥkarṇasukhā vācaḥ śuśruvuś ca tatas tataḥ | [Rām, Ay, 6 14.2]
rāmābhiṣekayuktāś ca kathāś cakrur mitho janāḥ | [Rām, Ay, 6 15.1]
rāmābhiṣeke samprāpte catvareṣu gṛheṣu ca | [Rām, Ay, 6 15.2]
bālā api krīḍamānā gṛhadvāreṣu saṃghaśaḥ | [Rām, Ay, 6 16.1]
rāmābhiṣekasaṃyuktāś cakrur eva mithaḥ kathāḥ | [Rām, Ay, 6 16.2]
kṛtapuṣpopahāraś ca dhūpagandhādhivāsitaḥ | [Rām, Ay, 6 17.1]
rājamārgaḥ kṛtaḥ śrīmān paurai rāmābhiṣecane | [Rām, Ay, 6 17.2]
prakāśīkaraṇārthaṃ ca niśāgamanaśaṅkayā | [Rām, Ay, 6 18.1]
dīpavṛkṣāṃs tathā cakrur anu rathyāsu sarvaśaḥ | [Rām, Ay, 6 18.2]
alaṃkāraṃ purasyaivaṃ kṛtvā tatpuravāsinaḥ | [Rām, Ay, 6 19.1]
ākāṅkṣamāṇā rāmasya yauvarājyābhiṣecanam | [Rām, Ay, 6 19.2]
sametya saṃghaśaḥ sarve catvareṣu sabhāsu ca | [Rām, Ay, 6 20.1]
kathayanto mithas tatra praśaśaṃsur janādhipam | [Rām, Ay, 6 20.2]
aho mahātmā rājāyam ikṣvākukulanandanaḥ | [Rām, Ay, 6 21.1]
jñātvā yo vṛddham ātmānaṃ rāmaṃ rājye 'bhiṣekṣyati | [Rām, Ay, 6 21.2]
sarve hy anugṛhītāḥ sma yan no rāmo mahīpatiḥ | [Rām, Ay, 6 22.1]
cirāya bhavitā goptā dṛṣṭalokaparāvaraḥ | [Rām, Ay, 6 22.2]
anuddhatamanā vidvān dharmātmā bhrātṛvatsalaḥ | [Rām, Ay, 6 23.1]
yathā ca bhrātṛṣu snigdhas tathāsmāsv api rāghavaḥ | [Rām, Ay, 6 23.2]
ciraṃ jīvatu dharmātmā rājā daśaratho 'naghaḥ | [Rām, Ay, 6 24.1]
yatprasādenābhiṣiktaṃ rāmaṃ drakṣyāmahe vayam | [Rām, Ay, 6 24.2]
evaṃvidhaṃ kathayatāṃ paurāṇāṃ śuśruvus tadā | [Rām, Ay, 6 25.1]
digbhyo 'pi śrutavṛttāntāḥ prāptā jānapadā janāḥ | [Rām, Ay, 6 25.2]
te tu digbhyaḥ purīṃ prāptā draṣṭuṃ rāmābhiṣecanam | [Rām, Ay, 6 26.1]
rāmasya pūrayāmāsuḥ purīṃ jānapadā janāḥ | [Rām, Ay, 6 26.2]
janaughais tair visarpadbhiḥ śuśruve tatra nisvanaḥ | [Rām, Ay, 6 27.1]
parvasūdīrṇavegasya sāgarasyeva nisvanaḥ | [Rām, Ay, 6 27.2]
tatas tad indrakṣayasaṃnibhaṃ puraṃ didṛkṣubhir jānapadair upāgataiḥ | [Rām, Ay, 6 28.1]
samantataḥ sasvanam ākulaṃ babhau samudrayādobhir ivārṇavodakam | [Rām, Ay, 6 28.2]
{Rām, Ay, 7}
jñātidāsī yato jātā kaikeyyās tu sahoṣitā | [Rām, Ay, 7 1.1]
prāsādaṃ candrasaṃkāśam āruroha yadṛcchayā | [Rām, Ay, 7 1.2]
siktarājapathāṃ kṛtsnāṃ prakīrṇakamalotpalām | [Rām, Ay, 7 2.1]
ayodhyāṃ mantharā tasmāt prāsādād anvavaikṣata | [Rām, Ay, 7 2.2]
patākābhir varārhābhir dhvajaiś ca samalaṃkṛtām | [Rām, Ay, 7 3.1]
siktāṃ candanatoyaiś ca śiraḥsnātajanair vṛtām | [Rām, Ay, 7 3.2]
avidūre sthitāṃ dṛṣṭvā dhātrīṃ papraccha mantharā | [Rām, Ay, 7 4.1]
uttamenābhisaṃyuktā harṣeṇārthaparā satī | [Rām, Ay, 7 4.2]
rāmamātā dhanaṃ kiṃ nu janebhyaḥ samprayacchati | [Rām, Ay, 7 5.1]
atimātraṃ praharṣo 'yaṃ kiṃ janasya ca śaṃsa me | [Rām, Ay, 7 5.2]
kārayiṣyati kiṃ vāpi samprahṛṣṭo mahīpatiḥ | [Rām, Ay, 7 5.3]
vidīryamāṇā harṣeṇa dhātrī paramayā mudā | [Rām, Ay, 7 6.1]
ācacakṣe 'tha kubjāyai bhūyasīṃ rāghave śriyam | [Rām, Ay, 7 6.2]
śvaḥ puṣyeṇa jitakrodhaṃ yauvarājyena rāghavam | [Rām, Ay, 7 7.1]
rājā daśaratho rāmam abhiṣecayitānagham | [Rām, Ay, 7 7.2]
dhātryās tu vacanaṃ śrutvā kubjā kṣipram amarṣitā | [Rām, Ay, 7 8.1]
kailāsaśikharākārāt prāsādād avarohata | [Rām, Ay, 7 8.2]
sā dahyamānā kopena mantharā pāpadarśinī | [Rām, Ay, 7 9.1]
śayānām etya kaikeyīm idaṃ vacanam abravīt | [Rām, Ay, 7 9.2]
uttiṣṭha mūḍhe kiṃ śeṣe bhayaṃ tvām abhivartate | [Rām, Ay, 7 10.1]
upaplutamahaughena kim ātmānaṃ na budhyase | [Rām, Ay, 7 10.2]
aniṣṭe subhagākāre saubhāgyena vikatthase | [Rām, Ay, 7 11.1]
calaṃ hi tava saubhāgyaṃ nadyāḥ srota ivoṣṇage | [Rām, Ay, 7 11.2]
evam uktā tu kaikeyī ruṣṭayā paruṣaṃ vacaḥ | [Rām, Ay, 7 12.1]
kubjayā pāpadarśinyā viṣādam agamat param | [Rām, Ay, 7 12.2]
kaikeyī tv abravīt kubjāṃ kaccit kṣemaṃ na manthare | [Rām, Ay, 7 13.1]
viṣaṇṇavadanāṃ hi tvāṃ lakṣaye bhṛśaduḥkhitām | [Rām, Ay, 7 13.2]
mantharā tu vacaḥ śrutvā kaikeyyā madhurākṣaram | [Rām, Ay, 7 14.1]
uvāca krodhasaṃyuktā vākyaṃ vākyaviśāradā | [Rām, Ay, 7 14.2]
sā viṣaṇṇatarā bhūtvā kubjā tasyā hitaiṣiṇī | [Rām, Ay, 7 15.1]
viṣādayantī provāca bhedayantī ca rāghavam | [Rām, Ay, 7 15.2]
akṣemaṃ sumahad devi pravṛttaṃ tvadvināśanam | [Rām, Ay, 7 16.1]
rāmaṃ daśaratho rājā yauvarājye 'bhiṣekṣyati | [Rām, Ay, 7 16.2]
sāsmy agādhe bhaye magnā duḥkhaśokasamanvitā | [Rām, Ay, 7 17.1]
dahyamānānaleneva tvaddhitārtham ihāgatā | [Rām, Ay, 7 17.2]
tava duḥkhena kaikeyi mama duḥkhaṃ mahad bhavet | [Rām, Ay, 7 18.1]
tvadvṛddhau mama vṛddhiś ca bhaved atra na saṃśayaḥ | [Rām, Ay, 7 18.2]
narādhipakule jātā mahiṣī tvaṃ mahīpateḥ | [Rām, Ay, 7 19.1]
ugratvaṃ rājadharmāṇāṃ kathaṃ devi na budhyase | [Rām, Ay, 7 19.2]
dharmavādī śaṭho bhartā ślakṣṇavādī ca dāruṇaḥ | [Rām, Ay, 7 20.1]
śuddhabhāve na jānīṣe tenaivam atisaṃdhitā | [Rām, Ay, 7 20.2]
upasthitaṃ prayuñjānas tvayi sāntvam anarthakam | [Rām, Ay, 7 21.1]
arthenaivādya te bhartā kausalyāṃ yojayiṣyati | [Rām, Ay, 7 21.2]
apavāhya sa duṣṭātmā bharataṃ tava bandhuṣu | [Rām, Ay, 7 22.1]
kālyaṃ sthāpayitā rāmaṃ rājye nihatakaṇṭake | [Rām, Ay, 7 22.2]
śatruḥ patipravādena mātreva hitakāmyayā | [Rām, Ay, 7 23.1]
āśīviṣa ivāṅkena bāle paridhṛtas tvayā | [Rām, Ay, 7 23.2]
yathā hi kuryāt sarpo vā śatrur vā pratyupekṣitaḥ | [Rām, Ay, 7 24.1]
rājñā daśarathenādya saputrā tvaṃ tathā kṛtā | [Rām, Ay, 7 24.2]
pāpenānṛtasāntvena bāle nityaṃ sukhocite | [Rām, Ay, 7 25.1]
rāmaṃ sthāpayatā rājye sānubandhā hatā hy asi | [Rām, Ay, 7 25.2]
sā prāptakālaṃ kaikeyi kṣipraṃ kuru hitaṃ tava | [Rām, Ay, 7 26.1]
trāyasva putram ātmānaṃ māṃ ca vismayadarśane | [Rām, Ay, 7 26.2]
mantharāyā vacaḥ śrutvā śayanāt sa śubhānanā | [Rām, Ay, 7 27.1]
evam ābharaṇaṃ tasyai kubjāyai pradadau śubham | [Rām, Ay, 7 27.2]
dattvā tv ābharaṇaṃ tasyai kubjāyai pramadottamā | [Rām, Ay, 7 28.1]
kaikeyī mantharāṃ hṛṣṭā punar evābravīd idam | [Rām, Ay, 7 28.2]
idaṃ tu manthare mahyam ākhyāsi paramaṃ priyam | [Rām, Ay, 7 29.1]
etan me priyam ākhyātuḥ kiṃ vā bhūyaḥ karomi te | [Rām, Ay, 7 29.2]
rāme vā bharate vāhaṃ viśeṣaṃ nopalakṣaye | [Rām, Ay, 7 30.1]
tasmāt tuṣṭāsmi yad rājā rāmaṃ rājye 'bhiṣekṣyati | [Rām, Ay, 7 30.2]
na me paraṃ kiṃcid itas tvayā punaḥ priyaṃ priyārhe suvacaṃ vaco varam | [Rām, Ay, 7 31.1]
tathā hy avocas tvam ataḥ priyottaraṃ varaṃ paraṃ te pradadāmi taṃ vṛṇu | [Rām, Ay, 7 31.2]
{Rām, Ay, 8}
mantharā tv abhyasūyyainām utsṛjyābharaṇaṃ ca tat | [Rām, Ay, 8 1.1]
uvācedaṃ tato vākyaṃ kopaduḥkhasamanvitā | [Rām, Ay, 8 1.2]
harṣaṃ kim idam asthāne kṛtavaty asi bāliśe | [Rām, Ay, 8 2.1]
śokasāgaramadhyastham ātmānaṃ nāvabudhyase | [Rām, Ay, 8 2.2]
subhagā khalu kausalyā yasyāḥ putro 'bhiṣekṣyate | [Rām, Ay, 8 3.1]
yauvarājyena mahatā śvaḥ puṣyeṇa dvijottamaiḥ | [Rām, Ay, 8 3.2]
prāptāṃ sumahatīṃ prītiṃ pratītāṃ tāṃ hatadviṣam | [Rām, Ay, 8 4.1]
upasthāsyasi kausalyāṃ dāsīva tvaṃ kṛtāñjaliḥ | [Rām, Ay, 8 4.2]
hṛṣṭāḥ khalu bhaviṣyanti rāmasya paramāḥ striyaḥ | [Rām, Ay, 8 5.1]
aprahṛṣṭā bhaviṣyanti snuṣās te bharatakṣaye | [Rām, Ay, 8 5.2]
tāṃ dṛṣṭvā paramaprītāṃ bruvantīṃ mantharāṃ tataḥ | [Rām, Ay, 8 6.1]
rāmasyaiva guṇān devī kaikeyī praśaśaṃsa ha | [Rām, Ay, 8 6.2]
dharmajño gurubhir dāntaḥ kṛtajñaḥ satyavāk śuciḥ | [Rām, Ay, 8 7.1]
rāmo rājñaḥ suto jyeṣṭho yauvarājyam ato 'rhati | [Rām, Ay, 8 7.2]
bhrātṝn bhṛtyāṃś ca dīrghāyuḥ pitṛvat pālayiṣyati | [Rām, Ay, 8 8.1]
saṃtapyase kathaṃ kubje śrutvā rāmābhiṣecanam | [Rām, Ay, 8 8.2]
bharataś cāpi rāmasya dhruvaṃ varṣaśatāt param | [Rām, Ay, 8 9.1]
pitṛpaitāmahaṃ rājyam avāpsyati nararṣabhaḥ | [Rām, Ay, 8 9.2]
sā tvam abhyudaye prāpte vartamāne ca manthare | [Rām, Ay, 8 10.1]
bhaviṣyati ca kalyāṇe kimarthaṃ paritapyase | [Rām, Ay, 8 10.2]
kausalyāto 'tiriktaṃ ca sa tu śuśrūṣate hi mām | [Rām, Ay, 8 10.3]
kaikeyyā vacanaṃ śrutvā mantharā bhṛśaduḥkhitā | [Rām, Ay, 8 11.1]
dīrgham uṣṇaṃ viniḥśvasya kaikeyīm idam abravīt | [Rām, Ay, 8 11.2]
anarthadarśinī maurkhyān nātmānam avabudhyase | [Rām, Ay, 8 12.1]
śokavyasanavistīrṇe majjantī duḥkhasāgare | [Rām, Ay, 8 12.2]
bhavitā rāghavo rājā rāghavasya ca yaḥ sutaḥ | [Rām, Ay, 8 13.1]
rājavaṃśāt tu bharataḥ kaikeyi parihāsyate | [Rām, Ay, 8 13.2]
na hi rājñaḥ sutāḥ sarve rājye tiṣṭhanti bhāmini | [Rām, Ay, 8 14.1]
sthāpyamāneṣu sarveṣu sumahān anayo bhavet | [Rām, Ay, 8 14.2]
tasmāj jyeṣṭhe hi kaikeyi rājyatantrāṇi pārthivāḥ | [Rām, Ay, 8 15.1]
sthāpayanty anavadyāṅgi guṇavatsv itareṣv api | [Rām, Ay, 8 15.2]
asāv atyantanirbhagnas tava putro bhaviṣyati | [Rām, Ay, 8 16.1]
anāthavat sukhebhyaś ca rājavaṃśāc ca vatsale | [Rām, Ay, 8 16.2]
sāhaṃ tvadarthe samprāptā tvaṃ tu māṃ nāvabudhyase | [Rām, Ay, 8 17.1]
sapatnivṛddhau yā me tvaṃ pradeyaṃ dātum icchasi | [Rām, Ay, 8 17.2]
dhruvaṃ tu bharataṃ rāmaḥ prāpya rājyam akaṇṭakam | [Rām, Ay, 8 18.1]
deśāntaraṃ nāyayitvā lokāntaram athāpi vā | [Rām, Ay, 8 18.2]
bāla eva hi mātulyaṃ bharato nāyitas tvayā | [Rām, Ay, 8 19.1]
saṃnikarṣāc ca sauhārdaṃ jāyate sthāvareṣv api | [Rām, Ay, 8 19.2]
goptā hi rāmaṃ saumitrir lakṣmaṇaṃ cāpi rāghavaḥ | [Rām, Ay, 8 20.1]
aśvinor iva saubhrātraṃ tayor lokeṣu viśrutam | [Rām, Ay, 8 20.2]
tasmān na lakṣmaṇe rāmaḥ pāpaṃ kiṃcit kariṣyati | [Rām, Ay, 8 21.1]
rāmas tu bharate pāpaṃ kuryād iti na saṃśayaḥ | [Rām, Ay, 8 21.2]
tasmād rājagṛhād eva vanaṃ gacchatu te sutaḥ | [Rām, Ay, 8 22.1]
etaddhi rocate mahyaṃ bhṛśaṃ cāpi hitaṃ tava | [Rām, Ay, 8 22.2]
evaṃ te jñātipakṣasya śreyaś caiva bhaviṣyati | [Rām, Ay, 8 23.1]
yadi ced bharato dharmāt pitryaṃ rājyam avāpsyati | [Rām, Ay, 8 23.2]
sa te sukhocito bālo rāmasya sahajo ripuḥ | [Rām, Ay, 8 24.1]
samṛddhārthasya naṣṭārtho jīviṣyati kathaṃ vaśe | [Rām, Ay, 8 24.2]
abhidrutam ivāraṇye siṃhena gajayūthapam | [Rām, Ay, 8 25.1]
pracchādyamānaṃ rāmeṇa bharataṃ trātum arhasi | [Rām, Ay, 8 25.2]
darpān nirākṛtā pūrvaṃ tvayā saubhāgyavattayā | [Rām, Ay, 8 26.1]
rāmamātā sapatnī te kathaṃ vairaṃ na yātayet | [Rām, Ay, 8 26.2]
yadā hi rāmaḥ pṛthivīm avāpsyati dhruvaṃ pranaṣṭo bharato bhaviṣyati | [Rām, Ay, 8 27.1]
ato hi saṃcintaya rājyam ātmaje parasya cādyaiva vivāsakāraṇam | [Rām, Ay, 8 27.2]
{Rām, Ay, 9}
evam uktā tu kaikeyī krodhena jvalitānanā | [Rām, Ay, 9 1.1]
dīrgham uṣṇaṃ viniḥśvasya mantharām idam abravīt | [Rām, Ay, 9 1.2]
adya rāmam itaḥ kṣipraṃ vanaṃ prasthāpayāmy aham | [Rām, Ay, 9 2.1]
yauvarājyena bharataṃ kṣipram evābhiṣecaye | [Rām, Ay, 9 2.2]
idaṃ tv idānīṃ saṃpaśya kenopāyena manthare | [Rām, Ay, 9 3.1]
bharataḥ prāpnuyād rājyaṃ na tu rāmaḥ kathaṃcana | [Rām, Ay, 9 3.2]
evam uktā tayā devyā mantharā pāpadarśinī | [Rām, Ay, 9 4.1]
rāmārtham upahiṃsantī kaikeyīm idam abravīt | [Rām, Ay, 9 4.2]
hantedānīṃ pravakṣyāmi kaikeyi śrūyatāṃ ca me | [Rām, Ay, 9 5.1]
yathā te bharato rājyaṃ putraḥ prāpsyati kevalam | [Rām, Ay, 9 5.2]
śrutvaivaṃ vacanaṃ tasyā mantharāyās tu kaikayī | [Rām, Ay, 9 6.1]
kiṃcid utthāya śayanāt svāstīrṇād idam abravīt | [Rām, Ay, 9 6.2]
kathaya tvaṃ mamopāyaṃ kenopāyena manthare | [Rām, Ay, 9 7.1]
bharataḥ prāpnuyād rājyaṃ na tu rāmaḥ kathaṃcana | [Rām, Ay, 9 7.2]
evam uktā tayā devyā mantharā pāpadarśinī | [Rām, Ay, 9 8.1]
rāmārtham upahiṃsantī kubjā vacanam abravīt | [Rām, Ay, 9 8.2]
tava devāsure yuddhe saha rājarṣibhiḥ patiḥ | [Rām, Ay, 9 9.1]
agacchat tvām upādāya devarājasya sāhyakṛt | [Rām, Ay, 9 9.2]
diśam āsthāya kaikeyi dakṣiṇāṃ daṇḍakān prati | [Rām, Ay, 9 10.1]
vaijayantam iti khyātaṃ puraṃ yatra timidhvajaḥ | [Rām, Ay, 9 10.2]
sa śambara iti khyātaḥ śatamāyo mahāsuraḥ | [Rām, Ay, 9 11.1]
dadau śakrasya saṃgrāmaṃ devasaṃghair anirjitaḥ | [Rām, Ay, 9 11.2]
tasmin mahati saṃgrāme rājā daśarathas tadā | [Rām, Ay, 9 12.1]
apavāhya tvayā devi saṃgrāmān naṣṭacetanaḥ | [Rām, Ay, 9 12.2]
tatrāpi vikṣataḥ śastraiḥ patis te rakṣitas tvayā | [Rām, Ay, 9 13.1]
tuṣṭena tena dattau te dvau varau śubhadarśane | [Rām, Ay, 9 13.2]
sa tvayoktaḥ patir devi yadeccheyaṃ tadā varau | [Rām, Ay, 9 14.1]
gṛhṇīyām iti tat tena tathety uktaṃ mahātmanā | [Rām, Ay, 9 14.2]
anabhijñā hy ahaṃ devi tvayaiva kathitaṃ purā | [Rām, Ay, 9 14.3]
tau varau yāca bhartāraṃ bharatasyābhiṣecanam | [Rām, Ay, 9 15.1]
pravrājanaṃ ca rāmasya tvaṃ varṣāṇi caturdaśa | [Rām, Ay, 9 15.2]
krodhāgāraṃ praviśyādya kruddhevāśvapateḥ sute | [Rām, Ay, 9 16.1]
śeṣvān antarhitāyāṃ tvaṃ bhūmau malinavāsinī | [Rām, Ay, 9 16.2]
mā smainaṃ pratyudīkṣethā mā cainam abhibhāṣathāḥ | [Rām, Ay, 9 16.3]
dayitā tvaṃ sadā bhartur atra me nāsti saṃśayaḥ | [Rām, Ay, 9 17.1]
tvatkṛte ca mahārājo viśed api hutāśanam | [Rām, Ay, 9 17.2]
na tvāṃ krodhayituṃ śakto na kruddhāṃ pratyudīkṣitum | [Rām, Ay, 9 18.1]
tava priyārthaṃ rājā hi prāṇān api parityajet | [Rām, Ay, 9 18.2]
na hy atikramituṃ śaktas tava vākyaṃ mahīpatiḥ | [Rām, Ay, 9 19.1]
mandasvabhāve budhyasva saubhāgyabalam ātmanaḥ | [Rām, Ay, 9 19.2]
maṇimuktāsuvarṇāni ratnāni vividhāni ca | [Rām, Ay, 9 20.1]
dadyād daśaratho rājā mā sma teṣu manaḥ kṛthāḥ | [Rām, Ay, 9 20.2]
yau tau devāsure yuddhe varau daśaratho 'dadāt | [Rām, Ay, 9 21.1]
tau smāraya mahābhāge so 'rtho mā tvām atikramet | [Rām, Ay, 9 21.2]
yadā tu te varaṃ dadyāt svayam utthāpya rāghavaḥ | [Rām, Ay, 9 22.1]
vyavasthāpya mahārājaṃ tvam imaṃ vṛṇuyā varam | [Rām, Ay, 9 22.2]
rāmaṃ pravrājayāraṇye nava varṣāṇi pañca ca | [Rām, Ay, 9 23.1]
bharataḥ kriyatāṃ rājā pṛthivyāṃ pārthivarṣabhaḥ | [Rām, Ay, 9 23.2]
evaṃ pravrājitaś caiva rāmo 'rāmo bhaviṣyati | [Rām, Ay, 9 24.1]
bharataś ca hatāmitras tava rājā bhaviṣyati | [Rām, Ay, 9 24.2]
yena kālena rāmaś ca vanāt pratyāgamiṣyati | [Rām, Ay, 9 25.1]
tena kālena putras te kṛtamūlo bhaviṣyati | [Rām, Ay, 9 25.2]
saṃgṛhītamanuṣyaś ca suhṛdbhiḥ sārdham ātmavān | [Rām, Ay, 9 25.3]
prāptakālaṃ tu te manye rājānaṃ vītasādhvasā | [Rām, Ay, 9 26.1]
rāmābhiṣekasaṃkalpān nigṛhya vinivartaya | [Rām, Ay, 9 26.2]
anartham artharūpeṇa grāhitā sā tatas tayā | [Rām, Ay, 9 27.1]
hṛṣṭā pratītā kaikeyī mantharām idam abravīt | [Rām, Ay, 9 27.2]
kubje tvāṃ nābhijānāmi śreṣṭhāṃ śreṣṭhābhidhāyinīm | [Rām, Ay, 9 28.1]
pṛthivyām asi kubjānām uttamā buddhiniścaye | [Rām, Ay, 9 28.2]
tvam eva tu mamārtheṣu nityayuktā hitaiṣiṇī | [Rām, Ay, 9 29.1]
nāhaṃ samavabudhyeyaṃ kubje rājñaś cikīrṣitam | [Rām, Ay, 9 29.2]
santi duḥsaṃsthitāḥ kubjā vakrāḥ paramapāpikāḥ | [Rām, Ay, 9 30.1]
tvaṃ padmam iva vātena saṃnatā priyadarśanā | [Rām, Ay, 9 30.2]
uras te 'bhiniviṣṭaṃ vai yāvat skandhāt samunnatam | [Rām, Ay, 9 31.1]
adhastāc codaraṃ śāntaṃ sunābham iva lajjitam | [Rām, Ay, 9 31.2]
jaghanaṃ tava nirghuṣṭaṃ raśanādāmaśobhitam | [Rām, Ay, 9 32.1]
jaṅghe bhṛśam upanyaste pādau cāpy āyatāv ubhau | [Rām, Ay, 9 32.2]
tvam āyatābhyāṃ sakthibhyāṃ manthare kṣaumavāsini | [Rām, Ay, 9 33.1]
agrato mama gacchantī rājahaṃsīva rājase | [Rām, Ay, 9 33.2]
tavedaṃ sthagu yad dīrghaṃ rathaghoṇam ivāyatam | [Rām, Ay, 9 34.1]
matayaḥ kṣatravidyāś ca māyāś cātra vasanti te | [Rām, Ay, 9 34.2]
atra te pratimokṣyāmi mālāṃ kubje hiraṇmayīm | [Rām, Ay, 9 35.1]
abhiṣikte ca bharate rāghave ca vanaṃ gate | [Rām, Ay, 9 35.2]
jātyena ca suvarṇena suniṣṭaptena sundari | [Rām, Ay, 9 36.1]
labdhārthā ca pratītā ca lepayiṣyāmi te sthagu | [Rām, Ay, 9 36.2]
mukhe ca tilakaṃ citraṃ jātarūpamayaṃ śubham | [Rām, Ay, 9 37.1]
kārayiṣyāmi te kubje śubhāny ābharaṇāni ca | [Rām, Ay, 9 37.2]
paridhāya śubhe vastre devateva cariṣyasi | [Rām, Ay, 9 38.1]
candram āhvayamānena mukhenāpratimānanā | [Rām, Ay, 9 38.2]
gamiṣyasi gatiṃ mukhyāṃ garvayantī dviṣajjanam | [Rām, Ay, 9 38.3]
tavāpi kubjāḥ kubjāyāḥ sarvābharaṇabhūṣitāḥ | [Rām, Ay, 9 39.1]
pādau paricariṣyanti yathaiva tvaṃ sadā mama | [Rām, Ay, 9 39.2]
iti praśasyamānā sā kaikeyīm idam abravīt | [Rām, Ay, 9 40.1]
śayānāṃ śayane śubhre vedyām agniśikhām iva | [Rām, Ay, 9 40.2]
gatodake setubandho na kalyāṇi vidhīyate | [Rām, Ay, 9 41.1]
uttiṣṭha kuru kalyāṇaṃ rājānam anudarśaya | [Rām, Ay, 9 41.2]
tathā protsāhitā devī gatvā mantharayā saha | [Rām, Ay, 9 42.1]
krodhāgāraṃ viśālākṣī saubhāgyamadagarvitā | [Rām, Ay, 9 42.2]
anekaśatasāhasraṃ muktāhāraṃ varāṅganā | [Rām, Ay, 9 43.1]
avamucya varārhāṇi śubhāny ābharaṇāni ca | [Rām, Ay, 9 43.2]
tato hemopamā tatra kubjā vākyavaśaṃ gatā | [Rām, Ay, 9 44.1]
saṃviśya bhūmau kaikeyī mantharām idam abravīt | [Rām, Ay, 9 44.2]
iha vā māṃ mṛtāṃ kubje nṛpāyāvedayiṣyasi | [Rām, Ay, 9 45.1]
vanaṃ tu rāghave prāpte bharataḥ prāpsyati kṣitim | [Rām, Ay, 9 45.2]
athaitad uktvā vacanaṃ sudāruṇaṃ nidhāya sarvābharaṇāni bhāminī | [Rām, Ay, 9 46.1]
asaṃvṛtām āstaraṇena medinīṃ tadādhiśiśye patiteva kiṃnarī | [Rām, Ay, 9 46.2]
udīrṇasaṃrambhatamovṛtānanā tathāvamuktottamamālyabhūṣaṇā | [Rām, Ay, 9 47.1]
narendrapatnī vimanā babhūva sā tamovṛtā dyaur iva magnatārakā | [Rām, Ay, 9 47.2]
{Rām, Ay, 10}
ājñāpya tu mahārājo rāghavasyābhiṣecanam | [Rām, Ay, 10 1.1]
priyārhāṃ priyam ākhyātuṃ viveśāntaḥpuraṃ vaśī | [Rām, Ay, 10 1.2]
tāṃ tatra patitāṃ bhūmau śayānām atathocitām | [Rām, Ay, 10 2.1]
pratapta iva duḥkhena so 'paśyaj jagatīpatiḥ | [Rām, Ay, 10 2.2]
sa vṛddhas taruṇīṃ bhāryāṃ prāṇebhyo 'pi garīyasīm | [Rām, Ay, 10 3.1]
apāpaḥ pāpasaṃkalpāṃ dadarśa dharaṇītale | [Rām, Ay, 10 3.2]
kareṇum iva digdhena viddhāṃ mṛgayuṇā vane | [Rām, Ay, 10 4.1]
mahāgaja ivāraṇye snehāt parimamarśa tām | [Rām, Ay, 10 4.2]
parimṛśya ca pāṇibhyām abhisaṃtrastacetanaḥ | [Rām, Ay, 10 5.1]
kāmī kamalapattrākṣīm uvāca vanitām idam | [Rām, Ay, 10 5.2]
na te 'ham abhijānāmi krodham ātmani saṃśritam | [Rām, Ay, 10 6.1]
devi kenābhiyuktāsi kena vāsi vimānitā | [Rām, Ay, 10 6.2]
yad idaṃ mama duḥkhāya śeṣe kalyāṇi pāṃsuṣu | [Rām, Ay, 10 7.1]
bhūmau śeṣe kimarthaṃ tvaṃ mayi kalyāṇacetasi | [Rām, Ay, 10 7.2]
bhūtopahatacitteva mama cittapramāthinī | [Rām, Ay, 10 7.3]
santi me kuśalā vaidyā abhituṣṭāś ca sarvaśaḥ | [Rām, Ay, 10 8.1]
sukhitāṃ tvāṃ kariṣyanti vyādhim ācakṣva bhāmini | [Rām, Ay, 10 8.2]
kasya vā te priyaṃ kāryaṃ kena vā vipriyaṃ kṛtam | [Rām, Ay, 10 9.1]
kaḥ priyaṃ labhatām adya ko vā sumahad apriyam | [Rām, Ay, 10 9.2]
avadhyo vadhyatāṃ ko vā vadhyaḥ ko vā vimucyatām | [Rām, Ay, 10 10.1]
daridraḥ ko bhavatv āḍhyo dravyavān vāpy akiñcanaḥ | [Rām, Ay, 10 10.2]
ahaṃ caiva madīyāś ca sarve tava vaśānugāḥ | [Rām, Ay, 10 11.1]
na te kaṃcid abhiprāyaṃ vyāhantum aham utsahe | [Rām, Ay, 10 11.2]
ātmano jīvitenāpi brūhi yan manasecchasi | [Rām, Ay, 10 12.1]
yāvad āvartate cakraṃ tāvatī me vasuṃdharā | [Rām, Ay, 10 12.2]
tathoktā sā samāśvastā vaktukāmā tad apriyam | [Rām, Ay, 10 13.1]
paripīḍayituṃ bhūyo bhartāram upacakrame | [Rām, Ay, 10 13.2]
nāsmi viprakṛtā deva kenacin na vimānitā | [Rām, Ay, 10 14.1]
abhiprāyas tu me kaścit tam icchāmi tvayā kṛtam | [Rām, Ay, 10 14.2]
pratijñāṃ pratijānīṣva yadi tvaṃ kartum icchasi | [Rām, Ay, 10 15.1]
atha tad vyāhariṣyāmi yad abhiprārthitaṃ mayā | [Rām, Ay, 10 15.2]
evam uktaḥ tayā rājā priyayā strī vaśam gataḥ tām uvāca mahā tejāḥ kaikeyīm īṣat utsmitaḥ | [Rām, Ay, 10 116429_1]
avalipte na jānāsi tvattaḥ priyataro mama | [Rām, Ay, 10 17.1]
manujo manujavyāghrād rāmād anyo na vidyate | [Rām, Ay, 10 17.2]
bhadre hṛdayam apy etad anumṛśyoddharasva me | [Rām, Ay, 10 18.1]
etat samīkṣya kaikeyi brūhi yat sādhu manyase | [Rām, Ay, 10 18.2]
balam ātmani paśyantī na māṃ śaṅkitum arhasi | [Rām, Ay, 10 19.1]
kariṣyāmi tava prītiṃ sukṛtenāpi te śape | [Rām, Ay, 10 19.2]
tena vākyena saṃhṛṣṭā tam abhiprāyam ātmanaḥ | [Rām, Ay, 10 20.1]
vyājahāra mahāghoram abhyāgatam ivāntakam | [Rām, Ay, 10 20.2]
yathākrameṇa śapasi varaṃ mama dadāsi ca | [Rām, Ay, 10 21.1]
tac chṛṇvantu trayastriṃśad devāḥ sendrapurogamāḥ | [Rām, Ay, 10 21.2]
candrādityau nabhaś caiva grahā rātryahanī diśaḥ | [Rām, Ay, 10 22.1]
jagac ca pṛthivī caiva sagandharvā sarākṣasā | [Rām, Ay, 10 22.2]
niśācarāṇi bhūtāni gṛheṣu gṛhadevatāḥ | [Rām, Ay, 10 23.1]
yāni cānyāni bhūtāni jānīyur bhāṣitaṃ tava | [Rām, Ay, 10 23.2]
satyasaṃdho mahātejā dharmajñaḥ susamāhitaḥ | [Rām, Ay, 10 24.1]
varaṃ mama dadāty eṣa tan me śṛṇvantu devatāḥ | [Rām, Ay, 10 24.2]
iti devī maheṣvāsaṃ parigṛhyābhiśasya ca | [Rām, Ay, 10 25.1]
tataḥ param uvācedaṃ varadaṃ kāmamohitam | [Rām, Ay, 10 25.2]
varau yau me tvayā deva tadā dattau mahīpate | [Rām, Ay, 10 26.1]
tau tāvad aham adyaiva vakṣyāmi śṛṇu me vacaḥ | [Rām, Ay, 10 26.2]
abhiṣekasamārambho rāghavasyopakalpitaḥ | [Rām, Ay, 10 27.1]
anenaivābhiṣekeṇa bharato me 'bhiṣicyatām | [Rām, Ay, 10 27.2]
nava pañca ca varṣāṇi daṇḍakāraṇyam āśritaḥ | [Rām, Ay, 10 28.1]
cīrājinajaṭādhārī rāmo bhavatu tāpasaḥ | [Rām, Ay, 10 28.2]
bharato bhajatām adya yauvarājyam akaṇṭakam | [Rām, Ay, 10 29.1]
adya caiva hi paśyeyaṃ prayāntaṃ rāghavaṃ vane | [Rām, Ay, 10 29.2]
tataḥ śrutvā mahārāja kaikeyyā dāruṇaṃ vacaḥ | [Rām, Ay, 10 30.1]
vyathito vilavaś caiva vyāghrīṃ dṛṣṭvā yathā mṛgaḥ | [Rām, Ay, 10 30.2]
asaṃvṛtāyām āsīno jagatyāṃ dīrgham ucchvasan | [Rām, Ay, 10 31.1]
aho dhig iti sāmarṣo vācam uktvā narādhipaḥ | [Rām, Ay, 10 31.2]
moham āpedivān bhūyaḥ śokopahatacetanaḥ | [Rām, Ay, 10 31.3]
cireṇa tu nṛpaḥ saṃjñāṃ pratilabhya suduḥkhitaḥ | [Rām, Ay, 10 32.1]
kaikeyīm abravīt kruddhaḥ pradahann iva cakṣuṣā | [Rām, Ay, 10 32.2]
nṛśaṃse duṣṭacāritre kulasyāsya vināśini | [Rām, Ay, 10 33.1]
kiṃ kṛtaṃ tava rāmeṇa pāpe pāpaṃ mayāpi vā | [Rām, Ay, 10 33.2]
sadā te jananītulyāṃ vṛttiṃ vahati rāghavaḥ | [Rām, Ay, 10 34.1]
tasyaiva tvam anarthāya kiṃnimittam ihodyatā | [Rām, Ay, 10 34.2]
tvaṃ mayātmavināśāya bhavanaṃ svaṃ praveśitā | [Rām, Ay, 10 35.1]
avijñānān nṛpasutā vyālī tīkṣṇaviṣā yathā | [Rām, Ay, 10 35.2]
jīvaloko yadā sarvo rāmasyeha guṇastavam | [Rām, Ay, 10 36.1]
aparādhaṃ kam uddiśya tyakṣyāmīṣṭam ahaṃ sutam | [Rām, Ay, 10 36.2]
kausalyāṃ vā sumitrāṃ vā tyajeyam api vā śriyam | [Rām, Ay, 10 37.1]
jīvitaṃ vātmano rāmaṃ na tv eva pitṛvatsalam | [Rām, Ay, 10 37.2]
parā bhavati me prītir dṛṣṭvā tanayam agrajam | [Rām, Ay, 10 38.1]
apaśyatas tu me rāmaṃ naṣṭā bhavati cetanā | [Rām, Ay, 10 38.2]
tiṣṭhel loko vinā sūryaṃ sasyaṃ vā salilaṃ vinā | [Rām, Ay, 10 39.1]
na tu rāmaṃ vinā dehe tiṣṭhet tu mama jīvitam | [Rām, Ay, 10 39.2]
tad alaṃ tyajyatām eṣa niścayaḥ pāpaniścaye | [Rām, Ay, 10 40.1]
api te caraṇau mūrdhnā spṛśāmy eṣa prasīda me | [Rām, Ay, 10 40.2]
sa bhūmipālo vilapann anāthavat striyā gṛhīto hṛdaye 'timātrayā | [Rām, Ay, 10 41.1]
papāta devyāś caraṇau prasāritāv ubhāv asaṃspṛśya yathāturas tathā | [Rām, Ay, 10 41.2]
{Rām, Ay, 11}
atadarhaṃ mahārājaṃ śayānam atathocitam | [Rām, Ay, 11 1.1]
yayātim iva puṇyānte devalokāt paricyutam | [Rām, Ay, 11 1.2]
anartharūpā siddhārthā abhītā bhayadarśinī | [Rām, Ay, 11 2.1]
punar ākārayāmāsa tam eva varam aṅganā | [Rām, Ay, 11 2.2]
tvaṃ katthase mahārāja satyavādī dṛḍhavrataḥ | [Rām, Ay, 11 3.1]
mama cemaṃ varaṃ kasmād vidhārayitum icchasi | [Rām, Ay, 11 3.2]
evam uktas tu kaikeyyā rājā daśarathas tadā | [Rām, Ay, 11 4.1]
pratyuvāca tataḥ kruddho muhūrtaṃ vihvalann iva | [Rām, Ay, 11 4.2]
mṛte mayi gate rāme vanaṃ manujapuṃgave | [Rām, Ay, 11 5.1]
hantānārye mamāmitre rāmaḥ pravrājito vanam | [Rām, Ay, 11 5.2]
yadi satyaṃ bravīmy etat tad asatyaṃ bhaviṣyati | [Rām, Ay, 11 6.1]
akīrtir atulā loke dhruvaṃ paribhavaś ca me | [Rām, Ay, 11 6.2]
tathā vilapatas tasya paribhramitacetasaḥ | [Rām, Ay, 11 7.1]
astam abhyagamat sūryo rajanī cābhyavartata | [Rām, Ay, 11 7.2]
sa triyāmā tathārtasya candramaṇḍalamaṇḍitā | [Rām, Ay, 11 8.1]
rājño vilapamānasya na vyabhāsata śarvarī | [Rām, Ay, 11 8.2]
tathaivoṣṇaṃ viniḥśvasya vṛddho daśaratho nṛpaḥ | [Rām, Ay, 11 9.1]
vilalāpārtavad duḥkhaṃ gaganāsaktalocanaḥ | [Rām, Ay, 11 9.2]
na prabhātaṃ tvayecchāmi mayāyaṃ racito 'ñjaliḥ | [Rām, Ay, 11 10.1]
athavā gamyatāṃ śīghraṃ nāham icchāmi nirghṛṇām | [Rām, Ay, 11 10.2]
nṛśaṃsāṃ kaikeyīṃ draṣṭuṃ yatkṛte vyasanaṃ mahat | [Rām, Ay, 11 10.3]
evam uktvā tato rājā kaikeyīṃ saṃyatāñjaliḥ | [Rām, Ay, 11 11.1]
prasādayāmāsa punaḥ kaikeyīṃ cedam abravīt | [Rām, Ay, 11 11.2]
sādhuvṛttasya dīnasya tvadgatasya gatāyuṣaḥ | [Rām, Ay, 11 12.1]
prasādaḥ kriyatāṃ devi bhadre rājño viśeṣataḥ | [Rām, Ay, 11 12.2]
śūnyena khalu suśroṇi mayedaṃ samudāhṛtam | [Rām, Ay, 11 13.1]
kuru sādhu prasādaṃ me bāle sahṛdayā hy asi | [Rām, Ay, 11 13.2]
viśuddhabhāvasya hi duṣṭabhāvā tāmrekṣaṇasyāśrukalasya rājñaḥ | [Rām, Ay, 11 14.1]
śrutvā vicitraṃ karuṇaṃ vilāpaṃ bhartur nṛśaṃsā na cakāra vākyam | [Rām, Ay, 11 14.2]
tataḥ sa rājā punar eva mūrchitaḥ priyām atuṣṭāṃ pratikūlabhāṣiṇīm | [Rām, Ay, 11 15.1]
samīkṣya putrasya vivāsanaṃ prati kṣitau visaṃjño nipapāta duḥkhitaḥ | [Rām, Ay, 11 15.2]
{Rām, Ay, 12}
putraśokārditaṃ pāpā visaṃjñaṃ patitaṃ bhuvi | [Rām, Ay, 12 1.1]
viveṣṭamānam udīkṣya saikṣvākam idam abravīt | [Rām, Ay, 12 1.2]
pāpaṃ kṛtveva kim idaṃ mama saṃśrutya saṃśravam | [Rām, Ay, 12 2.1]
śeṣe kṣititale sannaḥ sthityāṃ sthātuṃ tvam arhasi | [Rām, Ay, 12 2.2]
āhuḥ satyaṃ hi paramaṃ dharmaṃ dharmavido janāḥ | [Rām, Ay, 12 3.1]
satyam āśritya hi mayā tvaṃ ca dharmaṃ pracoditaḥ | [Rām, Ay, 12 3.2]
saṃśrutya śaibyaḥ śyenāya svāṃ tanuṃ jagatīpatiḥ | [Rām, Ay, 12 4.1]
pradāya pakṣiṇo rājañ jagāma gatim uttamām | [Rām, Ay, 12 4.2]
tathā hy alarkas tejasvī brāhmaṇe vedapārage | [Rām, Ay, 12 5.1]
yācamāne svake netre uddhṛtyāvimanā dadau | [Rām, Ay, 12 5.2]
saritāṃ tu patiḥ svalpāṃ maryādāṃ satyam anvitaḥ | [Rām, Ay, 12 6.1]
satyānurodhāt samaye velāṃ svāṃ nātivartate | [Rām, Ay, 12 6.2]
samayaṃ ca mamāryemaṃ yadi tvaṃ na kariṣyasi | [Rām, Ay, 12 7.1]
agratas te parityaktā parityakṣyāmi jīvitam | [Rām, Ay, 12 7.2]
evaṃ pracodito rājā kaikeyyā nirviśaṅkayā | [Rām, Ay, 12 8.1]
nāśakat pāśam unmoktuṃ balir indrakṛtaṃ yathā | [Rām, Ay, 12 8.2]
udbhrāntahṛdayaś cāpi vivarṇavadano 'bhavat | [Rām, Ay, 12 9.1]
sa dhuryo vai parispandan yugacakrāntaraṃ yathā | [Rām, Ay, 12 9.2]
vihvalābhyāṃ ca netrābhyām apaśyann iva bhūmipaḥ | [Rām, Ay, 12 10.1]
kṛcchrād dhairyeṇa saṃstabhya kaikeyīm idam abravīt | [Rām, Ay, 12 10.2]
yas te mantrakṛtaḥ pāṇir agnau pāpe mayā dhṛtaḥ | [Rām, Ay, 12 11.1]
taṃ tyajāmi svajaṃ caiva tava putraṃ saha tvayā | [Rām, Ay, 12 11.2]
tataḥ pāpasamācārā kaikeyī pārthivaṃ punaḥ | [Rām, Ay, 12 12.1]
uvāca paruṣaṃ vākyaṃ vākyajñā roṣamūrchitā | [Rām, Ay, 12 12.2]
kim idaṃ bhāṣase rājan vākyaṃ gararujopamam | [Rām, Ay, 12 13.1]
ānāyayitum akliṣṭaṃ putraṃ rāmam ihārhasi | [Rām, Ay, 12 13.2]
sthāpya rājye mama sutaṃ kṛtvā rāmaṃ vanecaram | [Rām, Ay, 12 14.1]
niḥsapatnāṃ ca māṃ kṛtvā kṛtakṛtyo bhaviṣyasi | [Rām, Ay, 12 14.2]
sa nunna iva tīkṣṇeṇa pratodena hayottamaḥ | [Rām, Ay, 12 15.1]
rājā pracodito 'bhīkṣṇaṃ kaikeyīm idam abravīt | [Rām, Ay, 12 15.2]
dharmabandhena baddho 'smi naṣṭā ca mama cetanā | [Rām, Ay, 12 16.1]
jyeṣṭhaṃ putraṃ priyaṃ rāmaṃ draṣṭum icchāmi dhārmikam | [Rām, Ay, 12 16.2]
iti rājño vacaḥ śrutvā kaikeyī tadanantaram | [Rām, Ay, 12 17.1]
svayam evābravīt sūtaṃ gaccha tvaṃ rāmam ānaya | [Rām, Ay, 12 17.2]
tataḥ sa rājā taṃ sūtaṃ sannaharṣaḥ sutaṃ prati | [Rām, Ay, 12 18.1]
śokāraktekṣaṇaḥ śrīmān udvīkṣyovāca dhārmikaḥ | [Rām, Ay, 12 18.2]
sumantraḥ karuṇaṃ śrutvā dṛṣṭvā dīnaṃ ca pārthivam | [Rām, Ay, 12 19.1]
pragṛhītāñjaliḥ kiṃcit tasmād deśād apākraman | [Rām, Ay, 12 19.2]
yadā vaktuṃ svayaṃ dainyān na śaśāka mahīpatiḥ | [Rām, Ay, 12 20.1]
tadā sumantraṃ mantrajñā kaikeyī pratyuvāca ha | [Rām, Ay, 12 20.2]
sumantra rāmaṃ drakṣyāmi śīghram ānaya sundaram | [Rām, Ay, 12 21.1]
sa manyamānaḥ kalyāṇaṃ hṛdayena nananda ca | [Rām, Ay, 12 21.2]
sumantraś cintayāmāsa tvaritaṃ coditas tayā | [Rām, Ay, 12 22.1]
vyaktaṃ rāmo 'bhiṣekārtham ihāyāsyati dharmavit | [Rām, Ay, 12 22.2]
iti sūto matiṃ kṛtvā harṣeṇa mahatā punaḥ | [Rām, Ay, 12 23.1]
nirjagāma mahātejā rāghavasya didṛkṣayā | [Rām, Ay, 12 23.2]
tataḥ purastāt sahasā vinirgato mahīpatīn dvāragatān vilokayan | [Rām, Ay, 12 24.1]
dadarśa paurān vividhān mahādhanān upasthitān dvāram upetya viṣṭhitān | [Rām, Ay, 12 24.2]
{Rām, Ay, 13}
te tu tāṃ rajanīm uṣya brāhmaṇā vedapāragāḥ | [Rām, Ay, 13 1.1]
upatasthur upasthānaṃ saharājapurohitāḥ | [Rām, Ay, 13 1.2]
amātyā balamukhyāś ca mukhyā ye nigamasya ca | [Rām, Ay, 13 2.1]
rāghavasyābhiṣekārthe prīyamāṇās tu saṃgatāḥ | [Rām, Ay, 13 2.2]
udite vimale sūrye puṣye cābhyāgate 'hani | [Rām, Ay, 13 3.1]
abhiṣekāya rāmasya dvijendrair upakalpitam | [Rām, Ay, 13 3.2]
kāñcanā jalakumbhāś ca bhadrapīṭhaṃ svalaṃkṛtam | [Rām, Ay, 13 4.1]
rāmaś ca samyagāstīrṇo bhāsvatā vyāghracarmaṇā | [Rām, Ay, 13 4.2]
gaṅgāyamunayoḥ puṇyāt saṃgamād āhṛtaṃ jalam | [Rām, Ay, 13 5.1]
yāś cānyāḥ saritaḥ puṇyā hradāḥ kūpāḥ sarāṃsi ca | [Rām, Ay, 13 5.2]
prāgvāhāś cordhvavāhāś ca tiryagvāhāḥ samāhitāḥ | [Rām, Ay, 13 6.1]
tābhyaś caivāhṛtaṃ toyaṃ samudrebhyaś ca sarvaśaḥ | [Rām, Ay, 13 6.2]
kṣaudraṃ dadhighṛtaṃ lājā darbhāḥ sumanasaḥ payaḥ | [Rām, Ay, 13 7.1]
salājāḥ kṣīribhiś channā ghaṭāḥ kāñcanarājatāḥ | [Rām, Ay, 13 7.2]
padmotpalayutā bhānti pūrṇāḥ paramavāriṇā | [Rām, Ay, 13 7.3]
candrāṃśuvikacaprakhyaṃ pāṇḍuraṃ ratnabhūṣitam | [Rām, Ay, 13 8.1]
sajjaṃ tiṣṭhati rāmasya vālavyajanam uttamam | [Rām, Ay, 13 8.2]
candramaṇḍalasaṃkāśam ātapatraṃ ca pāṇḍuram | [Rām, Ay, 13 9.1]
sajjaṃ dyutikaraṃ śrīmad abhiṣekapuraskṛtam | [Rām, Ay, 13 9.2]
pāṇḍuraś ca vṛṣaḥ sajjaḥ pāṇḍurāśvaś ca susthitaḥ | [Rām, Ay, 13 10.1]
prasrutaś ca gajaḥ śrīmān aupavāhyaḥ pratīkṣate | [Rām, Ay, 13 10.2]
aṣṭau kanyāś ca maṅgalyāḥ sarvābharaṇabhūṣitāḥ | [Rām, Ay, 13 11.1]
vāditrāṇi ca sarvāṇi bandinaś ca tathāpare | [Rām, Ay, 13 11.2]
ikṣvākūṇāṃ yathā rājye saṃbhriyetābhiṣecanam | [Rām, Ay, 13 12.1]
tathā jātīyam ādāya rājaputrābhiṣecanam | [Rām, Ay, 13 12.2]
te rājavacanāt tatra samavetā mahīpatim | [Rām, Ay, 13 13.1]
apaśyanto 'bruvan ko nu rājño naḥ prativedayet | [Rām, Ay, 13 13.2]
na paśyāmaś ca rājānam uditaś ca divākaraḥ | [Rām, Ay, 13 14.1]
yauvarājyābhiṣekaś ca sajjo rāmasya dhīmataḥ | [Rām, Ay, 13 14.2]
iti teṣu bruvāṇeṣu sārvabhaumān mahīpatīn | [Rām, Ay, 13 15.1]
abravīt tān idaṃ sarvān sumantro rājasatkṛtaḥ | [Rām, Ay, 13 15.2]
ayaṃ pṛcchāmi vacanāt sukham āyuṣmatām aham | [Rām, Ay, 13 16.1]
rājñaḥ saṃpratibuddhasya yac cāgamanakāraṇam | [Rām, Ay, 13 16.2]
ity uktvāntaḥpuradvāram ājagāma purāṇavit | [Rām, Ay, 13 17.1]
āśirbhir guṇayuktābhir abhituṣṭāva rāghavam | [Rām, Ay, 13 17.2]
gatā bhagavatī rātrirahaḥ śivam upasthitam | [Rām, Ay, 13 18.1]
budhyasva nṛpaśārdūla kuru kāryam anantaram | [Rām, Ay, 13 18.2]
brāhmaṇā balamukhyāś ca naigamāś cāgatā nṛpa | [Rām, Ay, 13 19.1]
darśanaṃ pratikāṅkṣante pratibudhyasva rāghava | [Rām, Ay, 13 19.2]
stuvantaṃ taṃ tadā sūtaṃ sumantraṃ mantrakovidam | [Rām, Ay, 13 20.1]
pratibudhya tato rājā idaṃ vacanam abravīt | [Rām, Ay, 13 20.2]
na caiva saṃprasupto 'ham ānayed āśu rāghavam | [Rām, Ay, 13 21.1]
iti rājā daśarathaḥ sūtaṃ tatrānvaśāt punaḥ | [Rām, Ay, 13 21.2]
sa rājavacanaṃ śrutvā śirasā pratipūjya tam | [Rām, Ay, 13 22.1]
nirjagāma nṛpāvāsān manyamānaḥ priyaṃ mahat | [Rām, Ay, 13 22.2]
prapanno rājamārgaṃ ca patākādhvajaśobhitam | [Rām, Ay, 13 23.1]
sa sūtas tatra śuśrāva rāmādhikaraṇāḥ kathāḥ | [Rām, Ay, 13 23.2]
tato dadarśa ruciraṃ kailāsasadṛśaprabham | [Rām, Ay, 13 24.1]
rāmaveśma sumantras tu śakraveśmasamaprabham | [Rām, Ay, 13 24.2]
mahākapāṭapihitaṃ vitardiśataśobhitam | [Rām, Ay, 13 25.1]
kāñcanapratimaikāgraṃ maṇividrumatoraṇam | [Rām, Ay, 13 25.2]
śāradābhraghanaprakhyaṃ dīptaṃ meruguhopamam | [Rām, Ay, 13 26.1]
dāmabhir varamālyānāṃ sumahadbhir alaṃkṛtam | [Rām, Ay, 13 26.2]
sa vājiyuktena rathena sārathir narākulaṃ rājakulaṃ vilokayan | [Rām, Ay, 13 27.1]
tataḥ samāsādya mahādhanaṃ mahat prahṛṣṭaromā sa babhūva sārathiḥ | [Rām, Ay, 13 27.2]
tad adrikūṭācalameghasaṃnibhaṃ mahāvimānottamaveśmasaṃghavat | [Rām, Ay, 13 28.1]
avāryamāṇaḥ praviveśa sārathiḥ prabhūtaratnaṃ makaro yathārṇavam | [Rām, Ay, 13 28.2]
{Rām, Ay, 14}
sa tadantaḥpuradvāraṃ samatītya janākulam | [Rām, Ay, 14 1.1]
praviviktāṃ tataḥ kakṣyām āsasāda purāṇavit | [Rām, Ay, 14 1.2]
prāsakārmukabibhradbhir yuvabhir mṛṣṭakuṇḍalaiḥ | [Rām, Ay, 14 2.1]
apramādibhir ekāgraiḥ svanuraktair adhiṣṭhitām | [Rām, Ay, 14 2.2]
tatra kāṣāyiṇo vṛddhān vetrapāṇīn svalaṃkṛtān | [Rām, Ay, 14 3.1]
dadarśa viṣṭhitān dvāri stryadhyakṣān susamāhitān | [Rām, Ay, 14 3.2]
te samīkṣya samāyāntaṃ rāmapriyacikīrṣavaḥ | [Rām, Ay, 14 4.1]
sahabhāryāya rāmāya kṣipram evācacakṣire | [Rām, Ay, 14 4.2]
prativeditam ājñāya sūtam abhyantaraṃ pituḥ | [Rām, Ay, 14 5.1]
tatraivānāyayāmāsa rāghavaḥ priyakāmyayā | [Rām, Ay, 14 5.2]
taṃ vaiśravaṇasaṃkāśam upaviṣṭaṃ svalaṃkṛtam | [Rām, Ay, 14 6.1]
dadarśa sūtaḥ paryaṅke sauvarṇe sottaracchade | [Rām, Ay, 14 6.2]
varāharudhirābheṇa śucinā ca sugandhinā | [Rām, Ay, 14 7.1]
anuliptaṃ parārdhyena candanena paraṃtapam | [Rām, Ay, 14 7.2]
sthitayā pārśvataś cāpi vālavyajanahastayā | [Rām, Ay, 14 8.1]
upetaṃ sītayā bhūyaś citrayā śaśinaṃ yathā | [Rām, Ay, 14 8.2]
taṃ tapantam ivādityam upapannaṃ svatejasā | [Rām, Ay, 14 9.1]
vavande varadaṃ bandī niyamajño vinītavat | [Rām, Ay, 14 9.2]
prāñjalis tu sukhaṃ pṛṣṭvā vihāraśayanāsane | [Rām, Ay, 14 10.1]
rājaputram uvācedaṃ sumantro rājasatkṛtaḥ | [Rām, Ay, 14 10.2]
kausalyā suprabhā deva pitā tvāṃ draṣṭum icchati | [Rām, Ay, 14 11.1]
mahiṣyā saha kaikeyyā gamyatāṃ tatra māciram | [Rām, Ay, 14 11.2]
evam uktas tu saṃhṛṣṭo narasiṃho mahādyutiḥ | [Rām, Ay, 14 12.1]
tataḥ saṃmānayāmāsa sītām idam uvāca ha | [Rām, Ay, 14 12.2]
devi devaś ca devī ca samāgamya madantare | [Rām, Ay, 14 13.1]
mantrayete dhruvaṃ kiṃcid abhiṣecanasaṃhitam | [Rām, Ay, 14 13.2]
lakṣayitvā hy abhiprāyaṃ priyakāmā sudakṣiṇā | [Rām, Ay, 14 14.1]
saṃcodayati rājānaṃ madarthaṃ madirekṣaṇā | [Rām, Ay, 14 14.2]
yādṛśī pariṣat tatra tādṛśo dūta āgataḥ | [Rām, Ay, 14 15.1]
dhruvam adyaiva māṃ rājā yauvarājye 'bhiṣekṣyati | [Rām, Ay, 14 15.2]
hanta śīghram ito gatvā drakṣyāmi ca mahīpatim | [Rām, Ay, 14 16.1]
saha tvaṃ parivāreṇa sukham āssva ramasva ca | [Rām, Ay, 14 16.2]
patisaṃmānitā sītā bhartāram asitekṣaṇā | [Rām, Ay, 14 17.1]
ādvāram anuvavrāja maṅgalāny abhidadhyuṣī | [Rām, Ay, 14 17.2]
sa sarvān arthino dṛṣṭvā sametya pratinandya ca | [Rām, Ay, 14 18.1]
tataḥ pāvakasaṃkāśam āruroha rathottamam | [Rām, Ay, 14 18.2]
muṣṇantam iva cakṣūṃṣi prabhayā hemavarcasam | [Rām, Ay, 14 19.1]
kareṇuśiśukalpaiś ca yuktaṃ paramavājibhiḥ | [Rām, Ay, 14 19.2]
hariyuktaṃ sahasrākṣo ratham indra ivāśugam | [Rām, Ay, 14 20.1]
prayayau tūrṇam āsthāya rāghavo jvalitaḥ śriyā | [Rām, Ay, 14 20.2]
sa parjanya ivākāśe svanavān abhinādayan | [Rām, Ay, 14 21.1]
niketān niryayau śrīmān mahābhrād iva candramāḥ | [Rām, Ay, 14 21.2]
chattracāmarapāṇis tu lakṣmaṇo rāghavānujaḥ | [Rām, Ay, 14 22.1]
jugopa bhrātaraṃ bhrātā ratham āsthāya pṛṣṭhataḥ | [Rām, Ay, 14 22.2]
tato halahalāśabdas tumulaḥ samajāyata | [Rām, Ay, 14 23.1]
tasya niṣkramamāṇasya janaughasya samantataḥ | [Rām, Ay, 14 23.2]
sa rāghavas tatra kathāpralāpaṃ śuśrāva lokasya samāgatasya | [Rām, Ay, 14 24.1]
ātmādhikārā vividhāś ca vācaḥ prahṛṣṭarūpasya pure janasya | [Rām, Ay, 14 24.2]
eṣa śriyaṃ gacchati rāghavo 'dya rājaprasādād vipulāṅgam iṣyan | [Rām, Ay, 14 25.1]
ete vayaṃ sarvasamṛddhakāmā yeṣām ayaṃ no bhavitā praśāstā | [Rām, Ay, 14 25.2]
lābho janasyāsya yad eṣa sarvaṃ prapatsyate rāṣṭram idaṃ cirāya | [Rām, Ay, 14 25.3]
sa ghoṣavadbhiś ca hayaiḥ sanāgaiḥ puraḥsaraiḥ svastikasūtamāgadhaiḥ | [Rām, Ay, 14 26.1]
mahīyamānaḥ pravaraiś ca vādakair abhiṣṭuto vaiśravaṇo yathā yayau | [Rām, Ay, 14 26.2]
kareṇumātaṃgarathāśvasaṃkulaṃ mahājanaughaiḥ paripūrṇacatvaram | [Rām, Ay, 14 27.1]
prabhūtaratnaṃ bahupaṇyasaṃcayaṃ dadarśa rāmo ruciraṃ mahāpatham | [Rām, Ay, 14 27.2]
{Rām, Ay, 15}
sa rāmo ratham āsthāya samprahṛṣṭasuhṛjjanaḥ | [Rām, Ay, 15 1.1]
apaśyan nagaraṃ śrīmān nānājanasamākulam | [Rām, Ay, 15 1.2]
sa gṛhair abhrasaṃkāśaiḥ pāṇḍurair upaśobhitam | [Rām, Ay, 15 2.1]
rājamārgaṃ yayau rāmo madhyenāgarudhūpitam | [Rām, Ay, 15 2.2]
śobhamānam asaṃbādhaṃ taṃ rājapatham uttamam | [Rām, Ay, 15 3.1]
saṃvṛtaṃ vividhaiḥ paṇyair bhakṣyair uccāvacair api | [Rām, Ay, 15 3.2]
āśīrvādān bahūñ śṛṇvan suhṛdbhiḥ samudīritān | [Rām, Ay, 15 4.1]
yathārhaṃ cāpi sampūjya sarvān eva narān yayau | [Rām, Ay, 15 4.2]
pitāmahair ācaritaṃ tathaiva prapitāmahaiḥ | [Rām, Ay, 15 5.1]
adyopādāya taṃ mārgam abhiṣikto 'nupālaya | [Rām, Ay, 15 5.2]
yathā sma lālitāḥ pitrā yathā pūrvaiḥ pitāmahaiḥ | [Rām, Ay, 15 6.1]
tataḥ sukhataraṃ sarve rāme vatsyāma rājani | [Rām, Ay, 15 6.2]
alam adya hi bhuktena paramārthair alaṃ ca naḥ | [Rām, Ay, 15 7.1]
yathā paśyāma niryāntaṃ rāmaṃ rājye pratiṣṭhitam | [Rām, Ay, 15 7.2]
ato hi na priyataraṃ nānyat kiṃcid bhaviṣyati | [Rām, Ay, 15 8.1]
yathābhiṣeko rāmasya rājyenāmitatejasaḥ | [Rām, Ay, 15 8.2]
etāś cānyāś ca suhṛdām udāsīnaḥ kathāḥ śubhāḥ | [Rām, Ay, 15 9.1]
ātmasaṃpūjanīḥ śṛṇvan yayau rāmo mahāpatham | [Rām, Ay, 15 9.2]
na hi tasmān manaḥ kaścic cakṣuṣī vā narottamāt | [Rām, Ay, 15 10.1]
naraḥ śaknoty apākraṣṭum atikrānte 'pi rāghave | [Rām, Ay, 15 10.2]
sarveṣāṃ sa hi dharmātmā varṇānāṃ kurute dayām | [Rām, Ay, 15 11.1]
caturṇāṃ hi vayaḥsthānāṃ tena te tam anuvratāḥ | [Rām, Ay, 15 11.2]
sa rājakulam āsādya mahendrabhavanopamam | [Rām, Ay, 15 12.1]
rājaputraḥ pitur veśma praviveśa śriyā jvalan | [Rām, Ay, 15 12.2]
sa sarvāḥ samatikramya kakṣyā daśarathātmajaḥ | [Rām, Ay, 15 13.1]
saṃnivartya janaṃ sarvaṃ śuddhāntaḥpuram abhyagāt | [Rām, Ay, 15 13.2]
tataḥ praviṣṭe pitur antikaṃ tadā janaḥ sa sarvo mudito nṛpātmaje | [Rām, Ay, 15 14.1]
pratīkṣate tasya punaḥ sma nirgamaṃ yathodayaṃ candramasaḥ saritpatiḥ | [Rām, Ay, 15 14.2]
{Rām, Ay, 16}
sa dadarśāsane rāmo niṣaṇṇaṃ pitaraṃ śubhe | [Rām, Ay, 16 1.1]
kaikeyīsahitaṃ dīnaṃ mukhena pariśuṣyatā | [Rām, Ay, 16 1.2]
sa pituś caraṇau pūrvam abhivādya vinītavat | [Rām, Ay, 16 2.1]
tato vavande caraṇau kaikeyyāḥ susamāhitaḥ | [Rām, Ay, 16 2.2]
rāmety uktvā ca vacanaṃ bāṣpaparyākulekṣaṇaḥ | [Rām, Ay, 16 3.1]
śaśāka nṛpatir dīno nekṣituṃ nābhibhāṣitum | [Rām, Ay, 16 3.2]
tad apūrvaṃ narapater dṛṣṭvā rūpaṃ bhayāvaham | [Rām, Ay, 16 4.1]
rāmo 'pi bhayam āpannaḥ padā spṛṣṭveva pannagam | [Rām, Ay, 16 4.2]
indriyair aprahṛṣṭais taṃ śokasaṃtāpakarśitam | [Rām, Ay, 16 5.1]
niḥśvasantaṃ mahārājaṃ vyathitākulacetasam | [Rām, Ay, 16 5.2]
ūrmimālinam akṣobhyaṃ kṣubhyantam iva sāgaram | [Rām, Ay, 16 6.1]
upaplutam ivādityam uktānṛtam ṛṣiṃ yathā | [Rām, Ay, 16 6.2]
acintyakalpaṃ hi pitus taṃ śokam upadhārayan | [Rām, Ay, 16 7.1]
babhūva saṃrabdhataraḥ samudra iva parvaṇi | [Rām, Ay, 16 7.2]
cintayāmāsa ca tadā rāmaḥ pitṛhite rataḥ | [Rām, Ay, 16 8.1]
kiṃsvid adyaiva nṛpatir na māṃ pratyabhinandati | [Rām, Ay, 16 8.2]
anyadā māṃ pitā dṛṣṭvā kupito 'pi prasīdati | [Rām, Ay, 16 9.1]
tasya mām adya samprekṣya kimāyāsaḥ pravartate | [Rām, Ay, 16 9.2]
sa dīna iva śokārto viṣaṇṇavadanadyutiḥ | [Rām, Ay, 16 10.1]
kaikeyīm abhivādyaiva rāmo vacanam abravīt | [Rām, Ay, 16 10.2]
kaccin mayā nāparādham ajñānād yena me pitā | [Rām, Ay, 16 11.1]
kupitas tan mamācakṣva tvaṃ caivainaṃ prasādaya | [Rām, Ay, 16 11.2]
vivarṇavadano dīno na hi mām abhibhāṣate | [Rām, Ay, 16 12.1]
śārīro mānaso vāpi kaccid enaṃ na bādhate | [Rām, Ay, 16 12.2]
saṃtāpo vābhitāpo vā durlabhaṃ hi sadā sukham | [Rām, Ay, 16 12.3]
kaccin na kiṃcid bharate kumāre priyadarśane | [Rām, Ay, 16 13.1]
śatrughne vā mahāsattve mātṝṇāṃ vā mamāśubham | [Rām, Ay, 16 13.2]
atoṣayan mahārājam akurvan vā pitur vacaḥ | [Rām, Ay, 16 14.1]
muhūrtam api neccheyaṃ jīvituṃ kupite nṛpe | [Rām, Ay, 16 14.2]
yatomūlaṃ naraḥ paśyet prādurbhāvam ihātmanaḥ | [Rām, Ay, 16 15.1]
kathaṃ tasmin na varteta pratyakṣe sati daivate | [Rām, Ay, 16 15.2]
kaccit te paruṣaṃ kiṃcid abhimānāt pitā mama | [Rām, Ay, 16 16.1]
ukto bhavatyā kopena yatrāsya lulitaṃ manaḥ | [Rām, Ay, 16 16.2]
etad ācakṣva me devi tattvena paripṛcchataḥ | [Rām, Ay, 16 17.1]
kiṃnimittam apūrvo 'yaṃ vikāro manujādhipe | [Rām, Ay, 16 17.2]
ahaṃ hi vacanād rājñaḥ pateyam api pāvake | [Rām, Ay, 16 18.1]
bhakṣayeyaṃ viṣaṃ tīkṣṇaṃ majjeyam api cārṇave | [Rām, Ay, 16 18.2]
niyukto guruṇā pitrā nṛpeṇa ca hitena ca | [Rām, Ay, 16 18.3]
tad brūhi vacanaṃ devi rājño yad abhikāṅkṣitam | [Rām, Ay, 16 19.1]
kariṣye pratijāne ca rāmo dvir nābhibhāṣate | [Rām, Ay, 16 19.2]
tam ārjavasamāyuktam anāryā satyavādinam | [Rām, Ay, 16 20.1]
uvāca rāmaṃ kaikeyī vacanaṃ bhṛśadāruṇam | [Rām, Ay, 16 20.2]
purā devāsure yuddhe pitrā te mama rāghava | [Rām, Ay, 16 21.1]
rakṣitena varau dattau saśalyena mahāraṇe | [Rām, Ay, 16 21.2]
tatra me yācito rājā bharatasyābhiṣecanam | [Rām, Ay, 16 22.1]
gamanaṃ daṇḍakāraṇye tava cādyaiva rāghava | [Rām, Ay, 16 22.2]
yadi satyapratijñaṃ tvaṃ pitaraṃ kartum icchasi | [Rām, Ay, 16 23.1]
ātmānaṃ ca naraśreṣṭha mama vākyam idaṃ śṛṇu | [Rām, Ay, 16 23.2]
sa nideśe pitus tiṣṭha yathā tena pratiśrutam | [Rām, Ay, 16 24.1]
tvayāraṇyaṃ praveṣṭavyaṃ nava varṣāṇi pañca ca | [Rām, Ay, 16 24.2]
sapta sapta ca varṣāṇi daṇḍakāraṇyam āśritaḥ | [Rām, Ay, 16 25.1]
abhiṣekam imaṃ tyaktvā jaṭācīradharo vasa | [Rām, Ay, 16 25.2]
bharataḥ kosalapure praśāstu vasudhām imām | [Rām, Ay, 16 26.1]
nānāratnasamākīrṇāṃ savājirathakuñjarām | [Rām, Ay, 16 26.2]
tad apriyam amitraghno vacanaṃ maraṇopamam | [Rām, Ay, 16 27.1]
śrutvā na vivyathe rāmaḥ kaikeyīṃ cedam abravīt | [Rām, Ay, 16 27.2]
evam astu gamiṣyāmi vanaṃ vastum ahaṃ tv ataḥ | [Rām, Ay, 16 28.1]
jaṭācīradharo rājñaḥ pratijñām anupālayan | [Rām, Ay, 16 28.2]
idaṃ tu jñātum icchāmi kimarthaṃ māṃ mahīpatiḥ | [Rām, Ay, 16 29.1]
nābhinandati durdharṣo yathāpuram ariṃdamaḥ | [Rām, Ay, 16 29.2]
manyur na ca tvayā kāryo devi brūhi tavāgrataḥ | [Rām, Ay, 16 30.1]
yāsyāmi bhava suprītā vanaṃ cīrajaṭādharaḥ | [Rām, Ay, 16 30.2]
hitena guruṇā pitrā kṛtajñena nṛpeṇa ca | [Rām, Ay, 16 31.1]
niyujyamāno viśrabdhaṃ kiṃ na kuryād ahaṃ priyam | [Rām, Ay, 16 31.2]
alīkaṃ mānasaṃ tv ekaṃ hṛdayaṃ dahatīva me | [Rām, Ay, 16 32.1]
svayaṃ yan nāha māṃ rājā bharatasyābhiṣecanam | [Rām, Ay, 16 32.2]
ahaṃ hi sītāṃ rājyaṃ ca prāṇān iṣṭān dhanāni ca | [Rām, Ay, 16 33.1]
hṛṣṭo bhrātre svayaṃ dadyāṃ bharatāyāpracoditaḥ | [Rām, Ay, 16 33.2]
kiṃ punar manujendreṇa svayaṃ pitrā pracoditaḥ | [Rām, Ay, 16 34.1]
tava ca priyakāmārthaṃ pratijñām anupālayan | [Rām, Ay, 16 34.2]
tad āśvāsaya hīmaṃ tvaṃ kiṃ nv idaṃ yan mahīpatiḥ | [Rām, Ay, 16 35.1]
vasudhāsaktanayano mandam aśrūṇi muñcati | [Rām, Ay, 16 35.2]
gacchantu caivānayituṃ dūtāḥ śīghrajavair hayaiḥ | [Rām, Ay, 16 36.1]
bharataṃ mātulakulād adyaiva nṛpaśāsanāt | [Rām, Ay, 16 36.2]
daṇḍakāraṇyam eṣo 'ham ito gacchāmi satvaraḥ | [Rām, Ay, 16 37.1]
avicārya pitur vākyaṃ samāvastuṃ caturdaśa | [Rām, Ay, 16 37.2]
sā hṛṣṭā tasya tadvākyaṃ śrutvā rāmasya kaikeyī | [Rām, Ay, 16 38.1]
prasthānaṃ śraddadhānā hi tvarayāmāsa rāghavam | [Rām, Ay, 16 38.2]
evaṃ bhavatu yāsyanti dūtāḥ śīghrajavair hayaiḥ | [Rām, Ay, 16 39.1]
bharataṃ mātulakulād upāvartayituṃ narāḥ | [Rām, Ay, 16 39.2]
tava tv ahaṃ kṣamaṃ manye notsukasya vilambanam | [Rām, Ay, 16 40.1]
rāma tasmād itaḥ śīghraṃ vanaṃ tvaṃ gantum arhasi | [Rām, Ay, 16 40.2]
vrīḍānvitaḥ svayaṃ yac ca nṛpas tvāṃ nābhibhāṣate | [Rām, Ay, 16 41.1]
naitat kiṃcin naraśreṣṭha manyur eṣo 'panīyatām | [Rām, Ay, 16 41.2]
yāvat tvaṃ na vanaṃ yātaḥ purād asmād abhitvaran | [Rām, Ay, 16 42.1]
pitā tāvan na te rāma snāsyate bhokṣyate 'pi vā | [Rām, Ay, 16 42.2]
dhik kaṣṭam iti niḥśvasya rājā śokapariplutaḥ | [Rām, Ay, 16 43.1]
mūrchito nyapatat tasmin paryaṅke hemabhūṣite | [Rām, Ay, 16 43.2]
rāmo 'py utthāpya rājānaṃ kaikeyyābhipracoditaḥ | [Rām, Ay, 16 44.1]
kaśayevāhato vājī vanaṃ gantuṃ kṛtatvaraḥ | [Rām, Ay, 16 44.2]
tad apriyam anāryāyā vacanaṃ dāruṇodaram | [Rām, Ay, 16 45.1]
śrutvā gatavyatho rāmaḥ kaikeyīṃ vākyam abravīt | [Rām, Ay, 16 45.2]
nāham arthaparo devi lokam āvastum utsahe | [Rām, Ay, 16 46.1]
viddhi mām ṛṣibhis tulyaṃ kevalaṃ dharmam āsthitam | [Rām, Ay, 16 46.2]
yad atrabhavataḥ kiṃcic chakyaṃ kartuṃ priyaṃ mayā | [Rām, Ay, 16 47.1]
prāṇān api parityajya sarvathā kṛtam eva tat | [Rām, Ay, 16 47.2]
na hy ato dharmacaraṇaṃ kiṃcid asti mahattaram | [Rām, Ay, 16 48.1]
yathā pitari śuśrūṣā tasya vā vacanakriyā | [Rām, Ay, 16 48.2]
anukto 'py atrabhavatā bhavatyā vacanād aham | [Rām, Ay, 16 49.1]
vane vatsyāmi vijane varṣāṇīha caturdaśa | [Rām, Ay, 16 49.2]
na nūnaṃ mayi kaikeyi kiṃcid āśaṃsase guṇam | [Rām, Ay, 16 50.1]
yad rājānam avocas tvaṃ mameśvaratarā satī | [Rām, Ay, 16 50.2]
yāvan mātaram āpṛcche sītāṃ cānunayāmy aham | [Rām, Ay, 16 51.1]
tato 'dyaiva gamiṣyāmi daṇḍakānāṃ mahad vanam | [Rām, Ay, 16 51.2]
bharataḥ pālayed rājyaṃ śuśrūṣec ca pitur yathā | [Rām, Ay, 16 52.1]
tathā bhavatyā kartavyaṃ sa hi dharmaḥ sanātanaḥ | [Rām, Ay, 16 52.2]
sa rāmasya vacaḥ śrutvā bhṛśaṃ duḥkhahataḥ pitā | [Rām, Ay, 16 53.1]
śokād aśaknuvan bāṣpaṃ praruroda mahāsvanam | [Rām, Ay, 16 53.2]
vanditvā caraṇau rāmo visaṃjñasya pitus tadā | [Rām, Ay, 16 54.1]
kaikeyyāś cāpy anāryāyā niṣpapāta mahādyutiḥ | [Rām, Ay, 16 54.2]
sa rāmaḥ pitaraṃ kṛtvā kaikeyīṃ ca pradakṣiṇam | [Rām, Ay, 16 55.1]
niṣkramyāntaḥpurāt tasmāt svaṃ dadarśa suhṛjjanam | [Rām, Ay, 16 55.2]
taṃ bāṣpaparipūrṇākṣaḥ pṛṣṭhato 'nujagāma ha | [Rām, Ay, 16 56.1]
lakṣmaṇaḥ paramakruddhaḥ sumitrānandavardhanaḥ | [Rām, Ay, 16 56.2]
ābhiṣecanikaṃ bhāṇḍaṃ kṛtvā rāmaḥ pradakṣiṇam | [Rām, Ay, 16 57.1]
śanair jagāma sāpekṣo dṛṣṭiṃ tatrāvicālayan | [Rām, Ay, 16 57.2]
na cāsya mahatīṃ lakṣmīṃ rājyanāśo 'pakarṣati | [Rām, Ay, 16 58.1]
lokakāntasya kāntatvaṃ śītaraśmer iva kṣapā | [Rām, Ay, 16 58.2]
na vanaṃ gantukāmasya tyajataś ca vasuṃdharām | [Rām, Ay, 16 59.1]
sarvalokātigasyeva lakṣyate cittavikriyā | [Rām, Ay, 16 59.2]
dhārayan manasā duḥkham indriyāṇi nigṛhya ca | [Rām, Ay, 16 60.1]
praviveśātmavān veśma mātur apriyaśaṃsivān | [Rām, Ay, 16 60.2]
praviśya veśmātibhṛśaṃ mudānvitaṃ samīkṣya tāṃ cārthavipattim āgatām | [Rām, Ay, 16 61.1]
na caiva rāmo 'tra jagāma vikriyāṃ suhṛjjanasyātmavipattiśaṅkayā | [Rām, Ay, 16 61.2]
{Rām, Ay, 17}
rāmas tu bhṛśam āyasto niḥśvasann iva kuñjaraḥ | [Rām, Ay, 17 1.1]
jagāma sahito bhrātrā mātur antaḥpuraṃ vaśī | [Rām, Ay, 17 1.2]
so 'paśyat puruṣaṃ tatra vṛddhaṃ paramapūjitam | [Rām, Ay, 17 2.1]
upaviṣṭaṃ gṛhadvāri tiṣṭhataś cāparān bahūn | [Rām, Ay, 17 2.2]
praviśya prathamāṃ kakṣyāṃ dvitīyāyāṃ dadarśa saḥ | [Rām, Ay, 17 3.1]
brāhmaṇān vedasampannān vṛddhān rājñābhisatkṛtān | [Rām, Ay, 17 3.2]
praṇamya rāmas tān vṛddhāṃs tṛtīyāyāṃ dadarśa saḥ | [Rām, Ay, 17 4.1]
striyo vṛddhāś ca bālāś ca dvārarakṣaṇatatparāḥ | [Rām, Ay, 17 4.2]
vardhayitvā prahṛṣṭās tāḥ praviśya ca gṛhaṃ striyaḥ | [Rām, Ay, 17 5.1]
nyavedayanta tvaritā rāmamātuḥ priyaṃ tadā | [Rām, Ay, 17 5.2]
kausalyāpi tadā devī rātriṃ sthitvā samāhitā | [Rām, Ay, 17 6.1]
prabhāte tv akarot pūjāṃ viṣṇoḥ putrahitaiṣiṇī | [Rām, Ay, 17 6.2]
sā kṣaumavasanā hṛṣṭā nityaṃ vrataparāyaṇā | [Rām, Ay, 17 7.1]
agniṃ juhoti sma tadā mantravat kṛtamaṅgalā | [Rām, Ay, 17 7.2]
praviśya ca tadā rāmo mātur antaḥpuraṃ śubham | [Rām, Ay, 17 8.1]
dadarśa mātaraṃ tatra hāvayantīṃ hutāśanam | [Rām, Ay, 17 8.2]
sā cirasyātmajaṃ dṛṣṭvā mātṛnandanam āgatam | [Rām, Ay, 17 9.1]
abhicakrāma saṃhṛṣṭā kiśoraṃ vaḍabā yathā | [Rām, Ay, 17 9.2]
tam uvāca durādharṣaṃ rāghavaṃ sutam ātmanaḥ | [Rām, Ay, 17 10.1]
kausalyā putravātsalyād idaṃ priyahitaṃ vacaḥ | [Rām, Ay, 17 10.2]
vṛddhānāṃ dharmaśīlānāṃ rājarṣīṇāṃ mahātmanām | [Rām, Ay, 17 11.1]
prāpnuhy āyuś ca kīrtiṃ ca dharmaṃ copahitaṃ kule | [Rām, Ay, 17 11.2]
satyapratijñaṃ pitaraṃ rājānaṃ paśya rāghava | [Rām, Ay, 17 12.1]
adyaiva hi tvāṃ dharmātmā yauvarājye 'bhiṣekṣyati | [Rām, Ay, 17 12.2]
mātaraṃ rāghavaḥ kiṃcit prasāryāñjalim abravīt | [Rām, Ay, 17 13.1]
sa svabhāvavinītaś ca gauravāc ca tadānataḥ | [Rām, Ay, 17 13.2]
devi nūnaṃ na jānīṣe mahad bhayam upasthitam | [Rām, Ay, 17 14.1]
idaṃ tava ca duḥkhāya vaidehyā lakṣmaṇasya ca | [Rām, Ay, 17 14.2]
caturdaśa hi varṣāṇi vatsyāmi vijane vane | [Rām, Ay, 17 15.1]
madhumūlaphalair jīvan hitvā munivad āmiṣam | [Rām, Ay, 17 15.2]
bharatāya mahārājo yauvarājyaṃ prayacchati | [Rām, Ay, 17 16.1]
māṃ punar daṇḍakāraṇyaṃ vivāsayati tāpasam | [Rām, Ay, 17 16.2]
tām aduḥkhocitāṃ dṛṣṭvā patitāṃ kadalīm iva | [Rām, Ay, 17 17.1]
rāmas tūtthāpayāmāsa mātaraṃ gatacetasam | [Rām, Ay, 17 17.2]
upāvṛtyotthitāṃ dīnāṃ vaḍabām iva vāhitām | [Rām, Ay, 17 18.1]
pāṃśuguṇṭhitasarvāṅgīṃ vimamarśa ca pāṇinā | [Rām, Ay, 17 18.2]
sā rāghavam upāsīnam asukhārtā sukhocitā | [Rām, Ay, 17 19.1]
uvāca puruṣavyāghram upaśṛṇvati lakṣmaṇe | [Rām, Ay, 17 19.2]
yadi putra na jāyethā mama śokāya rāghava | [Rām, Ay, 17 20.1]
na sma duḥkham ato bhūyaḥ paśyeyam aham aprajā | [Rām, Ay, 17 20.2]
eka eva hi vandhyāyāḥ śoko bhavati mānavaḥ | [Rām, Ay, 17 21.1]
aprajāsmīti saṃtāpo na hy anyaḥ putra vidyate | [Rām, Ay, 17 21.2]
na dṛṣṭapūrvaṃ kalyāṇaṃ sukhaṃ vā patipauruṣe | [Rām, Ay, 17 22.1]
api putre vipaśyeyam iti rāmāsthitaṃ mayā | [Rām, Ay, 17 22.2]
sā bahūny amanojñāni vākyāni hṛdayacchidām | [Rām, Ay, 17 23.1]
ahaṃ śroṣye sapatnīnām avarāṇāṃ varā satī | [Rām, Ay, 17 23.2]
ato duḥkhataraṃ kiṃ nu pramadānāṃ bhaviṣyati | [Rām, Ay, 17 23.3]
tvayi saṃnihite 'py evam aham āsaṃ nirākṛtā | [Rām, Ay, 17 24.1]
kiṃ punaḥ proṣite tāta dhruvaṃ maraṇam eva me | [Rām, Ay, 17 24.2]
yo hi māṃ sevate kaścid atha vāpy anuvartate | [Rām, Ay, 17 25.1]
kaikeyyāḥ putram anvīkṣya sa jano nābhibhāṣate | [Rām, Ay, 17 25.2]
daśa sapta ca varṣāṇi tava jātasya rāghava | [Rām, Ay, 17 26.1]
atītāni prakāṅkṣantyā mayā duḥkhaparikṣayam | [Rām, Ay, 17 26.2]
upavāsaiś ca yogaiś ca bahubhiś ca pariśramaiḥ | [Rām, Ay, 17 27.1]
duḥkhaṃ saṃvardhito moghaṃ tvaṃ hi durgatayā mayā | [Rām, Ay, 17 27.2]
sthiraṃ tu hṛdayaṃ manye mamedaṃ yan na dīryate | [Rām, Ay, 17 28.1]
prāvṛṣīva mahānadyāḥ spṛṣṭaṃ kūlaṃ navāmbhasā | [Rām, Ay, 17 28.2]
mamaiva nūnaṃ maraṇaṃ na vidyate na cāvakāśo 'sti yamakṣaye mama | [Rām, Ay, 17 29.1]
yad antako 'dyaiva na māṃ jihīrṣati prasahya siṃho rudatīṃ mṛgīm iva | [Rām, Ay, 17 29.2]
sthiraṃ hi nūnaṃ hṛdayaṃ mamāyasaṃ na bhidyate yad bhuvi nāvadīryate | [Rām, Ay, 17 30.1]
anena duḥkhena ca deham arpitaṃ dhruvaṃ hy akāle maraṇaṃ na vidyate | [Rām, Ay, 17 30.2]
idaṃ tu duḥkhaṃ yad anarthakāni me vratāni dānāni ca saṃyamāś ca hi | [Rām, Ay, 17 31.1]
tapaś ca taptaṃ yad apatyakāraṇāt suniṣphalaṃ bījam ivoptam ūṣare | [Rām, Ay, 17 31.2]
yadi hy akāle maraṇaṃ svayecchayā labheta kaścid guruduḥkhakarśitaḥ | [Rām, Ay, 17 32.1]
gatāham adyaiva paretasaṃsadaṃ vinā tvayā dhenur ivātmajena vai | [Rām, Ay, 17 32.2]
bhṛśam asukham amarṣitā tadā bahu vilalāpa samīkṣya rāghavam | [Rām, Ay, 17 33.1]
vyasanam upaniśāmya sā mahat sutam iva baddham avekṣya kiṃnarī | [Rām, Ay, 17 33.2]
{Rām, Ay, 18}
tathā tu vilapantīṃ tāṃ kausalyāṃ rāmamātaram | [Rām, Ay, 18 1.1]
uvāca lakṣmaṇo dīnas tat kālasadṛśaṃ vacaḥ | [Rām, Ay, 18 1.2]
na rocate mamāpy etad ārye yad rāghavo vanam | [Rām, Ay, 18 2.1]
tyaktvā rājyaśriyaṃ gacchet striyā vākyavaśaṃ gataḥ | [Rām, Ay, 18 2.2]
viparītaś ca vṛddhaś ca viṣayaiś ca pradharṣitaḥ | [Rām, Ay, 18 3.1]
nṛpaḥ kim iva na brūyāc codyamānaḥ samanmathaḥ | [Rām, Ay, 18 3.2]
nāsyāparādhaṃ paśyāmi nāpi doṣaṃ tathāvidham | [Rām, Ay, 18 4.1]
yena nirvāsyate rāṣṭrād vanavāsāya rāghavaḥ | [Rām, Ay, 18 4.2]
na taṃ paśyāmy ahaṃ loke parokṣam api yo naraḥ | [Rām, Ay, 18 5.1]
amitro 'pi nirasto 'pi yo 'sya doṣam udāharet | [Rām, Ay, 18 5.2]
devakalpam ṛjuṃ dāntaṃ ripūṇām api vatsalam | [Rām, Ay, 18 6.1]
avekṣamāṇaḥ ko dharmaṃ tyajet putram akāraṇāt | [Rām, Ay, 18 6.2]
tad idaṃ vacanaṃ rājñaḥ punar bālyam upeyuṣaḥ | [Rām, Ay, 18 7.1]
putraḥ ko hṛdaye kuryād rājavṛttam anusmaran | [Rām, Ay, 18 7.2]
yāvad eva na jānāti kaścid artham imaṃ naraḥ | [Rām, Ay, 18 8.1]
tāvad eva mayā sārdham ātmasthaṃ kuru śāsanam | [Rām, Ay, 18 8.2]
mayā pārśve sadhanuṣā tava guptasya rāghava | [Rām, Ay, 18 9.1]
kaḥ samartho 'dhikaṃ kartuṃ kṛtāntasyeva tiṣṭhataḥ | [Rām, Ay, 18 9.2]
nirmanuṣyām imāṃ sarvām ayodhyāṃ manujarṣabha | [Rām, Ay, 18 10.1]
kariṣyāmi śarais tīkṣṇair yadi sthāsyati vipriye | [Rām, Ay, 18 10.2]
bharatasyātha pakṣyo vā yo vāsya hitam icchati | [Rām, Ay, 18 11.1]
sarvān etān vadhiṣyāmi mṛdur hi paribhūyate | [Rām, Ay, 18 11.2]
tvayā caiva mayā caiva kṛtvā vairam anuttamam | [Rām, Ay, 18 12.1]
kasya śaktiḥ śriyaṃ dātuṃ bharatāyāriśāsana | [Rām, Ay, 18 12.2]
anurakto 'smi bhāvena bhrātaraṃ devi tattvataḥ | [Rām, Ay, 18 13.1]
satyena dhanuṣā caiva datteneṣṭena te śape | [Rām, Ay, 18 13.2]
dīptam agnim araṇyaṃ vā yadi rāmaḥ pravekṣyate | [Rām, Ay, 18 14.1]
praviṣṭaṃ tatra māṃ devi tvaṃ pūrvam avadhāraya | [Rām, Ay, 18 14.2]
harāmi vīryād duḥkhaṃ te tamaḥ sūrya ivoditaḥ | [Rām, Ay, 18 15.1]
devī paśyatu me vīryaṃ rāghavaś caiva paśyatu | [Rām, Ay, 18 15.2]
etat tu vacanaṃ śrutvā lakṣmaṇasya mahātmanaḥ | [Rām, Ay, 18 16.1]
uvāca rāmaṃ kausalyā rudantī śokalālasā | [Rām, Ay, 18 16.2]
bhrātus te vadataḥ putra lakṣmaṇasya śrutaṃ tvayā | [Rām, Ay, 18 17.1]
yad atrānantaraṃ tat tvaṃ kuruṣva yadi rocate | [Rām, Ay, 18 17.2]
na cādharmyaṃ vacaḥ śrutvā sapatnyā mama bhāṣitam | [Rām, Ay, 18 18.1]
vihāya śokasaṃtaptāṃ gantum arhasi mām itaḥ | [Rām, Ay, 18 18.2]
dharmajña yadi dharmiṣṭho dharmaṃ caritum icchasi | [Rām, Ay, 18 19.1]
śuśrūṣa mām ihasthas tvaṃ cara dharmam anuttamam | [Rām, Ay, 18 19.2]
śuśrūṣur jananīṃ putra svagṛhe niyato vasan | [Rām, Ay, 18 20.1]
pareṇa tapasā yuktaḥ kāśyapas tridivaṃ gataḥ | [Rām, Ay, 18 20.2]
yathaiva rājā pūjyas te gauraveṇa tathā hy aham | [Rām, Ay, 18 21.1]
tvāṃ nāham anujānāmi na gantavyam ito vanam | [Rām, Ay, 18 21.2]
tvadviyogān na me kāryaṃ jīvitena sukhena vā | [Rām, Ay, 18 22.1]
tvayā saha mama śreyas tṛṇānām api bhakṣaṇam | [Rām, Ay, 18 22.2]
yadi tvaṃ yāsyasi vanaṃ tyaktvā māṃ śokalālasām | [Rām, Ay, 18 23.1]
ahaṃ prāyam ihāsiṣye na hi śakṣyāmi jīvitum | [Rām, Ay, 18 23.2]
tatas tvaṃ prāpsyase putra nirayaṃ lokaviśrutam | [Rām, Ay, 18 24.1]
brahmahatyām ivādharmāt samudraḥ saritāṃ patiḥ | [Rām, Ay, 18 24.2]
vilapantīṃ tathā dīnāṃ kausalyāṃ jananīṃ tataḥ | [Rām, Ay, 18 25.1]
uvāca rāmo dharmātmā vacanaṃ dharmasaṃhitam | [Rām, Ay, 18 25.2]
nāsti śaktiḥ pitur vākyaṃ samatikramituṃ mama | [Rām, Ay, 18 26.1]
prasādaye tvāṃ śirasā gantum icchāmy ahaṃ vanam | [Rām, Ay, 18 26.2]
ṛṣiṇā ca pitur vākyaṃ kurvatā vratacāriṇā | [Rām, Ay, 18 27.1]
gaur hatā jānatā dharmaṃ kaṇḍunāpi vipaścitā | [Rām, Ay, 18 27.2]
asmākaṃ ca kule pūrvaṃ sagarasyājñayā pituḥ | [Rām, Ay, 18 28.1]
khanadbhiḥ sāgarair bhūtim avāptaḥ sumahān vadhaḥ | [Rām, Ay, 18 28.2]
jāmadagnyena rāmeṇa reṇukā jananī svayam | [Rām, Ay, 18 29.1]
kṛttā paraśunāraṇye pitur vacanakāriṇā | [Rām, Ay, 18 29.2]
na khalv etan mayaikena kriyate pitṛśāsanam | [Rām, Ay, 18 30.1]
pūrvair ayam abhipreto gato mārgo 'nugamyate | [Rām, Ay, 18 30.2]
tad etat tu mayā kāryaṃ kriyate bhuvi nānyathā | [Rām, Ay, 18 31.1]
pitur hi vacanaṃ kurvan na kaścin nāma hīyate | [Rām, Ay, 18 31.2]
tām evam uktvā jananīṃ lakṣmaṇaṃ punar abravīt | [Rām, Ay, 18 32.1]
tava lakṣmaṇa jānāmi mayi sneham anuttamam | [Rām, Ay, 18 32.2]
abhiprāyam avijñāya satyasya ca śamasya ca | [Rām, Ay, 18 32.3]
dharmo hi paramo loke dharme satyaṃ pratiṣṭhitam | [Rām, Ay, 18 33.1]
dharmasaṃśritam etac ca pitur vacanam uttamam | [Rām, Ay, 18 33.2]
saṃśrutya ca pitur vākyaṃ mātur vā brāhmaṇasya vā | [Rām, Ay, 18 34.1]
na kartavyaṃ vṛthā vīra dharmam āśritya tiṣṭhatā | [Rām, Ay, 18 34.2]
so 'haṃ na śakṣyāmi pitur niyogam ativartitum | [Rām, Ay, 18 35.1]
pitur hi vacanād vīra kaikeyyāhaṃ pracoditaḥ | [Rām, Ay, 18 35.2]
tad enāṃ visṛjānāryāṃ kṣatradharmāśritāṃ matim | [Rām, Ay, 18 36.1]
dharmam āśraya mā taikṣṇyaṃ madbuddhir anugamyatām | [Rām, Ay, 18 36.2]
tam evam uktvā sauhārdād bhrātaraṃ lakṣmaṇāgrajaḥ | [Rām, Ay, 18 37.1]
uvāca bhūyaḥ kausalyāṃ prāñjaliḥ śirasānataḥ | [Rām, Ay, 18 37.2]
anumanyasva māṃ devi gamiṣyantam ito vanam | [Rām, Ay, 18 38.1]
śāpitāsi mama prāṇaiḥ kuru svastyayanāni me | [Rām, Ay, 18 38.2]
tīrṇapratijñaś ca vanāt punar eṣyāmy ahaṃ purīm | [Rām, Ay, 18 38.3]
yaśo hy ahaṃ kevalarājyakāraṇān na pṛṣṭhataḥ kartum alaṃ mahodayam | [Rām, Ay, 18 39.1]
adīrghakāle na tu devi jīvite vṛṇe 'varām adya mahīm adharmataḥ | [Rām, Ay, 18 39.2]
prasādayan naravṛṣabhaḥ sa mātaraṃ parākramāj jigamiṣur eva daṇḍakān | [Rām, Ay, 18 40.1]
athānujaṃ bhṛśam anuśāsya darśanaṃ cakāra tāṃ hṛdi jananīṃ pradakṣiṇam | [Rām, Ay, 18 40.2]
{Rām, Ay, 19}
atha taṃ vyathayā dīnaṃ saviśeṣam amarṣitam | [Rām, Ay, 19 1.1]
śvasantam iva nāgendraṃ roṣavisphāritekṣaṇam | [Rām, Ay, 19 1.2]
āsādya rāmaḥ saumitriṃ suhṛdaṃ bhrātaraṃ priyam | [Rām, Ay, 19 2.1]
uvācedaṃ sa dhairyeṇa dhārayan sattvam ātmavān | [Rām, Ay, 19 2.2]
saumitre yo 'bhiṣekārthe mama sambhārasambhramaḥ | [Rām, Ay, 19 3.1]
abhiṣekanivṛttyarthe so 'stu sambhārasambhramaḥ | [Rām, Ay, 19 3.2]
yasyā madabhiṣekārthaṃ mānasaṃ paritapyate | [Rām, Ay, 19 4.1]
mātā naḥ sā yathā na syāt saviśaṅkā tathā kuru | [Rām, Ay, 19 4.2]
tasyāḥ śaṅkāmayaṃ duḥkhaṃ muhūrtam api notsahe | [Rām, Ay, 19 5.1]
manasi pratisaṃjātaṃ saumitre 'ham upekṣitum | [Rām, Ay, 19 5.2]
na buddhipūrvaṃ nābuddhaṃ smarāmīha kadācana | [Rām, Ay, 19 6.1]
mātṝṇāṃ vā pitur vāhaṃ kṛtam alpaṃ ca vipriyam | [Rām, Ay, 19 6.2]
satyaḥ satyābhisaṃdhaś ca nityaṃ satyaparākramaḥ | [Rām, Ay, 19 7.1]
paralokabhayād bhīto nirbhayo 'stu pitā mama | [Rām, Ay, 19 7.2]
tasyāpi hi bhaved asmin karmaṇy apratisaṃhṛte | [Rām, Ay, 19 8.1]
satyaṃ neti manastāpas tasya tāpas tapec ca mām | [Rām, Ay, 19 8.2]
abhiṣekavidhānaṃ tu tasmāt saṃhṛtya lakṣmaṇa | [Rām, Ay, 19 9.1]
anvag evāham icchāmi vanaṃ gantum itaḥ punaḥ | [Rām, Ay, 19 9.2]
mama pravrājanād adya kṛtakṛtyā nṛpātmajā | [Rām, Ay, 19 10.1]
sutaṃ bharatam avyagram abhiṣecayitā tataḥ | [Rām, Ay, 19 10.2]
mayi cīrājinadhare jaṭāmaṇḍaladhāriṇi | [Rām, Ay, 19 11.1]
gate 'raṇyaṃ ca kaikeyyā bhaviṣyati manaḥsukham | [Rām, Ay, 19 11.2]
buddhiḥ praṇītā yeneyaṃ manaś ca susamāhitam | [Rām, Ay, 19 12.1]
tat tu nārhāmi saṃkleṣṭuṃ pravrajiṣyāmi māciram | [Rām, Ay, 19 12.2]
kṛtāntas tv eva saumitre draṣṭavyo matpravāsane | [Rām, Ay, 19 13.1]
rājyasya ca vitīrṇasya punar eva nivartane | [Rām, Ay, 19 13.2]
kaikeyyāḥ pratipattir hi kathaṃ syān mama pīḍane | [Rām, Ay, 19 14.1]
yadi bhāvo na daivo 'yaṃ kṛtāntavihito bhavet | [Rām, Ay, 19 14.2]
jānāsi hi yathā saumya na mātṛṣu mamāntaram | [Rām, Ay, 19 15.1]
bhūtapūrvaṃ viśeṣo vā tasyā mayi sute 'pi vā | [Rām, Ay, 19 15.2]
so 'bhiṣekanivṛttyarthaiḥ pravāsārthaiś ca durvacaiḥ | [Rām, Ay, 19 16.1]
ugrair vākyair ahaṃ tasyā nānyad daivāt samarthaye | [Rām, Ay, 19 16.2]
kathaṃ prakṛtisampannā rājaputrī tathāguṇā | [Rām, Ay, 19 17.1]
brūyāt sā prākṛteva strī matpīḍāṃ bhartṛsaṃnidhau | [Rām, Ay, 19 17.2]
yad acintyaṃ tu tad daivaṃ bhūteṣv api na hanyate | [Rām, Ay, 19 18.1]
vyaktaṃ mayi ca tasyāṃ ca patito hi viparyayaḥ | [Rām, Ay, 19 18.2]
kaścid daivena saumitre yoddhum utsahate pumān | [Rām, Ay, 19 19.1]
yasya na grahaṇaṃ kiṃcit karmaṇo 'nyatra dṛśyate | [Rām, Ay, 19 19.2]
sukhaduḥkhe bhayakrodhau lābhālābhau bhavābhavau | [Rām, Ay, 19 20.1]
yasya kiṃcit tathā bhūtaṃ nanu daivasya karma tat | [Rām, Ay, 19 20.2]
vyāhate 'py abhiṣeke me paritāpo na vidyate | [Rām, Ay, 19 21.1]
tasmād aparitāpaḥ saṃs tvam apy anuvidhāya mām | [Rām, Ay, 19 21.2]
pratisaṃhāraya kṣipram ābhiṣecanikīṃ kriyām | [Rām, Ay, 19 21.3]
na lakṣmaṇāsmin mama rājyavighne mātā yavīyasy atiśaṅkanīyā | [Rām, Ay, 19 22.1]
daivābhipannā hi vadanty aniṣṭaṃ jānāsi daivaṃ ca tathāprabhāvam | [Rām, Ay, 19 22.2]
{Rām, Ay, 20}
iti bruvati rāme tu lakṣmaṇo 'dhaḥśirā muhuḥ | [Rām, Ay, 20 1.1]
śrutvā madhyaṃ jagāmeva manasā duḥkhaharṣayoḥ | [Rām, Ay, 20 1.2]
tadā tu baddhvā bhrukuṭīṃ bhruvor madhye nararṣabhaḥ | [Rām, Ay, 20 2.1]
niśaśvāsa mahāsarpo bilastha iva roṣitaḥ | [Rām, Ay, 20 2.2]
tasya duṣprativīkṣyaṃ tad bhrukuṭīsahitaṃ tadā | [Rām, Ay, 20 3.1]
babhau kruddhasya siṃhasya mukhasya sadṛśaṃ mukham | [Rām, Ay, 20 3.2]
agrahas taṃ vidhunvaṃs tu hastī hastam ivātmanaḥ | [Rām, Ay, 20 4.1]
tiryag ūrdhvaṃ śarīre ca pātayitvā śirodharām | [Rām, Ay, 20 4.2]
agrākṣṇā vīkṣamāṇas tu tiryag bhrātaram abravīt | [Rām, Ay, 20 5.1]
asthāne sambhramo yasya jāto vai sumahān ayam | [Rām, Ay, 20 5.2]
dharmadoṣaprasaṅgena lokasyānatiśaṅkayā | [Rām, Ay, 20 6.1]
kathaṃ hy etad asambhrāntas tvadvidho vaktum arhati | [Rām, Ay, 20 6.2]
yathā daivam aśauṇḍīraṃ śauṇḍīraḥ kṣatriyarṣabhaḥ | [Rām, Ay, 20 7.1]
kiṃ nāma kṛpaṇaṃ daivam aśaktam abhiśaṃsasi | [Rām, Ay, 20 7.2]
pāpayos tu kathaṃ nāma tayoḥ śaṅkā na vidyate | [Rām, Ay, 20 8.1]
santi dharmopadhāḥ ślakṣṇā dharmātman kiṃ na budhyase | [Rām, Ay, 20 8.2]
lokavidviṣṭam ārabdhaṃ tvadanyasyābhiṣecanam | [Rām, Ay, 20 9.1]
yeneyam āgatā dvaidhaṃ tava buddhir mahīpate | [Rām, Ay, 20 9.2]
sa hi dharmo mama dveṣyaḥ prasaṅgād yasya muhyasi | [Rām, Ay, 20 9.3]
yady api pratipattis te daivī cāpi tayor matam | [Rām, Ay, 20 10.1]
tathāpy upekṣaṇīyaṃ te na me tad api rocate | [Rām, Ay, 20 10.2]
viklavo vīryahīno yaḥ sa daivam anuvartate | [Rām, Ay, 20 11.1]
vīrāḥ saṃbhāvitātmāno na daivaṃ paryupāsate | [Rām, Ay, 20 11.2]
daivaṃ puruṣakāreṇa yaḥ samarthaḥ prabādhitum | [Rām, Ay, 20 12.1]
na daivena vipannārthaḥ puruṣaḥ so 'vasīdati | [Rām, Ay, 20 12.2]
drakṣyanti tv adya daivasya pauruṣaṃ puruṣasya ca | [Rām, Ay, 20 13.1]
daivamānuṣayor adya vyaktā vyaktir bhaviṣyati | [Rām, Ay, 20 13.2]
adya matpauruṣahataṃ daivaṃ drakṣyanti vai janāḥ | [Rām, Ay, 20 14.1]
yad daivād āhataṃ te 'dya dṛṣṭaṃ rājyābhiṣecanam | [Rām, Ay, 20 14.2]
atyaṅkuśam ivoddāmaṃ gajaṃ madabaloddhatam | [Rām, Ay, 20 15.1]
pradhāvitam ahaṃ daivaṃ pauruṣeṇa nivartaye | [Rām, Ay, 20 15.2]
lokapālāḥ samastās te nādya rāmābhiṣecanam | [Rām, Ay, 20 16.1]
na ca kṛtsnās trayo lokā vihanyuḥ kiṃ punaḥ pitā | [Rām, Ay, 20 16.2]
yair vivāsas tavāraṇye mitho rājan samarthitaḥ | [Rām, Ay, 20 17.1]
araṇye te vivatsyanti caturdaśa samās tathā | [Rām, Ay, 20 17.2]
ahaṃ tadāśāṃ chetsyāmi pitus tasyāś ca yā tava | [Rām, Ay, 20 18.1]
abhiṣekavighātena putrarājyāya vartate | [Rām, Ay, 20 18.2]
madbalena viruddhāya na syād daivabalaṃ tathā | [Rām, Ay, 20 19.1]
prabhaviṣyati duḥkhāya yathograṃ pauruṣaṃ mama | [Rām, Ay, 20 19.2]
ūrdhvaṃ varṣasahasrānte prajāpālyam anantaram | [Rām, Ay, 20 20.1]
āryaputrāḥ kariṣyanti vanavāsaṃ gate tvayi | [Rām, Ay, 20 20.2]
pūrvarājarṣivṛttyā hi vanavāso vidhīyate | [Rām, Ay, 20 21.1]
prajā nikṣipya putreṣu putravat paripālane | [Rām, Ay, 20 21.2]
sa ced rājany anekāgre rājyavibhramaśaṅkayā | [Rām, Ay, 20 22.1]
naivam icchasi dharmātman rājyaṃ rāma tvam ātmani | [Rām, Ay, 20 22.2]
pratijāne ca te vīra mā bhūvaṃ vīralokabhāk | [Rām, Ay, 20 23.1]
rājyaṃ ca tava rakṣeyam ahaṃ veleva sāgaram | [Rām, Ay, 20 23.2]
maṅgalair abhiṣiñcasva tatra tvaṃ vyāpṛto bhava | [Rām, Ay, 20 24.1]
aham eko mahīpālān alaṃ vārayituṃ balāt | [Rām, Ay, 20 24.2]
na śobhārthāv imau bāhū na dhanur bhūṣaṇāya me | [Rām, Ay, 20 25.1]
nāsirābandhanārthāya na śarāḥ stambhahetavaḥ | [Rām, Ay, 20 25.2]
amitradamanārthaṃ me sarvam etac catuṣṭayam | [Rām, Ay, 20 26.1]
na cāhaṃ kāmaye 'tyarthaṃ yaḥ syāc chatrur mato mama | [Rām, Ay, 20 26.2]
asinā tīkṣṇadhāreṇa vidyuccalitavarcasā | [Rām, Ay, 20 27.1]
pragṛhītena vai śatruṃ vajriṇaṃ vā na kalpaye | [Rām, Ay, 20 27.2]
khaḍganiṣpeṣaniṣpiṣṭair gahanā duścarā ca me | [Rām, Ay, 20 28.1]
hastyaśvanarahastoruśirobhir bhavitā mahī | [Rām, Ay, 20 28.2]
khaḍgadhārā hatā me 'dya dīpyamānā ivādrayaḥ | [Rām, Ay, 20 29.1]
patiṣyanti dvipā bhūmau meghā iva savidyutaḥ | [Rām, Ay, 20 29.2]
baddhagodhāṅgulitrāṇe pragṛhītaśarāsane | [Rām, Ay, 20 30.1]
kathaṃ puruṣamānī syāt puruṣāṇāṃ mayi sthite | [Rām, Ay, 20 30.2]
bahubhiś caikam atyasyann ekena ca bahūñ janān | [Rām, Ay, 20 31.1]
viniyokṣyāmy ahaṃ bāṇān nṛvājigajamarmasu | [Rām, Ay, 20 31.2]
adya me 'straprabhāvasya prabhāvaḥ prabhaviṣyati | [Rām, Ay, 20 32.1]
rājñaś cāprabhutāṃ kartuṃ prabhutvaṃ ca tava prabho | [Rām, Ay, 20 32.2]
adya candanasārasya keyūrāmokṣaṇasya ca | [Rām, Ay, 20 33.1]
vasūnāṃ ca vimokṣasya suhṛdāṃ pālanasya ca | [Rām, Ay, 20 33.2]
anurūpāv imau bāhū rāma karma kariṣyataḥ | [Rām, Ay, 20 34.1]
abhiṣecanavighnasya kartṝṇāṃ te nivāraṇe | [Rām, Ay, 20 34.2]
bravīhi ko 'dyaiva mayā viyujyatāṃ tavāsuhṛt prāṇayaśaḥ suhṛjjanaiḥ | [Rām, Ay, 20 35.1]
yathā taveyaṃ vasudhā vaśe bhavet tathaiva māṃ śādhi tavāsmi kiṃkaraḥ | [Rām, Ay, 20 35.2]
vimṛjya bāṣpaṃ parisāntvya cāsakṛt sa lakṣmaṇaṃ rāghavavaṃśavardhanaḥ | [Rām, Ay, 20 36.1]
uvāca pitrye vacane vyavasthitaṃ nibodha mām eṣa hi saumya satpathaḥ | [Rām, Ay, 20 36.2]
{Rām, Ay, 21}
taṃ samīkṣya tv avahitaṃ pitur nirdeśapālane | [Rām, Ay, 21 1.1]
kausalyā bāṣpasaṃruddhā vaco dharmiṣṭham abravīt | [Rām, Ay, 21 1.2]
adṛṣṭaduḥkho dharmātmā sarvabhūtapriyaṃvadaḥ | [Rām, Ay, 21 2.1]
mayi jāto daśarathāt katham uñchena vartayet | [Rām, Ay, 21 2.2]
yasya bhṛtyāś ca dāsāś ca mṛṣṭāny annāni bhuñjate | [Rām, Ay, 21 3.1]
kathaṃ sa bhokṣyate nātho vane mūlaphalāny ayam | [Rām, Ay, 21 3.2]
ka etacchraddadhecchrutvā kasya vā na bhaved bhayam | [Rām, Ay, 21 4.1]
guṇavān dayito rājño rāghavo yad vivāsyate | [Rām, Ay, 21 4.2]
tvayā vihīnām iha māṃ śokāgnir atulo mahān | [Rām, Ay, 21 5.1]
pradhakṣyati yathā kakṣaṃ citrabhānur himātyaye | [Rām, Ay, 21 5.2]
kathaṃ hi dhenuḥ svaṃ vatsaṃ gacchantaṃ nānugacchati | [Rām, Ay, 21 6.1]
ahaṃ tvānugamiṣyāmi yatra putra gamiṣyasi | [Rām, Ay, 21 6.2]
tathā nigaditaṃ mātrā tad vākyaṃ puruṣarṣabhaḥ | [Rām, Ay, 21 7.1]
śrutvā rāmo 'bravīd vākyaṃ mātaraṃ bhṛśaduḥkhitām | [Rām, Ay, 21 7.2]
kaikeyyā vañcito rājā mayi cāraṇyam āśrite | [Rām, Ay, 21 8.1]
bhavatyā ca parityakto na nūnaṃ vartayiṣyati | [Rām, Ay, 21 8.2]
bhartuḥ kila parityāgo nṛśaṃsaḥ kevalaṃ striyāḥ | [Rām, Ay, 21 9.1]
sa bhavatyā na kartavyo manasāpi vigarhitaḥ | [Rām, Ay, 21 9.2]
yāvaj jīvati kākutsthaḥ pitā me jagatīpatiḥ | [Rām, Ay, 21 10.1]
śuśrūṣā kriyatāṃ tāvat sa hi dharmaḥ sanātanaḥ | [Rām, Ay, 21 10.2]
evam uktā tu rāmeṇa kausalyā śubhadarśanā | [Rām, Ay, 21 11.1]
tathety uvāca suprītā rāmam akliṣṭakāriṇam | [Rām, Ay, 21 11.2]
evam uktas tu vacanaṃ rāmo dharmabhṛtāṃ varaḥ | [Rām, Ay, 21 12.1]
bhūyas tām abravīd vākyaṃ mātaraṃ bhṛśaduḥkhitām | [Rām, Ay, 21 12.2]
mayā caiva bhavatyā ca kartavyaṃ vacanaṃ pituḥ | [Rām, Ay, 21 13.1]
rājā bhartā guruḥ śreṣṭhaḥ sarveṣām īśvaraḥ prabhuḥ | [Rām, Ay, 21 13.2]
imāni tu mahāraṇye vihṛtya nava pañca ca | [Rām, Ay, 21 14.1]
varṣāṇi paramaprītaḥ sthāsyāmi vacane tava | [Rām, Ay, 21 14.2]
evam uktā priyaṃ putraṃ bāṣpapūrṇānanā tadā | [Rām, Ay, 21 15.1]
uvāca paramārtā tu kausalyā putravatsalā | [Rām, Ay, 21 15.2]
āsāṃ rāma sapatnīnāṃ vastuṃ madhye na me kṣamam | [Rām, Ay, 21 16.1]
naya mām api kākutstha vanaṃ vanyāṃ mṛgīṃ yathā | [Rām, Ay, 21 16.2]
yadi te gamane buddhiḥ kṛtā pitur apekṣayā | [Rām, Ay, 21 16.3]
tāṃ tathā rudatīṃ rāmo rudan vacanam abravīt | [Rām, Ay, 21 17.1]
jīvantyā hi striyā bhartā daivataṃ prabhur eva ca | [Rām, Ay, 21 17.2]
bhavatyā mama caivādya rājā prabhavati prabhuḥ | [Rām, Ay, 21 17.3]
bharataś cāpi dharmātmā sarvabhūtapriyaṃvadaḥ | [Rām, Ay, 21 18.1]
bhavatīm anuvarteta sa hi dharmarataḥ sadā | [Rām, Ay, 21 18.2]
yathā mayi tu niṣkrānte putraśokena pārthivaḥ | [Rām, Ay, 21 19.1]
śramaṃ nāvāpnuyāt kiṃcid apramattā tathā kuru | [Rām, Ay, 21 19.2]
vratopavāsaniratā yā nārī paramottamā | [Rām, Ay, 21 20.1]
bhartāraṃ nānuvarteta sā ca pāpagatir bhavet | [Rām, Ay, 21 20.2]
śuśrūṣām eva kurvīta bhartuḥ priyahite ratā | [Rām, Ay, 21 21.1]
eṣa dharmaḥ purā dṛṣṭo loke vede śrutaḥ smṛtaḥ | [Rām, Ay, 21 21.2]
pūjyās te matkṛte devi brāhmaṇāś caiva suvratāḥ | [Rām, Ay, 21 22.1]
evaṃ kālaṃ pratīkṣasva mamāgamanakāṅkṣiṇī | [Rām, Ay, 21 22.2]
prāpsyase paramaṃ kāmaṃ mayi pratyāgate sati | [Rām, Ay, 21 23.1]
yadi dharmabhṛtāṃ śreṣṭho dhārayiṣyati jīvitam | [Rām, Ay, 21 23.2]
evam uktā tu rāmeṇa bāṣpaparyākulekṣaṇā | [Rām, Ay, 21 24.1]
kausalyā putraśokārtā rāmaṃ vacanam abravīt | [Rām, Ay, 21 24.2]
gaccha putra tvam ekāgro bhadraṃ te 'stu sadā vibho | [Rām, Ay, 21 24.3]
tathā hi rāmaṃ vanavāsaniścitaṃ samīkṣya devī parameṇa cetasā | [Rām, Ay, 21 25.1]
uvāca rāmaṃ śubhalakṣaṇaṃ vaco babhūva ca svastyayanābhikāṅkṣiṇī | [Rām, Ay, 21 25.2]
{Rām, Ay, 22}
sāpanīya tam āyāsam upaspṛśya jalaṃ śuci | [Rām, Ay, 22 1.1]
cakāra mātā rāmasya maṅgalāni manasvinī | [Rām, Ay, 22 1.2]
svasti sādhyāś ca viśve ca marutaś ca maharṣayaḥ | [Rām, Ay, 22 2.1]
svasti dhātā vidhātā ca svasti pūṣā bhago 'ryamā | [Rām, Ay, 22 2.2]
ṛtavaś caiva pakṣāś ca māsāḥ saṃvatsarāḥ kṣapāḥ | [Rām, Ay, 22 3.1]
dināni ca muhūrtāś ca svasti kurvantu te sadā | [Rām, Ay, 22 3.2]
smṛtir dhṛtiś ca dharmaś ca pāntu tvāṃ putra sarvataḥ | [Rām, Ay, 22 4.1]
skandaś ca bhagavān devaḥ somaś ca sabṛhaspatiḥ | [Rām, Ay, 22 4.2]
saptarṣayo nāradaś ca te tvāṃ rakṣantu sarvataḥ | [Rām, Ay, 22 5.1]
nakṣatrāṇi ca sarvāṇi grahāś ca sahadevatāḥ | [Rām, Ay, 22 5.2]
mahāvanāni carato muniveṣasya dhīmataḥ | [Rām, Ay, 22 5.3]
plavagā vṛścikā daṃśā maśakāś caiva kānane | [Rām, Ay, 22 6.1]
sarīsṛpāś ca kīṭāś ca mā bhūvan gahane tava | [Rām, Ay, 22 6.2]
mahādvipāś ca siṃhāś ca vyāghrā ṛkṣāś ca daṃṣṭriṇaḥ | [Rām, Ay, 22 7.1]
mahiṣāḥ śṛṅgiṇo raudrā na te druhyantu putraka | [Rām, Ay, 22 7.2]
nṛmāṃsabhojanā raudrā ye cānye sattvajātayaḥ | [Rām, Ay, 22 8.1]
mā ca tvāṃ hiṃsiṣuḥ putra mayā sampūjitās tv iha | [Rām, Ay, 22 8.2]
āgamās te śivāḥ santu sidhyantu ca parākramāḥ | [Rām, Ay, 22 9.1]
sarvasampattayo rāma svastimān gaccha putraka | [Rām, Ay, 22 9.2]
svasti te 'stv āntarikṣebhyaḥ pārthivebhyaḥ punaḥ punaḥ | [Rām, Ay, 22 10.1]
sarvebhyaś caiva devebhyo ye ca te paripanthinaḥ | [Rām, Ay, 22 10.2]
sarvalokaprabhur brahmā bhūtabhartā tatharṣayaḥ | [Rām, Ay, 22 11.1]
ye ca śeṣāḥ surās te tvāṃ rakṣantu vanavāsinam | [Rām, Ay, 22 11.2]
iti mālyaiḥ suragaṇān gandhaiś cāpi yaśasvinī | [Rām, Ay, 22 12.1]
stutibhiś cānurūpābhir ānarcāyatalocanā | [Rām, Ay, 22 12.2]
yan maṅgalaṃ sahasrākṣe sarvadevanamaskṛte | [Rām, Ay, 22 13.1]
vṛtranāśe samabhavat tat te bhavatu maṅgalam | [Rām, Ay, 22 13.2]
yan maṅgalaṃ suparṇasya vinatākalpayat purā | [Rām, Ay, 22 14.1]
amṛtaṃ prārthayānasya tat te bhavatu maṅgalam | [Rām, Ay, 22 14.2]
oṣadhīṃ cāpi siddhārthāṃ viśalyakaraṇīṃ śubhām | [Rām, Ay, 22 15.1]
cakāra rakṣāṃ kausalyā mantrair abhijajāpa ca | [Rām, Ay, 22 15.2]
ānamya mūrdhni cāghrāya pariṣvajya yaśasvinī | [Rām, Ay, 22 16.1]
avadat putra siddhārtho gaccha rāma yathāsukham | [Rām, Ay, 22 16.2]
arogaṃ sarvasiddhārtham ayodhyāṃ punar āgatam | [Rām, Ay, 22 17.1]
paśyāmi tvāṃ sukhaṃ vatsa susthitaṃ rājaveśmani | [Rām, Ay, 22 17.2]
mayārcitā devagaṇāḥ śivādayo maharṣayo bhūtamahāsuroragāḥ | [Rām, Ay, 22 18.1]
abhiprayātasya vanaṃ cirāya te hitāni kāṅkṣantu diśaś ca rāghava | [Rām, Ay, 22 18.2]
itīva cāśrupratipūrṇalocanā samāpya ca svastyayanaṃ yathāvidhi | [Rām, Ay, 22 19.1]
pradakṣiṇaṃ caiva cakāra rāghavaṃ punaḥ punaś cāpi nipīḍya sasvaje | [Rām, Ay, 22 19.2]
tathā tu devyā sa kṛtapradakṣiṇo nipīḍya mātuś caraṇau punaḥ punaḥ | [Rām, Ay, 22 20.1]
jagāma sītānilayaṃ mahāyaśāḥ sa rāghavaḥ prajvalitaḥ svayā śriyā | [Rām, Ay, 22 20.2]
{Rām, Ay, 23}
abhivādya tu kausalyāṃ rāmaḥ samprasthito vanam | [Rām, Ay, 23 1.1]
kṛtasvastyayano mātrā dharmiṣṭhe vartmani sthitaḥ | [Rām, Ay, 23 1.2]
virājayan rājasuto rājamārgaṃ narair vṛtam | [Rām, Ay, 23 2.1]
hṛdayāny āmamantheva janasya guṇavattayā | [Rām, Ay, 23 2.2]
vaidehī cāpi tat sarvaṃ na śuśrāva tapasvinī | [Rām, Ay, 23 3.1]
tad eva hṛdi tasyāś ca yauvarājyābhiṣecanam | [Rām, Ay, 23 3.2]
devakāryaṃ sma sā kṛtvā kṛtajñā hṛṣṭacetanā | [Rām, Ay, 23 4.1]
abhijñā rājadharmāṇāṃ rājaputraṃ pratīkṣate | [Rām, Ay, 23 4.2]
praviveśātha rāmas tu svaveśma suvibhūṣitam | [Rām, Ay, 23 5.1]
prahṛṣṭajanasampūrṇaṃ hriyā kiṃcid avāṅmukhaḥ | [Rām, Ay, 23 5.2]
atha sītā samutpatya vepamānā ca taṃ patim | [Rām, Ay, 23 6.1]
apaśyac chokasaṃtaptaṃ cintāvyākulitendriyam | [Rām, Ay, 23 6.2]
vivarṇavadanaṃ dṛṣṭvā taṃ prasvinnam amarṣaṇam | [Rām, Ay, 23 7.1]
āha duḥkhābhisaṃtaptā kim idānīm idaṃ prabho | [Rām, Ay, 23 7.2]
adya bārhaspataḥ śrīmān yuktaḥ puṣyo na rāghava | [Rām, Ay, 23 8.1]
procyate brāhmaṇaiḥ prājñaiḥ kena tvam asi durmanāḥ | [Rām, Ay, 23 8.2]
na te śataśalākena jalaphenanibhena ca | [Rām, Ay, 23 9.1]
āvṛtaṃ vadanaṃ valgu chattreṇābhivirājate | [Rām, Ay, 23 9.2]
vyajanābhyāṃ ca mukhyābhyāṃ śatapattranibhekṣaṇam | [Rām, Ay, 23 10.1]
candrahaṃsaprakāśābhyāṃ vījyate na tavānanam | [Rām, Ay, 23 10.2]
vāgmino bandinaś cāpi prahṛṣṭās tvāṃ nararṣabha | [Rām, Ay, 23 11.1]
stuvanto nādya dṛśyante maṅgalaiḥ sūtamāgadhāḥ | [Rām, Ay, 23 11.2]
na te kṣaudraṃ ca dadhi ca brāhmaṇā vedapāragāḥ | [Rām, Ay, 23 12.1]
mūrdhni mūrdhāvasiktasya dadhati sma vidhānataḥ | [Rām, Ay, 23 12.2]
na tvāṃ prakṛtayaḥ sarvā śreṇīmukhyāś ca bhūṣitāḥ | [Rām, Ay, 23 13.1]
anuvrajitum icchanti paurajānapadās tathā | [Rām, Ay, 23 13.2]
caturbhir vegasampannair hayaiḥ kāñcanabhūṣaṇaiḥ | [Rām, Ay, 23 14.1]
mukhyaḥ puṣyaratho yuktaḥ kiṃ na gacchati te 'grataḥ | [Rām, Ay, 23 14.2]
na hastī cāgrataḥ śrīmāṃs tava lakṣaṇapūjitaḥ | [Rām, Ay, 23 15.1]
prayāṇe lakṣyate vīra kṛṣṇameghagiriprabhaḥ | [Rām, Ay, 23 15.2]
na ca kāñcanacitraṃ te paśyāmi priyadarśana | [Rām, Ay, 23 16.1]
bhadrāsanaṃ puraskṛtya yāntaṃ vīrapuraḥsaram | [Rām, Ay, 23 16.2]
abhiṣeko yadā sajjaḥ kim idānīm idaṃ tava | [Rām, Ay, 23 17.1]
apūrvo mukhavarṇaś ca na praharṣaś ca lakṣyate | [Rām, Ay, 23 17.2]
itīva vilapantīṃ tāṃ provāca raghunandanaḥ | [Rām, Ay, 23 18.1]
sīte tatrabhavāṃs tātaḥ pravrājayati māṃ vanam | [Rām, Ay, 23 18.2]
kule mahati sambhūte dharmajñe dharmacāriṇi | [Rām, Ay, 23 19.1]
śṛṇu jānaki yenedaṃ krameṇābhyāgataṃ mama | [Rām, Ay, 23 19.2]
rājñā satyapratijñena pitrā daśarathena me | [Rām, Ay, 23 20.1]
kaikeyyai prītamanasā purā dattau mahāvarau | [Rām, Ay, 23 20.2]
tayādya mama sajje 'sminn abhiṣeke nṛpodyate | [Rām, Ay, 23 21.1]
pracoditaḥ sa samayo dharmeṇa pratinirjitaḥ | [Rām, Ay, 23 21.2]
caturdaśa hi varṣāṇi vastavyaṃ daṇḍake mayā | [Rām, Ay, 23 22.1]
pitrā me bharataś cāpi yauvarājye niyojitaḥ | [Rām, Ay, 23 22.2]
so 'haṃ tvām āgato draṣṭuṃ prasthito vijanaṃ vanam | [Rām, Ay, 23 22.3]
bharatasya samīpe te nāhaṃ kathyaḥ kadācana | [Rām, Ay, 23 23.1]
ṛddhiyuktā hi puruṣā na sahante parastavam | [Rām, Ay, 23 23.2]
tasmān na te guṇāḥ kathyā bharatasyāgrato mama | [Rām, Ay, 23 23.3]
nāpi tvaṃ tena bhartavyā viśeṣeṇa kadācana | [Rām, Ay, 23 24.1]
anukūlatayā śakyaṃ samīpe tasya vartitum | [Rām, Ay, 23 24.2]
ahaṃ cāpi pratijñāṃ tāṃ guroḥ samanupālayan | [Rām, Ay, 23 25.1]
vanam adyaiva yāsyāmi sthirā bhava manasvini | [Rām, Ay, 23 25.2]
yāte ca mayi kalyāṇi vanaṃ muniniṣevitam | [Rām, Ay, 23 26.1]
vratopavāsaratayā bhavitavyaṃ tvayānaghe | [Rām, Ay, 23 26.2]
kālyam utthāya devānāṃ kṛtvā pūjāṃ yathāvidhi | [Rām, Ay, 23 27.1]
vanditavyo daśarathaḥ pitā mama nareśvaraḥ | [Rām, Ay, 23 27.2]
mātā ca mama kausalyā vṛddhā saṃtāpakarśitā | [Rām, Ay, 23 28.1]
dharmam evāgrataḥ kṛtvā tvattaḥ sammānam arhati | [Rām, Ay, 23 28.2]
vanditavyāś ca te nityaṃ yāḥ śeṣā mama mātaraḥ | [Rām, Ay, 23 29.1]
snehapraṇayasambhogaiḥ samā hi mama mātaraḥ | [Rām, Ay, 23 29.2]
bhrātṛputrasamau cāpi draṣṭavyau ca viśeṣataḥ | [Rām, Ay, 23 30.1]
tvayā lakṣmaṇaśatrughnau prāṇaiḥ priyatarau mama | [Rām, Ay, 23 30.2]
vipriyaṃ na ca kartavyaṃ bharatasya kadācana | [Rām, Ay, 23 31.1]
sa hi rājā prabhuś caiva deśasya ca kulasya ca | [Rām, Ay, 23 31.2]
ārādhitā hi śīlena prayatnaiś copasevitāḥ | [Rām, Ay, 23 32.1]
rājānaḥ samprasīdanti prakupyanti viparyaye | [Rām, Ay, 23 32.2]
aurasān api putrān hi tyajanty ahitakāriṇaḥ | [Rām, Ay, 23 33.1]
samarthān sampragṛhṇanti janān api narādhipāḥ | [Rām, Ay, 23 33.2]
ahaṃ gamiṣyāmi mahāvanaṃ priye tvayā hi vastavyam ihaiva bhāmini | [Rām, Ay, 23 34.1]
yathā vyalīkaṃ kuruṣe na kasyacit tathā tvayā kāryam idaṃ vaco mama | [Rām, Ay, 23 34.2]
{Rām, Ay, 24}
evam uktā tu vaidehī priyārhā priyavādinī | [Rām, Ay, 24 1.1]
praṇayād eva saṃkruddhā bhartāram idam abravīt | [Rām, Ay, 24 1.2]
āryaputra pitā mātā bhrātā putras tathā snuṣā | [Rām, Ay, 24 2.1]
svāni puṇyāni bhuñjānāḥ svaṃ svaṃ bhāgyam upāsate | [Rām, Ay, 24 2.2]
bhartur bhāgyaṃ tu bhāryaikā prāpnoti puruṣarṣabha | [Rām, Ay, 24 3.1]
ataś caivāham ādiṣṭā vane vastavyam ity api | [Rām, Ay, 24 3.2]
na pitā nātmajo nātmā na mātā na sakhījanaḥ | [Rām, Ay, 24 4.1]
iha pretya ca nārīṇāṃ patir eko gatiḥ sadā | [Rām, Ay, 24 4.2]
yadi tvaṃ prasthito durgaṃ vanam adyaiva rāghava | [Rām, Ay, 24 5.1]
agratas te gamiṣyāmi mṛdnantī kuśakaṇṭakān | [Rām, Ay, 24 5.2]
īrṣyāroṣau bahiṣkṛtya bhuktaśeṣam ivodakam | [Rām, Ay, 24 6.1]
naya māṃ vīra viśrabdhaḥ pāpaṃ mayi na vidyate | [Rām, Ay, 24 6.2]
prāsādāgrair vimānair vā vaihāyasagatena vā | [Rām, Ay, 24 7.1]
sarvāvasthāgatā bhartuḥ pādacchāyā viśiṣyate | [Rām, Ay, 24 7.2]
anuśiṣṭāsmi mātrā ca pitrā ca vividhāśrayam | [Rām, Ay, 24 8.1]
nāsmi samprati vaktavyā vartitavyaṃ yathā mayā | [Rām, Ay, 24 8.2]
sukhaṃ vane nivatsyāmi yathaiva bhavane pituḥ | [Rām, Ay, 24 9.1]
acintayantī trīṃl lokāṃś cintayantī pativratam | [Rām, Ay, 24 9.2]
śuśrūṣamāṇā te nityaṃ niyatā brahmacāriṇī | [Rām, Ay, 24 10.1]
saha raṃsye tvayā vīra vaneṣu madhugandhiṣu | [Rām, Ay, 24 10.2]
tvaṃ hi kartuṃ vane śakto rāma samparipālanam | [Rām, Ay, 24 11.1]
anyasyāpi janasyeha kiṃ punar mama mānada | [Rām, Ay, 24 11.2]
phalamūlāśanā nityaṃ bhaviṣyāmi na saṃśayaḥ | [Rām, Ay, 24 12.1]
na te duḥkhaṃ kariṣyāmi nivasantī saha tvayā | [Rām, Ay, 24 12.2]
icchāmi saritaḥ śailān palvalāni vanāni ca | [Rām, Ay, 24 13.1]
draṣṭuṃ sarvatra nirbhītā tvayā nāthena dhīmatā | [Rām, Ay, 24 13.2]
haṃsakāraṇḍavākīrṇāḥ padminīḥ sādhupuṣpitāḥ | [Rām, Ay, 24 14.1]
iccheyaṃ sukhinī draṣṭuṃ tvayā vīreṇa saṃgatā | [Rām, Ay, 24 14.2]
saha tvayā viśālākṣa raṃsye paramanandinī | [Rām, Ay, 24 15.1]
evaṃ varṣasahasrāṇāṃ śataṃ vāhaṃ tvayā saha | [Rām, Ay, 24 15.2]
svarge 'pi ca vinā vāso bhavitā yadi rāghava | [Rām, Ay, 24 16.1]
tvayā mama naravyāghra nāhaṃ tam api rocaye | [Rām, Ay, 24 16.2]
ahaṃ gamiṣyāmi vanaṃ sudurgamaṃ mṛgāyutaṃ vānaravāraṇair yutam | [Rām, Ay, 24 17.1]
vane nivatsyāmi yathā pitur gṛhe tavaiva pādāv upagṛhya saṃmatā | [Rām, Ay, 24 17.2]
ananyabhāvām anuraktacetasaṃ tvayā viyuktāṃ maraṇāya niścitām | [Rām, Ay, 24 18.1]
nayasva māṃ sādhu kuruṣva yācanāṃ na te mayāto gurutā bhaviṣyati | [Rām, Ay, 24 18.2]
tathā bruvāṇām api dharmavatsalo na ca sma sītāṃ nṛvaro ninīṣati | [Rām, Ay, 24 19.1]
uvāca caināṃ bahu saṃnivartane vane nivāsasya ca duḥkhitāṃ prati | [Rām, Ay, 24 19.2]
{Rām, Ay, 25}
sa evaṃ bruvatīṃ sītāṃ dharmajño dharmavatsalaḥ | [Rām, Ay, 25 1.1]
nivartanārthe dharmātmā vākyam etad uvāca ha | [Rām, Ay, 25 1.2]
sīte mahākulīnāsi dharme ca niratā sadā | [Rām, Ay, 25 2.1]
ihācara svadharmaṃ tvaṃ mā yathā manasaḥ sukham | [Rām, Ay, 25 2.2]
sīte yathā tvāṃ vakṣyāmi tathā kāryaṃ tvayābale | [Rām, Ay, 25 3.1]
vane doṣā hi bahavo vadatas tān nibodha me | [Rām, Ay, 25 3.2]
sīte vimucyatām eṣā vanavāsakṛtā matiḥ | [Rām, Ay, 25 4.1]
bahudoṣaṃ hi kāntāraṃ vanam ity abhidhīyate | [Rām, Ay, 25 4.2]
hitabuddhyā khalu vaco mayaitad abhidhīyate | [Rām, Ay, 25 5.1]
sadā sukhaṃ na jānāmi duḥkham eva sadā vanam | [Rām, Ay, 25 5.2]
girinirjharasambhūtā girikandaravāsinām | [Rām, Ay, 25 6.1]
siṃhānāṃ ninadā duḥkhāḥ śrotuṃ duḥkham ato vanam | [Rām, Ay, 25 6.2]
supyate parṇaśayyāsu svayaṃ bhagnāsu bhūtale | [Rām, Ay, 25 7.1]
rātriṣu śramakhinnena tasmād duḥkhataraṃ vanam | [Rām, Ay, 25 7.2]
upavāsaś ca kartavyo yathāprāṇena maithili | [Rām, Ay, 25 8.1]
jaṭābhāraś ca kartavyo valkalāmbaradhāriṇā | [Rām, Ay, 25 8.2]
atīva vātas timiraṃ bubhukṣā cātra nityaśaḥ | [Rām, Ay, 25 9.1]
bhayāni ca mahānty atra tato duḥkhataraṃ vanam | [Rām, Ay, 25 9.2]
sarīsṛpāś ca bahavo bahurūpāś ca bhāmini | [Rām, Ay, 25 10.1]
caranti pṛthivīṃ darpād ato duḥkhataraṃ vanam | [Rām, Ay, 25 10.2]
nadīnilayanāḥ sarpā nadīkuṭilagāminaḥ | [Rām, Ay, 25 11.1]
tiṣṭhanty āvṛtya panthānam ato duḥkhataraṃ vanam | [Rām, Ay, 25 11.2]
pataṃgā vṛścikāḥ kīṭā daṃśāś ca maśakaiḥ saha | [Rām, Ay, 25 12.1]
bādhante nityam abale sarvaṃ duḥkham ato vanam | [Rām, Ay, 25 12.2]
drumāḥ kaṇṭakinaś caiva kuśakāśāś ca bhāmini | [Rām, Ay, 25 13.1]
vane vyākulaśākhāgrās tena duḥkhataraṃ vanam | [Rām, Ay, 25 13.2]
tad alaṃ te vanaṃ gatvā kṣamaṃ na hi vanaṃ tava | [Rām, Ay, 25 14.1]
vimṛśann iha paśyāmi bahudoṣataraṃ vanam | [Rām, Ay, 25 14.2]
vanaṃ tu netuṃ na kṛtā matis tadā babhūva rāmeṇa yadā mahātmanā | [Rām, Ay, 25 15.1]
na tasya sītā vacanaṃ cakāra tat tato 'bravīd rāmam idaṃ suduḥkhitā | [Rām, Ay, 25 15.2]
{Rām, Ay, 26}
etat tu vacanaṃ śrutvā sītā rāmasya duḥkhitā | [Rām, Ay, 26 1.1]
prasaktāśrumukhī mandam idaṃ vacanam abravīt | [Rām, Ay, 26 1.2]
ye tvayā kīrtitā doṣā vane vastavyatāṃ prati | [Rām, Ay, 26 2.1]
guṇān ity eva tān viddhi tava snehapuraskṛtān | [Rām, Ay, 26 2.2]
tvayā ca saha gantavyaṃ mayā gurujanājñayā | [Rām, Ay, 26 3.1]
tvadviyogena me rāma tyaktavyam iha jīvitam | [Rām, Ay, 26 3.2]
na ca māṃ tvatsamīpasthām api śaknoti rāghava | [Rām, Ay, 26 4.1]
surāṇām īśvaraḥ śakraḥ pradharṣayitum ojasā | [Rām, Ay, 26 4.2]
patihīnā tu yā nārī na sā śakṣyati jīvitum | [Rām, Ay, 26 5.1]
kāmam evaṃvidhaṃ rāma tvayā mama vidarśitam | [Rām, Ay, 26 5.2]
atha cāpi mahāprājña brāhmaṇānāṃ mayā śrutam | [Rām, Ay, 26 6.1]
purā pitṛgṛhe satyaṃ vastavyaṃ kila me vane | [Rām, Ay, 26 6.2]
lakṣaṇibhyo dvijātibhyaḥ śrutvāhaṃ vacanaṃ gṛhe | [Rām, Ay, 26 7.1]
vanavāsakṛtotsāhā nityam eva mahābala | [Rām, Ay, 26 7.2]
ādeśo vanavāsasya prāptavyaḥ sa mayā kila | [Rām, Ay, 26 8.1]
sā tvayā saha tatrāhaṃ yāsyāmi priya nānyathā | [Rām, Ay, 26 8.2]
kṛtādeśā bhaviṣyāmi gamiṣyāmi saha tvayā | [Rām, Ay, 26 9.1]
kālaś cāyaṃ samutpannaḥ satyavāg bhavatu dvijaḥ | [Rām, Ay, 26 9.2]
vanavāse hi jānāmi duḥkhāni bahudhā kila | [Rām, Ay, 26 10.1]
prāpyante niyataṃ vīra puruṣair akṛtātmabhiḥ | [Rām, Ay, 26 10.2]
kanyayā ca pitur gehe vanavāsaḥ śruto mayā | [Rām, Ay, 26 11.1]
bhikṣiṇyāḥ sādhuvṛttāyā mama mātur ihāgrataḥ | [Rām, Ay, 26 11.2]
prasāditaś ca vai pūrvaṃ tvaṃ vai bahuvidhaṃ prabho | [Rām, Ay, 26 12.1]
gamanaṃ vanavāsasya kāṅkṣitaṃ hi saha tvayā | [Rām, Ay, 26 12.2]
kṛtakṣaṇāhaṃ bhadraṃ te gamanaṃ prati rāghava | [Rām, Ay, 26 13.1]
vanavāsasya śūrasya caryā hi mama rocate | [Rām, Ay, 26 13.2]
śuddhātman premabhāvāddhi bhaviṣyāmi vikalmaṣā | [Rām, Ay, 26 14.1]
bhartāram anugacchantī bhartā hi mama daivatam | [Rām, Ay, 26 14.2]
pretyabhāve 'pi kalyāṇaḥ saṃgamo me saha tvayā | [Rām, Ay, 26 15.1]
śrutir hi śrūyate puṇyā brāhmaṇānāṃ yaśasvinām | [Rām, Ay, 26 15.2]
iha loke ca pitṛbhir yā strī yasya mahāmate | [Rām, Ay, 26 16.1]
adbhir dattā svadharmeṇa pretyabhāve 'pi tasya sā | [Rām, Ay, 26 16.2]
evam asmāt svakāṃ nārīṃ suvṛttāṃ hi pativratām | [Rām, Ay, 26 17.1]
nābhirocayase netuṃ tvaṃ māṃ keneha hetunā | [Rām, Ay, 26 17.2]
bhaktāṃ pativratāṃ dīnāṃ māṃ samāṃ sukhaduḥkhayoḥ | [Rām, Ay, 26 18.1]
netum arhasi kākutstha samānasukhaduḥkhinīm | [Rām, Ay, 26 18.2]
yadi māṃ duḥkhitām evaṃ vanaṃ netuṃ na cecchasi | [Rām, Ay, 26 19.1]
viṣam agniṃ jalaṃ vāham āsthāsye mṛtyukāraṇāt | [Rām, Ay, 26 19.2]
evaṃ bahuvidhaṃ taṃ sā yācate gamanaṃ prati | [Rām, Ay, 26 20.1]
nānumene mahābāhus tāṃ netuṃ vijanaṃ vanam | [Rām, Ay, 26 20.2]
evam uktā tu sā cintāṃ maithilī samupāgatā | [Rām, Ay, 26 21.1]
snāpayantīva gām uṣṇair aśrubhir nayanacyutaiḥ | [Rām, Ay, 26 21.2]
cintayantīṃ tathā tāṃ tu nivartayitum ātmavān | [Rām, Ay, 26 22.1]
krodhāviṣṭāṃ tu vaidehīṃ kākutstho bahv asāntvayat | [Rām, Ay, 26 22.2]
{Rām, Ay, 27}
sāntvyamānā tu rāmeṇa maithilī janakātmajā | [Rām, Ay, 27 1.1]
vanavāsanimittāya bhartāram idam abravīt | [Rām, Ay, 27 1.2]
sā tam uttamasaṃvignā sītā vipulavakṣasam | [Rām, Ay, 27 2.1]
praṇayāc cābhimānāc ca paricikṣepa rāghavam | [Rām, Ay, 27 2.2]
kiṃ tvāmanyata vaidehaḥ pitā me mithilādhipaḥ | [Rām, Ay, 27 3.1]
rāma jāmātaraṃ prāpya striyaṃ puruṣavigraham | [Rām, Ay, 27 3.2]
anṛtaṃ balaloko 'yam ajñānād yaddhi vakṣyati | [Rām, Ay, 27 4.1]
tejo nāsti paraṃ rāme tapatīva divākare | [Rām, Ay, 27 4.2]
kiṃ hi kṛtvā viṣaṇṇas tvaṃ kuto vā bhayam asti te | [Rām, Ay, 27 5.1]
yat parityaktukāmas tvaṃ mām ananyaparāyaṇām | [Rām, Ay, 27 5.2]
dyumatsenasutaṃ vīra satyavantam anuvratām | [Rām, Ay, 27 6.1]
sāvitrīm iva māṃ viddhi tvam ātmavaśavartinīm | [Rām, Ay, 27 6.2]
na tv ahaṃ manasāpy anyaṃ draṣṭāsmi tvadṛte 'nagha | [Rām, Ay, 27 7.1]
tvayā rāghava gaccheyaṃ yathānyā kulapāṃsanī | [Rām, Ay, 27 7.2]
svayaṃ tu bhāryāṃ kaumārīṃ ciram adhyuṣitāṃ satīm | [Rām, Ay, 27 8.1]
śailūṣa iva māṃ rāma parebhyo dātum icchasi | [Rām, Ay, 27 8.2]
sa mām anādāya vanaṃ na tvaṃ prasthātum arhasi | [Rām, Ay, 27 9.1]
tapo vā yadi vāraṇyaṃ svargo vā syāt saha tvayā | [Rām, Ay, 27 9.2]
na ca me bhavitā tatra kaścit pathi pariśramaḥ | [Rām, Ay, 27 10.1]
pṛṣṭhatas tava gacchantyā vihāraśayaneṣv api | [Rām, Ay, 27 10.2]
kuśakāśaśareṣīkā ye ca kaṇṭakino drumāḥ | [Rām, Ay, 27 11.1]
tūlājinasamasparśā mārge mama saha tvayā | [Rām, Ay, 27 11.2]
mahāvātasamuddhūtaṃ yan mām avakariṣyati | [Rām, Ay, 27 12.1]
rajo ramaṇa tan manye parārdhyam iva candanam | [Rām, Ay, 27 12.2]
śādvaleṣu yad āsiṣye vanānte vanagocarā | [Rām, Ay, 27 13.1]
kuthāstaraṇatalpeṣu kiṃ syāt sukhataraṃ tataḥ | [Rām, Ay, 27 13.2]
pattraṃ mūlaṃ phalaṃ yat tvam alpaṃ vā yadi vā bahu | [Rām, Ay, 27 14.1]
dāsyasi svayam āhṛtya tan me 'mṛtarasopamam | [Rām, Ay, 27 14.2]
na mātur na pitus tatra smariṣyāmi na veśmanaḥ | [Rām, Ay, 27 15.1]
ārtavāny upabhuñjānā puṣpāṇi ca phalāni ca | [Rām, Ay, 27 15.2]
na ca tatra gataḥ kiṃcid draṣṭum arhasi vipriyam | [Rām, Ay, 27 16.1]
matkṛte na ca te śoko na bhaviṣyāmi durbharā | [Rām, Ay, 27 16.2]
yas tvayā saha sa svargo nirayo yas tvayā vinā | [Rām, Ay, 27 17.1]
iti jānan parāṃ prītiṃ gaccha rāma mayā saha | [Rām, Ay, 27 17.2]
atha mām evam avyagrāṃ vanaṃ naiva nayiṣyasi | [Rām, Ay, 27 18.1]
viṣam adyaiva pāsyāmi mā viśaṃ dviṣatāṃ vaśam | [Rām, Ay, 27 18.2]
paścād api hi duḥkhena mama naivāsti jīvitam | [Rām, Ay, 27 19.1]
ujjhitāyās tvayā nātha tadaiva maraṇaṃ varam | [Rām, Ay, 27 19.2]
idaṃ hi sahituṃ śokaṃ muhūrtam api notsahe | [Rām, Ay, 27 20.1]
kiṃ punar daśavarṣāṇi trīṇi caikaṃ ca duḥkhitā | [Rām, Ay, 27 20.2]
iti sā śokasaṃtaptā vilapya karuṇaṃ bahu | [Rām, Ay, 27 21.1]
cukrośa patim āyastā bhṛśam āliṅgya sasvaram | [Rām, Ay, 27 21.2]
sā viddhā bahubhir vākyair digdhair iva gajāṅganā | [Rām, Ay, 27 22.1]
cirasaṃniyataṃ bāṣpaṃ mumocāgnim ivāraṇiḥ | [Rām, Ay, 27 22.2]
tasyāḥ sphaṭikasaṃkāśaṃ vāri saṃtāpasambhavam | [Rām, Ay, 27 23.1]
netrābhyāṃ parisusrāva paṅkajābhyām ivodakam | [Rām, Ay, 27 23.2]
tāṃ pariṣvajya bāhubhyāṃ visaṃjñām iva duḥkhitām | [Rām, Ay, 27 24.1]
uvāca vacanaṃ rāmaḥ pariviśvāsayaṃs tadā | [Rām, Ay, 27 24.2]
na devi tava duḥkhena svargam apy abhirocaye | [Rām, Ay, 27 25.1]
na hi me 'sti bhayaṃ kiṃcit svayambhor iva sarvataḥ | [Rām, Ay, 27 25.2]
tava sarvam abhiprāyam avijñāya śubhānane | [Rām, Ay, 27 26.1]
vāsaṃ na rocaye 'raṇye śaktimān api rakṣaṇe | [Rām, Ay, 27 26.2]
yat sṛṣṭāsi mayā sārdhaṃ vanavāsāya maithili | [Rām, Ay, 27 27.1]
na vihātuṃ mayā śakyā kīrtir ātmavatā yathā | [Rām, Ay, 27 27.2]
dharmas tu gajanāsoru sadbhir ācaritaḥ purā | [Rām, Ay, 27 28.1]
taṃ cāham anuvarte 'dya yathā sūryaṃ suvarcalā | [Rām, Ay, 27 28.2]
eṣa dharmas tu suśroṇi pitur mātuś ca vaśyatā | [Rām, Ay, 27 29.1]
ataś cājñāṃ vyatikramya nāhaṃ jīvitum utsahe | [Rām, Ay, 27 29.2]
sa māṃ pitā yathā śāsti satyadharmapathe sthitaḥ | [Rām, Ay, 27 30.1]
tathā vartitum icchāmi sa hi dharmaḥ sanātanaḥ | [Rām, Ay, 27 30.2]
anugacchasva māṃ bhīru sahadharmacarī bhava | [Rām, Ay, 27 30.3]
brāhmaṇebhyaś ca ratnāni bhikṣukebhyaś ca bhojanam | [Rām, Ay, 27 31.1]
dehi cāśaṃsamānebhyaḥ saṃtvarasva ca māciram | [Rām, Ay, 27 31.2]
anukūlaṃ tu sā bhartur jñātvā gamanam ātmanaḥ | [Rām, Ay, 27 32.1]
kṣipraṃ pramuditā devī dātum evopacakrame | [Rām, Ay, 27 32.2]
tataḥ prahṛṣṭā paripūrṇamānasā yaśasvinī bhartur avekṣya bhāṣitam | [Rām, Ay, 27 33.1]
dhanāni ratnāni ca dātum aṅganā pracakrame dharmabhṛtāṃ manasvinī | [Rām, Ay, 27 33.2]
{Rām, Ay, 28}
tato 'bravīn mahātejā rāmo lakṣmaṇam agrataḥ | [Rām, Ay, 28 1.1]
sthitaṃ prāggāminaṃ vīraṃ yācamānaṃ kṛtāñjalim | [Rām, Ay, 28 1.2]
mayādya saha saumitre tvayi gacchati tad vanam | [Rām, Ay, 28 2.1]
ko bhariṣyati kausalyāṃ sumitrāṃ vā yaśasvinīm | [Rām, Ay, 28 2.2]
abhivarṣati kāmair yaḥ parjanyaḥ pṛthivīm iva | [Rām, Ay, 28 3.1]
sa kāmapāśaparyasto mahātejā mahīpatiḥ | [Rām, Ay, 28 3.2]
sā hi rājyam idaṃ prāpya nṛpasyāśvapateḥ sutā | [Rām, Ay, 28 4.1]
duḥkhitānāṃ sapatnīnāṃ na kariṣyati śobhanam | [Rām, Ay, 28 4.2]
evam uktas tu rāmeṇa lakṣmaṇaḥ ślakṣṇayā girā | [Rām, Ay, 28 5.1]
pratyuvāca tadā rāmaṃ vākyajño vākyakovidam | [Rām, Ay, 28 5.2]
tavaiva tejasā vīra bharataḥ pūjayiṣyati | [Rām, Ay, 28 6.1]
kausalyāṃ ca sumitrāṃ ca prayato nātra saṃśayaḥ | [Rām, Ay, 28 6.2]
kausalyā bibhṛyād āryā sahasram api madvidhān | [Rām, Ay, 28 7.1]
yasyāḥ sahasraṃ grāmāṇāṃ samprāptam upajīvanam | [Rām, Ay, 28 7.2]
dhanur ādāya saśaraṃ khanitrapiṭakādharaḥ | [Rām, Ay, 28 8.1]
agratas te gamiṣyāmi panthānam anudarśayan | [Rām, Ay, 28 8.2]
āhariṣyāmi te nityaṃ mūlāni ca phalāni ca | [Rām, Ay, 28 9.1]
vanyāni yāni cānyāni svāhārāṇi tapasvinām | [Rām, Ay, 28 9.2]
bhavāṃs tu saha vaidehyā girisānuṣu raṃsyate | [Rām, Ay, 28 10.1]
ahaṃ sarvaṃ kariṣyāmi jāgrataḥ svapataś ca te | [Rām, Ay, 28 10.2]
rāmas tv anena vākyena suprītaḥ pratyuvāca tam | [Rām, Ay, 28 11.1]
vrajāpṛcchasva saumitre sarvam eva suhṛjjanam | [Rām, Ay, 28 11.2]
ye ca rājño dadau divye mahātmā varuṇaḥ svayam | [Rām, Ay, 28 12.1]
janakasya mahāyajñe dhanuṣī raudradarśane | [Rām, Ay, 28 12.2]
abhedyakavace divye tūṇī cākṣayasāyakau | [Rām, Ay, 28 13.1]
ādityavimalau cobhau khaḍgau hemapariṣkṛtau | [Rām, Ay, 28 13.2]
satkṛtya nihitaṃ sarvam etad ācāryasadmani | [Rām, Ay, 28 14.1]
sa tvam āyudham ādāya kṣipram āvraja lakṣmaṇa | [Rām, Ay, 28 14.2]
sa suhṛjjanam āmantrya vanavāsāya niścitaḥ | [Rām, Ay, 28 15.1]
ikṣvākugurum āmantrya jagrāhāyudham uttamam | [Rām, Ay, 28 15.2]
tad divyaṃ rājaśārdūlaḥ satkṛtaṃ mālyabhūṣitam | [Rām, Ay, 28 16.1]
rāmāya darśayāmāsa saumitriḥ sarvam āyudham | [Rām, Ay, 28 16.2]
tam uvācātmavān rāmaḥ prītyā lakṣmaṇam āgatam | [Rām, Ay, 28 17.1]
kāle tvam āgataḥ saumya kāṅkṣite mama lakṣmaṇa | [Rām, Ay, 28 17.2]
ahaṃ pradātum icchāmi yad idaṃ māmakaṃ dhanam | [Rām, Ay, 28 18.1]
brāhmaṇebhyas tapasvibhyas tvayā saha paraṃtapa | [Rām, Ay, 28 18.2]
vasantīha dṛḍhaṃ bhaktyā guruṣu dvijasattamāḥ | [Rām, Ay, 28 19.1]
teṣām api ca me bhūyaḥ sarveṣāṃ copajīvinām | [Rām, Ay, 28 19.2]
vasiṣṭhaputraṃ tu suyajñam āryaṃ tvam ānayāśu pravaraṃ dvijānām | [Rām, Ay, 28 20.1]
abhiprayāsyāmi vanaṃ samastān abhyarcya śiṣṭān aparān dvijātīn | [Rām, Ay, 28 20.2]
{Rām, Ay, 29}
tataḥ śāsanam ājñāya bhrātuḥ śubhataraṃ priyam | [Rām, Ay, 29 1.1]
gatvā sa praviveśāśu suyajñasya niveśanam | [Rām, Ay, 29 1.2]
taṃ vipram agnyagārasthaṃ vanditvā lakṣmaṇo 'bravīt | [Rām, Ay, 29 2.1]
sakhe 'bhyāgaccha paśya tvaṃ veśma duṣkarakāriṇaḥ | [Rām, Ay, 29 2.2]
tataḥ saṃdhyām upāsyāśu gatvā saumitriṇā saha | [Rām, Ay, 29 3.1]
juṣṭaṃ tat prāviśal lakṣmyā ramyaṃ rāmaniveśanam | [Rām, Ay, 29 3.2]
tam āgataṃ vedavidaṃ prāñjaliḥ sītayā saha | [Rām, Ay, 29 4.1]
suyajñam abhicakrāma rāghavo 'gnim ivārcitam | [Rām, Ay, 29 4.2]
jātarūpamayair mukhyair aṅgadaiḥ kuṇḍalaiḥ śubhaiḥ | [Rām, Ay, 29 5.1]
sahemasūtrair maṇibhiḥ keyūrair valayair api | [Rām, Ay, 29 5.2]
anyaiś ca ratnair bahubhiḥ kākutsthaḥ pratyapūjayat | [Rām, Ay, 29 6.1]
suyajñaṃ sa tadovāca rāmaḥ sītāpracoditaḥ | [Rām, Ay, 29 6.2]
hāraṃ ca hemasūtraṃ ca bhāryāyai saumya hāraya | [Rām, Ay, 29 7.1]
raśanāṃ cādhunā sītā dātum icchati te sakhe | [Rām, Ay, 29 7.2]
paryaṅkam agryāstaraṇaṃ nānāratnavibhūṣitam | [Rām, Ay, 29 8.1]
tam apīcchati vaidehī pratiṣṭhāpayituṃ tvayi | [Rām, Ay, 29 8.2]
nāgaḥ śatruṃjayo nāma mātulo yaṃ dadau mama | [Rām, Ay, 29 9.1]
taṃ te gajasahasreṇa dadāmi dvijapuṃgava | [Rām, Ay, 29 9.2]
ity uktaḥ sa hi rāmeṇa suyajñaḥ pratigṛhya tat | [Rām, Ay, 29 10.1]
rāmalakṣmaṇasītānāṃ prayuyojāśiṣaḥ śivāḥ | [Rām, Ay, 29 10.2]
atha bhrātaram avyagraṃ priyaṃ rāmaḥ priyaṃvadaḥ | [Rām, Ay, 29 11.1]
saumitriṃ tam uvācedaṃ brahmeva tridaśeśvaram | [Rām, Ay, 29 11.2]
agastyaṃ kauśikaṃ caiva tāv ubhau brāhmaṇottamau | [Rām, Ay, 29 12.1]
arcayāhūya saumitre ratnaiḥ sasyam ivāmbubhiḥ | [Rām, Ay, 29 12.2]
kausalyāṃ ca ya āśīrbhir bhaktaḥ paryupatiṣṭhati | [Rām, Ay, 29 13.1]
ācāryas taittirīyāṇām abhirūpaś ca vedavit | [Rām, Ay, 29 13.2]
tasya yānaṃ ca dāsīś ca saumitre saṃpradāpaya | [Rām, Ay, 29 14.1]
kauśeyāni ca vastrāṇi yāvat tuṣyati sa dvijaḥ | [Rām, Ay, 29 14.2]
sūtaś citrarathaś cāryaḥ sacivaḥ suciroṣitaḥ | [Rām, Ay, 29 15.1]
toṣayainaṃ mahārhaiś ca ratnair vastrair dhanais tathā | [Rām, Ay, 29 15.2]
śālivāhasahasraṃ ca dve śate bhadrakāṃs tathā | [Rām, Ay, 29 16.1]
vyañjanārthaṃ ca saumitre gosahasram upākuru | [Rām, Ay, 29 16.2]
tataḥ sa puruṣavyāghras tad dhanaṃ lakṣmaṇaḥ svayam | [Rām, Ay, 29 17.1]
yathoktaṃ brāhmaṇendrāṇām adadād dhanado yathā | [Rām, Ay, 29 17.2]
athābravīd bāṣpakalāṃs tiṣṭhataś copajīvinaḥ | [Rām, Ay, 29 18.1]
sampradāya bahu dravyam ekaikasyopajīvinaḥ | [Rām, Ay, 29 18.2]
lakṣmaṇasya ca yad veśma gṛhaṃ ca yad idaṃ mama | [Rām, Ay, 29 19.1]
aśūnyaṃ kāryam ekaikaṃ yāvadāgamanaṃ mama | [Rām, Ay, 29 19.2]
ity uktvā duḥkhitaṃ sarvaṃ janaṃ tam upajīvinam | [Rām, Ay, 29 20.1]
uvācedaṃ dhanādhyakṣaṃ dhanam ānīyatām iti | [Rām, Ay, 29 20.2]
tato 'sya dhanam ājahruḥ sarvam evopajīvinaḥ | [Rām, Ay, 29 20.3]
tataḥ sa puruṣavyāghras tad dhanaṃ sahalakṣmaṇaḥ | [Rām, Ay, 29 21.1]
dvijebhyo bālavṛddhebhyaḥ kṛpaṇebhyo 'bhyadāpayat | [Rām, Ay, 29 21.2]
tatrāsīt piṅgalo gārgyas trijaṭo nāma vai dvijaḥ | [Rām, Ay, 29 22.1]
ā pañcamāyāḥ kakṣyāyā nainaṃ kaścid avārayat | [Rām, Ay, 29 22.2]
sa rājaputram āsādya trijaṭo vākyam abravīt | [Rām, Ay, 29 23.1]
nirdhano bahuputro 'smi rājaputra mahāyaśaḥ | [Rām, Ay, 29 23.2]
uñchavṛttir vane nityaṃ pratyavekṣasva mām iti | [Rām, Ay, 29 23.3]
tam uvāca tato rāmaḥ parihāsasamanvitam | [Rām, Ay, 29 24.1]
gavāṃ sahasram apy ekaṃ na tu viśrāṇitaṃ mayā | [Rām, Ay, 29 24.2]
parikṣipasi daṇḍena yāvat tāvad avāpsyasi | [Rām, Ay, 29 24.3]
sa śāṭīṃ tvaritaḥ kaṭyāṃ saṃbhrāntaḥ pariveṣṭya tām | [Rām, Ay, 29 25.1]
āvidhya daṇḍaṃ cikṣepa sarvaprāṇena vegitaḥ | [Rām, Ay, 29 25.2]
uvāca ca tato rāmas taṃ gārgyam abhisāntvayan | [Rām, Ay, 29 26.1]
manyur na khalu kartavyaḥ parihāso hy ayaṃ mama | [Rām, Ay, 29 26.2]
tataḥ sabhāryas trijaṭo mahāmunir gavām anīkaṃ pratigṛhya moditaḥ | [Rām, Ay, 29 27.1]
yaśobalaprītisukhopabṛṃhiṇīs tad āśiṣaḥ pratyavadan mahātmanaḥ | [Rām, Ay, 29 27.2]
{Rām, Ay, 30}
dattvā tu saha vaidehyā brāhmaṇebhyo dhanaṃ bahu | [Rām, Ay, 30 1.1]
jagmatuḥ pitaraṃ draṣṭuṃ sītayā saha rāghavau | [Rām, Ay, 30 1.2]
tato gṛhīte duṣprekṣye aśobhetāṃ tadāyudhe | [Rām, Ay, 30 2.1]
mālādāmabhir āsakte sītayā samalaṃkṛte | [Rām, Ay, 30 2.2]
tataḥ prāsādaharmyāṇi vimānaśikharāṇi ca | [Rām, Ay, 30 3.1]
adhiruhya janaḥ śrīmān udāsīno vyalokayat | [Rām, Ay, 30 3.2]
na hi rathyāḥ sma śakyante gantuṃ bahujanākulāḥ | [Rām, Ay, 30 4.1]
āruhya tasmāt prāsādān dīnāḥ paśyanti rāghavam | [Rām, Ay, 30 4.2]
padātiṃ varjitacchattraṃ rāmaṃ dṛṣṭvā tadā janāḥ | [Rām, Ay, 30 5.1]
ūcur bahuvidhā vācaḥ śokopahatacetasaḥ | [Rām, Ay, 30 5.2]
yaṃ yāntam anuyāti sma caturaṅgabalaṃ mahat | [Rām, Ay, 30 6.1]
tam ekaṃ sītayā sārdham anuyāti sma lakṣmaṇaḥ | [Rām, Ay, 30 6.2]
aiśvaryasya rasajñaḥ san kāmināṃ caiva kāmadaḥ | [Rām, Ay, 30 7.1]
necchaty evānṛtaṃ kartuṃ pitaraṃ dharmagauravāt | [Rām, Ay, 30 7.2]
yā na śakyā purā draṣṭuṃ bhūtair ākāśagair api | [Rām, Ay, 30 8.1]
tām adya sītāṃ paśyanti rājamārgagatā janāḥ | [Rām, Ay, 30 8.2]
aṅgarāgocitāṃ sītāṃ raktacandanasevinīm | [Rām, Ay, 30 9.1]
varṣam uṣṇaṃ ca śītaṃ ca neṣyaty āśu vivarṇatām | [Rām, Ay, 30 9.2]
adya nūnaṃ daśarathaḥ sattvam āviśya bhāṣate | [Rām, Ay, 30 10.1]
na hi rājā priyaṃ putraṃ vivāsayitum arhati | [Rām, Ay, 30 10.2]
nirguṇasyāpi putrasya kathaṃ syād vipravāsanam | [Rām, Ay, 30 11.1]
kiṃ punar yasya loko 'yaṃ jito vṛttena kevalam | [Rām, Ay, 30 11.2]
ānṛśaṃsyam anukrośaḥ śrutaṃ śīlaṃ damaḥ śamaḥ | [Rām, Ay, 30 12.1]
rāghavaṃ śobhayanty ete ṣaḍguṇāḥ puruṣottamam | [Rām, Ay, 30 12.2]
tasmāt tasyopaghātena prajāḥ paramapīḍitāḥ | [Rām, Ay, 30 13.1]
audakānīva sattvāni grīṣme salilasaṃkṣayāt | [Rām, Ay, 30 13.2]
pīḍayā pīḍitaṃ sarvaṃ jagad asya jagatpateḥ | [Rām, Ay, 30 14.1]
mūlasyevopaghātena vṛkṣaḥ puṣpaphalopagaḥ | [Rām, Ay, 30 14.2]
te lakṣmaṇa iva kṣipraṃ sapatnyaḥ sahabāndhavāḥ | [Rām, Ay, 30 15.1]
gacchantam anugacchāmo yena gacchati rāghavaḥ | [Rām, Ay, 30 15.2]
udyānāni parityajya kṣetrāṇi ca gṛhāṇi ca | [Rām, Ay, 30 16.1]
ekaduḥkhasukhā rāmam anugacchāma dhārmikam | [Rām, Ay, 30 16.2]
samuddhṛtanidhānāni paridhvastājirāṇi ca | [Rām, Ay, 30 17.1]
upāttadhanadhānyāni hṛtasārāṇi sarvaśaḥ | [Rām, Ay, 30 17.2]
rajasābhyavakīrṇāni parityaktāni daivataiḥ | [Rām, Ay, 30 18.1]
asmattyaktāni veśmāni kaikeyī pratipadyatām | [Rām, Ay, 30 18.2]
vanaṃ nagaram evāstu yena gacchati rāghavaḥ | [Rām, Ay, 30 19.1]
asmābhiś ca parityaktaṃ puraṃ saṃpadyatāṃ vanam | [Rām, Ay, 30 19.2]
bilāni daṃṣṭriṇaḥ sarve sānūni mṛgapakṣiṇaḥ | [Rām, Ay, 30 20.1]
asmattyaktaṃ prapadyantāṃ sevyamānaṃ tyajantu ca | [Rām, Ay, 30 20.2]
ity evaṃ vividhā vāco nānājanasamīritāḥ | [Rām, Ay, 30 21.1]
śuśrāva rāmaḥ śrutvā ca na vicakre 'sya mānasam | [Rām, Ay, 30 21.2]
pratīkṣamāṇo 'bhijanaṃ tadārtam anārtarūpaḥ prahasann ivātha | [Rām, Ay, 30 22.1]
jagāma rāmaḥ pitaraṃ didṛkṣuḥ pitur nideśaṃ vidhivac cikīrṣuḥ | [Rām, Ay, 30 22.2]
tat pūrvam aikṣvākasuto mahātmā rāmo gamiṣyan vanam ārtarūpam | [Rām, Ay, 30 23.1]
vyatiṣṭhata prekṣya tadā sumantraṃ pitur mahātmā pratihāraṇārtham | [Rām, Ay, 30 23.2]
pitur nideśena tu dharmavatsalo vanapraveśe kṛtabuddhiniścayaḥ | [Rām, Ay, 30 24.1]
sa rāghavaḥ prekṣya sumantram abravīn nivedayasvāgamanaṃ nṛpāya me | [Rām, Ay, 30 24.2]
{Rām, Ay, 31}
sa rāmapreṣitaḥ kṣipraṃ saṃtāpakaluṣendriyaḥ | [Rām, Ay, 31 1.1]
praviśya nṛpatiṃ sūto niḥśvasantaṃ dadarśa ha | [Rām, Ay, 31 1.2]
ālokya tu mahāprājñaḥ paramākulacetasaṃ | [Rām, Ay, 31 2.1]
rāmam evānuśocantaṃ sūtaḥ prāñjalir āsadat | [Rām, Ay, 31 2.2]
ayaṃ sa puruṣavyāghra dvāri tiṣṭhati te sutaḥ | [Rām, Ay, 31 3.1]
brāhmaṇebhyo dhanaṃ dattvā sarvaṃ caivopajīvinām | [Rām, Ay, 31 3.2]
sa tvā paśyatu bhadraṃ te rāmaḥ satyaparākramaḥ | [Rām, Ay, 31 4.1]
sarvān suhṛda āpṛcchya tvām idānīṃ didṛkṣate | [Rām, Ay, 31 4.2]
gamiṣyati mahāraṇyaṃ taṃ paśya jagatīpate | [Rām, Ay, 31 5.1]
vṛtaṃ rājaguṇaiḥ sarvair ādityam iva raśmibhiḥ | [Rām, Ay, 31 5.2]
sa satyavādī dharmātmā gāmbhīryāt sāgaropamaḥ | [Rām, Ay, 31 6.1]
ākāśa iva niṣpaṅko narendraḥ pratyuvāca tam | [Rām, Ay, 31 6.2]
sumantrānaya me dārān ye kecid iha māmakāḥ | [Rām, Ay, 31 7.1]
dāraiḥ parivṛtaḥ sarvair draṣṭum icchāmi rāghavam | [Rām, Ay, 31 7.2]
so 'ntaḥpuram atītyaiva striyas tā vākyam abravīt | [Rām, Ay, 31 8.1]
āryo hvayati vo rājā gamyatāṃ tatra māciram | [Rām, Ay, 31 8.2]
evam uktāḥ striyaḥ sarvāḥ sumantreṇa nṛpājñayā | [Rām, Ay, 31 9.1]
pracakramus tad bhavanaṃ bhartur ājñāya śāsanam | [Rām, Ay, 31 9.2]
ardhasaptaśatās tās tu pramadās tāmralocanāḥ | [Rām, Ay, 31 10.1]
kausalyāṃ parivāryātha śanair jagmur dhṛtavratāḥ | [Rām, Ay, 31 10.2]
āgateṣu ca dāreṣu samavekṣya mahīpatiḥ | [Rām, Ay, 31 11.1]
uvāca rājā taṃ sūtaṃ sumantrānaya me sutam | [Rām, Ay, 31 11.2]
sa sūto rāmam ādāya lakṣmaṇaṃ maithilīṃ tadā | [Rām, Ay, 31 12.1]
jagāmābhimukhas tūrṇaṃ sakāśaṃ jagatīpateḥ | [Rām, Ay, 31 12.2]
sa rājā putram āyāntaṃ dṛṣṭvā dūrāt kṛtāñjalim | [Rām, Ay, 31 13.1]
utpapātāsanāt tūrṇam ārtaḥ strījanasaṃvṛtaḥ | [Rām, Ay, 31 13.2]
so 'bhidudrāva vegena rāmaṃ dṛṣṭvā viśāṃpatiḥ | [Rām, Ay, 31 14.1]
tam asamprāpya duḥkhārtaḥ papāta bhuvi mūrchitaḥ | [Rām, Ay, 31 14.2]
taṃ rāmo 'bhyapatat kṣipraṃ lakṣmaṇaś ca mahārathaḥ | [Rām, Ay, 31 15.1]
visaṃjñam iva duḥkhena saśokaṃ nṛpatiṃ tadā | [Rām, Ay, 31 15.2]
strīsahasraninādaś ca saṃjajñe rājaveśmani | [Rām, Ay, 31 16.1]
hā hā rāmeti sahasā bhūṣaṇadhvanimūrchitaḥ | [Rām, Ay, 31 16.2]
taṃ pariṣvajya bāhubhyāṃ tāv ubhau rāmalakṣmaṇau | [Rām, Ay, 31 17.1]
paryaṅke sītayā sārdhaṃ rudantaḥ samaveśayan | [Rām, Ay, 31 17.2]
atha rāmo muhūrtena labdhasaṃjñaṃ mahīpatim | [Rām, Ay, 31 18.1]
uvāca prāñjalir bhūtvā śokārṇavapariplutam | [Rām, Ay, 31 18.2]
āpṛcche tvāṃ mahārāja sarveṣām īśvaro 'si naḥ | [Rām, Ay, 31 19.1]
prasthitaṃ daṇḍakāraṇyaṃ paśya tvaṃ kuśalena mām | [Rām, Ay, 31 19.2]
lakṣmaṇaṃ cānujānīhi sītā cānveti māṃ vanam | [Rām, Ay, 31 20.1]
kāraṇair bahubhis tathyair vāryamāṇau na cecchataḥ | [Rām, Ay, 31 20.2]
anujānīhi sarvān naḥ śokam utsṛjya mānada | [Rām, Ay, 31 21.1]
lakṣmaṇaṃ māṃ ca sītāṃ ca prajāpatir iva prajāḥ | [Rām, Ay, 31 21.2]
pratīkṣamāṇam avyagram anujñāṃ jagatīpateḥ | [Rām, Ay, 31 22.1]
uvāca rājā samprekṣya vanavāsāya rāghavam | [Rām, Ay, 31 22.2]
ahaṃ rāghava kaikeyyā varadānena mohitaḥ | [Rām, Ay, 31 23.1]
ayodhyāyās tvam evādya bhava rājā nigṛhya mām | [Rām, Ay, 31 23.2]
evam ukto nṛpatinā rāmo dharmabhṛtāṃ varaḥ | [Rām, Ay, 31 24.1]
pratyuvācāñjaliṃ kṛtvā pitaraṃ vākyakovidaḥ | [Rām, Ay, 31 24.2]
bhavān varṣasahasrāya pṛthivyā nṛpate patiḥ | [Rām, Ay, 31 25.1]
ahaṃ tv araṇye vatsyāmi na me kāryaṃ tvayānṛtam | [Rām, Ay, 31 25.2]
śreyase vṛddhaye tāta punarāgamanāya ca | [Rām, Ay, 31 26.1]
gacchasvāriṣṭam avyagraḥ panthānam akutobhayam | [Rām, Ay, 31 26.2]
adya tv idānīṃ rajanīṃ putra mā gaccha sarvathā | [Rām, Ay, 31 27.1]
mātaraṃ māṃ ca saṃpaśyan vasemām adya śarvarīm | [Rām, Ay, 31 27.2]
tarpitaḥ sarvakāmais tvaṃ śvaḥkāle sādhayiṣyasi | [Rām, Ay, 31 27.3]
atha rāmas tathā śrutvā pitur ārtasya bhāṣitam | [Rām, Ay, 31 28.1]
lakṣmaṇena saha bhrātrā dīno vacanam abravīt | [Rām, Ay, 31 28.2]
prāpsyāmi yān adya guṇān ko me śvastān pradāsyati | [Rām, Ay, 31 29.1]
apakramaṇam evātaḥ sarvakāmair ahaṃ vṛṇe | [Rām, Ay, 31 29.2]
iyaṃ sarāṣṭrā sajanā dhanadhānyasamākulā | [Rām, Ay, 31 30.1]
mayā visṛṣṭā vasudhā bharatāya pradīyatām | [Rām, Ay, 31 30.2]
apagacchatu te duḥkhaṃ mā bhūr bāṣpapariplutaḥ | [Rām, Ay, 31 31.1]
na hi kṣubhyati durdharṣaḥ samudraḥ saritāṃ patiḥ | [Rām, Ay, 31 31.2]
naivāhaṃ rājyam icchāmi na sukhaṃ na ca maithilīm | [Rām, Ay, 31 32.1]
tvām ahaṃ satyam icchāmi nānṛtaṃ puruṣarṣabha | [Rām, Ay, 31 32.2]
puraṃ ca rāṣṭraṃ ca mahī ca kevalā mayā nisṛṣṭā bharatāya dīyatām | [Rām, Ay, 31 33.1]
ahaṃ nideśaṃ bhavato 'nupālayan vanaṃ gamiṣyāmi cirāya sevitum | [Rām, Ay, 31 33.2]
mayā nisṛṣṭāṃ bharato mahīm imāṃ saśailakhaṇḍāṃ sapurāṃ sakānanām | [Rām, Ay, 31 34.1]
śivāṃ susīmām anuśāstu kevalaṃ tvayā yad uktaṃ nṛpate yathāstu tat | [Rām, Ay, 31 34.2]
na me tathā pārthiva dhīyate mano mahatsu kāmeṣu na cātmanaḥ priye | [Rām, Ay, 31 35.1]
yathā nideśe tava śiṣṭasaṃmate vyapaitu duḥkhaṃ tava matkṛte 'nagha | [Rām, Ay, 31 35.2]
tad adya naivānagha rājyam avyayaṃ na sarvakāmān na sukhaṃ na maithilīm | [Rām, Ay, 31 36.1]
na jīvitaṃ tvām anṛtena yojayan vṛṇīya satyaṃ vratam astu te tathā | [Rām, Ay, 31 36.2]
phalāni mūlāni ca bhakṣayan vane girīṃś ca paśyan saritaḥ sarāṃsi ca | [Rām, Ay, 31 37.1]
vanaṃ praviśyaiva vicitrapādapaṃ sukhī bhaviṣyāmi tavāstu nirvṛtiḥ | [Rām, Ay, 31 37.2]
{Rām, Ay, 32}
tataḥ sumantram aikṣvākaḥ pīḍito 'tra pratijñayā | [Rām, Ay, 32 1.1]
sabāṣpam atiniḥśvasya jagādedaṃ punaḥ punaḥ | [Rām, Ay, 32 1.2]
sūta ratnasusampūrṇā caturvidhabalā camūḥ | [Rām, Ay, 32 2.1]
rāghavasyānuyātrārthaṃ kṣipraṃ pratividhīyatām | [Rām, Ay, 32 2.2]
rūpājīvāśca śālinyo vaṇijaś ca mahādhanāḥ | [Rām, Ay, 32 3.1]
śobhayantu kumārasya vāhinīṃ suprasāritāḥ | [Rām, Ay, 32 3.2]
ye cainam upajīvanti ramate yaiś ca vīryataḥ | [Rām, Ay, 32 4.1]
teṣāṃ bahuvidhaṃ dattvā tān apy atra niyojaya | [Rām, Ay, 32 4.2]
nighnan mṛgān kuñjarāṃś ca pibaṃś cāraṇyakaṃ madhu | [Rām, Ay, 32 5.1]
nadīś ca vividhāḥ paśyan na rājyaṃ saṃsmariṣyati | [Rām, Ay, 32 5.2]
dhānyakośaś ca yaḥ kaścid dhanakośaś ca māmakaḥ | [Rām, Ay, 32 6.1]
tau rāmam anugacchetāṃ vasantaṃ nirjane vane | [Rām, Ay, 32 6.2]
yajan puṇyeṣu deśeṣu visṛjaṃś cāptadakṣiṇāḥ | [Rām, Ay, 32 7.1]
ṛṣibhiś ca samāgamya pravatsyati sukhaṃ vane | [Rām, Ay, 32 7.2]
bharataś ca mahābāhur ayodhyāṃ pālayiṣyati | [Rām, Ay, 32 8.1]
sarvakāmaiḥ punaḥ śrīmān rāmaḥ saṃsādhyatām iti | [Rām, Ay, 32 8.2]
evaṃ bruvati kākutsthe kaikeyyā bhayam āgatam | [Rām, Ay, 32 9.1]
mukhaṃ cāpy agamacchoṣaṃ svaraś cāpi nyarudhyata | [Rām, Ay, 32 9.2]
sā viṣaṇṇā ca saṃtrastā kaikeyī vākyam abravīt | [Rām, Ay, 32 10.1]
rājyaṃ gatajanaṃ sādho pītamaṇḍāṃ surām iva | [Rām, Ay, 32 10.2]
nirāsvādyatamaṃ śūnyaṃ bharato nābhipatsyate | [Rām, Ay, 32 10.3]
kaikeyyāṃ muktalajjāyāṃ vadantyām atidāruṇam | [Rām, Ay, 32 11.1]
rājā daśaratho vākyam uvācāyatalocanām | [Rām, Ay, 32 11.2]
vahantaṃ kiṃ tudasi māṃ niyujya dhuri māhite | [Rām, Ay, 32 11.3]
kaikeyī dviguṇaṃ kruddhā rājānam idam abravīt | [Rām, Ay, 32 12.1]
tavaiva vaṃśe sagaro jyeṣṭhaṃ putram upārudhat | [Rām, Ay, 32 12.2]
asamañja iti khyātaṃ tathāyaṃ gantum arhati | [Rām, Ay, 32 12.3]
evam ukto dhig ity eva rājā daśaratho 'bravīt | [Rām, Ay, 32 13.1]
vrīḍitaś ca janaḥ sarvaḥ sā ca tan nāvabudhyata | [Rām, Ay, 32 13.2]
tatra vṛddho mahāmātraḥ siddhārtho nāma nāmataḥ | [Rām, Ay, 32 14.1]
śucir bahumato rājñaḥ kaikeyīm idam abravīt | [Rām, Ay, 32 14.2]
asamañjo gṛhītvā tu krīḍitaḥ pathi dārakān | [Rām, Ay, 32 15.1]
sarayvāḥ prakṣipann apsu ramate tena durmatiḥ | [Rām, Ay, 32 15.2]
taṃ dṛṣṭvā nāgarāḥ sarve kruddhā rājānam abruvan | [Rām, Ay, 32 16.1]
asamañjaṃ vṛṇīṣvaikam asmān vā rāṣṭravardhana | [Rām, Ay, 32 16.2]
tān uvāca tato rājā kiṃnimittam idaṃ bhayam | [Rām, Ay, 32 17.1]
tāś cāpi rājñā saṃpṛṣṭā vākyaṃ prakṛtayo 'bruvan | [Rām, Ay, 32 17.2]
krīḍitas tv eṣa naḥ putrān bālān udbhrāntacetanaḥ | [Rām, Ay, 32 18.1]
sarayvāṃ prakṣipan maurkhyād atulāṃ prītim aśnute | [Rām, Ay, 32 18.2]
sa tāsāṃ vacanaṃ śrutvā prakṛtīnāṃ narādhipa | [Rām, Ay, 32 19.1]
taṃ tatyājāhitaṃ putraṃ tāsāṃ priyacikīrṣayā | [Rām, Ay, 32 19.2]
ity evam atyajad rājā sagaro vai sudhārmikaḥ | [Rām, Ay, 32 20.1]
rāmaḥ kim akarot pāpaṃ yenaivam uparudhyate | [Rām, Ay, 32 20.2]
śrutvā tu siddhārthavaco rājā śrāntatarasvanaḥ | [Rām, Ay, 32 21.1]
śokopahatayā vācā kaikeyīm idam abravīt | [Rām, Ay, 32 21.2]
anuvrajiṣyāmy aham adya rāmaṃ rājyaṃ parityajya sukhaṃ dhanaṃ ca | [Rām, Ay, 32 22.1]
sahaiva rājñā bharatena ca tvaṃ yathāsukhaṃ bhuṅkṣva cirāya rājyam | [Rām, Ay, 32 22.2]
{Rām, Ay, 33}
mahāmātravacaḥ śrutvā rāmo daśarathaṃ tadā | [Rām, Ay, 33 1.1]
anvabhāṣata vākyaṃ tu vinayajño vinītavat | [Rām, Ay, 33 1.2]
tyaktabhogasya me rājan vane vanyena jīvataḥ | [Rām, Ay, 33 2.1]
kiṃ kāryam anuyātreṇa tyaktasaṅgasya sarvataḥ | [Rām, Ay, 33 2.2]
yo hi dattvā dvipaśreṣṭhaṃ kakṣyāyāṃ kurute manaḥ | [Rām, Ay, 33 3.1]
rajjusnehena kiṃ tasya tyajataḥ kuñjarottamam | [Rām, Ay, 33 3.2]
tathā mama satāṃ śreṣṭha kiṃ dhvajinyā jagatpate | [Rām, Ay, 33 4.1]
sarvāṇy evānujānāmi cīrāṇy evānayantu me | [Rām, Ay, 33 4.2]
khanitrapiṭake cobhe mamānayata gacchataḥ | [Rām, Ay, 33 5.1]
caturdaśa vane vāsaṃ varṣāṇi vasato mama | [Rām, Ay, 33 5.2]
atha cīrāṇi kaikeyī svayam āhṛtya rāghavam | [Rām, Ay, 33 6.1]
uvāca paridhatsveti janaughe nirapatrapā | [Rām, Ay, 33 6.2]
sa cīre puruṣavyāghraḥ kaikeyyāḥ pratigṛhya te | [Rām, Ay, 33 7.1]
sūkṣmavastram avakṣipya munivastrāṇy avasta ha | [Rām, Ay, 33 7.2]
lakṣmaṇaś cāpi tatraiva vihāya vasane śubhe | [Rām, Ay, 33 8.1]
tāpasāc chādane caiva jagrāha pitur agrataḥ | [Rām, Ay, 33 8.2]
athātmaparidhānārthaṃ sītā kauśeyavāsinī | [Rām, Ay, 33 9.1]
samīkṣya cīraṃ saṃtrastā pṛṣatī vāgurām iva | [Rām, Ay, 33 9.2]
sā vyapatrapamāṇeva pratigṛhya ca durmanāḥ | [Rām, Ay, 33 10.1]
gandharvarājapratimaṃ bhartāram idam abravīt | [Rām, Ay, 33 10.2]
kathaṃ nu cīraṃ badhnanti munayo vanavāsinaḥ | [Rām, Ay, 33 10.3]
kṛtvā kaṇṭhe ca sā cīram ekam ādāya pāṇinā | [Rām, Ay, 33 11.1]
tasthau hy akuśalā tatra vrīḍitā janakātmajā | [Rām, Ay, 33 11.2]
tasyās tat kṣipram āgamya rāmo dharmabhṛtāṃ varaḥ | [Rām, Ay, 33 12.1]
cīraṃ babandha sītāyāḥ kauśeyasyopari svayam | [Rām, Ay, 33 12.2]
tasyāṃ cīraṃ vasānāyāṃ nāthavatyām anāthavat | [Rām, Ay, 33 13.1]
pracukrośa janaḥ sarvo dhik tvāṃ daśarathaṃ tv iti | [Rām, Ay, 33 13.2]
sa niḥśvasyoṣṇam aikṣvākas tāṃ bhāryām idam abravīt | [Rām, Ay, 33 14.1]
kaikeyi kuśacīreṇa na sītā gantum arhati | [Rām, Ay, 33 14.2]
nanu paryāptam etat te pāpe rāmavivāsanam | [Rām, Ay, 33 15.1]
kim ebhiḥ kṛpaṇair bhūyaḥ pātakair api te kṛtaiḥ | [Rām, Ay, 33 15.2]
evaṃ bruvantaṃ pitaraṃ rāmaḥ samprasthito vanam | [Rām, Ay, 33 16.1]
avākśirasam āsīnam idaṃ vacanam abravīt | [Rām, Ay, 33 16.2]
iyaṃ dhārmika kausalyā mama mātā yaśasvinī | [Rām, Ay, 33 17.1]
vṛddhā cākṣudraśīlā ca na ca tvāṃ devagarhite | [Rām, Ay, 33 17.2]
mayā vihīnāṃ varada prapannāṃ śokasāgaram | [Rām, Ay, 33 18.1]
adṛṣṭapūrvavyasanāṃ bhūyaḥ saṃmantum arhasi | [Rām, Ay, 33 18.2]
imāṃ mahendropamajātagarbhiṇīṃ tathā vidhātuṃ jananīṃ mamārhasi | [Rām, Ay, 33 19.1]
yathā vanasthe mayi śokakarśitā na jīvitaṃ nyasya yamakṣayaṃ vrajet | [Rām, Ay, 33 19.2]
{Rām, Ay, 34}
rāmasya tu vacaḥ śrutvā muniveṣadharaṃ ca tam | [Rām, Ay, 34 1.1]
samīkṣya saha bhāryābhī rājā vigatacetanaḥ | [Rām, Ay, 34 1.2]
nainaṃ duḥkhena saṃtaptaḥ pratyavaikṣata rāghavam | [Rām, Ay, 34 2.1]
na cainam abhisamprekṣya pratyabhāṣata durmanāḥ | [Rām, Ay, 34 2.2]
sa muhūrtam ivāsaṃjño duḥkhitaś ca mahīpatiḥ | [Rām, Ay, 34 3.1]
vilalāpa mahābāhū rāmam evānucintayan | [Rām, Ay, 34 3.2]
manye khalu mayā pūrvaṃ vivatsā bahavaḥ kṛtāḥ | [Rām, Ay, 34 4.1]
prāṇino hiṃsitā vāpi tasmād idam upasthitam | [Rām, Ay, 34 4.2]
na tv evānāgate kāle dehāc cyavati jīvitam | [Rām, Ay, 34 5.1]
kaikeyyā kliśyamānasya mṛtyur mama na vidyate | [Rām, Ay, 34 5.2]
yo 'haṃ pāvakasaṃkāśaṃ paśyāmi purataḥ sthitam | [Rām, Ay, 34 6.1]
vihāya vasane sūkṣme tāpasācchādam ātmajam | [Rām, Ay, 34 6.2]
ekasyāḥ khalu kaikeyyāḥ kṛte 'yaṃ kliśyate janaḥ | [Rām, Ay, 34 7.1]
svārthe prayatamānāyāḥ saṃśritya nikṛtiṃ tv imām | [Rām, Ay, 34 7.2]
evam uktvā tu vacanaṃ bāṣpeṇa pihitendriyaḥ | [Rām, Ay, 34 8.1]
rāmeti sakṛd evoktvā vyāhartuṃ na śaśāka ha | [Rām, Ay, 34 8.2]
saṃjñāṃ tu pratilabhyaiva muhūrtāt sa mahīpatiḥ | [Rām, Ay, 34 9.1]
netrābhyām aśrupūrṇābhyāṃ sumantram idam abravīt | [Rām, Ay, 34 9.2]
aupavāhyaṃ rathaṃ yuktvā tvam āyāhi hayottamaiḥ | [Rām, Ay, 34 10.1]
prāpayainaṃ mahābhāgam ito janapadāt param | [Rām, Ay, 34 10.2]
evaṃ manye guṇavatāṃ guṇānāṃ phalam ucyate | [Rām, Ay, 34 11.1]
pitrā mātrā ca yat sādhur vīro nirvāsyate vanam | [Rām, Ay, 34 11.2]
rājño vacanam ājñāya sumantraḥ śīghravikramaḥ | [Rām, Ay, 34 12.1]
yojayitvāyayau tatra ratham aśvair alaṃkṛtam | [Rām, Ay, 34 12.2]
taṃ rathaṃ rājaputrāya sūtaḥ kanakabhūṣitam | [Rām, Ay, 34 13.1]
ācacakṣe 'ñjaliṃ kṛtvā yuktaṃ paramavājibhiḥ | [Rām, Ay, 34 13.2]
rājā satvaram āhūya vyāpṛtaṃ vittasaṃcaye | [Rām, Ay, 34 14.1]
uvāca deśakālajño niścitaṃ sarvataḥ śuci | [Rām, Ay, 34 14.2]
vāsāṃsi ca mahārhāṇi bhūṣaṇāni varāṇi ca | [Rām, Ay, 34 15.1]
varṣāṇy etāni saṃkhyāya vaidehyāḥ kṣipram ānaya | [Rām, Ay, 34 15.2]
narendreṇaivam uktas tu gatvā kośagṛhaṃ tataḥ | [Rām, Ay, 34 16.1]
prāyacchat sarvam āhṛtya sītāyai kṣipram eva tat | [Rām, Ay, 34 16.2]
sā sujātā sujātāni vaidehī prasthitā vanam | [Rām, Ay, 34 17.1]
bhūṣayāmāsa gātrāṇi tair vicitrair vibhūṣaṇaiḥ | [Rām, Ay, 34 17.2]
vyarājayata vaidehī veśma tat suvibhūṣitā | [Rām, Ay, 34 18.1]
udyato 'ṃśumataḥ kāle khaṃ prabheva vivasvataḥ | [Rām, Ay, 34 18.2]
tāṃ bhujābhyāṃ pariṣvajya śvaśrūr vacanam abravīt | [Rām, Ay, 34 19.1]
anācarantīṃ kṛpaṇaṃ mūrdhny upāghrāya maithilīm | [Rām, Ay, 34 19.2]
asatyaḥ sarvaloke 'smin satataṃ satkṛtāḥ priyaiḥ | [Rām, Ay, 34 20.1]
bhartāraṃ nānumanyante vinipātagataṃ striyaḥ | [Rām, Ay, 34 20.2]
sa tvayā nāvamantavyaḥ putraḥ pravrājito mama | [Rām, Ay, 34 21.1]
tava daivatam astv eṣa nirdhanaḥ sadhano 'pi vā | [Rām, Ay, 34 21.2]
vijñāya vacanaṃ sītā tasyā dharmārthasaṃhitam | [Rām, Ay, 34 22.1]
kṛtāñjalir uvācedaṃ śvaśrūm abhimukhe sthitā | [Rām, Ay, 34 22.2]
kariṣye sarvam evāham āryā yad anuśāsti mām | [Rām, Ay, 34 23.1]
abhijñāsmi yathā bhartur vartitavyaṃ śrutaṃ ca me | [Rām, Ay, 34 23.2]
na mām asajjanenāryā samānayitum arhati | [Rām, Ay, 34 24.1]
dharmād vicalituṃ nāham alaṃ candrād iva prabhā | [Rām, Ay, 34 24.2]
nātantrī vādyate vīṇā nācakro vartate rathaḥ | [Rām, Ay, 34 25.1]
nāpatiḥ sukham edhate yā syād api śatātmajā | [Rām, Ay, 34 25.2]
mitaṃ dadāti hi pitā mitaṃ mātā mitaṃ sutaḥ | [Rām, Ay, 34 26.1]
amitasya hi dātāraṃ bhartāraṃ kā na pūjayet | [Rām, Ay, 34 26.2]
sāham evaṃgatā śreṣṭhā śrutadharmaparāvarā | [Rām, Ay, 34 27.1]
ārye kim avamanyeyaṃ strīṇāṃ bhartā hi daivatam | [Rām, Ay, 34 27.2]
sītāyā vacanaṃ śrutvā kausalyā hṛdayaṃgamam | [Rām, Ay, 34 28.1]
śuddhasattvā mumocāśru sahasā duḥkhaharṣajam | [Rām, Ay, 34 28.2]
tāṃ prāñjalir abhikramya mātṛmadhye 'tisatkṛtām | [Rām, Ay, 34 29.1]
rāmaḥ paramadharmajño mātaraṃ vākyam abravīt | [Rām, Ay, 34 29.2]
amba mā duḥkhitā bhūs tvaṃ paśya tvaṃ pitaraṃ mama | [Rām, Ay, 34 30.1]
kṣayo hi vanavāsasya kṣipram eva bhaviṣyati | [Rām, Ay, 34 30.2]
suptāyās te gamiṣyanti navavarṣāṇi pañca ca | [Rām, Ay, 34 31.1]
sā samagram iha prāptaṃ māṃ drakṣyasi suhṛdvṛtam | [Rām, Ay, 34 31.2]
etāvad abhinītārtham uktvā sa jananīṃ vacaḥ | [Rām, Ay, 34 32.1]
trayaḥ śataśatārdhā hi dadarśāvekṣya mātaraḥ | [Rām, Ay, 34 32.2]
tāś cāpi sa tathaivārtā mātṝn daśarathātmajaḥ | [Rām, Ay, 34 33.1]
dharmayuktam idaṃ vākyaṃ nijagāda kṛtāñjaliḥ | [Rām, Ay, 34 33.2]
saṃvāsāt paruṣaṃ kiṃcid ajñānād vāpi yat kṛtam | [Rām, Ay, 34 34.1]
tan me samanujānīta sarvāś cāmantrayāmi vaḥ | [Rām, Ay, 34 34.2]
jajñe 'tha tāsāṃ saṃnādaḥ krauñcīnām iva niḥsvanaḥ | [Rām, Ay, 34 35.1]
mānavendrasya bhāryāṇām evaṃ vadati rāghave | [Rām, Ay, 34 35.2]
murajapaṇavameghaghoṣavad daśarathaveśma babhūva yat purā | [Rām, Ay, 34 36.1]
vilapitaparidevanākulaṃ vyasanagataṃ tad abhūt suduḥkhitam | [Rām, Ay, 34 36.2]
{Rām, Ay, 35}
atha rāmaś ca sītā ca lakṣmaṇaś ca kṛtāñjaliḥ | [Rām, Ay, 35 1.1]
upasaṃgṛhya rājānaṃ cakrur dīnāḥ pradakṣiṇam | [Rām, Ay, 35 1.2]
taṃ cāpi samanujñāpya dharmajñaḥ sītayā saha | [Rām, Ay, 35 2.1]
rāghavaḥ śokasaṃmūḍho jananīm abhyavādayat | [Rām, Ay, 35 2.2]
anvakṣaṃ lakṣmaṇo bhrātuḥ kausalyām abhyavādayat | [Rām, Ay, 35 3.1]
atha mātuḥ sumitrāyā jagrāha caraṇau punaḥ | [Rām, Ay, 35 3.2]
taṃ vandamānaṃ rudatī mātā saumitrim abravīt | [Rām, Ay, 35 4.1]
hitakāmā mahābāhuṃ mūrdhny upāghrāya lakṣmaṇam | [Rām, Ay, 35 4.2]
sṛṣṭas tvaṃ vanavāsāya svanuraktaḥ suhṛjjane | [Rām, Ay, 35 5.1]
rāme pramādaṃ mā kārṣīḥ putra bhrātari gacchati | [Rām, Ay, 35 5.2]
vyasanī vā samṛddho vā gatir eṣa tavānagha | [Rām, Ay, 35 6.1]
eṣa loke satāṃ dharmo yaj jyeṣṭhavaśago bhavet | [Rām, Ay, 35 6.2]
idaṃ hi vṛttam ucitaṃ kulasyāsya sanātanam | [Rām, Ay, 35 7.1]
dānaṃ dīkṣā ca yajñeṣu tanutyāgo mṛdheṣu ca | [Rām, Ay, 35 7.2]
rāmaṃ daśarathaṃ viddhi māṃ viddhi janakātmajām | [Rām, Ay, 35 8.1]
ayodhyām aṭavīṃ viddhi gaccha tāta yathāsukham | [Rām, Ay, 35 8.2]
tataḥ sumantraḥ kākutsthaṃ prāñjalir vākyam abravīt | [Rām, Ay, 35 9.1]
vinīto vinayajñaś ca mātalir vāsavaṃ yathā | [Rām, Ay, 35 9.2]
ratham āroha bhadraṃ te rājaputra mahāyaśaḥ | [Rām, Ay, 35 10.1]
kṣipraṃ tvāṃ prāpayiṣyāmi yatra māṃ rāma vakṣyasi | [Rām, Ay, 35 10.2]
caturdaśa hi varṣāṇi vastavyāni vane tvayā | [Rām, Ay, 35 11.1]
tāny upakramitavyāni yāni devyāsi coditaḥ | [Rām, Ay, 35 11.2]
taṃ rathaṃ sūryasaṃkāśaṃ sītā hṛṣṭena cetasā | [Rām, Ay, 35 12.1]
āruroha varārohā kṛtvālaṃkāram ātmanaḥ | [Rām, Ay, 35 12.2]
tathaivāyudhajātāni bhrātṛbhyāṃ kavacāni ca | [Rām, Ay, 35 13.1]
rathopasthe pratinyasya sacarmakaṭhinaṃ ca tat | [Rām, Ay, 35 13.2]
sītātṛtīyān ārūḍhān dṛṣṭvā dhṛṣṭam acodayat | [Rām, Ay, 35 14.1]
sumantraḥ saṃmatān aśvān vāyuvegasamāñ jave | [Rām, Ay, 35 14.2]
prayāte tu mahāraṇyaṃ cirarātrāya rāghave | [Rām, Ay, 35 15.1]
babhūva nagare mūrchā balamūrchā janasya ca | [Rām, Ay, 35 15.2]
tat samākulasaṃbhrāntaṃ mattasaṃkupitadvipam | [Rām, Ay, 35 16.1]
hayaśiñjitanirghoṣaṃ puram āsīn mahāsvanam | [Rām, Ay, 35 16.2]
tataḥ sabālavṛddhā sā purī paramapīḍitā | [Rām, Ay, 35 17.1]
rāmam evābhidudrāva gharmārtaḥ salilaṃ yathā | [Rām, Ay, 35 17.2]
pārśvataḥ pṛṣṭhataś cāpi lambamānās tadunmukhāḥ | [Rām, Ay, 35 18.1]
bāṣpapūrṇamukhāḥ sarve tam ūcur bhṛśaduḥkhitāḥ | [Rām, Ay, 35 18.2]
saṃyaccha vājināṃ raśmīn sūta yāhi śanaiḥ śanaiḥ | [Rām, Ay, 35 19.1]
mukhaṃ drakṣyāmi rāmasya durdarśaṃ no bhaviṣyati | [Rām, Ay, 35 19.2]
āyasaṃ hṛdayaṃ nūnaṃ rāmamātur asaṃśayam | [Rām, Ay, 35 20.1]
yad devagarbhapratime vanaṃ yāti na bhidyate | [Rām, Ay, 35 20.2]
kṛtakṛtyā hi vaidehī chāyevānugatā patim | [Rām, Ay, 35 21.1]
na jahāti ratā dharme merum arkaprabhā yathā | [Rām, Ay, 35 21.2]
aho lakṣmaṇa siddhārthaḥ satataṃ priyavādinam | [Rām, Ay, 35 22.1]
bhrātaraṃ devasaṃkāśaṃ yas tvaṃ paricariṣyasi | [Rām, Ay, 35 22.2]
mahaty eṣā hi te siddhir eṣa cābhyudayo mahān | [Rām, Ay, 35 23.1]
eṣa svargasya mārgaś ca yad enam anugacchasi | [Rām, Ay, 35 23.2]
evaṃ vadantas te soḍhuṃ na śekur bāṣpam āgatam | [Rām, Ay, 35 23.3]
atha rājā vṛtaḥ strībhir dīnābhir dīnacetanaḥ | [Rām, Ay, 35 24.1]
nirjagāma priyaṃ putraṃ drakṣyāmīti bruvan gṛhāt | [Rām, Ay, 35 24.2]
śuśruve cāgrataḥ strīṇāṃ rudantīnāṃ mahāsvanaḥ | [Rām, Ay, 35 25.1]
yathā nādaḥ kareṇūnāṃ baddhe mahati kuñjare | [Rām, Ay, 35 25.2]
pitā ca rājā kākutsthaḥ śrīmān sannas tadā babhau | [Rām, Ay, 35 26.1]
paripūrṇaḥ śaśī kāle graheṇopapluto yathā | [Rām, Ay, 35 26.2]
tato halahalāśabdo jajñe rāmasya pṛṣṭhataḥ | [Rām, Ay, 35 27.1]
narāṇāṃ prekṣya rājānaṃ sīdantaṃ bhṛśaduḥkhitam | [Rām, Ay, 35 27.2]
hā rāmeti janāḥ kecid rāmamāteti cāpare | [Rām, Ay, 35 28.1]
antaḥpuraṃ samṛddhaṃ ca krośantaṃ paryadevayan | [Rām, Ay, 35 28.2]
anvīkṣamāṇo rāmas tu viṣaṇṇaṃ bhrāntacetasam | [Rām, Ay, 35 29.1]
rājānaṃ mātaraṃ caiva dadarśānugatau pathi | [Rām, Ay, 35 29.2]
dharmapāśena saṃkṣiptaḥ prakāśaṃ nābhyudaikṣata | [Rām, Ay, 35 29.3]
padātinau ca yānārhāv aduḥkhārhau sukhocitau | [Rām, Ay, 35 30.1]
dṛṣṭvā saṃcodayāmāsa śīghraṃ yāhīti sārathim | [Rām, Ay, 35 30.2]
na hi tat puruṣavyāghro duḥkhadaṃ darśanaṃ pituḥ | [Rām, Ay, 35 31.1]
mātuś ca sahituṃ śaktas totrārdita iva dvipaḥ | [Rām, Ay, 35 31.2]
tathā rudantīṃ kausalyāṃ rathaṃ tam anudhāvatīm | [Rām, Ay, 35 32.1]
krośantīṃ rāma rāmeti hā sīte lakṣmaṇeti ca | [Rām, Ay, 35 32.2]
asakṛt praikṣata tadā nṛtyantīm iva mātaram | [Rām, Ay, 35 32.3]
tiṣṭheti rājā cukrośa yāhi yāhīti rāghavaḥ | [Rām, Ay, 35 33.1]
sumantrasya babhūvātmā cakrayor iva cāntarā | [Rām, Ay, 35 33.2]
nāśrauṣam iti rājānam upālabdho 'pi vakṣyasi | [Rām, Ay, 35 34.1]
ciraṃ duḥkhasya pāpiṣṭham iti rāmas tam abravīt | [Rām, Ay, 35 34.2]
rāmasya sa vacaḥ kurvann anujñāpya ca taṃ janam | [Rām, Ay, 35 35.1]
vrajato 'pi hayāñ śīghraṃ codayāmāsa sārathiḥ | [Rām, Ay, 35 35.2]
nyavartata jano rājño rāmaṃ kṛtvā pradakṣiṇam | [Rām, Ay, 35 36.1]
manasāpy aśruvegaiś ca na nyavartata mānuṣam | [Rām, Ay, 35 36.2]
yam icchet punar āyāntaṃ nainaṃ dūram anuvrajet | [Rām, Ay, 35 37.1]
ity amātyā mahārājam ūcur daśarathaṃ vacaḥ | [Rām, Ay, 35 37.2]
teṣāṃ vacaḥ sarvaguṇopapannaṃ prasvinnagātraḥ praviṣaṇṇarūpaḥ | [Rām, Ay, 35 38.1]
niśamya rājā kṛpaṇaḥ sabhāryo vyavasthitas taṃ sutam īkṣamāṇaḥ | [Rām, Ay, 35 38.2]
{Rām, Ay, 36}
tasmiṃs tu puruṣavyāghre niṣkrāmati kṛtāñjalau | [Rām, Ay, 36 1.1]
ārtaśabdo hi saṃjajñe strīṇām antaḥpure mahān | [Rām, Ay, 36 1.2]
anāthasya janasyāsya durbalasya tapasvinaḥ | [Rām, Ay, 36 2.1]
yo gatiḥ śaraṇaṃ cāsīt sa nāthaḥ kva nu gacchati | [Rām, Ay, 36 2.2]
na krudhyaty abhiśasto 'pi krodhanīyāni varjayan | [Rām, Ay, 36 3.1]
kruddhān prasādayan sarvān samaduḥkhaḥ kva gacchati | [Rām, Ay, 36 3.2]
kausalyāyāṃ mahātejā yathā mātari vartate | [Rām, Ay, 36 4.1]
tathā yo vartate 'smāsu mahātmā kva nu gacchati | [Rām, Ay, 36 4.2]
kaikeyyā kliśyamānena rājñā saṃcodito vanam | [Rām, Ay, 36 5.1]
paritrātā janasyāsya jagataḥ kva nu gacchati | [Rām, Ay, 36 5.2]
aho niścetano rājā jīvalokasya sampriyam | [Rām, Ay, 36 6.1]
dharmyaṃ satyavrataṃ rāmaṃ vanavāse pravatsyati | [Rām, Ay, 36 6.2]
iti sarvā mahiṣyas tā vivatsā iva dhenavaḥ | [Rām, Ay, 36 7.1]
ruruduś caiva duḥkhārtāḥ sasvaraṃ ca vicukruśuḥ | [Rām, Ay, 36 7.2]
sa tam antaḥpure ghoram ārtaśabdaṃ mahīpatiḥ | [Rām, Ay, 36 8.1]
putraśokābhisaṃtaptaḥ śrutvā cāsīt suduḥkhitaḥ | [Rām, Ay, 36 8.2]
nāgnihotrāṇy ahūyanta sūryaś cāntaradhīyata | [Rām, Ay, 36 9.1]
vyasṛjan kavalān nāgā gāvo vatsān na pāyayan | [Rām, Ay, 36 9.2]
triśaṅkur lohitāṅgaś ca bṛhaspatibudhāv api | [Rām, Ay, 36 10.1]
dāruṇāḥ somam abhyetya grahāḥ sarve vyavasthitāḥ | [Rām, Ay, 36 10.2]
nakṣatrāṇi gatārcīṃṣi grahāś ca gatatejasaḥ | [Rām, Ay, 36 11.1]
viśākhāś ca sadhūmāś ca nabhasi pracakāśire | [Rām, Ay, 36 11.2]
akasmān nāgaraḥ sarvo jano dainyam upāgamat | [Rām, Ay, 36 12.1]
āhāre vā vihāre vā na kaścid akaron manaḥ | [Rām, Ay, 36 12.2]
bāṣpaparyākulamukho rājamārgagato janaḥ | [Rām, Ay, 36 13.1]
na hṛṣṭo lakṣyate kaścit sarvaḥ śokaparāyaṇaḥ | [Rām, Ay, 36 13.2]
na vāti pavanaḥ śīto na śaśī saumyadarśanaḥ | [Rām, Ay, 36 14.1]
na sūryas tapate lokaṃ sarvaṃ paryākulaṃ jagat | [Rām, Ay, 36 14.2]
anarthinaḥ sutāḥ strīṇāṃ bhartāro bhrātaras tathā | [Rām, Ay, 36 15.1]
sarve sarvaṃ parityajya rāmam evānvacintayan | [Rām, Ay, 36 15.2]
ye tu rāmasya suhṛdaḥ sarve te mūḍhacetasaḥ | [Rām, Ay, 36 16.1]
śokabhāreṇa cākrāntāḥ śayanaṃ na jahus tadā | [Rām, Ay, 36 16.2]
tatas tv ayodhyā rahitā mahātmanā puraṃdareṇeva mahī saparvatā | [Rām, Ay, 36 17.1]
cacāla ghoraṃ bhayabhārapīḍitā sanāgayodhāśvagaṇā nanāda ca | [Rām, Ay, 36 17.2]
{Rām, Ay, 37}
yāvat tu niryatas tasya rajorūpam adṛśyata | [Rām, Ay, 37 1.1]
naivekṣvākuvaras tāvat saṃjahārātmacakṣuṣī | [Rām, Ay, 37 1.2]
yāvad rājā priyaṃ putraṃ paśyaty atyantadhārmikam | [Rām, Ay, 37 2.1]
tāvad vyavardhatevāsya dharaṇyāṃ putradarśane | [Rām, Ay, 37 2.2]
na paśyati rajo 'py asya yadā rāmasya bhūmipaḥ | [Rām, Ay, 37 3.1]
tadārtaś ca viṣaṇṇaś ca papāta dharaṇītale | [Rām, Ay, 37 3.2]
tasya dakṣiṇam anvagāt kausalyā bāhum aṅganā | [Rām, Ay, 37 4.1]
vāmaṃ cāsyānvagāt pārśvaṃ kaikeyī bharatapriyā | [Rām, Ay, 37 4.2]
tāṃ nayena ca sampanno dharmeṇa vinayena ca | [Rām, Ay, 37 5.1]
uvāca rājā kaikeyīṃ samīkṣya vyathitendriyaḥ | [Rām, Ay, 37 5.2]
kaikeyi mā mamāṅgāni sprākṣīs tvaṃ duṣṭacāriṇī | [Rām, Ay, 37 6.1]
na hi tvāṃ draṣṭum icchāmi na bhāryā na ca bāndhavī | [Rām, Ay, 37 6.2]
ye ca tvām upajīvanti nāhaṃ teṣāṃ na te mama | [Rām, Ay, 37 7.1]
kevalārthaparāṃ hi tvāṃ tyaktadharmāṃ tyajāmy aham | [Rām, Ay, 37 7.2]
agṛhṇāṃ yac ca te pāṇim agniṃ paryaṇayaṃ ca yat | [Rām, Ay, 37 8.1]
anujānāmi tat sarvam asmiṃl loke paratra ca | [Rām, Ay, 37 8.2]
bharataś cet pratītaḥ syād rājyaṃ prāpyedam avyayam | [Rām, Ay, 37 9.1]
yan me sa dadyāt pitrarthaṃ mā mā tad dattam āgamat | [Rām, Ay, 37 9.2]
atha reṇusamuddhvastaṃ tam utthāpya narādhipam | [Rām, Ay, 37 10.1]
nyavartata tadā devī kausalyā śokakarśitā | [Rām, Ay, 37 10.2]
hatveva brāhmaṇaṃ kāmāt spṛṣṭvāgnim iva pāṇinā | [Rām, Ay, 37 11.1]
anvatapyata dharmātmā putraṃ saṃcintya tāpasam | [Rām, Ay, 37 11.2]
nivṛtyaiva nivṛtyaiva sīdato rathavartmasu | [Rām, Ay, 37 12.1]
rājño nātibabhau rūpaṃ grastasyāṃśumato yathā | [Rām, Ay, 37 12.2]
vilalāpa ca duḥkhārtaḥ priyaṃ putram anusmaran | [Rām, Ay, 37 13.1]
nagarāntam anuprāptaṃ buddhvā putram athābravīt | [Rām, Ay, 37 13.2]
vāhanānāṃ ca mukhyānāṃ vahatāṃ taṃ mamātmajam | [Rām, Ay, 37 14.1]
padāni pathi dṛśyante sa mahātmā na dṛśyate | [Rām, Ay, 37 14.2]
sa nūnaṃ kvacid evādya vṛkṣamūlam upāśritaḥ | [Rām, Ay, 37 15.1]
kāṣṭhaṃ vā yadi vāśmānam upadhāya śayiṣyate | [Rām, Ay, 37 15.2]
utthāsyati ca medinyāḥ kṛpaṇaḥ pāṃśuguṇṭhitaḥ | [Rām, Ay, 37 16.1]
viniḥśvasan prasravaṇāt kareṇūnām ivarṣabhaḥ | [Rām, Ay, 37 16.2]
drakṣyanti nūnaṃ puruṣā dīrghabāhuṃ vanecarāḥ | [Rām, Ay, 37 17.1]
rāmam utthāya gacchantaṃ lokanātham anāthavat | [Rām, Ay, 37 17.2]
sakāmā bhava kaikeyi vidhavā rājyam āvasa | [Rām, Ay, 37 18.1]
na hi taṃ puruṣavyāghraṃ vinā jīvitum utsahe | [Rām, Ay, 37 18.2]
ity evaṃ vilapan rājā janaughenābhisaṃvṛtaḥ | [Rām, Ay, 37 19.1]
apasnāta ivāriṣṭaṃ praviveśa purottamam | [Rām, Ay, 37 19.2]
śūnyacatvaraveśmāntāṃ saṃvṛtāpaṇadevatām | [Rām, Ay, 37 20.1]
klāntadurbaladuḥkhārtāṃ nātyākīrṇamahāpathām | [Rām, Ay, 37 20.2]
tām avekṣya purīṃ sarvāṃ rāmam evānucintayan | [Rām, Ay, 37 21.1]
vilapan prāviśad rājā gṛhaṃ sūrya ivāmbudam | [Rām, Ay, 37 21.2]
mahāhradam ivākṣobhyaṃ suparṇena hṛtoragam | [Rām, Ay, 37 22.1]
rāmeṇa rahitaṃ veśma vaidehyā lakṣmaṇena ca | [Rām, Ay, 37 22.2]
kausalyāyā gṛhaṃ śīghraṃ rāmamātur nayantu mām | [Rām, Ay, 37 23.1]
iti bruvantaṃ rājānam anayan dvāradarśinaḥ | [Rām, Ay, 37 23.2]
tatas tatra praviṣṭasya kausalyāyā niveśanam | [Rām, Ay, 37 24.1]
adhiruhyāpi śayanaṃ babhūva lulitaṃ manaḥ | [Rām, Ay, 37 24.2]
tac ca dṛṣṭvā mahārājo bhujam udyamya vīryavān | [Rām, Ay, 37 25.1]
uccaiḥ svareṇa cukrośa hā rāghava jahāsi mām | [Rām, Ay, 37 25.2]
sukhitā bata taṃ kālaṃ jīviṣyanti narottamāḥ | [Rām, Ay, 37 26.1]
pariṣvajanto ye rāmaṃ drakṣyanti punar āgatam | [Rām, Ay, 37 26.2]
na tvāṃ paśyāmi kausalye sādhu māṃ pāṇinā spṛśa | [Rām, Ay, 37 27.1]
rāmaṃ me 'nugatā dṛṣṭir adyāpi na nivartate | [Rām, Ay, 37 27.2]
taṃ rāmam evānuvicintayantaṃ samīkṣya devī śayane narendram | [Rām, Ay, 37 28.1]
upopaviśyādhikam ārtarūpā viniḥśvasantī vilalāpa kṛcchram | [Rām, Ay, 37 28.2]
{Rām, Ay, 38}
tataḥ samīkṣya śayane sannaṃ śokena pārthivam | [Rām, Ay, 38 1.1]
kausalyā putraśokārtā tam uvāca mahīpatim | [Rām, Ay, 38 1.2]
rāghavo naraśārdūla viṣam uptvā dvijihvavat | [Rām, Ay, 38 2.1]
vicariṣyati kaikeyī nirmukteva hi pannagī | [Rām, Ay, 38 2.2]
vivāsya rāmaṃ subhagā labdhakāmā samāhitā | [Rām, Ay, 38 3.1]
trāsayiṣyati māṃ bhūyo duṣṭāhir iva veśmani | [Rām, Ay, 38 3.2]
atha sma nagare rāmaś caran bhaikṣaṃ gṛhe vaset | [Rām, Ay, 38 4.1]
kāmakāro varaṃ dātum api dāsaṃ mamātmajam | [Rām, Ay, 38 4.2]
pātayitvā tu kaikeyyā rāmaṃ sthānād yatheṣṭataḥ | [Rām, Ay, 38 5.1]
pradiṣṭo rakṣasāṃ bhāgaḥ parvaṇīvāhitāgninā | [Rām, Ay, 38 5.2]
gajarājagatir vīro mahābāhur dhanurdharaḥ | [Rām, Ay, 38 6.1]
vanam āviśate nūnaṃ sabhāryaḥ sahalakṣmaṇaḥ | [Rām, Ay, 38 6.2]
vane tv adṛṣṭaduḥkhānāṃ kaikeyyānumate tvayā | [Rām, Ay, 38 7.1]
tyaktānāṃ vanavāsāya kā nv avasthā bhaviṣyati | [Rām, Ay, 38 7.2]
te ratnahīnās taruṇāḥ phalakāle vivāsitāḥ | [Rām, Ay, 38 8.1]
kathaṃ vatsyanti kṛpaṇāḥ phalamūlaiḥ kṛtāśanāḥ | [Rām, Ay, 38 8.2]
apīdānīṃ sa kālaḥ syān mama śokakṣayaḥ śivaḥ | [Rām, Ay, 38 9.1]
sabhāryaṃ yat saha bhrātrā paśyeyam iha rāghavam | [Rām, Ay, 38 9.2]
śrutvaivopasthitau vīrau kadāyodhyā bhaviṣyati | [Rām, Ay, 38 10.1]
yaśasvinī hṛṣṭajanā sūcchritadhvajamālinī | [Rām, Ay, 38 10.2]
kadā prekṣya naravyāghrāv araṇyāt punarāgatau | [Rām, Ay, 38 11.1]
nandiṣyati purī hṛṣṭā samudra iva parvaṇi | [Rām, Ay, 38 11.2]
kadāyodhyāṃ mahābāhuḥ purīṃ vīraḥ pravekṣyati | [Rām, Ay, 38 12.1]
puraskṛtya rathe sītāṃ vṛṣabho govadhūm iva | [Rām, Ay, 38 12.2]
kadā prāṇisahasrāṇi rājamārge mamātmajau | [Rām, Ay, 38 13.1]
lājair avakariṣyanti praviśantāv ariṃdamau | [Rām, Ay, 38 13.2]
kadā sumanasaḥ kanyā dvijātīnāṃ phalāni ca | [Rām, Ay, 38 14.1]
pradiśantyaḥ purīṃ hṛṣṭāḥ kariṣyanti pradakṣiṇam | [Rām, Ay, 38 14.2]
kadā pariṇato buddhyā vayasā cāmaraprabhaḥ | [Rām, Ay, 38 15.1]
abhyupaiṣyati dharmajñas trivarṣa iva māṃ lalan | [Rām, Ay, 38 15.2]
niḥsaṃśayaṃ mayā manye purā vīra kadaryayā | [Rām, Ay, 38 16.1]
pātu kāmeṣu vatseṣu mātṝṇāṃ śātitāḥ stanāḥ | [Rām, Ay, 38 16.2]
sāhaṃ gaur iva siṃhena vivatsā vatsalā kṛtā | [Rām, Ay, 38 17.1]
kaikeyyā puruṣavyāghra bālavatseva gaur balāt | [Rām, Ay, 38 17.2]
na hi tāvad guṇair juṣṭaṃ sarvaśāstraviśāradam | [Rām, Ay, 38 18.1]
ekaputrā vinā putram ahaṃ jīvitum utsahe | [Rām, Ay, 38 18.2]
na hi me jīvite kiṃcit sāmarthyam iha kalpyate | [Rām, Ay, 38 19.1]
apaśyantyāḥ priyaṃ putraṃ mahābāhuṃ mahābalam | [Rām, Ay, 38 19.2]
ayaṃ hi māṃ dīpayate samutthitas tanūjaśokaprabhavo hutāśanaḥ | [Rām, Ay, 38 20.1]
mahīm imāṃ raśmibhir uttamaprabho yathā nidāghe bhagavān divākaraḥ | [Rām, Ay, 38 20.2]
{Rām, Ay, 39}
vilapantīṃ tathā tāṃ tu kausalyāṃ pramadottamām | [Rām, Ay, 39 1.1]
idaṃ dharme sthitā dharmyaṃ sumitrā vākyam abravīt | [Rām, Ay, 39 1.2]
tavārye sadguṇair yuktaḥ putraḥ sa puruṣottamaḥ | [Rām, Ay, 39 2.1]
kiṃ te vilapitenaivaṃ kṛpaṇaṃ ruditena vā | [Rām, Ay, 39 2.2]
yas tavārye gataḥ putras tyaktvā rājyaṃ mahābalaḥ | [Rām, Ay, 39 3.1]
sādhu kurvan mahātmānaṃ pitaraṃ satyavādinām | [Rām, Ay, 39 3.2]
śiṣṭair ācarite samyak śaśvat pretya phalodaye | [Rām, Ay, 39 4.1]
rāmo dharme sthitaḥ śreṣṭho na sa śocyaḥ kadācana | [Rām, Ay, 39 4.2]
vartate cottamāṃ vṛttiṃ lakṣmaṇo 'smin sadānaghaḥ | [Rām, Ay, 39 5.1]
dayāvān sarvabhūteṣu lābhas tasya mahātmanaḥ | [Rām, Ay, 39 5.2]
araṇyavāse yad duḥkhaṃ jānatī vai sukhocitā | [Rām, Ay, 39 6.1]
anugacchati vaidehī dharmātmānaṃ tavātmajam | [Rām, Ay, 39 6.2]
kīrtibhūtāṃ patākāṃ yo loke bhrāmayati prabhuḥ | [Rām, Ay, 39 7.1]
damasatyavrataparaḥ kiṃ na prāptas tavātmajaḥ | [Rām, Ay, 39 7.2]
vyaktaṃ rāmasya vijñāya śaucaṃ māhātmyam uttamam | [Rām, Ay, 39 8.1]
na gātram aṃśubhiḥ sūryaḥ saṃtāpayitum arhati | [Rām, Ay, 39 8.2]
śivaḥ sarveṣu kāleṣu kānanebhyo viniḥsṛtaḥ | [Rām, Ay, 39 9.1]
rāghavaṃ yuktaśītoṣṇaḥ seviṣyati sukho 'nilaḥ | [Rām, Ay, 39 9.2]
śayānam anaghaṃ rātrau pitevābhipariṣvajan | [Rām, Ay, 39 10.1]
raśmibhiḥ saṃspṛśañ śītaiś candramā hlādayiṣyati | [Rām, Ay, 39 10.2]
dadau cāstrāṇi divyāni yasmai brahmā mahaujase | [Rām, Ay, 39 11.1]
dānavendraṃ hataṃ dṛṣṭvā timidhvajasutaṃ raṇe | [Rām, Ay, 39 11.2]
pṛthivyā saha vaidehyā śriyā ca puruṣarṣabhaḥ | [Rām, Ay, 39 12.1]
kṣipraṃ tisṛbhir etābhiḥ saha rāmo 'bhiṣekṣyate | [Rām, Ay, 39 12.2]
duḥkhajaṃ visṛjanty asraṃ niṣkrāmantam udīkṣya yam | [Rām, Ay, 39 13.1]
samutsrakṣyasi netrābhyāṃ kṣipram ānandajaṃ payaḥ | [Rām, Ay, 39 13.2]
abhivādayamānaṃ taṃ dṛṣṭvā sasuhṛdaṃ sutam | [Rām, Ay, 39 14.1]
mudāśru mokṣyase kṣipraṃ meghalekheva vārṣikī | [Rām, Ay, 39 14.2]
putras te varadaḥ kṣipram ayodhyāṃ punar āgataḥ | [Rām, Ay, 39 15.1]
karābhyāṃ mṛdupīnābhyāṃ caraṇau pīḍayiṣyati | [Rām, Ay, 39 15.2]
niśamya tal lakṣmaṇamātṛvākyaṃ rāmasya mātur naradevapatnyāḥ | [Rām, Ay, 39 16.1]
sadyaḥ śarīre vinanāśa śokaḥ śaradgato megha ivālpatoyaḥ | [Rām, Ay, 39 16.2]
{Rām, Ay, 40}
anuraktā mahātmānaṃ rāmaṃ satyaparākramam | [Rām, Ay, 40 1.1]
anujagmuḥ prayāntaṃ taṃ vanavāsāya mānavāḥ | [Rām, Ay, 40 1.2]
nivartite 'pi ca balāt suhṛdvarge ca rājani | [Rām, Ay, 40 2.1]
naiva te saṃnyavartanta rāmasyānugatā ratham | [Rām, Ay, 40 2.2]
ayodhyānilayānāṃ hi puruṣāṇāṃ mahāyaśāḥ | [Rām, Ay, 40 3.1]
babhūva guṇasampannaḥ pūrṇacandra iva priyaḥ | [Rām, Ay, 40 3.2]
sa yācyamānaḥ kākutsthaḥ svābhiḥ prakṛtibhis tadā | [Rām, Ay, 40 4.1]
kurvāṇaḥ pitaraṃ satyaṃ vanam evānvapadyata | [Rām, Ay, 40 4.2]
avekṣamāṇaḥ sasnehaṃ cakṣuṣā prapibann iva | [Rām, Ay, 40 5.1]
uvāca rāmaḥ snehena tāḥ prajāḥ svāḥ prajā iva | [Rām, Ay, 40 5.2]
yā prītir bahumānaś ca mayy ayodhyānivāsinām | [Rām, Ay, 40 6.1]
matpriyārthaṃ viśeṣeṇa bharate sā niveśyatām | [Rām, Ay, 40 6.2]
sa hi kalyāṇacāritraḥ kaikeyyānandavardhanaḥ | [Rām, Ay, 40 7.1]
kariṣyati yathāvad vaḥ priyāṇi ca hitāni ca | [Rām, Ay, 40 7.2]
jñānavṛddho vayobālo mṛdur vīryaguṇānvitaḥ | [Rām, Ay, 40 8.1]
anurūpaḥ sa vo bhartā bhaviṣyati bhayāpahaḥ | [Rām, Ay, 40 8.2]
sa hi rājaguṇair yukto yuvarājaḥ samīkṣitaḥ | [Rām, Ay, 40 9.1]
api cāpi mayā śiṣṭaiḥ kāryaṃ vo bhartṛśāsanam | [Rām, Ay, 40 9.2]
na ca tapyed yathā cāsau vanavāsaṃ gate mayi | [Rām, Ay, 40 10.1]
mahārājas tathā kāryo mama priyacikīrṣayā | [Rām, Ay, 40 10.2]
yathā yathā dāśarathir dharmam evāsthito 'bhavat | [Rām, Ay, 40 11.1]
tathā tathā prakṛtayo rāmaṃ patim akāmayan | [Rām, Ay, 40 11.2]
bāṣpeṇa pihitaṃ dīnaṃ rāmaḥ saumitriṇā saha | [Rām, Ay, 40 12.1]
cakarṣeva guṇair baddhvā janaṃ punar ivāsanam | [Rām, Ay, 40 12.2]
te dvijās trividhaṃ vṛddhā jñānena vayasaujasā | [Rām, Ay, 40 13.1]
vayaḥprakampaśiraso dūrād ūcur idaṃ vacaḥ | [Rām, Ay, 40 13.2]
vahanto javanā rāmaṃ bho bho jātyās turaṃgamāḥ | [Rām, Ay, 40 14.1]
nivartadhvaṃ na gantavyaṃ hitā bhavata bhartari | [Rām, Ay, 40 14.2]
upavāhyas tu vo bhartā nāpavāhyaḥ purād vanam | [Rām, Ay, 40 14.3]
evam ārtapralāpāṃs tān vṛddhān pralapato dvijān | [Rām, Ay, 40 15.1]
avekṣya sahasā rāmo rathād avatatāra ha | [Rām, Ay, 40 15.2]
padbhyām eva jagāmātha sasītaḥ sahalakṣmaṇaḥ | [Rām, Ay, 40 16.1]
saṃnikṛṣṭapadanyāso rāmo vanaparāyaṇaḥ | [Rām, Ay, 40 16.2]
dvijātīṃs tu padātīṃs tān rāmaś cāritravatsalaḥ | [Rām, Ay, 40 17.1]
na śaśāka ghṛṇācakṣuḥ parimoktuṃ rathena saḥ | [Rām, Ay, 40 17.2]
gacchantam eva taṃ dṛṣṭvā rāmaṃ saṃbhrāntamānasāḥ | [Rām, Ay, 40 18.1]
ūcuḥ paramasaṃtaptā rāmaṃ vākyam idaṃ dvijāḥ | [Rām, Ay, 40 18.2]
brāhmaṇyaṃ kṛtsnam etat tvāṃ brahmaṇyam anugacchati | [Rām, Ay, 40 19.1]
dvijaskandhādhirūḍhās tvām agnayo 'py anuyānty amī | [Rām, Ay, 40 19.2]
vājapeyasamutthāni chattrāṇy etāni paśya naḥ | [Rām, Ay, 40 20.1]
pṛṣṭhato 'nuprayātāni haṃsān iva jalātyaye | [Rām, Ay, 40 20.2]
anavāptātapatrasya raśmisaṃtāpitasya te | [Rām, Ay, 40 21.1]
ebhiś chāyāṃ kariṣyāmaḥ svaiś chattrair vājapeyikaiḥ | [Rām, Ay, 40 21.2]
yā hi naḥ satataṃ buddhir vedamantrānusāriṇī | [Rām, Ay, 40 22.1]
tvatkṛte sā kṛtā vatsa vanavāsānusāriṇī | [Rām, Ay, 40 22.2]
hṛdayeṣv avatiṣṭhante vedā ye naḥ paraṃ dhanam | [Rām, Ay, 40 23.1]
vatsyanty api gṛheṣv eva dārāś cāritrarakṣitāḥ | [Rām, Ay, 40 23.2]
na punar niścayaḥ kāryas tvadgatau sukṛtā matiḥ | [Rām, Ay, 40 24.1]
tvayi dharmavyapekṣe tu kiṃ syād dharmam avekṣitum | [Rām, Ay, 40 24.2]
yācito no nivartasva haṃsaśuklaśiroruhaiḥ | [Rām, Ay, 40 25.1]
śirobhir nibhṛtācāra mahīpatanapāṃsulaiḥ | [Rām, Ay, 40 25.2]
bahūnāṃ vitatā yajñā dvijānāṃ ya ihāgatāḥ | [Rām, Ay, 40 26.1]
teṣāṃ samāptir āyattā tava vatsa nivartane | [Rām, Ay, 40 26.2]
bhaktimanti hi bhūtāni jaṅgamājaṅgamāni ca | [Rām, Ay, 40 27.1]
yācamāneṣu teṣu tvaṃ bhaktiṃ bhakteṣu darśaya | [Rām, Ay, 40 27.2]
anugantum aśaktās tvāṃ mūlair uddhṛtavegibhiḥ | [Rām, Ay, 40 28.1]
unnatā vāyuvegena vikrośantīva pādapāḥ | [Rām, Ay, 40 28.2]
niśceṣṭāhārasaṃcārā vṛkṣaikasthānaviṣṭhitāḥ | [Rām, Ay, 40 29.1]
pakṣiṇo 'pi prayācante sarvabhūtānukampinam | [Rām, Ay, 40 29.2]
evaṃ vikrośatāṃ teṣāṃ dvijātīnāṃ nivartane | [Rām, Ay, 40 30.1]
dadṛśe tamasā tatra vārayantīva rāghavam | [Rām, Ay, 40 30.2]
{Rām, Ay, 41}
tatas tu tamasātīraṃ ramyam āśritya rāghavaḥ | [Rām, Ay, 41 1.1]
sītām udvīkṣya saumitrim idaṃ vacanam abravīt | [Rām, Ay, 41 1.2]
iyam adya niśā pūrvā saumitre prasthitā vanam | [Rām, Ay, 41 2.1]
vanavāsasya bhadraṃ te sa notkaṇṭhitum arhasi | [Rām, Ay, 41 2.2]
paśya śūnyāny araṇyāni rudantīva samantataḥ | [Rām, Ay, 41 3.1]
yathānilayam āyadbhir nilīnāni mṛgadvijaiḥ | [Rām, Ay, 41 3.2]
adyāyodhyā tu nagarī rājadhānī pitur mama | [Rām, Ay, 41 4.1]
sastrīpuṃsā gatān asmāñ śociṣyati na saṃśayaḥ | [Rām, Ay, 41 4.2]
bharataḥ khalu dharmātmā pitaraṃ mātaraṃ ca me | [Rām, Ay, 41 5.1]
dharmārthakāmasahitair vākyair āśvāsayiṣyati | [Rām, Ay, 41 5.2]
bharatasyānṛśaṃsatvaṃ saṃcintyāhaṃ punaḥ punaḥ | [Rām, Ay, 41 6.1]
nānuśocāmi pitaraṃ mātaraṃ cāpi lakṣmaṇa | [Rām, Ay, 41 6.2]
tvayā kāryaṃ naravyāghra mām anuvrajatā kṛtam | [Rām, Ay, 41 7.1]
anveṣṭavyā hi vaidehyā rakṣaṇārthe sahāyatā | [Rām, Ay, 41 7.2]
adbhir eva tu saumitre vatsyāmy adya niśām imām | [Rām, Ay, 41 8.1]
etaddhi rocate mahyaṃ vanye 'pi vividhe sati | [Rām, Ay, 41 8.2]
evam uktvā tu saumitraṃ sumantram api rāghavaḥ | [Rām, Ay, 41 9.1]
apramattas tvam aśveṣu bhava saumyety uvāca ha | [Rām, Ay, 41 9.2]
so 'śvān sumantraḥ saṃyamya sūrye 'staṃ samupāgate | [Rām, Ay, 41 10.1]
prabhūtayavasān kṛtvā babhūva pratyanantaraḥ | [Rām, Ay, 41 10.2]
upāsyatu śivāṃ saṃdhyāṃ dṛṣṭvā rātrim upasthitām | [Rām, Ay, 41 11.1]
rāmasya śayanaṃ cakre sūtaḥ saumitriṇā saha | [Rām, Ay, 41 11.2]
tāṃ śayyāṃ tamasātīre vīkṣya vṛkṣadalaiḥ kṛtām | [Rām, Ay, 41 12.1]
rāmaḥ saumitriṇā sārdhaṃ sabhāryaḥ saṃviveśa ha | [Rām, Ay, 41 12.2]
sabhāryaṃ saṃprasuptaṃ taṃ bhrātaraṃ vīkṣya lakṣmaṇaḥ | [Rām, Ay, 41 13.1]
kathayāmāsa sūtāya rāmasya vividhān guṇān | [Rām, Ay, 41 13.2]
jāgrato hy eva tāṃ rātriṃ saumitrer udito raviḥ | [Rām, Ay, 41 14.1]
sūtasya tamasātīre rāmasya bruvato guṇān | [Rām, Ay, 41 14.2]
gokulākulatīrāyās tamasāyā vidūrataḥ | [Rām, Ay, 41 15.1]
avasat tatra tāṃ rātriṃ rāmaḥ prakṛtibhiḥ saha | [Rām, Ay, 41 15.2]
utthāya tu mahātejāḥ prakṛtīs tā niśāmya ca | [Rām, Ay, 41 16.1]
abravīd bhrātaraṃ rāmo lakṣmaṇaṃ puṇyalakṣaṇam | [Rām, Ay, 41 16.2]
asmadvyapekṣān saumitre nirapekṣān gṛheṣv api | [Rām, Ay, 41 17.1]
vṛkṣamūleṣu saṃsuptān paśya lakṣmaṇa sāmpratam | [Rām, Ay, 41 17.2]
yathaite niyamaṃ paurāḥ kurvanty asmannivartane | [Rām, Ay, 41 18.1]
api prāṇān asiṣyanti na tu tyakṣyanti niścayam | [Rām, Ay, 41 18.2]
yāvad eva tu saṃsuptās tāvad eva vayaṃ laghu | [Rām, Ay, 41 19.1]
ratham āruhya gacchāmaḥ panthānam akutobhayam | [Rām, Ay, 41 19.2]
ato bhūyo 'pi nedānīm ikṣvākupuravāsinaḥ | [Rām, Ay, 41 20.1]
svapeyur anuraktā māṃ vṛkṣamūlāni saṃśritāḥ | [Rām, Ay, 41 20.2]
paurā hy ātmakṛtād duḥkhād vipramocyā nṛpātmajaiḥ | [Rām, Ay, 41 21.1]
na tu khalv ātmanā yojyā duḥkhena puravāsinaḥ | [Rām, Ay, 41 21.2]
abravīl lakṣmaṇo rāmaṃ sākṣād dharmam iva sthitam | [Rām, Ay, 41 22.1]
rocate me mahāprājña kṣipram āruhyatām iti | [Rām, Ay, 41 22.2]
sūtas tataḥ saṃtvaritaḥ syandanaṃ tair hayottamaiḥ | [Rām, Ay, 41 23.1]
yojayitvātha rāmāya prāñjaliḥ pratyavedayat | [Rām, Ay, 41 23.2]
mohanārthaṃ tu paurāṇāṃ sūtaṃ rāmo 'bravīd vacaḥ | [Rām, Ay, 41 24.1]
udaṅmukhaḥ prayāhi tvaṃ ratham āsthāya sārathe | [Rām, Ay, 41 24.2]
muhūrtaṃ tvaritaṃ gatvā nirvartaya rathaṃ punaḥ | [Rām, Ay, 41 25.1]
yathā na vidyuḥ paurā māṃ tathā kuru samāhitaḥ | [Rām, Ay, 41 25.2]
rāmasya vacanaṃ śrutvā tathā cakre sa sārathiḥ | [Rām, Ay, 41 26.1]
pratyāgamya ca rāmasya syandanaṃ pratyavedayat | [Rām, Ay, 41 26.2]
taṃ syandanam adhiṣṭhāya rāghavaḥ saparicchadaḥ | [Rām, Ay, 41 27.1]
śīghragām ākulāvartāṃ tamasām ataran nadīm | [Rām, Ay, 41 27.2]
sa saṃtīrya mahābāhuḥ śrīmāñ śivam akaṇṭakam | [Rām, Ay, 41 28.1]
prāpadyata mahāmārgam abhayaṃ bhayadarśinām | [Rām, Ay, 41 28.2]
prabhātāyāṃ tu śarvaryāṃ paurās te rāghavaṃ vinā | [Rām, Ay, 41 29.1]
śokopahataniśceṣṭā babhūvur hatacetasaḥ | [Rām, Ay, 41 29.2]
śokajāśruparidyūnā vīkṣamāṇās tatas tataḥ | [Rām, Ay, 41 30.1]
ālokam api rāmasya na paśyanti sma duḥkhitāḥ | [Rām, Ay, 41 30.2]
tato mārgānusāreṇa gatvā kiṃcit kṣaṇaṃ punaḥ | [Rām, Ay, 41 31.1]
mārganāśād viṣādena mahatā samabhiplutaḥ | [Rām, Ay, 41 31.2]
rathasya mārganāśena nyavartanta manasvinaḥ | [Rām, Ay, 41 32.1]
kim idaṃ kiṃ kariṣyāmo daivenopahatā iti | [Rām, Ay, 41 32.2]
tato yathāgatenaiva mārgeṇa klāntacetasaḥ | [Rām, Ay, 41 33.1]
ayodhyām agaman sarve purīṃ vyathitasajjanām | [Rām, Ay, 41 33.2]
{Rām, Ay, 42}
anugamya nivṛttānāṃ rāmaṃ nagaravāsinām | [Rām, Ay, 42 1.1]
udgatānīva sattvāni babhūvur amanasvinām | [Rām, Ay, 42 1.2]
svaṃ svaṃ nilayam āgamya putradāraiḥ samāvṛtāḥ | [Rām, Ay, 42 2.1]
aśrūṇi mumucuḥ sarve bāṣpeṇa pihitānanāḥ | [Rām, Ay, 42 2.2]
na cāhṛṣyan na cāmodan vaṇijo na prasārayan | [Rām, Ay, 42 3.1]
na cāśobhanta paṇyāni nāpacan gṛhamedhinaḥ | [Rām, Ay, 42 3.2]
naṣṭaṃ dṛṣṭvā nābhyanandan vipulaṃ vā dhanāgamam | [Rām, Ay, 42 4.1]
putraṃ prathamajaṃ labdhvā jananī nābhyanandata | [Rām, Ay, 42 4.2]
gṛhe gṛhe rudantyaś ca bhartāraṃ gṛham āgatam | [Rām, Ay, 42 5.1]
vyagarhayanta duḥkhārtā vāgbhis totrair iva dvipān | [Rām, Ay, 42 5.2]
kiṃ nu teṣāṃ gṛhaiḥ kāryaṃ kiṃ dāraiḥ kiṃ dhanena vā | [Rām, Ay, 42 6.1]
putrair vā kiṃ sukhair vāpi ye na paśyanti rāghavam | [Rām, Ay, 42 6.2]
ekaḥ satpuruṣo loke lakṣmaṇaḥ saha sītayā | [Rām, Ay, 42 7.1]
yo 'nugacchati kākutsthaṃ rāmaṃ paricaran vane | [Rām, Ay, 42 7.2]
āpagāḥ kṛtapuṇyās tāḥ padminyaś ca sarāṃsi ca | [Rām, Ay, 42 8.1]
yeṣu snāsyati kākutstho vigāhya salilaṃ śuci | [Rām, Ay, 42 8.2]
śobhayiṣyanti kākutstham aṭavyo ramyakānanāḥ | [Rām, Ay, 42 9.1]
āpagāś ca mahānūpāḥ sānumantaś ca parvatāḥ | [Rām, Ay, 42 9.2]
kānanaṃ vāpi śailaṃ vā yaṃ rāmo 'bhigamiṣyati | [Rām, Ay, 42 10.1]
priyātithim iva prāptaṃ nainaṃ śakṣyanty anarcitum | [Rām, Ay, 42 10.2]
vicitrakusumāpīḍā bahumañjaridhāriṇaḥ | [Rām, Ay, 42 11.1]
akāle cāpi mukhyāni puṣpāṇi ca phalāni ca | [Rām, Ay, 42 11.2]
darśayiṣyanty anukrośād girayo rāmam āgatam | [Rām, Ay, 42 11.3]
vidarśayanto vividhān bhūyaś citrāṃś ca nirjharān | [Rām, Ay, 42 12.1]
pādapāḥ parvatāgreṣu ramayiṣyanti rāghavam | [Rām, Ay, 42 12.2]
yatra rāmo bhayaṃ nātra nāsti tatra parābhavaḥ | [Rām, Ay, 42 13.1]
sa hi śūro mahābāhuḥ putro daśarathasya ca | [Rām, Ay, 42 13.2]
purā bhavati no dūrād anugacchāma rāghavam | [Rām, Ay, 42 14.1]
pādacchāyā sukhā bhartus tādṛśasya mahātmanaḥ | [Rām, Ay, 42 14.2]
sa hi nātho janasyāsya sa gatiḥ sa parāyaṇam | [Rām, Ay, 42 14.3]
vayaṃ paricariṣyāmaḥ sītāṃ yūyaṃ tu rāghavam | [Rām, Ay, 42 15.1]
iti paurastriyo bhartṝn duḥkhārtās tat tad abruvan | [Rām, Ay, 42 15.2]
yuṣmākaṃ rāghavo 'raṇye yogakṣemaṃ vidhāsyati | [Rām, Ay, 42 16.1]
sītā nārījanasyāsya yogakṣemaṃ kariṣyati | [Rām, Ay, 42 16.2]
ko nv anenāpratītena sotkaṇṭhitajanena ca | [Rām, Ay, 42 17.1]
saṃprīyetāmanojñena vāsena hṛtacetasā | [Rām, Ay, 42 17.2]
kaikeyyā yadi ced rājyaṃ syād adharmyam anāthavat | [Rām, Ay, 42 18.1]
na hi no jīvitenārthaḥ kutaḥ putraiḥ kuto dhanaiḥ | [Rām, Ay, 42 18.2]
yayā putraś ca bhartā ca tyaktāv aiśvaryakāraṇāt | [Rām, Ay, 42 19.1]
kaṃ sā parihared anyaṃ kaikeyī kulapāṃsanī | [Rām, Ay, 42 19.2]
kaikeyyā na vayaṃ rājye bhṛtakā nivasema hi | [Rām, Ay, 42 20.1]
jīvantyā jātu jīvantyaḥ putrair api śapāmahe | [Rām, Ay, 42 20.2]
yā putraṃ pārthivendrasya pravāsayati nirghṛṇā | [Rām, Ay, 42 21.1]
kas tāṃ prāpya sukhaṃ jīved adharmyāṃ duṣṭacāriṇīm | [Rām, Ay, 42 21.2]
na hi pravrajite rāme jīviṣyati mahīpatiḥ | [Rām, Ay, 42 22.1]
mṛte daśarathe vyaktaṃ vilopas tadanantaram | [Rām, Ay, 42 22.2]
te viṣaṃ pibatāloḍya kṣīṇapuṇyāḥ sudurgatāḥ | [Rām, Ay, 42 23.1]
rāghavaṃ vānugacchadhvam aśrutiṃ vāpi gacchata | [Rām, Ay, 42 23.2]
mithyā pravrājito rāmaḥ sabhāryaḥ sahalakṣmaṇaḥ | [Rām, Ay, 42 24.1]
bharate saṃnisṛṣṭāḥ smaḥ saunike paśavo yathā | [Rām, Ay, 42 24.2]
tās tathā vilapantyas tu nagare nāgarastriyaḥ | [Rām, Ay, 42 25.1]
cukruśur bhṛśasaṃtaptā mṛtyor iva bhayāgame | [Rām, Ay, 42 25.2]
tathā striyo rāmanimittam āturā yathā sute bhrātari vā vivāsite | [Rām, Ay, 42 26.1]
vilapya dīnā rurudur vicetasaḥ sutair hi tāsām adhiko hi so 'bhavat | [Rām, Ay, 42 26.2]
{Rām, Ay, 43}
rāmo 'pi rātriśeṣeṇa tenaiva mahad antaram | [Rām, Ay, 43 1.1]
jagāma puruṣavyāghraḥ pitur ājñām anusmaran | [Rām, Ay, 43 1.2]
tathaiva gacchatas tasya vyapāyād rajanī śivā | [Rām, Ay, 43 2.1]
upāsya sa śivāṃ saṃdhyāṃ viṣayāntaṃ vyagāhata | [Rām, Ay, 43 2.2]
grāmān vikṛṣṭasīmāṃs tān puṣpitāni vanāni ca | [Rām, Ay, 43 3.1]
paśyann atiyayau śīghraṃ śarair iva hayottamaiḥ | [Rām, Ay, 43 3.2]
śṛṇvan vāco manuṣyāṇāṃ grāmasaṃvāsavāsinām | [Rām, Ay, 43 4.1]
rājānaṃ dhig daśarathaṃ kāmasya vaśam āgatam | [Rām, Ay, 43 4.2]
hā nṛśaṃsādya kaikeyī pāpā pāpānubandhinī | [Rām, Ay, 43 5.1]
tīkṣṇā saṃbhinnamaryādā tīkṣṇe karmaṇi vartate | [Rām, Ay, 43 5.2]
yā putram īdṛśaṃ rājñaḥ pravāsayati dhārmikam | [Rām, Ay, 43 6.1]
vanavāse mahāprājñaṃ sānukrośam atandritam | [Rām, Ay, 43 6.2]
etā vāco manuṣyāṇāṃ grāmasaṃvāsavāsinām | [Rām, Ay, 43 7.1]
śṛṇvann atiyayau vīraḥ kosalān kosaleśvaraḥ | [Rām, Ay, 43 7.2]
tato vedaśrutiṃ nāma śivavārivahāṃ nadīm | [Rām, Ay, 43 8.1]
uttīryābhimukhaḥ prāyād agastyādhyuṣitāṃ diśam | [Rām, Ay, 43 8.2]
gatvā tu suciraṃ kālaṃ tataḥ śītajalāṃ nadīm | [Rām, Ay, 43 9.1]
gomatīṃ goyutānūpām atarat sāgaraṃgamām | [Rām, Ay, 43 9.2]
gomatīṃ cāpy atikramya rāghavaḥ śīghragair hayaiḥ | [Rām, Ay, 43 10.1]
mayūrahaṃsābhirutāṃ tatāra syandikāṃ nadīm | [Rām, Ay, 43 10.2]
sa mahīṃ manunā rājñā dattām ikṣvākave purā | [Rām, Ay, 43 11.1]
sphītāṃ rāṣṭrāvṛtāṃ rāmo vaidehīm anvadarśayat | [Rām, Ay, 43 11.2]
sūta ity eva cābhāṣya sārathiṃ tam abhīkṣṇaśaḥ | [Rām, Ay, 43 12.1]
haṃsamattasvaraḥ śrīmān uvāca puruṣarṣabhaḥ | [Rām, Ay, 43 12.2]
kadāhaṃ punar āgamya sarayvāḥ puṣpite vane | [Rām, Ay, 43 13.1]
mṛgayāṃ paryaṭiṣyāmi mātrā pitrā ca saṃgataḥ | [Rām, Ay, 43 13.2]
nātyartham abhikāṅkṣāmi mṛgayāṃ sarayūvane | [Rām, Ay, 43 14.1]
ratir hy eṣātulā loke rājarṣigaṇasaṃmatā | [Rām, Ay, 43 14.2]
sa tam adhvānam aikṣvākaḥ sūtaṃ madhurayā girā | [Rām, Ay, 43 15.1]
taṃ tam artham abhipretya yayau vākyam udīrayan | [Rām, Ay, 43 15.2]
{Rām, Ay, 44}
viśālān kosalān ramyān yātvā lakṣmaṇapūrvajaḥ | [Rām, Ay, 44 1.1]
āsasāda mahābāhuḥ śṛṅgaverapuraṃ prati | [Rām, Ay, 44 1.2]
tatra tripathagāṃ divyāṃ śivatoyām aśaivalām | [Rām, Ay, 44 2.1]
dadarśa rāghavo gaṅgāṃ puṇyām ṛṣiniṣevitām | [Rām, Ay, 44 2.2]
haṃsasārasasaṃghuṣṭāṃ cakravākopakūjitām | [Rām, Ay, 44 3.1]
śiśumāraiś ca nakraiś ca bhujaṃgaiś ca niṣevitām | [Rām, Ay, 44 3.2]
tām ūrmikalilāvartām anvavekṣya mahārathaḥ | [Rām, Ay, 44 4.1]
sumantram abravīt sūtam ihaivādya vasāmahe | [Rām, Ay, 44 4.2]
avidūrād ayaṃ nadyā bahupuṣpapravālavān | [Rām, Ay, 44 5.1]
sumahān iṅgudīvṛkṣo vasāmo 'traiva sārathe | [Rām, Ay, 44 5.2]
lakṣmaṇaś ca sumantraś ca bāḍham ity eva rāghavam | [Rām, Ay, 44 6.1]
uktvā tam iṅgudīvṛkṣaṃ tadopayayatur hayaiḥ | [Rām, Ay, 44 6.2]
rāmo 'bhiyāya taṃ ramyaṃ vṛkṣam ikṣvākunandanaḥ | [Rām, Ay, 44 7.1]
rathād avātarat tasmāt sabhāryaḥ sahalakṣmaṇaḥ | [Rām, Ay, 44 7.2]
sumantro 'py avatīryaiva mocayitvā hayottamān | [Rām, Ay, 44 8.1]
vṛkṣamūlagataṃ rāmam upatasthe kṛtāñjaliḥ | [Rām, Ay, 44 8.2]
tatra rājā guho nāma rāmasyātmasamaḥ sakhā | [Rām, Ay, 44 9.1]
niṣādajātyo balavān sthapatiś ceti viśrutaḥ | [Rām, Ay, 44 9.2]
sa śrutvā puruṣavyāghraṃ rāmaṃ viṣayam āgatam | [Rām, Ay, 44 10.1]
vṛddhaiḥ parivṛto 'mātyair jñātibhiś cāpy upāgataḥ | [Rām, Ay, 44 10.2]
tato niṣādādhipatiṃ dṛṣṭvā dūrād avasthitam | [Rām, Ay, 44 11.1]
saha saumitriṇā rāmaḥ samāgacchad guhena saḥ | [Rām, Ay, 44 11.2]
tam ārtaḥ sampariṣvajya guho rāghavam abravīt | [Rām, Ay, 44 12.1]
yathāyodhyā tathedaṃ te rāma kiṃ karavāṇi te | [Rām, Ay, 44 12.2]
tato guṇavadannādyam upādāya pṛthagvidham | [Rām, Ay, 44 13.1]
arghyaṃ copānayat kṣipraṃ vākyaṃ cedam uvāca ha | [Rām, Ay, 44 13.2]
svāgataṃ te mahābāho taveyam akhilā mahī | [Rām, Ay, 44 14.1]
vayaṃ preṣyā bhavān bhartā sādhu rājyaṃ praśādhi naḥ | [Rām, Ay, 44 14.2]
bhakṣyaṃ bhojyaṃ ca peyaṃ ca lehyaṃ cedam upasthitam | [Rām, Ay, 44 15.1]
śayanāni ca mukhyāni vājināṃ khādanaṃ ca te | [Rām, Ay, 44 15.2]
guham eva bruvāṇaṃ taṃ rāghavaḥ pratyuvāca ha | [Rām, Ay, 44 16.1]
arcitāś caiva hṛṣṭāś ca bhavatā sarvathā vayam | [Rām, Ay, 44 16.2]
padbhyām abhigamāc caiva snehasaṃdarśanena ca | [Rām, Ay, 44 17.1]
bhujābhyāṃ sādhuvṛttābhyāṃ pīḍayan vākyam abravīt | [Rām, Ay, 44 17.2]
diṣṭyā tvāṃ guha paśyāmi arogaṃ saha bāndhavaiḥ | [Rām, Ay, 44 18.1]
api te kuśalaṃ rāṣṭre mitreṣu ca dhaneṣu ca | [Rām, Ay, 44 18.2]
yat tv idaṃ bhavatā kiṃcit prītyā samupakalpitam | [Rām, Ay, 44 19.1]
sarvaṃ tad anujānāmi na hi varte pratigrahe | [Rām, Ay, 44 19.2]
kuśacīrājinadharaṃ phalamūlāśanaṃ ca mām | [Rām, Ay, 44 20.1]
viddhi praṇihitaṃ dharme tāpasaṃ vanagocaram | [Rām, Ay, 44 20.2]
aśvānāṃ khādanenāham arthī nānyena kenacit | [Rām, Ay, 44 21.1]
etāvatātrabhavatā bhaviṣyāmi supūjitaḥ | [Rām, Ay, 44 21.2]
ete hi dayitā rājñaḥ pitur daśarathasya me | [Rām, Ay, 44 22.1]
etaiḥ suvihitair aśvair bhaviṣyāmy aham arcitaḥ | [Rām, Ay, 44 22.2]
aśvānāṃ pratipānaṃ ca khādanaṃ caiva so 'nvaśāt | [Rām, Ay, 44 23.1]
guhas tatraiva puruṣāṃs tvaritaṃ dīyatām iti | [Rām, Ay, 44 23.2]
tataś cīrottarāsaṅgaḥ saṃdhyām anvāsya paścimām | [Rām, Ay, 44 24.1]
jalam evādade bhojyaṃ lakṣmaṇenāhṛtaṃ svayam | [Rām, Ay, 44 24.2]
tasya bhūmau śayānasya pādau prakṣālya lakṣmaṇaḥ | [Rām, Ay, 44 25.1]
sabhāryasya tato 'bhyetya tasthau vṛkṣam upāśritaḥ | [Rām, Ay, 44 25.2]
guho 'pi saha sūtena saumitrim anubhāṣayan | [Rām, Ay, 44 26.1]
anvajāgrat tato rāmam apramatto dhanurdharaḥ | [Rām, Ay, 44 26.2]
tathā śayānasya tato 'sya dhīmato yaśasvino dāśarather mahātmanaḥ | [Rām, Ay, 44 27.1]
adṛṣṭaduḥkhasya sukhocitasya sā tadā vyatīyāya cireṇa śarvarī | [Rām, Ay, 44 27.2]
{Rām, Ay, 45}
taṃ jāgratam adambhena bhrātur arthāya lakṣmaṇam | [Rām, Ay, 45 1.1]
guhaḥ saṃtāpasaṃtapto rāghavaṃ vākyam abravīt | [Rām, Ay, 45 1.2]
iyaṃ tāta sukhā śayyā tvadartham upakalpitā | [Rām, Ay, 45 2.1]
pratyāśvasihi sādhv asyāṃ rājaputra yathāsukham | [Rām, Ay, 45 2.2]
ucito 'yaṃ janaḥ sarvaḥ kleśānāṃ tvaṃ sukhocitaḥ | [Rām, Ay, 45 3.1]
guptyarthaṃ jāgariṣyāmaḥ kākutsthasya vayaṃ niśām | [Rām, Ay, 45 3.2]
na hi rāmāt priyataro mamāsti bhuvi kaścana | [Rām, Ay, 45 4.1]
bravīmy etad ahaṃ satyaṃ satyenaiva ca te śape | [Rām, Ay, 45 4.2]
asya prasādād āśaṃse loke 'smin sumahad yaśaḥ | [Rām, Ay, 45 5.1]
dharmāvāptiṃ ca vipulām arthāvāptiṃ ca kevalām | [Rām, Ay, 45 5.2]
so 'haṃ priyasakhaṃ rāmaṃ śayānaṃ saha sītayā | [Rām, Ay, 45 6.1]
rakṣiṣyāmi dhanuṣpāṇiḥ sarvato jñātibhiḥ saha | [Rām, Ay, 45 6.2]
na hi me 'viditaṃ kiṃcid vane 'smiṃś carataḥ sadā | [Rām, Ay, 45 7.1]
caturaṅgaṃ hy api balaṃ sumahat prasahemahi | [Rām, Ay, 45 7.2]
lakṣmaṇas taṃ tadovāca rakṣyamāṇās tvayānagha | [Rām, Ay, 45 8.1]
nātra bhītā vayaṃ sarve dharmam evānupaśyatā | [Rām, Ay, 45 8.2]
kathaṃ dāśarathau bhūmau śayāne saha sītayā | [Rām, Ay, 45 9.1]
śakyā nidrā mayā labdhuṃ jīvitaṃ vā sukhāni vā | [Rām, Ay, 45 9.2]
yo na devāsuraiḥ sarvaiḥ śakyaḥ prasahituṃ yudhi | [Rām, Ay, 45 10.1]
taṃ paśya sukhasaṃviṣṭaṃ tṛṇeṣu saha sītayā | [Rām, Ay, 45 10.2]
yo mantratapasā labdho vividhaiś ca pariśramaiḥ | [Rām, Ay, 45 11.1]
eko daśarathasyaiṣa putraḥ sadṛśalakṣaṇaḥ | [Rām, Ay, 45 11.2]
asmin pravrajito rājā na ciraṃ vartayiṣyati | [Rām, Ay, 45 12.1]
vidhavā medinī nūnaṃ kṣipram eva bhaviṣyati | [Rām, Ay, 45 12.2]
vinadya sumahānādaṃ śrameṇoparatāḥ striyaḥ | [Rām, Ay, 45 13.1]
nirghoṣoparataṃ tāta manye rājaniveśanam | [Rām, Ay, 45 13.2]
kausalyā caiva rājā ca tathaiva jananī mama | [Rām, Ay, 45 14.1]
nāśaṃse yadi jīvanti sarve te śarvarīm imām | [Rām, Ay, 45 14.2]
jīved api hi me mātā śatrughnasyānvavekṣayā | [Rām, Ay, 45 15.1]
tad duḥkhaṃ yat tu kausalyā vīrasūr vinaśiṣyati | [Rām, Ay, 45 15.2]
anuraktajanākīrṇā sukhālokapriyāvahā | [Rām, Ay, 45 16.1]
rājavyasanasaṃsṛṣṭā sā purī vinaśiṣyati | [Rām, Ay, 45 16.2]
atikrāntam atikrāntam anavāpya manoratham | [Rām, Ay, 45 17.1]
rājye rāmam anikṣipya pitā me vinaśiṣyati | [Rām, Ay, 45 17.2]
siddhārthāḥ pitaraṃ vṛttaṃ tasmin kāle hy upasthite | [Rām, Ay, 45 18.1]
pretakāryeṣu sarveṣu saṃskariṣyanti bhūmipam | [Rām, Ay, 45 18.2]
ramyacatvarasaṃsthānāṃ suvibhaktamahāpathām | [Rām, Ay, 45 19.1]
harmyaprāsādasampannāṃ gaṇikāvaraśobhitām | [Rām, Ay, 45 19.2]
rathāśvagajasambādhāṃ tūryanādavināditām | [Rām, Ay, 45 20.1]
sarvakalyāṇasampūrṇāṃ hṛṣṭapuṣṭajanākulām | [Rām, Ay, 45 20.2]
ārāmodyānasampannāṃ samājotsavaśālinīm | [Rām, Ay, 45 21.1]
sukhitā vicariṣyanti rājadhānīṃ pitur mama | [Rām, Ay, 45 21.2]
api satyapratijñena sārdhaṃ kuśalinā vayam | [Rām, Ay, 45 22.1]
nivṛtte vanavāse 'sminn ayodhyāṃ praviśemahi | [Rām, Ay, 45 22.2]
paridevayamānasya duḥkhārtasya mahātmanaḥ | [Rām, Ay, 45 23.1]
tiṣṭhato rājaputrasya śarvarī sātyavartata | [Rām, Ay, 45 23.2]
tathā hi satyaṃ bruvati prajāhite narendraputre gurusauhṛdād guhaḥ | [Rām, Ay, 45 24.1]
mumoca bāṣpaṃ vyasanābhipīḍito jvarāturo nāga iva vyathāturaḥ | [Rām, Ay, 45 24.2]
{Rām, Ay, 46}
prabhātāyāṃ tu śarvaryāṃ pṛthuvakṣā mahāyaśāḥ | [Rām, Ay, 46 1.1]
uvāca rāmaḥ saumitriṃ lakṣmaṇaṃ śubhalakṣaṇam | [Rām, Ay, 46 1.2]
bhāskarodayakālo 'yaṃ gatā bhagavatī niśā | [Rām, Ay, 46 2.1]
asau sukṛṣṇo vihagaḥ kokilas tāta kūjati | [Rām, Ay, 46 2.2]
barhiṇānāṃ ca nirghoṣaḥ śrūyate nadatāṃ vane | [Rām, Ay, 46 3.1]
tarāma jāhnavīṃ saumya śīghragāṃ sāgaraṃgamām | [Rām, Ay, 46 3.2]
vijñāya rāmasya vacaḥ saumitrir mitranandanaḥ | [Rām, Ay, 46 4.1]
guham āmantrya sūtaṃ ca so 'tiṣṭhad bhrātur agrataḥ | [Rām, Ay, 46 4.2]
tataḥ kalāpān saṃnahya khaḍgau baddhvā ca dhanvinau | [Rām, Ay, 46 5.1]
jagmatur yena tau gaṅgāṃ sītayā saha rāghavau | [Rām, Ay, 46 5.2]
rāmam eva tu dharmajñam upagamya vinītavat | [Rām, Ay, 46 6.1]
kim ahaṃ karavāṇīti sūtaḥ prāñjalir abravīt | [Rām, Ay, 46 6.2]
nivartasvety uvācainam etāvaddhi kṛtaṃ mama | [Rām, Ay, 46 7.1]
yānaṃ vihāya padbhyāṃ tu gamiṣyāmo mahāvanam | [Rām, Ay, 46 7.2]
ātmānaṃ tv abhyanujñātam avekṣyārtaḥ sa sārathiḥ | [Rām, Ay, 46 8.1]
sumantraḥ puruṣavyāghram aikṣvākam idam abravīt | [Rām, Ay, 46 8.2]
nātikrāntam idaṃ loke puruṣeṇeha kenacit | [Rām, Ay, 46 9.1]
tava sabhrātṛbhāryasya vāsaḥ prākṛtavad vane | [Rām, Ay, 46 9.2]
na manye brahmacarye 'sti svadhīte vā phalodayaḥ | [Rām, Ay, 46 10.1]
mārdavārjavayor vāpi tvāṃ ced vyasanam āgatam | [Rām, Ay, 46 10.2]
saha rāghava vaidehyā bhrātrā caiva vane vasan | [Rām, Ay, 46 11.1]
tvaṃ gatiṃ prāpsyase vīra trīṃl lokāṃs tu jayann iva | [Rām, Ay, 46 11.2]
vayaṃ khalu hatā rāma ye tayāpy upavañcitāḥ | [Rām, Ay, 46 12.1]
kaikeyyā vaśam eṣyāmaḥ pāpāyā duḥkhabhāginaḥ | [Rām, Ay, 46 12.2]
iti bruvann ātmasamaṃ sumantraḥ sārathis tadā | [Rām, Ay, 46 13.1]
dṛṣṭvā dūragataṃ rāmaṃ duḥkhārto rurude ciram | [Rām, Ay, 46 13.2]
tatas tu vigate bāṣpe sūtaṃ spṛṣṭodakaṃ śucim | [Rām, Ay, 46 14.1]
rāmas tu madhuraṃ vākyaṃ punaḥ punar uvāca tam | [Rām, Ay, 46 14.2]
ikṣvākūṇāṃ tvayā tulyaṃ suhṛdaṃ nopalakṣaye | [Rām, Ay, 46 15.1]
yathā daśaratho rājā māṃ na śocet tathā kuru | [Rām, Ay, 46 15.2]
śokopahatacetāś ca vṛddhaś ca jagatīpatiḥ | [Rām, Ay, 46 16.1]
kāmabhārāvasannaś ca tasmād etad bravīmi te | [Rām, Ay, 46 16.2]
yad yad ājñāpayet kiṃcit sa mahātmā mahīpatiḥ | [Rām, Ay, 46 17.1]
kaikeyyāḥ priyakāmārthaṃ kāryaṃ tad avikāṅkṣayā | [Rām, Ay, 46 17.2]
etadarthaṃ hi rājyāni praśāsati nareśvarāḥ | [Rām, Ay, 46 18.1]
yad eṣāṃ sarvakṛtyeṣu mano na pratihanyate | [Rām, Ay, 46 18.2]
tad yathā sa mahārājo nālīkam adhigacchati | [Rām, Ay, 46 19.1]
na ca tāmyati duḥkhena sumantra kuru tat tathā | [Rām, Ay, 46 19.2]
adṛṣṭaduḥkhaṃ rājānaṃ vṛddham āryaṃ jitendriyam | [Rām, Ay, 46 20.1]
brūyās tvam abhivādyaiva mama hetor idaṃ vacaḥ | [Rām, Ay, 46 20.2]
naivāham anuśocāmi lakṣmaṇo na ca maithilī | [Rām, Ay, 46 21.1]
ayodhyāyāś cyutāś ceti vane vatsyāmaheti vā | [Rām, Ay, 46 21.2]
caturdaśasu varṣeṣu nivṛtteṣu punaḥ punaḥ | [Rām, Ay, 46 22.1]
lakṣmaṇaṃ māṃ ca sītāṃ ca drakṣyasi kṣipram āgatān | [Rām, Ay, 46 22.2]
evam uktvā tu rājānaṃ mātaraṃ ca sumantra me | [Rām, Ay, 46 23.1]
anyāś ca devīḥ sahitāḥ kaikeyīṃ ca punaḥ punaḥ | [Rām, Ay, 46 23.2]
ārogyaṃ brūhi kausalyām atha pādābhivandanam | [Rām, Ay, 46 24.1]
sītāyā mama cāryasya vacanāl lakṣmaṇasya ca | [Rām, Ay, 46 24.2]
brūyāś ca hi mahārājaṃ bharataṃ kṣipram ānaya | [Rām, Ay, 46 25.1]
āgataś cāpi bharataḥ sthāpyo nṛpamate pade | [Rām, Ay, 46 25.2]
bharataṃ ca pariṣvajya yauvarājye 'bhiṣicya ca | [Rām, Ay, 46 26.1]
asmatsaṃtāpajaṃ duḥkhaṃ na tvām abhibhaviṣyati | [Rām, Ay, 46 26.2]
bharataś cāpi vaktavyo yathā rājani vartase | [Rām, Ay, 46 27.1]
tathā mātṛṣu vartethāḥ sarvāsv evāviśeṣataḥ | [Rām, Ay, 46 27.2]
yathā ca tava kaikeyī sumitrā cāviśeṣataḥ | [Rām, Ay, 46 28.1]
tathaiva devī kausalyā mama mātā viśeṣataḥ | [Rām, Ay, 46 28.2]
nivartyamāno rāmeṇa sumantraḥ śokakarśitaḥ | [Rām, Ay, 46 29.1]
tat sarvaṃ vacanaṃ śrutvā snehāt kākutstham abravīt | [Rām, Ay, 46 29.2]
yad ahaṃ nopacāreṇa brūyāṃ snehād aviklavaḥ | [Rām, Ay, 46 30.1]
bhaktimān iti tat tāvad vākyaṃ tvaṃ kṣantum arhasi | [Rām, Ay, 46 30.2]
kathaṃ hi tvadvihīno 'haṃ pratiyāsyāmi tāṃ purīm | [Rām, Ay, 46 31.1]
tava tāta viyogena putraśokākulām iva | [Rām, Ay, 46 31.2]
sarāmam api tāvan me rathaṃ dṛṣṭvā tadā janaḥ | [Rām, Ay, 46 32.1]
vinā rāmaṃ rathaṃ dṛṣṭvā vidīryetāpi sā purī | [Rām, Ay, 46 32.2]
dainyaṃ hi nagarī gacched dṛṣṭvā śūnyam imaṃ ratham | [Rām, Ay, 46 33.1]
sūtāvaśeṣaṃ svaṃ sainyaṃ hatavīram ivāhave | [Rām, Ay, 46 33.2]
dūre 'pi nivasantaṃ tvāṃ mānasenāgrataḥ sthitam | [Rām, Ay, 46 34.1]
cintayantyo 'dya nūnaṃ tvāṃ nirāhārāḥ kṛtāḥ prajāḥ | [Rām, Ay, 46 34.2]
ārtanādo hi yaḥ paurair muktas tadvipravāsane | [Rām, Ay, 46 35.1]
rathasthaṃ māṃ niśāmyaiva kuryuḥ śataguṇaṃ tataḥ | [Rām, Ay, 46 35.2]
ahaṃ kiṃ cāpi vakṣyāmi devīṃ tava suto mayā | [Rām, Ay, 46 36.1]
nīto 'sau mātulakulaṃ saṃtāpaṃ mā kṛthā iti | [Rām, Ay, 46 36.2]
asatyam api naivāhaṃ brūyāṃ vacanam īdṛśam | [Rām, Ay, 46 37.1]
katham apriyam evāhaṃ brūyāṃ satyam idaṃ vacaḥ | [Rām, Ay, 46 37.2]
mama tāvan niyogasthās tvadbandhujanavāhinaḥ | [Rām, Ay, 46 38.1]
kathaṃ rathaṃ tvayā hīnaṃ pravakṣyanti hayottamāḥ | [Rām, Ay, 46 38.2]
yadi me yācamānasya tyāgam eva kariṣyasi | [Rām, Ay, 46 39.1]
saratho 'gniṃ pravekṣyāmi tyaktamātra iha tvayā | [Rām, Ay, 46 39.2]
bhaviṣyanti vane yāni tapovighnakarāṇi te | [Rām, Ay, 46 40.1]
rathena pratibādhiṣye tāni sattvāni rāghava | [Rām, Ay, 46 40.2]
tvatkṛte na mayā prāptaṃ rathacaryākṛtaṃ sukham | [Rām, Ay, 46 41.1]
āśaṃse tvatkṛtenāhaṃ vanavāsakṛtaṃ sukham | [Rām, Ay, 46 41.2]
prasīdecchāmi te 'raṇye bhavituṃ pratyanantaraḥ | [Rām, Ay, 46 42.1]
prītyābhihitam icchāmi bhava me patyanantaraḥ | [Rām, Ay, 46 42.2]
tava śuśrūṣaṇaṃ mūrdhnā kariṣyāmi vane vasan | [Rām, Ay, 46 43.1]
ayodhyāṃ devalokaṃ vā sarvathā prajahāmy aham | [Rām, Ay, 46 43.2]
na hi śakyā praveṣṭuṃ sā mayāyodhyā tvayā vinā | [Rām, Ay, 46 44.1]
rājadhānī mahendrasya yathā duṣkṛtakarmaṇā | [Rām, Ay, 46 44.2]
ime cāpi hayā vīra yadi te vanavāsinaḥ | [Rām, Ay, 46 45.1]
paricaryāṃ kariṣyanti prāpsyanti paramāṃ gatim | [Rām, Ay, 46 45.2]
vanavāse kṣayaṃ prāpte mamaiṣa hi manorathaḥ | [Rām, Ay, 46 46.1]
yad anena rathenaiva tvāṃ vaheyaṃ purīṃ punaḥ | [Rām, Ay, 46 46.2]
caturdaśa hi varṣāṇi sahitasya tvayā vane | [Rām, Ay, 46 47.1]
kṣaṇabhūtāni yāsyanti śataśas tu tato 'nyathā | [Rām, Ay, 46 47.2]
bhṛtyavatsala tiṣṭhantaṃ bhartṛputragate pathi | [Rām, Ay, 46 48.1]
bhaktaṃ bhṛtyaṃ sthitaṃ sthityāṃ tvaṃ na māṃ hātum arhasi | [Rām, Ay, 46 48.2]
evaṃ bahuvidhaṃ dīnaṃ yācamānaṃ punaḥ punaḥ | [Rām, Ay, 46 49.1]
rāmo bhṛtyānukampī tu sumantram idam abravīt | [Rām, Ay, 46 49.2]
jānāmi paramāṃ bhaktiṃ mayi te bhartṛvatsala | [Rām, Ay, 46 50.1]
śṛṇu cāpi yadarthaṃ tvāṃ preṣayāmi purīm itaḥ | [Rām, Ay, 46 50.2]
nagarīṃ tvāṃ gataṃ dṛṣṭvā jananī me yavīyasī | [Rām, Ay, 46 51.1]
kaikeyī pratyayaṃ gacched iti rāmo vanaṃ gataḥ | [Rām, Ay, 46 51.2]
parituṣṭā hi sā devī vanavāsaṃ gate mayi | [Rām, Ay, 46 52.1]
rājānaṃ nātiśaṅketa mithyāvādīti dhārmikam | [Rām, Ay, 46 52.2]
eṣa me prathamaḥ kalpo yad ambā me yavīyasī | [Rām, Ay, 46 53.1]
bharatārakṣitaṃ sphītaṃ putrarājyam avāpnuyāt | [Rām, Ay, 46 53.2]
mama priyārthaṃ rājñaś ca sarathas tvaṃ purīṃ vraja | [Rām, Ay, 46 54.1]
saṃdiṣṭaś cāsi yānarthāṃs tāṃs tān brūyās tathātathā | [Rām, Ay, 46 54.2]
ity uktvā vacanaṃ sūtaṃ sāntvayitvā punaḥ punaḥ | [Rām, Ay, 46 55.1]
guhaṃ vacanam aklībaṃ rāmo hetumad abravīt | [Rām, Ay, 46 55.2]
jaṭāḥ kṛtvā gamiṣyāmi nyagrodhakṣīram ānaya | [Rām, Ay, 46 55.3]
tat kṣīraṃ rājaputrāya guhaḥ kṣipram upāharat | [Rām, Ay, 46 56.1]
lakṣmaṇasyātmanaś caiva rāmas tenākaroj jaṭāḥ | [Rām, Ay, 46 56.2]
tau tadā cīravasanau jaṭāmaṇḍaladhāriṇau | [Rām, Ay, 46 57.1]
aśobhetām ṛṣisamau bhrātarau rāmalakṣmaṇau | [Rām, Ay, 46 57.2]
tato vaikhānasaṃ mārgam āsthitaḥ sahalakṣmaṇaḥ | [Rām, Ay, 46 58.1]
vratam ādiṣṭavān rāmaḥ sahāyaṃ guham abravīt | [Rām, Ay, 46 58.2]
apramatto bale kośe durge janapade tathā | [Rām, Ay, 46 59.1]
bhavethā guha rājyaṃ hi durārakṣatamaṃ matam | [Rām, Ay, 46 59.2]
tatas taṃ samanujñāya guham ikṣvākunandanaḥ | [Rām, Ay, 46 60.1]
jagāma tūrṇam avyagraḥ sabhāryaḥ sahalakṣmaṇaḥ | [Rām, Ay, 46 60.2]
sa tu dṛṣṭvā nadītīre nāvam ikṣvākunandanaḥ | [Rām, Ay, 46 61.1]
titīrṣuḥ śīghragāṃ gaṅgām idaṃ lakṣmaṇam abravīt | [Rām, Ay, 46 61.2]
āroha tvaṃ naravyāghra sthitāṃ nāvam imāṃ śanaiḥ | [Rām, Ay, 46 62.1]
sītāṃ cāropayānvakṣaṃ parigṛhya manasvinīm | [Rām, Ay, 46 62.2]
sa bhrātuḥ śāsanaṃ śrutvā sarvam apratikūlayan | [Rām, Ay, 46 63.1]
āropya maithilīṃ pūrvam ārurohātmavāṃs tataḥ | [Rām, Ay, 46 63.2]
athāruroha tejasvī svayaṃ lakṣmaṇapūrvajaḥ | [Rām, Ay, 46 64.1]
tato niṣādādhipatir guho jñātīn acodayat | [Rām, Ay, 46 64.2]
anujñāya sumantraṃ ca sabalaṃ caiva taṃ guham | [Rām, Ay, 46 65.1]
āsthāya nāvaṃ rāmas tu codayāmāsa nāvikān | [Rām, Ay, 46 65.2]
tatas taiś coditā sā nauḥ karṇadhārasamāhitā | [Rām, Ay, 46 66.1]
śubhasphyavegābhihatā śīghraṃ salilam atyagāt | [Rām, Ay, 46 66.2]
madhyaṃ tu samanuprāpya bhāgīrathyās tv aninditā | [Rām, Ay, 46 67.1]
vaidehī prāñjalir bhūtvā tāṃ nadīm idam abravīt | [Rām, Ay, 46 67.2]
putro daśarathasyāyaṃ mahārājasya dhīmataḥ | [Rām, Ay, 46 68.1]
nideśaṃ pālayatv enaṃ gaṅge tvadabhirakṣitaḥ | [Rām, Ay, 46 68.2]
caturdaśa hi varṣāṇi samagrāṇy uṣya kānane | [Rām, Ay, 46 69.1]
bhrātrā saha mayā caiva punaḥ pratyāgamiṣyati | [Rām, Ay, 46 69.2]
tatas tvāṃ devi subhage kṣemeṇa punar āgatā | [Rām, Ay, 46 70.1]
yakṣye pramuditā gaṅge sarvakāmasamṛddhaye | [Rām, Ay, 46 70.2]
tvaṃ hi tripathagā devi brahmalokaṃ samīkṣase | [Rām, Ay, 46 71.1]
bhāryā codadhirājasya loke 'smin sampradṛśyase | [Rām, Ay, 46 71.2]
sā tvāṃ devi namasyāmi praśaṃsāmi ca śobhane | [Rām, Ay, 46 72.1]
prāptarājye naravyāghre śivena punar āgate | [Rām, Ay, 46 72.2]
gavāṃ śatasahasrāṇi vastrāṇy annaṃ ca peśalam | [Rām, Ay, 46 73.1]
brāhmaṇebhyaḥ pradāsyāmi tava priyacikīrṣayā | [Rām, Ay, 46 73.2]
tathā sambhāṣamāṇā sā sītā gaṅgām aninditā | [Rām, Ay, 46 74.1]
dakṣiṇā dakṣiṇaṃ tīraṃ kṣipram evābhyupāgamat | [Rām, Ay, 46 74.2]
tīraṃ tu samanuprāpya nāvaṃ hitvā nararṣabhaḥ | [Rām, Ay, 46 75.1]
prātiṣṭhata saha bhrātrā vaidehyā ca paraṃtapaḥ | [Rām, Ay, 46 75.2]
athābravīn mahābāhuḥ sumitrānandavardhanam | [Rām, Ay, 46 76.1]
agrato gaccha saumitre sītā tvām anugacchatu | [Rām, Ay, 46 76.2]
pṛṣṭhato 'haṃ gamiṣyāmi tvāṃ ca sītāṃ ca pālayan | [Rām, Ay, 46 77.1]
adya duḥkhaṃ tu vaidehī vanavāsasya vetsyati | [Rām, Ay, 46 77.2]
gataṃ tu gaṅgāparapāram āśu rāmaṃ sumantraḥ pratataṃ nirīkṣya | [Rām, Ay, 46 78.1]
adhvaprakarṣād vinivṛttadṛṣṭir mumoca bāṣpaṃ vyathitas tapasvī | [Rām, Ay, 46 78.2]
tau tatra hatvā caturo mahāmṛgān varāham ṛśyaṃ pṛṣataṃ mahārurum | [Rām, Ay, 46 79.1]
ādāya medhyaṃ tvaritaṃ bubhukṣitau vāsāya kāle yayatur vanaspatim | [Rām, Ay, 46 79.2]
{Rām, Ay, 47}
sa taṃ vṛkṣaṃ samāsādya saṃdhyām anvāsya paścimām | [Rām, Ay, 47 1.1]
rāmo ramayatāṃ śreṣṭha iti hovāca lakṣmaṇam | [Rām, Ay, 47 1.2]
adyeyaṃ prathamā rātrir yātā janapadād bahiḥ | [Rām, Ay, 47 2.1]
yā sumantreṇa rahitā tāṃ notkaṇṭhitum arhasi | [Rām, Ay, 47 2.2]
jāgartavyam atandribhyām adya prabhṛti rātriṣu | [Rām, Ay, 47 3.1]
yogakṣemo hi sītāyā vartate lakṣmaṇāvayoḥ | [Rām, Ay, 47 3.2]
rātriṃ kathaṃcid evemāṃ saumitre vartayāmahe | [Rām, Ay, 47 4.1]
upāvartāmahe bhūmāv āstīrya svayam ārjitaiḥ | [Rām, Ay, 47 4.2]
sa tu saṃviśya medinyāṃ mahārhaśayanocitaḥ | [Rām, Ay, 47 5.1]
imāḥ saumitraye rāmo vyājahāra kathāḥ śubhāḥ | [Rām, Ay, 47 5.2]
dhruvam adya mahārājo duḥkhaṃ svapiti lakṣmaṇa | [Rām, Ay, 47 6.1]
kṛtakāmā tu kaikeyī tuṣṭā bhavitum arhati | [Rām, Ay, 47 6.2]
sā hi devī mahārājaṃ kaikeyī rājyakāraṇāt | [Rām, Ay, 47 7.1]
api na cyāvayet prāṇān dṛṣṭvā bharatam āgatam | [Rām, Ay, 47 7.2]
anāthaś caiva vṛddhaś ca mayā caiva vinākṛtaḥ | [Rām, Ay, 47 8.1]
kiṃ kariṣyati kāmātmā kaikeyyā vaśam āgataḥ | [Rām, Ay, 47 8.2]
idaṃ vyasanam ālokya rājñaś ca mativibhramam | [Rām, Ay, 47 9.1]
kāma evārdhadharmābhyāṃ garīyān iti me matiḥ | [Rām, Ay, 47 9.2]
ko hy avidvān api pumān pramadāyāḥ kṛte tyajet | [Rām, Ay, 47 10.1]
chandānuvartinaṃ putraṃ tāto mām iva lakṣmaṇa | [Rām, Ay, 47 10.2]
sukhī bata sabhāryaś ca bharataḥ kekayīsutaḥ | [Rām, Ay, 47 11.1]
muditān kosalān eko yo bhokṣyaty adhirājavat | [Rām, Ay, 47 11.2]
sa hi sarvasya rājyasya mukham ekaṃ bhaviṣyati | [Rām, Ay, 47 12.1]
tāte ca vayasātīte mayi cāraṇyam āśrite | [Rām, Ay, 47 12.2]
arthadharmau parityajya yaḥ kāmam anuvartate | [Rām, Ay, 47 13.1]
evam āpadyate kṣipraṃ rājā daśaratho yathā | [Rām, Ay, 47 13.2]
manye daśarathāntāya mama pravrājanāya ca | [Rām, Ay, 47 14.1]
kaikeyī saumya samprāptā rājyāya bharatasya ca | [Rām, Ay, 47 14.2]
apīdānīṃ na kaikeyī saubhāgyamadamohitā | [Rām, Ay, 47 15.1]
kausalyāṃ ca sumitrāṃ ca samprabādheta matkṛte | [Rām, Ay, 47 15.2]
mā sma matkāraṇād devī sumitrā duḥkham āvaset | [Rām, Ay, 47 16.1]
ayodhyām ita eva tvaṃ kāle praviśa lakṣmaṇa | [Rām, Ay, 47 16.2]
aham eko gamiṣyāmi sītayā saha daṇḍakān | [Rām, Ay, 47 17.1]
anāthāyā hi nāthas tvaṃ kausalyāyā bhaviṣyasi | [Rām, Ay, 47 17.2]
kṣudrakarmā hi kaikeyī dveṣād anyāyyam ācaret | [Rām, Ay, 47 18.1]
paridadyā hi dharmajñe bharate mama mātaram | [Rām, Ay, 47 18.2]
nūnaṃ jātyantare kasmin striyaḥ putrair viyojitāḥ | [Rām, Ay, 47 19.1]
jananyā mama saumitre tad apy etad upasthitam | [Rām, Ay, 47 19.2]
mayā hi cirapuṣṭena duḥkhasaṃvardhitena ca | [Rām, Ay, 47 20.1]
viprāyujyata kausalyā phalakāle dhig astu mām | [Rām, Ay, 47 20.2]
mā sma sīmantinī kācij janayet putram īdṛśam | [Rām, Ay, 47 21.1]
saumitre yo 'ham ambāyā dadmi śokam anantakam | [Rām, Ay, 47 21.2]
manye prītiviśiṣṭā sā matto lakṣmaṇa śārikā | [Rām, Ay, 47 22.1]
yasyās tac chrūyate vākyaṃ śuka pādam arer daśa | [Rām, Ay, 47 22.2]
śocantyāś cālpabhāgyāyā na kiṃcid upakurvatā | [Rām, Ay, 47 23.1]
putreṇa kim aputrāyā mayā kāryam ariṃdama | [Rām, Ay, 47 23.2]
alpabhāgyā hi me mātā kausalyā rahitā mayā | [Rām, Ay, 47 24.1]
śete paramaduḥkhārtā patitā śokasāgare | [Rām, Ay, 47 24.2]
eko hy aham ayodhyāṃ ca pṛthivīṃ cāpi lakṣmaṇa | [Rām, Ay, 47 25.1]
tareyam iṣubhiḥ kruddho nanu vīryam akāraṇam | [Rām, Ay, 47 25.2]
adharmabhayabhītaś ca paralokasya cānagha | [Rām, Ay, 47 26.1]
tena lakṣmaṇa nādyāham ātmānam abhiṣecaye | [Rām, Ay, 47 26.2]
etad anyac ca karuṇaṃ vilapya vijane bahu | [Rām, Ay, 47 27.1]
aśrupūrṇamukho rāmo niśi tūṣṇīm upāviśat | [Rām, Ay, 47 27.2]
vilapyoparataṃ rāmaṃ gatārciṣam ivānalam | [Rām, Ay, 47 28.1]
samudram iva nirvegam āśvāsayata lakṣmaṇaḥ | [Rām, Ay, 47 28.2]
dhruvam adya purī rāma ayodhyāyudhināṃ vara | [Rām, Ay, 47 29.1]
niṣprabhā tvayi niṣkrānte gatacandreva śarvarī | [Rām, Ay, 47 29.2]
naitad aupayikaṃ rāma yad idaṃ paritapyase | [Rām, Ay, 47 30.1]
viṣādayasi sītāṃ ca māṃ caiva puruṣarṣabha | [Rām, Ay, 47 30.2]
na ca sītā tvayā hīnā na cāham api rāghava | [Rām, Ay, 47 31.1]
muhūrtam api jīvāvo jalān matsyāv ivoddhṛtau | [Rām, Ay, 47 31.2]
na hi tātaṃ na śatrughnaṃ na sumitrāṃ paraṃtapa | [Rām, Ay, 47 32.1]
draṣṭum iccheyam adyāhaṃ svargaṃ vāpi tvayā vinā | [Rām, Ay, 47 32.2]
sa lakṣmaṇasyottamapuṣkalaṃ vaco niśamya caivaṃ vanavāsam ādarāt | [Rām, Ay, 47 33.1]
samāḥ samastā vidadhe paraṃtapaḥ prapadya dharmaṃ sucirāya rāghavaḥ | [Rām, Ay, 47 33.2]
{Rām, Ay, 48}
te tu tasmin mahāvṛkṣa uṣitvā rajanīṃ śivām | [Rām, Ay, 48 1.1]
vimale 'bhyudite sūrye tasmād deśāt pratasthire | [Rām, Ay, 48 1.2]
yatra bhāgīrathī gaṅgā yamunām abhivartate | [Rām, Ay, 48 2.1]
jagmus taṃ deśam uddiśya vigāhya sumahad vanam | [Rām, Ay, 48 2.2]
te bhūmim āgān vividhān deśāṃś cāpi manoramān | [Rām, Ay, 48 3.1]
adṛṣṭapūrvān paśyantas tatra tatra yaśasvinaḥ | [Rām, Ay, 48 3.2]
yathākṣemeṇa gacchan sa paśyaṃś ca vividhān drumān | [Rām, Ay, 48 4.1]
nivṛttamātre divase rāmaḥ saumitrim abravīt | [Rām, Ay, 48 4.2]
prayāgam abhitaḥ paśya saumitre dhūmam unnatam | [Rām, Ay, 48 5.1]
agner bhagavataḥ ketuṃ manye saṃnihito muniḥ | [Rām, Ay, 48 5.2]
nūnaṃ prāptāḥ sma sambhedaṃ gaṅgāyamunayor vayam | [Rām, Ay, 48 6.1]
tathā hi śrūyate śabdo vāriṇo vārighaṭṭitaḥ | [Rām, Ay, 48 6.2]
dārūṇi paribhinnāni vanajair upajīvibhiḥ | [Rām, Ay, 48 7.1]
bharadvājāśrame caite dṛśyante vividhā drumāḥ | [Rām, Ay, 48 7.2]
dhanvinau tau sukhaṃ gatvā lambamāne divākare | [Rām, Ay, 48 8.1]
gaṅgāyamunayoḥ saṃdhau prāpatur nilayaṃ muneḥ | [Rām, Ay, 48 8.2]
rāmas tv āśramam āsādya trāsayan mṛgapakṣiṇaḥ | [Rām, Ay, 48 9.1]
gatvā muhūrtam adhvānaṃ bharadvājam upāgamat | [Rām, Ay, 48 9.2]
tatas tv āśramam āsādya muner darśanakāṅkṣiṇau | [Rām, Ay, 48 10.1]
sītayānugatau vīrau dūrād evāvatasthatuḥ | [Rām, Ay, 48 10.2]
hutāgnihotraṃ dṛṣṭvaiva mahābhāgaṃ kṛtāñjaliḥ | [Rām, Ay, 48 11.1]
rāmaḥ saumitriṇā sārdhaṃ sītayā cābhyavādayat | [Rām, Ay, 48 11.2]
nyavedayata cātmānaṃ tasmai lakṣmaṇapūrvajaḥ | [Rām, Ay, 48 12.1]
putrau daśarathasyāvāṃ bhagavan rāmalakṣmaṇau | [Rām, Ay, 48 12.2]
bhāryā mameyaṃ vaidehī kalyāṇī janakātmajā | [Rām, Ay, 48 13.1]
māṃ cānuyātā vijanaṃ tapovanam aninditā | [Rām, Ay, 48 13.2]
pitrā pravrājyamānaṃ māṃ saumitrir anujaḥ priyaḥ | [Rām, Ay, 48 14.1]
ayam anvagamad bhrātā vanam eva dṛḍhavrataḥ | [Rām, Ay, 48 14.2]
pitrā niyuktā bhagavan pravekṣyāmas tapovanam | [Rām, Ay, 48 15.1]
dharmam evācariṣyāmas tatra mūlaphalāśanāḥ | [Rām, Ay, 48 15.2]
tasya tadvacanaṃ śrutvā rājaputrasya dhīmataḥ | [Rām, Ay, 48 16.1]
upānayata dharmātmā gām arghyam udakaṃ tataḥ | [Rām, Ay, 48 16.2]
mṛgapakṣibhir āsīno munibhiś ca samantataḥ | [Rām, Ay, 48 17.1]
rāmam āgatam abhyarcya svāgatenāha taṃ muniḥ | [Rām, Ay, 48 17.2]
pratigṛhya ca tām arcām upaviṣṭaṃ sarāghavam | [Rām, Ay, 48 18.1]
bharadvājo 'bravīd vākyaṃ dharmayuktam idaṃ tadā | [Rām, Ay, 48 18.2]
cirasya khalu kākutstha paśyāmi tvām ihāgatam | [Rām, Ay, 48 19.1]
śrutaṃ tava mayā cedaṃ vivāsanam akāraṇam | [Rām, Ay, 48 19.2]
avakāśo vivikto 'yaṃ mahānadyoḥ samāgame | [Rām, Ay, 48 20.1]
puṇyaś ca ramaṇīyaś ca vasatv iha bhavān sukham | [Rām, Ay, 48 20.2]
evam uktas tu vacanaṃ bharadvājena rāghavaḥ | [Rām, Ay, 48 21.1]
pratyuvāca śubhaṃ vākyaṃ rāmaḥ sarvahite rataḥ | [Rām, Ay, 48 21.2]
bhagavann ita āsannaḥ paurajānapado janaḥ | [Rām, Ay, 48 22.1]
āgamiṣyati vaidehīṃ māṃ cāpi prekṣako janaḥ | [Rām, Ay, 48 22.2]
anena kāraṇenāham iha vāsaṃ na rocaye | [Rām, Ay, 48 22.3]
ekānte paśya bhagavann āśramasthānam uttamam | [Rām, Ay, 48 23.1]
ramate yatra vaidehī sukhārhā janakātmajā | [Rām, Ay, 48 23.2]
etac chrutvā śubhaṃ vākyaṃ bharadvājo mahāmuniḥ | [Rām, Ay, 48 24.1]
rāghavasya tato vākyam arthagrāhakam abravīt | [Rām, Ay, 48 24.2]
daśakrośa itas tāta girir yasmin nivatsyasi | [Rām, Ay, 48 25.1]
maharṣisevitaḥ puṇyaḥ sarvataḥ sukhadarśanaḥ | [Rām, Ay, 48 25.2]
golāṅgūlānucarito vānararkṣaniṣevitaḥ | [Rām, Ay, 48 26.1]
citrakūṭa iti khyāto gandhamādanasaṃnibhaḥ | [Rām, Ay, 48 26.2]
yāvatā citrakūṭasya naraḥ śṛṅgāṇy avekṣate | [Rām, Ay, 48 27.1]
kalyāṇāni samādhatte na pāpe kurute manaḥ | [Rām, Ay, 48 27.2]
ṛṣayas tatra bahavo vihṛtya śaradāṃ śatam | [Rām, Ay, 48 28.1]
tapasā divam ārūḍhāḥ kapālaśirasā saha | [Rām, Ay, 48 28.2]
praviviktam ahaṃ manye taṃ vāsaṃ bhavataḥ sukham | [Rām, Ay, 48 29.1]
iha vā vanavāsāya vasa rāma mayā saha | [Rām, Ay, 48 29.2]
sa rāmaṃ sarvakāmais taṃ bharadvājaḥ priyātithim | [Rām, Ay, 48 30.1]
sabhāryaṃ saha ca bhrātrā pratijagrāha dharmavit | [Rām, Ay, 48 30.2]
tasya prayāge rāmasya taṃ maharṣim upeyuṣaḥ | [Rām, Ay, 48 31.1]
prapannā rajanī puṇyā citrāḥ kathayataḥ kathāḥ | [Rām, Ay, 48 31.2]
prabhātāyāṃ rajanyāṃ tu bharadvājam upāgamat | [Rām, Ay, 48 32.1]
uvāca naraśārdūlo muniṃ jvalitatejasam | [Rām, Ay, 48 32.2]
śarvarīṃ bhavann adya satyaśīla tavāśrame | [Rām, Ay, 48 33.1]
uṣitāḥ smeha vasatim anujānātu no bhavān | [Rām, Ay, 48 33.2]
rātryāṃ tu tasyāṃ vyuṣṭāyāṃ bharadvājo 'bravīd idam | [Rām, Ay, 48 34.1]
madhumūlaphalopetaṃ citrakūṭaṃ vrajeti ha | [Rām, Ay, 48 34.2]
tatra kuñjarayūthāni mṛgayūthāni cābhitaḥ | [Rām, Ay, 48 35.1]
vicaranti vanānteṣu tāni drakṣyasi rāghava | [Rām, Ay, 48 35.2]
prahṛṣṭakoyaṣṭikakokilasvanair vināditaṃ taṃ vasudhādharaṃ śivam | [Rām, Ay, 48 36.1]
mṛgaiś ca mattair bahubhiś ca kuñjaraiḥ suramyam āsādya samāvasāśramam | [Rām, Ay, 48 36.2]
{Rām, Ay, 49}
uṣitvā rajanīṃ tatra rājaputrāv ariṃdamau | [Rām, Ay, 49 1.1]
maharṣim abhivādyātha jagmatus taṃ giriṃ prati | [Rām, Ay, 49 1.2]
prasthitāṃś caiva tān prekṣya pitā putrān ivānvagāt | [Rām, Ay, 49 2.1]
tataḥ pracakrame vaktuṃ vacanaṃ sa mahāmuniḥ | [Rām, Ay, 49 2.2]
athāsādya tu kālindīṃ śīghrasrotasam āpagām | [Rām, Ay, 49 3.1]
tatra yūyaṃ plavaṃ kṛtvā taratāṃśumatīṃ nadīm | [Rām, Ay, 49 3.2]
tato nyagrodham āsādya mahāntaṃ haritacchadam | [Rām, Ay, 49 4.1]
vivṛddhaṃ bahubhir vṛkṣaiḥ śyāmaṃ siddhopasevitam | [Rām, Ay, 49 4.2]
krośamātraṃ tato gatvā nīlaṃ drakṣyatha kānanam | [Rām, Ay, 49 5.1]
palāśabadarīmiśraṃ rāma vaṃśaiś ca yāmunaiḥ | [Rām, Ay, 49 5.2]
sa panthāś citrakūṭasya gataḥ subahuśo mayā | [Rām, Ay, 49 6.1]
ramyo mārdavayuktaś ca vanadāvair vivarjitaḥ | [Rām, Ay, 49 6.2]
iti panthānam āvedya maharṣiḥ sa nyavartata | [Rām, Ay, 49 6.3]
upāvṛtte munau tasmin rāmo lakṣmaṇam abravīt | [Rām, Ay, 49 7.1]
kṛtapuṇyāḥ sma saumitre munir yan no 'nukampate | [Rām, Ay, 49 7.2]
iti tau puruṣavyāghrau mantrayitvā manasvinau | [Rām, Ay, 49 8.1]
sītām evāgrataḥ kṛtvā kālindīṃ jagmatur nadīm | [Rām, Ay, 49 8.2]
tau kāṣṭhasaṃghāṭam atho cakratuḥ sumahāplavam | [Rām, Ay, 49 9.1]
cakāra lakṣmaṇaś chittvā sītāyāḥ sukham āsanam | [Rām, Ay, 49 9.2]
tatra śriyam ivācintyāṃ rāmo dāśarathiḥ priyām | [Rām, Ay, 49 10.1]
īṣat saṃlajjamānāṃ tām adhyāropayata plavam | [Rām, Ay, 49 10.2]
tataḥ plavenāṃśumatīṃ śīghragām ūrmimālinīm | [Rām, Ay, 49 11.1]
tīrajair bahubhir vṛkṣaiḥ saṃterur yamunāṃ nadīm | [Rām, Ay, 49 11.2]
te tīrṇāḥ plavam utsṛjya prasthāya yamunāvanāt | [Rām, Ay, 49 12.1]
śyāmaṃ nyagrodham āseduḥ śītalaṃ haritacchadam | [Rām, Ay, 49 12.2]
kausalyāṃ caiva paśyeyaṃ sumitrāṃ ca yaśasvinīm | [Rām, Ay, 49 13.1]
iti sītāñjaliṃ kṛtvā paryagacchad vanaspatim | [Rām, Ay, 49 13.2]
krośamātraṃ tato gatvā bhrātarau rāmalakṣmaṇau | [Rām, Ay, 49 14.1]
bahūn medhyān mṛgān hatvā ceratur yamunāvane | [Rām, Ay, 49 14.2]
vihṛtya te barhiṇapūganādite śubhe vane vāraṇavānarāyute | [Rām, Ay, 49 15.1]
samaṃ nadīvapram upetya saṃmataṃ nivāsam ājagmur adīnadarśanāḥ | [Rām, Ay, 49 15.2]
{Rām, Ay, 50}
atha rātryāṃ vyatītāyām avasuptam anantaram | [Rām, Ay, 50 1.1]
prabodhayāmāsa śanair lakṣmaṇaṃ raghunandanaḥ | [Rām, Ay, 50 1.2]
saumitre śṛṇu vanyānāṃ valgu vyāharatāṃ svanam | [Rām, Ay, 50 2.1]
sampratiṣṭhāmahe kālaḥ prasthānasya paraṃtapa | [Rām, Ay, 50 2.2]
sa suptaḥ samaye bhrātrā lakṣmaṇaḥ pratibodhitaḥ | [Rām, Ay, 50 3.1]
jahau nidrāṃ ca tandrīṃ ca prasaktaṃ ca pathi śramam | [Rām, Ay, 50 3.2]
tata utthāya te sarve spṛṣṭvā nadyāḥ śivaṃ jalam | [Rām, Ay, 50 4.1]
panthānam ṛṣiṇoddiṣṭaṃ citrakūṭasya taṃ yayuḥ | [Rām, Ay, 50 4.2]
tataḥ samprasthitaḥ kāle rāmaḥ saumitriṇā saha | [Rām, Ay, 50 5.1]
sītāṃ kamalapattrākṣīm idaṃ vacanam abravīt | [Rām, Ay, 50 5.2]
ādīptān iva vaidehi sarvataḥ puṣpitān nagān | [Rām, Ay, 50 6.1]
svaiḥ puṣpaiḥ kiṃśukān paśya mālinaḥ śiśirātyaye | [Rām, Ay, 50 6.2]
paśya bhallātakān phullān narair anupasevitān | [Rām, Ay, 50 7.1]
phalapattrair avanatān nūnaṃ śakṣyāmi jīvitum | [Rām, Ay, 50 7.2]
paśya droṇapramāṇāni lambamānāni lakṣmaṇa | [Rām, Ay, 50 8.1]
madhūni madhukārībhiḥ saṃbhṛtāni nage nage | [Rām, Ay, 50 8.2]
eṣa krośati natyūhas taṃ śikhī pratikūjati | [Rām, Ay, 50 9.1]
ramaṇīye vanoddeśe puṣpasaṃstarasaṃkaṭe | [Rām, Ay, 50 9.2]
mātaṃgayūthānusṛtaṃ pakṣisaṃghānunāditam | [Rām, Ay, 50 10.1]
citrakūṭam imaṃ paśya pravṛddhaśikharaṃ girim | [Rām, Ay, 50 10.2]
tatas tau pādacāreṇa gacchantau saha sītayā | [Rām, Ay, 50 11.1]
ramyam āsedatuḥ śailaṃ citrakūṭaṃ manoramam | [Rām, Ay, 50 11.2]
taṃ tu parvatam āsādya nānāpakṣigaṇāyutam | [Rām, Ay, 50 12.1]
ayaṃ vāso bhavet tāvad atra saumya ramemahi | [Rām, Ay, 50 12.2]
lakṣmaṇānaya dārūṇi dṛḍhāni ca varāṇi ca | [Rām, Ay, 50 13.1]
kuruṣvāvasathaṃ saumya vāse me 'bhirataṃ manaḥ | [Rām, Ay, 50 13.2]
tasya tadvacanaṃ śrutvā saumitrir vividhān drumān | [Rām, Ay, 50 14.1]
ājahāra tataś cakre parṇaśālām ariṃdamaḥ | [Rām, Ay, 50 14.2]
śuśrūṣamāṇam ekāgram idaṃ vacanam abravīt | [Rām, Ay, 50 15.1]
aiṇeyaṃ māṃsam āhṛtya śālāṃ yakṣyāmahe vayam | [Rām, Ay, 50 15.2]
sa lakṣmaṇaḥ kṛṣṇamṛgaṃ hatvā medhyaṃ pratāpavān | [Rām, Ay, 50 16.1]
atha cikṣepa saumitriḥ samiddhe jātavedasi | [Rām, Ay, 50 16.2]
taṃ tu pakvaṃ samājñāya niṣṭaptaṃ chinnaśoṇitam | [Rām, Ay, 50 17.1]
lakṣmaṇaḥ puruṣavyāghram atha rāghavam abravīt | [Rām, Ay, 50 17.2]
ayaṃ kṛṣṇaḥ samāptāṅgaḥ śṛtaḥ kṛṣṇamṛgo yathā | [Rām, Ay, 50 18.1]
devatā devasaṃkāśa yajasva kuśalo hy asi | [Rām, Ay, 50 18.2]
rāmaḥ snātvā tu niyato guṇavāñ japyakovidaḥ | [Rām, Ay, 50 19.1]
pāpasaṃśamanaṃ rāmaś cakāra balim uttamam | [Rām, Ay, 50 19.2]
tāṃ vṛkṣaparṇacchadanāṃ manojñāṃ yathāpradeśaṃ sukṛtāṃ nivātām | [Rām, Ay, 50 20.1]
vāsāya sarve viviśuḥ sametāḥ sabhāṃ yathā devagaṇāḥ sudharmām | [Rām, Ay, 50 20.2]
anekanānāmṛgapakṣisaṃkule vicitrapuṣpastabakair drumair yute | [Rām, Ay, 50 21.1]
vanottame vyālamṛgānunādite tathā vijahruḥ susukhaṃ jitendriyāḥ | [Rām, Ay, 50 21.2]
suramyam āsādya tu citrakūṭaṃ nadīṃ ca tāṃ mālyavatīṃ sutīrthām | [Rām, Ay, 50 22.1]
nananda hṛṣṭo mṛgapakṣijuṣṭāṃ jahau ca duḥkhaṃ puravipravāsāt | [Rām, Ay, 50 22.2]
{Rām, Ay, 51}
kathayitvā suduḥkhārtaḥ sumantreṇa ciraṃ saha | [Rām, Ay, 51 1.1]
rāme dakṣiṇakūlasthe jagāma svagṛhaṃ guhaḥ | [Rām, Ay, 51 1.2]
anujñātaḥ sumantro 'tha yojayitvā hayottamān | [Rām, Ay, 51 2.1]
ayodhyām eva nagarīṃ prayayau gāḍhadurmanāḥ | [Rām, Ay, 51 2.2]
sa vanāni sugandhīni saritaś ca sarāṃsi ca | [Rām, Ay, 51 3.1]
paśyann atiyayau śīghraṃ grāmāṇi nagarāṇi ca | [Rām, Ay, 51 3.2]
tataḥ sāyāhnasamaye tṛtīye 'hani sārathiḥ | [Rām, Ay, 51 4.1]
ayodhyāṃ samanuprāpya nirānandāṃ dadarśa ha | [Rām, Ay, 51 4.2]
sa śūnyām iva niḥśabdāṃ dṛṣṭvā paramadurmanāḥ | [Rām, Ay, 51 5.1]
sumantraś cintayāmāsa śokavegasamāhataḥ | [Rām, Ay, 51 5.2]
kaccin na sagajā sāśvā sajanā sajanādhipā | [Rām, Ay, 51 6.1]
rāmasaṃtāpaduḥkhena dagdhā śokāgninā purī | [Rām, Ay, 51 6.2]
iti cintāparaḥ sūtas tvaritaḥ praviveśa ha | [Rām, Ay, 51 6.3]
sumantram abhiyāntaṃ taṃ śataśo 'tha sahasraśaḥ | [Rām, Ay, 51 7.1]
kva rāma iti pṛcchantaḥ sūtam abhyadravan narāḥ | [Rām, Ay, 51 7.2]
teṣāṃ śaśaṃsa gaṅgāyām aham āpṛcchya rāghavam | [Rām, Ay, 51 8.1]
anujñāto nivṛtto 'smi dhārmikeṇa mahātmanā | [Rām, Ay, 51 8.2]
te tīrṇā iti vijñāya bāṣpapūrṇamukhā janāḥ | [Rām, Ay, 51 9.1]
aho dhig iti niḥśvasya hā rāmeti ca cukruśuḥ | [Rām, Ay, 51 9.2]
śuśrāva ca vacas teṣāṃ vṛndaṃ vṛndaṃ ca tiṣṭhatām | [Rām, Ay, 51 10.1]
hatāḥ sma khalu ye neha paśyāma iti rāghavam | [Rām, Ay, 51 10.2]
dānayajñavivāheṣu samājeṣu mahatsu ca | [Rām, Ay, 51 11.1]
na drakṣyāmaḥ punar jātu dhārmikaṃ rāmam antarā | [Rām, Ay, 51 11.2]
kiṃ samarthaṃ janasyāsya kiṃ priyaṃ kiṃ sukhāvaham | [Rām, Ay, 51 12.1]
iti rāmeṇa nagaraṃ pitṛvat paripālitam | [Rām, Ay, 51 12.2]
vātāyanagatānāṃ ca strīṇām anvantarāpaṇam | [Rām, Ay, 51 13.1]
rāmaśokābhitaptānāṃ śuśrāva paridevanam | [Rām, Ay, 51 13.2]
sa rājamārgamadhyena sumantraḥ pihitānanaḥ | [Rām, Ay, 51 14.1]
yatra rājā daśarathas tad evopayayau gṛham | [Rām, Ay, 51 14.2]
so 'vatīrya rathāc chīghraṃ rājaveśma praviśya ca | [Rām, Ay, 51 15.1]
kakṣyāḥ saptābhicakrāma mahājanasamākulāḥ | [Rām, Ay, 51 15.2]
tato daśarathastrīṇāṃ prāsādebhyas tatas tataḥ | [Rām, Ay, 51 16.1]
rāmaśokābhitaptānāṃ mandaṃ śuśrāva jalpitam | [Rām, Ay, 51 16.2]
saha rāmeṇa niryāto vinā rāmam ihāgataḥ | [Rām, Ay, 51 17.1]
sūtaḥ kiṃ nāma kausalyāṃ śocantīṃ prativakṣyati | [Rām, Ay, 51 17.2]
yathā ca manye durjīvam evaṃ na sukaraṃ dhruvam | [Rām, Ay, 51 18.1]
ācchidya putre niryāte kausalyā yatra jīvati | [Rām, Ay, 51 18.2]
satyarūpaṃ tu tadvākyaṃ rājñaḥ strīṇāṃ niśāmayan | [Rām, Ay, 51 19.1]
pradīptam iva śokena viveśa sahasā gṛham | [Rām, Ay, 51 19.2]
sa praviśyāṣṭamīṃ kakṣyāṃ rājānaṃ dīnam āturam | [Rām, Ay, 51 20.1]
putraśokaparidyūnam apaśyat pāṇḍure gṛhe | [Rām, Ay, 51 20.2]
abhigamya tam āsīnaṃ narendram abhivādya ca | [Rām, Ay, 51 21.1]
sumantro rāmavacanaṃ yathoktaṃ pratyavedayat | [Rām, Ay, 51 21.2]
sa tūṣṇīm eva tac chrutvā rājā vibhrāntacetanaḥ | [Rām, Ay, 51 22.1]
mūrchito nyapatad bhūmau rāmaśokābhipīḍitaḥ | [Rām, Ay, 51 22.2]
tato 'ntaḥpuram āviddhaṃ mūrchite pṛthivīpatau | [Rām, Ay, 51 23.1]
uddhṛtya bāhū cukrośa nṛpatau patite kṣitau | [Rām, Ay, 51 23.2]
sumitrayā tu sahitā kausalyā patitaṃ patim | [Rām, Ay, 51 24.1]
utthāpayāmāsa tadā vacanaṃ cedam abravīt | [Rām, Ay, 51 24.2]
imaṃ tasya mahābhāga dūtaṃ duṣkarakāriṇaḥ | [Rām, Ay, 51 25.1]
vanavāsād anuprāptaṃ kasmān na pratibhāṣase | [Rām, Ay, 51 25.2]
adyemam anayaṃ kṛtvā vyapatrapasi rāghava | [Rām, Ay, 51 26.1]
uttiṣṭha sukṛtaṃ te 'stu śoke na syāt sahāyatā | [Rām, Ay, 51 26.2]
deva yasyā bhayād rāmaṃ nānupṛcchasi sārathim | [Rām, Ay, 51 27.1]
neha tiṣṭhati kaikeyī viśrabdhaṃ pratibhāṣyatām | [Rām, Ay, 51 27.2]
sā tathoktvā mahārājaṃ kausalyā śokalālasā | [Rām, Ay, 51 28.1]
dharaṇyāṃ nipapātāśu bāṣpaviplutabhāṣiṇī | [Rām, Ay, 51 28.2]
evaṃ vilapatīṃ dṛṣṭvā kausalyāṃ patitāṃ bhuvi | [Rām, Ay, 51 29.1]
patiṃ cāvekṣya tāḥ sarvāḥ sasvaraṃ ruruduḥ striyaḥ | [Rām, Ay, 51 29.2]
tatas tam antaḥpuranādam utthitaṃ samīkṣya vṛddhās taruṇāś ca mānavāḥ | [Rām, Ay, 51 30.1]
striyaś ca sarvā ruruduḥ samantataḥ puraṃ tadāsīt punar eva saṃkulam | [Rām, Ay, 51 30.2]
{Rām, Ay, 52}
pratyāśvasto yadā rājā mohāt pratyāgataḥ punaḥ | [Rām, Ay, 52 1.1]
athājuhāva taṃ sūtaṃ rāmavṛttāntakāraṇāt | [Rām, Ay, 52 1.2]
vṛddhaṃ paramasaṃtaptaṃ navagraham iva dvipam | [Rām, Ay, 52 2.1]
viniḥśvasantaṃ dhyāyantam asvastham iva kuñjaram | [Rām, Ay, 52 2.2]
rājā tu rajasā sūtaṃ dhvastāṅgaṃ samupasthitam | [Rām, Ay, 52 3.1]
aśrupūrṇamukhaṃ dīnam uvāca paramārtavat | [Rām, Ay, 52 3.2]
kva nu vatsyati dharmātmā vṛkṣamūlam upāśritaḥ | [Rām, Ay, 52 4.1]
so 'tyantasukhitaḥ sūta kim aśiṣyati rāghavaḥ | [Rām, Ay, 52 4.2]
bhūmipālātmajo bhūmau śete katham anāthavat | [Rām, Ay, 52 4.3]
yaṃ yāntam anuyānti sma padātirathakuñjarāḥ | [Rām, Ay, 52 5.1]
sa vatsyati kathaṃ rāmo vijanaṃ vanam āśritaḥ | [Rām, Ay, 52 5.2]
vyālair mṛgair ācaritaṃ kṛṣṇasarpaniṣevitam | [Rām, Ay, 52 6.1]
kathaṃ kumārau vaidehyā sārdhaṃ vanam upasthitau | [Rām, Ay, 52 6.2]
sukumāryā tapasvinyā sumantra saha sītayā | [Rām, Ay, 52 7.1]
rājaputrau kathaṃ pādair avaruhya rathād gatau | [Rām, Ay, 52 7.2]
siddhārthaḥ khalu sūta tvaṃ yena dṛṣṭau mamātmajau | [Rām, Ay, 52 8.1]
vanāntaṃ praviśantau tāv aśvināv iva mandaram | [Rām, Ay, 52 8.2]
kim uvāca vaco rāmaḥ kim uvāca ca lakṣmaṇaḥ | [Rām, Ay, 52 9.1]
sumantra vanam āsādya kim uvāca ca maithilī | [Rām, Ay, 52 9.2]
āsitaṃ śayitaṃ bhuktaṃ sūta rāmasya kīrtaya | [Rām, Ay, 52 9.3]
iti sūto narendreṇa coditaḥ sajjamānayā | [Rām, Ay, 52 10.1]
uvāca vācā rājānaṃ sabāṣpaparirabdhayā | [Rām, Ay, 52 10.2]
abravīn māṃ mahārāja dharmam evānupālayan | [Rām, Ay, 52 11.1]
añjaliṃ rāghavaḥ kṛtvā śirasābhipraṇamya ca | [Rām, Ay, 52 11.2]
sūta madvacanāt tasya tātasya viditātmanaḥ | [Rām, Ay, 52 12.1]
śirasā vandanīyasya vandyau pādau mahātmanaḥ | [Rām, Ay, 52 12.2]
sarvam antaḥpuraṃ vācyaṃ sūta madvacanāt tvayā | [Rām, Ay, 52 13.1]
ārogyam aviśeṣeṇa yathārhaṃ cābhivādanam | [Rām, Ay, 52 13.2]
mātā ca mama kausalyā kuśalaṃ cābhivādanam | [Rām, Ay, 52 14.1]
devi devasya pādau ca devavat paripālaya | [Rām, Ay, 52 14.2]
bharataḥ kuśalaṃ vācyo vācyo madvacanena ca | [Rām, Ay, 52 15.1]
sarvāsv eva yathānyāyaṃ vṛttiṃ vartasva mātṛṣu | [Rām, Ay, 52 15.2]
vaktavyaś ca mahābāhur ikṣvākukulanandanaḥ | [Rām, Ay, 52 16.1]
pitaraṃ yauvarājyastho rājyastham anupālaya | [Rām, Ay, 52 16.2]
ity evaṃ māṃ mahārāja bruvann eva mahāyaśāḥ | [Rām, Ay, 52 17.1]
rāmo rājīvatāmrākṣo bhṛśam aśrūṇy avartayat | [Rām, Ay, 52 17.2]
lakṣmaṇas tu susaṃkruddho niḥśvasan vākyam abravīt | [Rām, Ay, 52 18.1]
kenāyam aparādhena rājaputro vivāsitaḥ | [Rām, Ay, 52 18.2]
yadi pravrājito rāmo lobhakāraṇakāritam | [Rām, Ay, 52 19.1]
varadānanimittaṃ vā sarvathā duṣkṛtaṃ kṛtam | [Rām, Ay, 52 19.2]
rāmasya tu parityāge na hetum upalakṣaye | [Rām, Ay, 52 19.3]
asamīkṣya samārabdhaṃ viruddhaṃ buddhilāghavāt | [Rām, Ay, 52 20.1]
janayiṣyati saṃkrośaṃ rāghavasya vivāsanam | [Rām, Ay, 52 20.2]
ahaṃ tāvan mahārāje pitṛtvaṃ nopalakṣaye | [Rām, Ay, 52 21.1]
bhrātā bhartā ca bandhuś ca pitā ca mama rāghavaḥ | [Rām, Ay, 52 21.2]
sarvalokapriyaṃ tyaktvā sarvalokahite ratam | [Rām, Ay, 52 22.1]
sarvaloko 'nurajyeta kathaṃ tvānena karmaṇā | [Rām, Ay, 52 22.2]
jānakī tu mahārāja niḥśvasantī tapasvinī | [Rām, Ay, 52 23.1]
bhūtopahatacitteva viṣṭhitā vismṛtā sthitā | [Rām, Ay, 52 23.2]
adṛṣṭapūrvavyasanā rājaputrī yaśasvinī | [Rām, Ay, 52 24.1]
tena duḥkhena rudatī naiva māṃ kiṃcid abravīt | [Rām, Ay, 52 24.2]
udvīkṣamāṇā bhartāraṃ mukhena pariśuṣyatā | [Rām, Ay, 52 25.1]
mumoca sahasā bāṣpaṃ māṃ prayāntam udīkṣya sā | [Rām, Ay, 52 25.2]
tathaiva rāmo 'śrumukhaḥ kṛtāñjaliḥ sthito 'bhaval lakṣmaṇabāhupālitaḥ | [Rām, Ay, 52 26.1]
tathaiva sītā rudatī tapasvinī nirīkṣate rājarathaṃ tathaiva mām | [Rām, Ay, 52 26.2]
{Rām, Ay, 53}
mama tv aśvā nivṛttasya na prāvartanta vartmani | [Rām, Ay, 53 1.1]
uṣṇam aśru vimuñcanto rāme samprasthite vanam | [Rām, Ay, 53 1.2]
ubhābhyāṃ rājaputrābhyām atha kṛtvāham añjalim | [Rām, Ay, 53 2.1]
prasthito ratham āsthāya tad duḥkham api dhārayan | [Rām, Ay, 53 2.2]
guhena sārdhaṃ tatraiva sthito 'smi divasān bahūn | [Rām, Ay, 53 3.1]
āśayā yadi māṃ rāmaḥ punaḥ śabdāpayed iti | [Rām, Ay, 53 3.2]
viṣaye te mahārāja rāmavyasanakarśitāḥ | [Rām, Ay, 53 4.1]
api vṛkṣāḥ parimlānaḥ sapuṣpāṅkurakorakāḥ | [Rām, Ay, 53 4.2]
na ca sarpanti sattvāni vyālā na prasaranti ca | [Rām, Ay, 53 5.1]
rāmaśokābhibhūtaṃ tan niṣkūjam abhavad vanam | [Rām, Ay, 53 5.2]
līnapuṣkarapattrāś ca narendra kaluṣodakāḥ | [Rām, Ay, 53 6.1]
saṃtaptapadmāḥ padminyo līnamīnavihaṃgamāḥ | [Rām, Ay, 53 6.2]
jalajāni ca puṣpāṇi mālyāni sthalajāni ca | [Rām, Ay, 53 7.1]
nādya bhānty alpagandhīni phalāni ca yathā puram | [Rām, Ay, 53 7.2]
praviśantam ayodhyāṃ māṃ na kaścid abhinandati | [Rām, Ay, 53 8.1]
narā rāmam apaśyanto niḥśvasanti muhur muhuḥ | [Rām, Ay, 53 8.2]
harmyair vimānaiḥ prāsādair avekṣya ratham āgatam | [Rām, Ay, 53 9.1]
hāhākārakṛtā nāryo rāmādarśanakarśitāḥ | [Rām, Ay, 53 9.2]
āyatair vimalair netrair aśruvegapariplutaiḥ | [Rām, Ay, 53 10.1]
anyonyam abhivīkṣante vyaktam ārtatarāḥ striyaḥ | [Rām, Ay, 53 10.2]
nāmitrāṇāṃ na mitrāṇām udāsīnajanasya ca | [Rām, Ay, 53 11.1]
aham ārtatayā kaṃcid viśeṣaṃ nopalakṣaye | [Rām, Ay, 53 11.2]
aprahṛṣṭamanuṣyā ca dīnanāgaturaṃgamā | [Rām, Ay, 53 12.1]
ārtasvaraparimlānā viniḥśvasitaniḥsvanā | [Rām, Ay, 53 12.2]
nirānandā mahārāja rāmapravrājanāturā | [Rām, Ay, 53 13.1]
kausalyā putrahīneva ayodhyā pratibhāti mā | [Rām, Ay, 53 13.2]
sūtasya vacanaṃ śrutvā vācā paramadīnayā | [Rām, Ay, 53 14.1]
bāṣpopahatayā rājā taṃ sūtam idam abravīt | [Rām, Ay, 53 14.2]
kaikeyyā viniyuktena pāpābhijanabhāvayā | [Rām, Ay, 53 15.1]
mayā na mantrakuśalair vṛddhaiḥ saha samarthitam | [Rām, Ay, 53 15.2]
na suhṛdbhir na cāmātyair mantrayitvā na naigamaiḥ | [Rām, Ay, 53 16.1]
mayāyam arthaḥ sammohāt strīhetoḥ sahasā kṛtaḥ | [Rām, Ay, 53 16.2]
bhavitavyatayā nūnam idaṃ vā vyasanaṃ mahat | [Rām, Ay, 53 17.1]
kulasyāsya vināśāya prāptaṃ sūta yadṛcchayā | [Rām, Ay, 53 17.2]
sūta yady asti te kiṃcin mayāpi sukṛtaṃ kṛtam | [Rām, Ay, 53 18.1]
tvaṃ prāpayāśu māṃ rāmaṃ prāṇāḥ saṃtvarayanti mām | [Rām, Ay, 53 18.2]
yad yad yāpi mamaivājñā nivartayatu rāghavam | [Rām, Ay, 53 19.1]
na śakṣyāmi vinā rāmaṃ muhūrtam api jīvitum | [Rām, Ay, 53 19.2]
atha vāpi mahābāhur gato dūraṃ bhaviṣyati | [Rām, Ay, 53 20.1]
mām eva ratham āropya śīghraṃ rāmāya darśaya | [Rām, Ay, 53 20.2]
vṛttadaṃṣṭro maheṣvāsaḥ kvāsau lakṣmaṇapūrvajaḥ | [Rām, Ay, 53 21.1]
yadi jīvāmi sādhv enaṃ paśyeyaṃ saha sītayā | [Rām, Ay, 53 21.2]
lohitākṣaṃ mahābāhum āmuktamaṇikuṇḍalam | [Rām, Ay, 53 22.1]
rāmaṃ yadi na paśyāmi gamiṣyāmi yamakṣayam | [Rām, Ay, 53 22.2]
ato nu kiṃ duḥkhataraṃ yo 'ham ikṣvākunandanam | [Rām, Ay, 53 23.1]
imām avasthām āpanno neha paśyāmi rāghavam | [Rām, Ay, 53 23.2]
hā rāma rāmānuja hā hā vaidehi tapasvini | [Rām, Ay, 53 24.1]
na māṃ jānīta duḥkhena mriyamāṇam anāthavat | [Rām, Ay, 53 24.2]
dustaro jīvatā devi mayāyaṃ śokasāgaraḥ | [Rām, Ay, 53 24.3]
aśobhanaṃ yo 'ham ihādya rāghavaṃ didṛkṣamāṇo na labhe salakṣmaṇam | [Rām, Ay, 53 25.1]
itīva rājā vilapan mahāyaśāḥ papāta tūrṇaṃ śayane sa mūrchitaḥ | [Rām, Ay, 53 25.2]
iti vilapati pārthive pranaṣṭe karuṇataraṃ dviguṇaṃ ca rāmahetoḥ | [Rām, Ay, 53 26.1]
vacanam anuniśamya tasya devī bhayam agamat punar eva rāmamātā | [Rām, Ay, 53 26.2]
{Rām, Ay, 54}
tato bhūtopasṛṣṭeva vepamānā punaḥ punaḥ | [Rām, Ay, 54 1.1]
dharaṇyāṃ gatasattveva kausalyā sūtam abravīt | [Rām, Ay, 54 1.2]
naya māṃ yatra kākutsthaḥ sītā yatra ca lakṣmaṇaḥ | [Rām, Ay, 54 2.1]
tān vinā kṣaṇam apy atra jīvituṃ notsahe hy aham | [Rām, Ay, 54 2.2]
nivartaya rathaṃ śīghraṃ daṇḍakān naya mām api | [Rām, Ay, 54 3.1]
atha tān nānugacchāmi gamiṣyāmi yamakṣayam | [Rām, Ay, 54 3.2]
bāṣpavegopahatayā sa vācā sajjamānayā | [Rām, Ay, 54 4.1]
idam āśvāsayan devīṃ sūtaḥ prāñjalir abravīt | [Rām, Ay, 54 4.2]
tyaja śokaṃ ca mohaṃ ca sambhramaṃ duḥkhajaṃ tathā | [Rām, Ay, 54 5.1]
vyavadhūya ca saṃtāpaṃ vane vatsyati rāghavaḥ | [Rām, Ay, 54 5.2]
lakṣmaṇaś cāpi rāmasya pādau paricaran vane | [Rām, Ay, 54 6.1]
ārādhayati dharmajñaḥ paralokaṃ jitendriyaḥ | [Rām, Ay, 54 6.2]
vijane 'pi vane sītā vāsaṃ prāpya gṛheṣv iva | [Rām, Ay, 54 7.1]
visrambhaṃ labhate 'bhītā rāme saṃnyastamānasā | [Rām, Ay, 54 7.2]
nāsyā dainyaṃ kṛtaṃ kiṃcit susūkṣmam api lakṣaye | [Rām, Ay, 54 8.1]
uciteva pravāsānāṃ vaidehī pratibhāti mā | [Rām, Ay, 54 8.2]
nagaropavanaṃ gatvā yathā sma ramate purā | [Rām, Ay, 54 9.1]
tathaiva ramate sītā nirjaneṣu vaneṣv api | [Rām, Ay, 54 9.2]
bāleva ramate sītā bālacandranibhānanā | [Rām, Ay, 54 10.1]
rāmā rāme hy adhīnātmā vijane 'pi vane satī | [Rām, Ay, 54 10.2]
tadgataṃ hṛdayaṃ hy asyās tadadhīnaṃ ca jīvitam | [Rām, Ay, 54 11.1]
ayodhyāpi bhavet tasyā rāmahīnā tathā vanam | [Rām, Ay, 54 11.2]
pathi pṛcchati vaidehī grāmāṃś ca nagarāṇi ca | [Rām, Ay, 54 12.1]
gatiṃ dṛṣṭvā nadīnāṃ ca pādapān vividhān api | [Rām, Ay, 54 12.2]
adhvanā vātavegena sambhrameṇātapena ca | [Rām, Ay, 54 13.1]
na hi gacchati vaidehyāś candrāṃśusadṛśī prabhā | [Rām, Ay, 54 13.2]
sadṛśaṃ śatapattrasya pūrṇacandropamaprabham | [Rām, Ay, 54 14.1]
vadanaṃ tadvadānyāyā vaidehyā na vikampate | [Rām, Ay, 54 14.2]
alaktarasaraktābhāv alaktarasavarjitau | [Rām, Ay, 54 15.1]
adyāpi caraṇau tasyāḥ padmakośasamaprabhau | [Rām, Ay, 54 15.2]
nūpurodghuṣṭaheleva khelaṃ gacchati bhāminī | [Rām, Ay, 54 16.1]
idānīm api vaidehī tadrāgā nyastabhūṣaṇā | [Rām, Ay, 54 16.2]
gajaṃ vā vīkṣya siṃhaṃ vā vyāghraṃ vā vanam āśritā | [Rām, Ay, 54 17.1]
nāhārayati saṃtrāsaṃ bāhū rāmasya saṃśritā | [Rām, Ay, 54 17.2]
na śocyās te na cātmā te śocyo nāpi janādhipaḥ | [Rām, Ay, 54 18.1]
idaṃ hi caritaṃ loke pratiṣṭhāsyati śāśvatam | [Rām, Ay, 54 18.2]
vidhūya śokaṃ parihṛṣṭamānasā maharṣiyāte pathi suvyavasthitāḥ | [Rām, Ay, 54 19.1]
vane ratā vanyaphalāśanāḥ pituḥ śubhāṃ pratijñāṃ paripālayanti te | [Rām, Ay, 54 19.2]
tathāpi sūtena suyuktavādinā nivāryamāṇā sutaśokakarśitā | [Rām, Ay, 54 20.1]
na caiva devī virarāma kūjitāt priyeti putreti ca rāghaveti ca | [Rām, Ay, 54 20.2]
{Rām, Ay, 55}
vanaṃ gate dharmapare rāme ramayatāṃ vare | [Rām, Ay, 55 1.1]
kausalyā rudatī svārtā bhartāram idam abravīt | [Rām, Ay, 55 1.2]
yadyapi triṣu lokeṣu prathitaṃ te mahad yaśaḥ | [Rām, Ay, 55 2.1]
sānukrośo vadānyaś ca priyavādī ca rāghavaḥ | [Rām, Ay, 55 2.2]
kathaṃ naravaraśreṣṭha putrau tau saha sītayā | [Rām, Ay, 55 3.1]
duḥkhitau sukhasaṃvṛddhau vane duḥkhaṃ sahiṣyataḥ | [Rām, Ay, 55 3.2]
sā nūnaṃ taruṇī śyāmā sukumārī sukhocitā | [Rām, Ay, 55 4.1]
katham uṣṇaṃ ca śītaṃ ca maithilī prasahiṣyate | [Rām, Ay, 55 4.2]
bhuktvāśanaṃ viśālākṣī sūpadaṃśānvitaṃ śubham | [Rām, Ay, 55 5.1]
vanyaṃ naivāram āhāraṃ kathaṃ sītopabhokṣyate | [Rām, Ay, 55 5.2]
gītavāditranirghoṣaṃ śrutvā śubham aninditā | [Rām, Ay, 55 6.1]
kathaṃ kravyādasiṃhānāṃ śabdaṃ śroṣyaty aśobhanam | [Rām, Ay, 55 6.2]
mahendradhvajasaṃkāśaḥ kva nu śete mahābhujaḥ | [Rām, Ay, 55 7.1]
bhujaṃ parighasaṃkāśam upadhāya mahābalaḥ | [Rām, Ay, 55 7.2]
padmavarṇaṃ sukeśāntaṃ padmaniḥśvāsam uttamam | [Rām, Ay, 55 8.1]
kadā drakṣyāmi rāmasya vadanaṃ puṣkarekṣaṇam | [Rām, Ay, 55 8.2]
vajrasāramayaṃ nūnaṃ hṛdayaṃ me na saṃśayaḥ | [Rām, Ay, 55 9.1]
apaśyantyā na taṃ yad vai phalatīdaṃ sahasradhā | [Rām, Ay, 55 9.2]
yadi pañcadaśe varṣe rāghavaḥ punar eṣyati | [Rām, Ay, 55 10.1]
jahyād rājyaṃ ca kośaṃ ca bharatenopabhokṣyate | [Rām, Ay, 55 10.2]
evaṃ kanīyasā bhrātrā bhuktaṃ rājyaṃ viśāṃ pate | [Rām, Ay, 55 11.1]
bhrātā jyeṣṭho variṣṭhaś ca kimarthaṃ nāvamaṃsyate | [Rām, Ay, 55 11.2]
na pareṇāhṛtaṃ bhakṣyaṃ vyāghraḥ khāditum icchati | [Rām, Ay, 55 12.1]
evam eva naravyāghraḥ paralīḍhaṃ na maṃsyate | [Rām, Ay, 55 12.2]
havir ājyaṃ puroḍāśāḥ kuśā yūpāś ca khādirāḥ | [Rām, Ay, 55 13.1]
naitāni yātayāmāni kurvanti punar adhvare | [Rām, Ay, 55 13.2]
tathā hy āttam idaṃ rājyaṃ hṛtasārāṃ surām iva | [Rām, Ay, 55 14.1]
nābhimantum alaṃ rāmo naṣṭasomam ivādhvaram | [Rām, Ay, 55 14.2]
naivaṃvidham asatkāraṃ rāghavo marṣayiṣyati | [Rām, Ay, 55 15.1]
balavān iva śārdūlo vāladher abhimarśanam | [Rām, Ay, 55 15.2]
sa tādṛśaḥ siṃhabalo vṛṣabhākṣo nararṣabhaḥ | [Rām, Ay, 55 16.1]
svayam eva hataḥ pitrā jalajenātmajo yathā | [Rām, Ay, 55 16.2]
dvijāticarito dharmaḥ śāstradṛṣṭaḥ sanātanaḥ | [Rām, Ay, 55 17.1]
yadi te dharmanirate tvayā putre vivāsite | [Rām, Ay, 55 17.2]
gatir ekā patir nāryā dvitīyā gatir ātmajaḥ | [Rām, Ay, 55 18.1]
tṛtīyā jñātayo rājaṃś caturthī neha vidyate | [Rām, Ay, 55 18.2]
tatra tvaṃ caiva me nāsti rāmaś ca vanam āśritaḥ | [Rām, Ay, 55 19.1]
na vanaṃ gantum icchāmi sarvathā hi hatā tvayā | [Rām, Ay, 55 19.2]
hataṃ tvayā rājyam idaṃ sarāṣṭraṃ hatas tathātmā saha mantribhiś ca | [Rām, Ay, 55 20.1]
hatā saputrāsmi hatāś ca paurāḥ sutaś ca bhāryā ca tava prahṛṣṭau | [Rām, Ay, 55 20.2]
imāṃ giraṃ dāruṇaśabdasaṃśritāṃ niśamya rājāpi mumoha duḥkhitaḥ | [Rām, Ay, 55 21.1]
tataḥ sa śokaṃ praviveśa pārthivaḥ svaduṣkṛtaṃ cāpi punas tadāsmarat | [Rām, Ay, 55 21.2]
{Rām, Ay, 56}
evaṃ tu kruddhayā rājā rāmamātrā saśokayā | [Rām, Ay, 56 1.1]
śrāvitaḥ paruṣaṃ vākyaṃ cintayāmāsa duḥkhitaḥ | [Rām, Ay, 56 1.2]
tasya cintayamānasya pratyabhāt karma duṣkṛtam | [Rām, Ay, 56 2.1]
yad anena kṛtaṃ pūrvam ajñānāc chabdavedhinā | [Rām, Ay, 56 2.2]
amanās tena śokena rāmaśokena ca prabhuḥ | [Rām, Ay, 56 3.1]
dahyamānas tu śokābhyāṃ kausalyām āha bhūpatiḥ | [Rām, Ay, 56 3.2]
prasādaye tvāṃ kausalye racito 'yaṃ mayāñjaliḥ | [Rām, Ay, 56 4.1]
vatsalā cānṛśaṃsā ca tvaṃ hi nityaṃ pareṣv api | [Rām, Ay, 56 4.2]
bhartā tu khalu nārīṇāṃ guṇavān nirguṇo 'pi vā | [Rām, Ay, 56 5.1]
dharmaṃ vimṛśamānānāṃ pratyakṣaṃ devi daivatam | [Rām, Ay, 56 5.2]
sā tvaṃ dharmaparā nityaṃ dṛṣṭalokaparāvarā | [Rām, Ay, 56 6.1]
nārhase vipriyaṃ vaktuṃ duḥkhitāpi suduḥkhitam | [Rām, Ay, 56 6.2]
tad vākyaṃ karuṇaṃ rājñaḥ śrutvā dīnasya bhāṣitam | [Rām, Ay, 56 7.1]
kausalyā vyasṛjad bāṣpaṃ praṇālīva navodakam | [Rām, Ay, 56 7.2]
sa mūrdhni baddhvā rudatī rājñaḥ padmam ivāñjalim | [Rām, Ay, 56 8.1]
sambhramād abravīt trastā tvaramāṇākṣaraṃ vacaḥ | [Rām, Ay, 56 8.2]
prasīda śirasā yāce bhūmau nipatitāsmi te | [Rām, Ay, 56 9.1]
yācitāsmi hatā deva hantavyāhaṃ na hi tvayā | [Rām, Ay, 56 9.2]
naiṣā hi sā strī bhavati ślāghanīyena dhīmatā | [Rām, Ay, 56 10.1]
ubhayor lokayor vīra patyā yā saṃprasādyate | [Rām, Ay, 56 10.2]
jānāmi dharmaṃ dharmajña tvāṃ jāne satyavādinam | [Rām, Ay, 56 11.1]
putraśokārtayā tat tu mayā kimapi bhāṣitam | [Rām, Ay, 56 11.2]
śoko nāśayate dhairyaṃ śoko nāśayate śrutam | [Rām, Ay, 56 12.1]
śoko nāśayate sarvaṃ nāsti śokasamo ripuḥ | [Rām, Ay, 56 12.2]
śayam āpatitaḥ soḍhuṃ praharo ripuhastataḥ | [Rām, Ay, 56 13.1]
soḍhum āpatitaḥ śokaḥ susūkṣmo 'pi na śakyate | [Rām, Ay, 56 13.2]
vanavāsāya rāmasya pañcarātro 'dya gaṇyate | [Rām, Ay, 56 14.1]
yaḥ śokahataharṣāyāḥ pañcavarṣopamo mama | [Rām, Ay, 56 14.2]
taṃ hi cintayamānāyāḥ śoko 'yaṃ hṛdi vardhate | [Rām, Ay, 56 15.1]
adīnām iva vegena samudrasalilaṃ mahat | [Rām, Ay, 56 15.2]
evaṃ hi kathayantyās tu kausalyāyāḥ śubhaṃ vacaḥ | [Rām, Ay, 56 16.1]
mandaraśmir abhūt sūryo rajanī cābhyavartata | [Rām, Ay, 56 16.2]
atha prahlādito vākyair devyā kausalyayā nṛpaḥ | [Rām, Ay, 56 17.1]
śokena ca samākrānto nidrāyā vaśam eyivān | [Rām, Ay, 56 17.2]
{Rām, Ay, 57}
pratibuddho muhūrtena śokopahatacetanaḥ | [Rām, Ay, 57 1.1]
atha rājā daśarathaḥ sa cintām abhyapadyata | [Rām, Ay, 57 1.2]
rāmalakṣmaṇayoś caiva vivāsād vāsavopamam | [Rām, Ay, 57 2.1]
āviveśopasargas taṃ tamaḥ sūryam ivāsuram | [Rām, Ay, 57 2.2]
sa rājā rajanīṃ ṣaṣṭhīṃ rāme pravrajite vanam | [Rām, Ay, 57 3.1]
ardharātre daśarathaḥ saṃsmaran duṣkṛtaṃ kṛtam | [Rām, Ay, 57 3.2]
kausalyāṃ putraśokārtām idaṃ vacanam abravīt | [Rām, Ay, 57 3.3]
yad ācarati kalyāṇi śubhaṃ vā yadi vāśubham | [Rām, Ay, 57 4.1]
tad eva labhate bhadre kartā karmajam ātmanaḥ | [Rām, Ay, 57 4.2]
gurulāghavam arthānām ārambhe karmaṇāṃ phalam | [Rām, Ay, 57 5.1]
doṣaṃ vā yo na jānāti sa bāla iti hocyate | [Rām, Ay, 57 5.2]
kaścid āmravaṇaṃ chittvā palāśāṃś ca niṣiñcati | [Rām, Ay, 57 6.1]
puṣpaṃ dṛṣṭvā phale gṛdhnuḥ sa śocati phalāgame | [Rām, Ay, 57 6.2]
so 'ham āmravaṇaṃ chittvā palāśāṃś ca nyaṣecayam | [Rām, Ay, 57 7.1]
rāmaṃ phalāgame tyaktvā paścāc chocāmi durmatiḥ | [Rām, Ay, 57 7.2]
labdhaśabdena kausalye kumāreṇa dhanuṣmatā | [Rām, Ay, 57 8.1]
kumāraḥ śabdavedhīti mayā pāpam idaṃ kṛtam | [Rām, Ay, 57 8.2]
tad idaṃ me 'nusaṃprāptaṃ devi duḥkhaṃ svayaṃ kṛtam | [Rām, Ay, 57 8.3]
sammohād iha bālena yathā syād bhakṣitaṃ viṣam | [Rām, Ay, 57 9.1]
evaṃ mamāpy avijñātaṃ śabdavedhyamayaṃ phalam | [Rām, Ay, 57 9.2]
devy anūḍhā tvam abhavo yuvarājo bhavāmy aham | [Rām, Ay, 57 10.1]
tataḥ prāvṛḍ anuprāptā madakāmavivardhinī | [Rām, Ay, 57 10.2]
upāsya hi rasān bhaumāṃs taptvā ca jagad aṃśubhiḥ | [Rām, Ay, 57 11.1]
paretācaritāṃ bhīmāṃ ravir āviśate diśam | [Rām, Ay, 57 11.2]
uṣṇam antardadhe sadyaḥ snigdhā dadṛśire ghanāḥ | [Rām, Ay, 57 12.1]
tato jahṛṣire sarve bhekasāraṅgabarhiṇaḥ | [Rām, Ay, 57 12.2]
patitenāmbhasā channaḥ patamānena cāsakṛt | [Rām, Ay, 57 13.1]
ābabhau mattasāraṅgas toyarāśir ivācalaḥ | [Rām, Ay, 57 13.2]
tasminn atisukhe kāle dhanuṣmān iṣumān rathī | [Rām, Ay, 57 14.1]
vyāyāmakṛtasaṃkalpaḥ sarayūm anvagāṃ nadīm | [Rām, Ay, 57 14.2]
nipāne mahiṣaṃ rātrau gajaṃ vābhyāgataṃ nadīm | [Rām, Ay, 57 15.1]
anyaṃ vā śvāpadaṃ kaṃcij jighāṃsur ajitendriyaḥ | [Rām, Ay, 57 15.2]
athāndhakāre tv aśrauṣaṃ jale kumbhasya pūryataḥ | [Rām, Ay, 57 16.1]
acakṣurviṣaye ghoṣaṃ vāraṇasyeva nardataḥ | [Rām, Ay, 57 16.2]
tato 'haṃ śaram uddhṛtya dīptam āśīviṣopamam | [Rām, Ay, 57 17.1]
amuñcaṃ niśitaṃ bāṇam aham āśīviṣopamam | [Rām, Ay, 57 17.2]
tatra vāg uṣasi vyaktā prādurāsīd vanaukasaḥ | [Rām, Ay, 57 18.1]
hā heti patatas toye vāg abhūt tatra mānuṣī | [Rām, Ay, 57 18.2]
katham asmadvidhe śastraṃ nipatet tu tapasvini | [Rām, Ay, 57 18.3]
praviviktāṃ nadīṃ rātrāv udāhāro 'ham āgataḥ | [Rām, Ay, 57 19.1]
iṣuṇābhihataḥ kena kasya vā kiṃ kṛtaṃ mayā | [Rām, Ay, 57 19.2]
ṛṣer hi nyastadaṇḍasya vane vanyena jīvataḥ | [Rām, Ay, 57 20.1]
kathaṃ nu śastreṇa vadho madvidhasya vidhīyate | [Rām, Ay, 57 20.2]
jaṭābhāradharasyaiva valkalājinavāsasaḥ | [Rām, Ay, 57 21.1]
ko vadhena mamārthī syāt kiṃ vāsyāpakṛtaṃ mayā | [Rām, Ay, 57 21.2]
evaṃ niṣphalam ārabdhaṃ kevalānarthasaṃhitam | [Rām, Ay, 57 22.1]
na kaścit sādhu manyeta yathaiva gurutalpagam | [Rām, Ay, 57 22.2]
nemaṃ tathānuśocāmi jīvitakṣayam ātmanaḥ | [Rām, Ay, 57 23.1]
mātaraṃ pitaraṃ cobhāv anuśocāmi madvidhe | [Rām, Ay, 57 23.2]
tad etan mithunaṃ vṛddhaṃ cirakālabhṛtaṃ mayā | [Rām, Ay, 57 24.1]
mayi pañcatvam āpanne kāṃ vṛttiṃ vartayiṣyati | [Rām, Ay, 57 24.2]
vṛddhau ca mātāpitarāv ahaṃ caikeṣuṇā hataḥ | [Rām, Ay, 57 25.1]
kena sma nihatāḥ sarve subālenākṛtātmanā | [Rām, Ay, 57 25.2]
tāṃ giraṃ karuṇāṃ śrutvā mama dharmānukāṅkṣiṇaḥ | [Rām, Ay, 57 26.1]
karābhyāṃ saśaraṃ cāpaṃ vyathitasyāpatad bhuvi | [Rām, Ay, 57 26.2]
taṃ deśam aham āgamya dīnasattvaḥ sudurmanāḥ | [Rām, Ay, 57 27.1]
apaśyam iṣuṇā tīre sarayvās tāpasaṃ hatam | [Rām, Ay, 57 27.2]
sa mām udvīkṣya netrābhyāṃ trastam asvasthacetasam | [Rām, Ay, 57 28.1]
ity uvāca vacaḥ krūraṃ didhakṣann iva tejasā | [Rām, Ay, 57 28.2]
kiṃ tavāpakṛtaṃ rājan vane nivasatā mayā | [Rām, Ay, 57 29.1]
jihīrṣur ambho gurvarthaṃ yad ahaṃ tāḍitas tvayā | [Rām, Ay, 57 29.2]
ekena khalu bāṇena marmaṇy abhihate mayi | [Rām, Ay, 57 30.1]
dvāv andhau nihatau vṛddhau mātā janayitā ca me | [Rām, Ay, 57 30.2]
tau nūnaṃ durbalāv andhau matpratīkṣau pipāsitau | [Rām, Ay, 57 31.1]
ciram āśākṛtāṃ tṛṣṇāṃ kaṣṭāṃ saṃdhārayiṣyataḥ | [Rām, Ay, 57 31.2]
na nūnaṃ tapaso vāsti phalayogaḥ śrutasya vā | [Rām, Ay, 57 32.1]
pitā yan māṃ na jānāti śayānaṃ patitaṃ bhuvi | [Rām, Ay, 57 32.2]
jānann api ca kiṃ kuryād aśaktir aparikramaḥ | [Rām, Ay, 57 33.1]
bhidyamānam ivāśaktas trātum anyo nago nagam | [Rām, Ay, 57 33.2]
pitus tvam eva me gatvā śīghram ācakṣva rāghava | [Rām, Ay, 57 34.1]
na tvām anudahet kruddho vanaṃ vahnir ivaidhitaḥ | [Rām, Ay, 57 34.2]
iyam ekapadī rājan yato me pitur āśramaḥ | [Rām, Ay, 57 35.1]
taṃ prasādaya gatvā tvaṃ na tvāṃ sa kupitaḥ śapet | [Rām, Ay, 57 35.2]
viśalyaṃ kuru māṃ rājan marma me niśitaḥ śaraḥ | [Rām, Ay, 57 36.1]
ruṇaddhi mṛdu sotsedhaṃ tīram amburayo yathā | [Rām, Ay, 57 36.2]
na dvijātir ahaṃ rājan mā bhūt te manaso vyathā | [Rām, Ay, 57 37.1]
śūdrāyām asmi vaiśyena jāto janapadādhipa | [Rām, Ay, 57 37.2]
itīva vadataḥ kṛcchrād bāṇābhihatamarmaṇaḥ | [Rām, Ay, 57 38.1]
tasya tv ānamyamānasya taṃ bāṇam aham uddharam | [Rām, Ay, 57 38.2]
jalārdragātraṃ tu vilapya kṛcchrān marmavraṇaṃ saṃtatam ucchvasantam | [Rām, Ay, 57 39.1]
tataḥ sarayvāṃ tam ahaṃ śayānaṃ samīkṣya bhadre subhṛśaṃ viṣaṇṇaḥ | [Rām, Ay, 57 39.2]
{Rām, Ay, 58}
tad ajñānān mahat pāpaṃ kṛtvā saṃkulitendriyaḥ | [Rām, Ay, 58 1.1]
ekas tv acintayaṃ buddhyā kathaṃ nu sukṛtaṃ bhavet | [Rām, Ay, 58 1.2]
tatas taṃ ghaṭam ādāya pūrṇaṃ paramavāriṇā | [Rām, Ay, 58 2.1]
āśramaṃ tam ahaṃ prāpya yathākhyātapathaṃ gataḥ | [Rām, Ay, 58 2.2]
tatrāhaṃ durbalāv andhau vṛddhāv apariṇāyakau | [Rām, Ay, 58 3.1]
apaśyaṃ tasya pitarau lūnapakṣāv iva dvijau | [Rām, Ay, 58 3.2]
tannimittābhir āsīnau kathābhir aparikramau | [Rām, Ay, 58 4.1]
tām āśāṃ matkṛte hīnāv udāsīnāv anāthavat | [Rām, Ay, 58 4.2]
padaśabdaṃ tu me śrutvā munir vākyam abhāṣata | [Rām, Ay, 58 5.1]
kiṃ cirāyasi me putra pānīyaṃ kṣipram ānaya | [Rām, Ay, 58 5.2]
yannimittam idaṃ tāta salile krīḍitaṃ tvayā | [Rām, Ay, 58 6.1]
utkaṇṭhitā te māteyaṃ praviśa kṣipram āśramam | [Rām, Ay, 58 6.2]
yad vyalīkaṃ kṛtaṃ putra mātrā te yadi vā mayā | [Rām, Ay, 58 7.1]
na tan manasi kartavyaṃ tvayā tāta tapasvinā | [Rām, Ay, 58 7.2]
tvaṃ gatis tv agatīnāṃ ca cakṣus tvaṃ hīnacakṣuṣām | [Rām, Ay, 58 8.1]
samāsaktās tvayi prāṇāḥ kiṃcin nau nābhibhāṣase | [Rām, Ay, 58 8.2]
munim avyaktayā vācā tam ahaṃ sajjamānayā | [Rām, Ay, 58 9.1]
hīnavyañjanayā prekṣya bhīto bhīta ivābruvam | [Rām, Ay, 58 9.2]
manasaḥ karma ceṣṭābhir abhisaṃstabhya vāgbalam | [Rām, Ay, 58 10.1]
ācacakṣe tv ahaṃ tasmai putravyasanajaṃ bhayam | [Rām, Ay, 58 10.2]
kṣatriyo 'haṃ daśaratho nāhaṃ putro mahātmanaḥ | [Rām, Ay, 58 11.1]
sajjanāvamataṃ duḥkham idaṃ prāptaṃ svakarmajam | [Rām, Ay, 58 11.2]
bhagavaṃś cāpahasto 'haṃ sarayūtīram āgataḥ | [Rām, Ay, 58 12.1]
jighāṃsuḥ śvāpadaṃ kiṃcin nipāne vāgataṃ gajam | [Rām, Ay, 58 12.2]
tatra śruto mayā śabdo jale kumbhasya pūryataḥ | [Rām, Ay, 58 13.1]
dvipo 'yam iti matvā hi bāṇenābhihato mayā | [Rām, Ay, 58 13.2]
gatvā nadyās tatas tīram apaśyam iṣuṇā hṛdi | [Rām, Ay, 58 14.1]
vinirbhinnaṃ gataprāṇaṃ śayānaṃ bhuvi tāpasam | [Rām, Ay, 58 14.2]
bhagavañ śabdam ālakṣya mayā gajajighāṃsunā | [Rām, Ay, 58 15.1]
visṛṣṭo 'mbhasi nārācas tena te nihataḥ sutaḥ | [Rām, Ay, 58 15.2]
sa coddhṛtena bāṇena tatraiva svargam āsthitaḥ | [Rām, Ay, 58 16.1]
bhagavantāv ubhau śocann andhāv iti vilapya ca | [Rām, Ay, 58 16.2]
ajñānād bhavataḥ putraḥ sahasābhihato mayā | [Rām, Ay, 58 17.1]
śeṣam evaṃgate yat syāt tat prasīdatu me muniḥ | [Rām, Ay, 58 17.2]
sa tac chrutvā vacaḥ krūraṃ niḥśvasañ śokakarśitaḥ | [Rām, Ay, 58 18.1]
mām uvāca mahātejāḥ kṛtāñjalim upasthitam | [Rām, Ay, 58 18.2]
yady etad aśubhaṃ karma na sma me kathayeḥ svayam | [Rām, Ay, 58 19.1]
phalen mūrdhā sma te rājan sadyaḥ śatasahasradhā | [Rām, Ay, 58 19.2]
kṣatriyeṇa vadho rājan vānaprasthe viśeṣataḥ | [Rām, Ay, 58 20.1]
jñānapūrvaṃ kṛtaḥ sthānāc cyāvayed api vajriṇam | [Rām, Ay, 58 20.2]
ajñānāddhi kṛtaṃ yasmād idaṃ tenaiva jīvasi | [Rām, Ay, 58 21.1]
api hy adya kulaṃ na syād rāghavāṇāṃ kuto bhavān | [Rām, Ay, 58 21.2]
naya nau nṛpa taṃ deśam iti māṃ cābhyabhāṣata | [Rām, Ay, 58 22.1]
adya taṃ draṣṭum icchāvaḥ putraṃ paścimadarśanam | [Rām, Ay, 58 22.2]
rudhireṇāvasitāṅgaṃ prakīrṇājinavāsasam | [Rām, Ay, 58 23.1]
śayānaṃ bhuvi niḥsaṃjñaṃ dharmarājavaśaṃ gatam | [Rām, Ay, 58 23.2]
athāham ekas taṃ deśaṃ nītvā tau bhṛśaduḥkhitau | [Rām, Ay, 58 24.1]
asparśayam ahaṃ putraṃ taṃ muniṃ saha bhāryayā | [Rām, Ay, 58 24.2]
tau putram ātmanaḥ spṛṣṭvā tam āsādya tapasvinau | [Rām, Ay, 58 25.1]
nipetatuḥ śarīre 'sya pitā cāsyedam abravīt | [Rām, Ay, 58 25.2]
na nv ahaṃ te priyaḥ putra mātaraṃ paśya dhārmika | [Rām, Ay, 58 26.1]
kiṃ nu nāliṅgase putra sukumāra vaco vada | [Rām, Ay, 58 26.2]
kasya vāpararātre 'haṃ śroṣyāmi hṛdayaṃgamam | [Rām, Ay, 58 27.1]
adhīyānasya madhuraṃ śāstraṃ vānyad viśeṣataḥ | [Rām, Ay, 58 27.2]
ko māṃ saṃdhyām upāsyaiva snātvā hutahutāśanaḥ | [Rām, Ay, 58 28.1]
ślāghayiṣyaty upāsīnaḥ putraśokabhayārditam | [Rām, Ay, 58 28.2]
kandamūlaphalaṃ hṛtvā ko māṃ priyam ivātithim | [Rām, Ay, 58 29.1]
bhojayiṣyaty akarmaṇyam apragraham anāyakam | [Rām, Ay, 58 29.2]
imām andhāṃ ca vṛddhāṃ ca mātaraṃ te tapasvinīm | [Rām, Ay, 58 30.1]
kathaṃ putra bhariṣyāmi kṛpaṇāṃ putragardhinīm | [Rām, Ay, 58 30.2]
tiṣṭha mā mā gamaḥ putra yamasya sadanaṃ prati | [Rām, Ay, 58 31.1]
śvo mayā saha gantāsi jananyā ca samedhitaḥ | [Rām, Ay, 58 31.2]
ubhāv api ca śokārtāv anāthau kṛpaṇau vane | [Rām, Ay, 58 32.1]
kṣipram eva gamiṣyāvas tvayā hīnau yamakṣayam | [Rām, Ay, 58 32.2]
tato vaivasvataṃ dṛṣṭvā taṃ pravakṣyāmi bhāratīm | [Rām, Ay, 58 33.1]
kṣamatāṃ dharmarājo me bibhṛyāt pitarāv ayam | [Rām, Ay, 58 33.2]
apāpo 'si yathā putra nihataḥ pāpakarmaṇā | [Rām, Ay, 58 34.1]
tena satyena gacchāśu ye lokāḥ śastrayodhinām | [Rām, Ay, 58 34.2]
yānti śūrā gatiṃ yāṃ ca saṃgrāmeṣv anivartinaḥ | [Rām, Ay, 58 35.1]
hatās tv abhimukhāḥ putra gatiṃ tāṃ paramāṃ vraja | [Rām, Ay, 58 35.2]
yāṃ gatiṃ sagaraḥ śaibyo dilīpo janamejayaḥ | [Rām, Ay, 58 36.1]
nahuṣo dhundhumāraś ca prāptās tāṃ gaccha putraka | [Rām, Ay, 58 36.2]
yā gatiḥ sarvasādhūnāṃ svādhyāyāt tapasā ca yā | [Rām, Ay, 58 37.1]
bhūmidasyāhitāgneś ca ekapatnīvratasya ca | [Rām, Ay, 58 37.2]
gosahasrapradātṝṇāṃ yā yā gurubhṛtām api | [Rām, Ay, 58 38.1]
dehanyāsakṛtāṃ yā ca tāṃ gatiṃ gaccha putraka | [Rām, Ay, 58 38.2]
na hi tv asmin kule jāto gacchaty akuśalāṃ gatim | [Rām, Ay, 58 38.3]
evaṃ sa kṛpaṇaṃ tatra paryadevayatāsakṛt | [Rām, Ay, 58 39.1]
tato 'smai kartum udakaṃ pravṛttaḥ saha bhāryayā | [Rām, Ay, 58 39.2]
sa tu divyena rūpeṇa muniputraḥ svakarmabhiḥ | [Rām, Ay, 58 40.1]
āśvāsya ca muhūrtaṃ tu pitarau vākyam abravīt | [Rām, Ay, 58 40.2]
sthānam asmi mahat prāpto bhavatoḥ paricāraṇāt | [Rām, Ay, 58 41.1]
bhavantāv api ca kṣipraṃ mama mūlam upaiṣyataḥ | [Rām, Ay, 58 41.2]
evam uktvā tu divyena vimānena vapuṣmatā | [Rām, Ay, 58 42.1]
āruroha divaṃ kṣipraṃ muniputro jitendriyaḥ | [Rām, Ay, 58 42.2]
sa kṛtvā tūdakaṃ tūrṇaṃ tāpasaḥ saha bhāryayā | [Rām, Ay, 58 43.1]
mām uvāca mahātejāḥ kṛtāñjalim upasthitam | [Rām, Ay, 58 43.2]
adyaiva jahi māṃ rājan maraṇe nāsti me vyathā | [Rām, Ay, 58 44.1]
yac chareṇaikaputraṃ māṃ tvam akārṣīr aputrakam | [Rām, Ay, 58 44.2]
tvayā tu yad avijñānān nihato me sutaḥ śuciḥ | [Rām, Ay, 58 45.1]
tena tvām abhiśapsyāmi suduḥkham atidāruṇam | [Rām, Ay, 58 45.2]
putravyasanajaṃ duḥkhaṃ yad etan mama sāmpratam | [Rām, Ay, 58 46.1]
evaṃ tvaṃ putraśokena rājan kālaṃ kariṣyasi | [Rām, Ay, 58 46.2]
tasmān mām āgataṃ bhadre tasyodārasya tadvacaḥ | [Rām, Ay, 58 47.1]
yad ahaṃ putraśokena saṃtyakṣyāmy adya jīvitam | [Rām, Ay, 58 47.2]
yadi māṃ saṃspṛśed rāmaḥ sakṛd adyālabheta vā | [Rām, Ay, 58 48.1]
na tan me sadṛśaṃ devi yan mayā rāghave kṛtam | [Rām, Ay, 58 48.2]
cakṣuṣā tvāṃ na paśyāmi smṛtir mama vilupyate | [Rām, Ay, 58 49.1]
dūtā vaivasvatasyaite kausalye tvarayanti mām | [Rām, Ay, 58 49.2]
atas tu kiṃ duḥkhataraṃ yad ahaṃ jīvitakṣaye | [Rām, Ay, 58 50.1]
na hi paśyāmi dharmajñaṃ rāmaṃ satyaparākramam | [Rām, Ay, 58 50.2]
na te manuṣyā devās te ye cāruśubhakuṇḍalam | [Rām, Ay, 58 51.1]
mukhaṃ drakṣyanti rāmasya varṣe pañcadaśe punaḥ | [Rām, Ay, 58 51.2]
padmapattrekṣaṇaṃ subhru sudaṃṣṭraṃ cārunāsikam | [Rām, Ay, 58 52.1]
dhanyā drakṣyanti rāmasya tārādhipanibhaṃ mukham | [Rām, Ay, 58 52.2]
sadṛśaṃ śāradasyendoḥ phullasya kamalasya ca | [Rām, Ay, 58 53.1]
sugandhi mama nāthasya dhanyā drakṣyanti tanmukham | [Rām, Ay, 58 53.2]
nivṛttavanavāsaṃ tam ayodhyāṃ punar āgatam | [Rām, Ay, 58 54.1]
drakṣyanti sukhino rāmaṃ śukraṃ mārgagataṃ yathā | [Rām, Ay, 58 54.2]
ayam ātmabhavaḥ śoko mām anātham acetanam | [Rām, Ay, 58 55.1]
saṃsādayati vegena yathā kūlaṃ nadīrayaḥ | [Rām, Ay, 58 55.2]
hā rāghava mahābāho hā mamāyāsanāśana | [Rām, Ay, 58 56.1]
rājā daśarathaḥ śocañ jīvitāntam upāgamat | [Rām, Ay, 58 56.2]
tathā tu dīnaṃ kathayan narādhipaḥ priyasya putrasya vivāsanāturaḥ | [Rām, Ay, 58 57.1]
gate 'rdharātre bhṛśaduḥkhapīḍitas tadā jahau prāṇam udāradarśanaḥ | [Rām, Ay, 58 57.2]
{Rām, Ay, 59}
atha rātryāṃ vyatītāyāṃ prātar evāpare 'hani | [Rām, Ay, 59 1.1]
bandinaḥ paryupātiṣṭhaṃs tat pārthivaniveśanam | [Rām, Ay, 59 1.2]
tataḥ śucisamācārāḥ paryupasthānakovidāḥ | [Rām, Ay, 59 2.1]
strīvarṣavarabhūyiṣṭhā upatasthur yathāpuram | [Rām, Ay, 59 2.2]
haricandanasaṃpṛktam udakaṃ kāñcanair ghaṭaiḥ | [Rām, Ay, 59 3.1]
āninyuḥ snānaśikṣājñā yathākālaṃ yathāvidhi | [Rām, Ay, 59 3.2]
maṅgalālambhanīyāni prāśanīyān upaskarān | [Rām, Ay, 59 4.1]
upaninyus tathāpy anyāḥ kumārībahulāḥ striyaḥ | [Rām, Ay, 59 4.2]
atha yāḥ kosalendrasya śayanaṃ pratyanantarāḥ | [Rām, Ay, 59 5.1]
tāḥ striyas tu samāgamya bhartāraṃ pratyabodhayan | [Rām, Ay, 59 5.2]
tā vepathuparītāś ca rājñaḥ prāṇeṣu śaṅkitāḥ | [Rām, Ay, 59 6.1]
pratisrotas tṛṇāgrāṇāṃ sadṛśaṃ saṃcakampire | [Rām, Ay, 59 6.2]
atha saṃvepamānānāṃ strīṇāṃ dṛṣṭvā ca pārthivam | [Rām, Ay, 59 7.1]
yat tad āśaṅkitaṃ pāpaṃ tasya jajñe viniścayaḥ | [Rām, Ay, 59 7.2]
tataḥ pracukruśur dīnāḥ sasvaraṃ tā varāṅganāḥ | [Rām, Ay, 59 8.1]
kareṇava ivāraṇye sthānapracyutayūthapāḥ | [Rām, Ay, 59 8.2]
tāsām ākrandaśabdena sahasodgatacetane | [Rām, Ay, 59 9.1]
kausalyā ca sumitrā ca tyaktanidre babhūvatuḥ | [Rām, Ay, 59 9.2]
kausalyā ca sumitrā ca dṛṣṭvā spṛṣṭvā ca pārthivam | [Rām, Ay, 59 10.1]
hā nātheti parikruśya petatur dharaṇītale | [Rām, Ay, 59 10.2]
sā kosalendraduhitā veṣṭamānā mahītale | [Rām, Ay, 59 11.1]
na babhrāja rajodhvastā tāreva gaganacyutā | [Rām, Ay, 59 11.2]
tat samuttrastasaṃbhrāntaṃ paryutsukajanākulam | [Rām, Ay, 59 12.1]
sarvatas tumulākrandaṃ paritāpārtabāndhavam | [Rām, Ay, 59 12.2]
sadyo nipatitānandaṃ dīnaviklavadarśanam | [Rām, Ay, 59 13.1]
babhūva naradevasya sadma diṣṭāntam īyuṣaḥ | [Rām, Ay, 59 13.2]
atītam ājñāya tu pārthivarṣabhaṃ yaśasvinaṃ saṃparivārya patnayaḥ | [Rām, Ay, 59 14.1]
bhṛśaṃ rudantyaḥ karuṇaṃ suduḥkhitāḥ pragṛhya bāhū vyalapann anāthavat | [Rām, Ay, 59 14.2]
{Rām, Ay, 60}
tam agnim iva saṃśāntam ambuhīnam ivārṇavam | [Rām, Ay, 60 1.1]
hataprabham ivādityaṃ svargasthaṃ prekṣya bhūmipam | [Rām, Ay, 60 1.2]
kausalyā bāṣpapūrṇākṣī vividhaṃ śokakarśitā | [Rām, Ay, 60 2.1]
upagṛhya śiro rājñaḥ kaikeyīṃ pratyabhāṣata | [Rām, Ay, 60 2.2]
sakāmā bhava kaikeyi bhuṅkṣva rājyam akaṇṭakam | [Rām, Ay, 60 3.1]
tyaktvā rājānam ekāgrā nṛśaṃse duṣṭacāriṇi | [Rām, Ay, 60 3.2]
vihāya māṃ gato rāmo bhartā ca svargato mama | [Rām, Ay, 60 4.1]
vipathe sārthahīneva nāhaṃ jīvitum utsahe | [Rām, Ay, 60 4.2]
bhartāraṃ taṃ parityajya kā strī daivatam ātmanaḥ | [Rām, Ay, 60 5.1]
icchej jīvitum anyatra kaikeyyās tyaktadharmaṇaḥ | [Rām, Ay, 60 5.2]
na lubdho budhyate doṣān kiṃ pākam iva bhakṣayan | [Rām, Ay, 60 6.1]
kubjānimittaṃ kaikeyyā rāghavāṇāṃ kulaṃ hatam | [Rām, Ay, 60 6.2]
aniyoge niyuktena rājñā rāmaṃ vivāsitam | [Rām, Ay, 60 7.1]
sabhāryaṃ janakaḥ śrutvā paritapsyaty ahaṃ yathā | [Rām, Ay, 60 7.2]
rāmaḥ kamalapattrākṣo jīvanāśam ito gataḥ | [Rām, Ay, 60 8.1]
videharājasya sutā tathā sītā tapasvinī | [Rām, Ay, 60 8.2]
duḥkhasyānucitā duḥkhaṃ vane paryudvijiṣyati | [Rām, Ay, 60 8.3]
nadatāṃ bhīmaghoṣāṇāṃ niśāsu mṛgapakṣiṇām | [Rām, Ay, 60 9.1]
niśamya nūnaṃ saṃtrastā rāghavaṃ saṃśrayiṣyati | [Rām, Ay, 60 9.2]
vṛddhaś caivālpaputraś ca vaidehīm anucintayan | [Rām, Ay, 60 10.1]
so 'pi śokasamāviṣṭo nanu tyakṣyati jīvitam | [Rām, Ay, 60 10.2]
tāṃ tataḥ sampariṣvajya vilapantīṃ tapasvinīm | [Rām, Ay, 60 11.1]
vyapaninyuḥ suduḥkhārtāṃ kausalyāṃ vyāvahārikāḥ | [Rām, Ay, 60 11.2]
tailadroṇyām athāmātyāḥ saṃveśya jagatīpatim | [Rām, Ay, 60 12.1]
rājñaḥ sarvāṇy athādiṣṭāś cakruḥ karmāṇy anantaram | [Rām, Ay, 60 12.2]
na tu saṃkālanaṃ rājño vinā putreṇa mantriṇaḥ | [Rām, Ay, 60 13.1]
sarvajñāḥ kartum īṣus te tato rakṣanti bhūmipam | [Rām, Ay, 60 13.2]
tailadroṇyāṃ tu sacivaiḥ śāyitaṃ taṃ narādhipam | [Rām, Ay, 60 14.1]
hā mṛto 'yam iti jñātvā striyas tāḥ paryadevayan | [Rām, Ay, 60 14.2]
bāhūn udyamya kṛpaṇā netraprasravaṇair mukhaiḥ | [Rām, Ay, 60 15.1]
rudantyaḥ śokasaṃtaptāḥ kṛpaṇaṃ paryadevayan | [Rām, Ay, 60 15.2]
niśā nakṣatrahīneva strīva bhartṛvivarjitā | [Rām, Ay, 60 16.1]
purī nārājatāyodhyā hīnā rājñā mahātmanā | [Rām, Ay, 60 16.2]
bāṣpaparyākulajanā hāhābhūtakulāṅganā | [Rām, Ay, 60 17.1]
śūnyacatvaraveśmāntā na babhrāja yathāpuram | [Rām, Ay, 60 17.2]
gataprabhā dyaur iva bhāskaraṃ vinā vyapetanakṣatragaṇeva śarvarī | [Rām, Ay, 60 18.1]
purī babhāse rahitā mahātmanā na cāsrakaṇṭhākulamārgacatvarā | [Rām, Ay, 60 18.2]
narāś ca nāryaś ca sametya saṃghaśo vigarhamāṇā bharatasya mātaram | [Rām, Ay, 60 19.1]
tadā nagaryāṃ naradevasaṃkṣaye babhūvur ārtā na ca śarma lebhire | [Rām, Ay, 60 19.2]
{Rām, Ay, 61}
vyatītāyāṃ tu śarvaryām ādityasyodaye tataḥ | [Rām, Ay, 61 1.1]
sametya rājakartāraḥ sabhām īyur dvijātayaḥ | [Rām, Ay, 61 1.2]
mārkaṇḍeyo 'tha maudgalyo vāmadevaś ca kāśyapaḥ | [Rām, Ay, 61 2.1]
kātyāyano gautamaś ca jābāliś ca mahāyaśāḥ | [Rām, Ay, 61 2.2]
ete dvijāḥ sahāmātyaiḥ pṛthag vācam udīrayan | [Rām, Ay, 61 3.1]
vasiṣṭham evābhimukhāḥ śreṣṭhaṃ rājapurohitam | [Rām, Ay, 61 3.2]
atītā śarvarī duḥkhaṃ yā no varṣaśatopamā | [Rām, Ay, 61 4.1]
asmin pañcatvam āpanne putraśokena pārthive | [Rām, Ay, 61 4.2]
svargataś ca mahārājo rāmaś cāraṇyam āśritaḥ | [Rām, Ay, 61 5.1]
lakṣmaṇaś cāpi tejasvī rāmeṇaiva gataḥ saha | [Rām, Ay, 61 5.2]
ubhau bharataśatrughnau kekayeṣu paraṃtapau | [Rām, Ay, 61 6.1]
pure rājagṛhe ramye mātāmahaniveśane | [Rām, Ay, 61 6.2]
ikṣvākūṇām ihādyaiva kaścid rājā vidhīyatām | [Rām, Ay, 61 7.1]
arājakaṃ hi no rāṣṭraṃ na vināśam avāpnuyāt | [Rām, Ay, 61 7.2]
nārājake janapade vidyunmālī mahāsvanaḥ | [Rām, Ay, 61 8.1]
abhivarṣati parjanyo mahīṃ divyena vāriṇā | [Rām, Ay, 61 8.2]
nārājake janapade bījamuṣṭiḥ prakīryate | [Rām, Ay, 61 9.1]
nārājake pituḥ putro bhāryā vā vartate vaśe | [Rām, Ay, 61 9.2]
arājake dhanaṃ nāsti nāsti bhāryāpy arājake | [Rām, Ay, 61 10.1]
idam atyāhitaṃ cānyat kutaḥ satyam arājake | [Rām, Ay, 61 10.2]
nārājake janapade kārayanti sabhāṃ narāḥ | [Rām, Ay, 61 11.1]
udyānāni ca ramyāṇi hṛṣṭāḥ puṇyagṛhāṇi ca | [Rām, Ay, 61 11.2]
nārājake janapade yajñaśīlā dvijātayaḥ | [Rām, Ay, 61 12.1]
sattrāṇy anvāsate dāntā brāhmaṇāḥ saṃśitavratāḥ | [Rām, Ay, 61 12.2]
nārājake janapade prabhūtanaṭanartakāḥ | [Rām, Ay, 61 13.1]
utsavāś ca samājāś ca vardhante rāṣṭravardhanāḥ | [Rām, Ay, 61 13.2]
nārājake janapade siddhārthā vyavahāriṇaḥ | [Rām, Ay, 61 14.1]
kathābhir anurajyante kathāśīlāḥ kathāpriyaiḥ | [Rām, Ay, 61 14.2]
nārājake janapade vāhanaiḥ śīghragāmibhiḥ | [Rām, Ay, 61 15.1]
narā niryānty araṇyāni nārībhiḥ saha kāminaḥ | [Rām, Ay, 61 15.2]
nārājake janapade dhanavantaḥ surakṣitāḥ | [Rām, Ay, 61 16.1]
śerate vivṛtadvārāḥ kṛṣigorakṣajīvinaḥ | [Rām, Ay, 61 16.2]
nārājake janapade vaṇijo dūragāminaḥ | [Rām, Ay, 61 17.1]
gacchanti kṣemam adhvānaṃ bahupuṇyasamācitāḥ | [Rām, Ay, 61 17.2]
nārājake janapade caraty ekacaro vaśī | [Rām, Ay, 61 18.1]
bhāvayann ātmanātmānaṃ yatra sāyaṃgṛho muniḥ | [Rām, Ay, 61 18.2]
nārājake janapade yogakṣemaṃ pravartate | [Rām, Ay, 61 19.1]
na cāpy arājake senā śatrūn viṣahate yudhi | [Rām, Ay, 61 19.2]
yathā hy anudakā nadyo yathā vāpy atṛṇaṃ vanam | [Rām, Ay, 61 20.1]
agopālā yathā gāvas tathā rāṣṭram arājakam | [Rām, Ay, 61 20.2]
nārājake janapade svakaṃ bhavati kasyacit | [Rām, Ay, 61 21.1]
matsyā iva narā nityaṃ bhakṣayanti parasparam | [Rām, Ay, 61 21.2]
ye hi saṃbhinnamaryādā nāstikāś chinnasaṃśayāḥ | [Rām, Ay, 61 22.1]
te 'pi bhāvāya kalpante rājadaṇḍanipīḍitāḥ | [Rām, Ay, 61 22.2]
aho tama ivedaṃ syān na prajñāyeta kiṃcana | [Rām, Ay, 61 23.1]
rājā cen na bhavel loke vibhajan sādhvasādhunī | [Rām, Ay, 61 23.2]
jīvaty api mahārāje tavaiva vacanaṃ vayam | [Rām, Ay, 61 24.1]
nātikramāmahe sarve velāṃ prāpyeva sāgaraḥ | [Rām, Ay, 61 24.2]
sa naḥ samīkṣya dvijavaryavṛttaṃ nṛpaṃ vinā rājyam araṇyabhūtam | [Rām, Ay, 61 25.1]
kumāram ikṣvākusutaṃ vadānyaṃ tvam eva rājānam ihābhiṣiñca | [Rām, Ay, 61 25.2]
{Rām, Ay, 62}
teṣāṃ tadvacanaṃ śrutvā vasiṣṭhaḥ pratyuvāca ha | [Rām, Ay, 62 1.1]
mitrāmātyagaṇān sarvān brāhmaṇāṃs tān idaṃ vacaḥ | [Rām, Ay, 62 1.2]
yad asau mātulakule pure rājagṛhe sukhī | [Rām, Ay, 62 2.1]
bharato vasati bhrātrā śatrughnena samanvitaḥ | [Rām, Ay, 62 2.2]
tacchīghraṃ javanā dūtā gacchantu tvaritair hayaiḥ | [Rām, Ay, 62 3.1]
ānetuṃ bhrātarau vīrau kiṃ samīkṣāmahe vayam | [Rām, Ay, 62 3.2]
gacchantv iti tataḥ sarve vasiṣṭhaṃ vākyam abruvan | [Rām, Ay, 62 4.1]
teṣāṃ tadvacanaṃ śrutvā vasiṣṭho vākyam abravīt | [Rām, Ay, 62 4.2]
ehi siddhārtha vijaya jayantāśokanandana | [Rām, Ay, 62 5.1]
śrūyatām itikartavyaṃ sarvān eva bravīmi vaḥ | [Rām, Ay, 62 5.2]
puraṃ rājagṛhaṃ gatvā śīghraṃ śīghrajavair hayaiḥ | [Rām, Ay, 62 6.1]
tyaktaśokair idaṃ vācyaḥ śāsanād bharato mama | [Rām, Ay, 62 6.2]
purohitas tvāṃ kuśalaṃ prāha sarve ca mantriṇaḥ | [Rām, Ay, 62 7.1]
tvaramāṇaś ca niryāhi kṛtyam ātyayikaṃ tvayā | [Rām, Ay, 62 7.2]
mā cāsmai proṣitaṃ rāmaṃ mā cāsmai pitaraṃ mṛtam | [Rām, Ay, 62 8.1]
bhavantaḥ śaṃsiṣur gatvā rāghavāṇām imaṃ kṣayam | [Rām, Ay, 62 8.2]
kauśeyāni ca vastrāṇi bhūṣaṇāni varāṇi ca | [Rām, Ay, 62 9.1]
kṣipram ādāya rājñaś ca bharatasya ca gacchata | [Rām, Ay, 62 9.2]
vasiṣṭhenābhyanujñātā dūtāḥ saṃtvaritā yayuḥ | [Rām, Ay, 62 9.3]
te hastinapure gaṅgāṃ tīrtvā pratyaṅmukhā yayuḥ | [Rām, Ay, 62 10.1]
pāñcāladeśam āsādya madhyena kurujāṅgalam | [Rām, Ay, 62 10.2]
te prasannodakāṃ divyāṃ nānāvihagasevitām | [Rām, Ay, 62 11.1]
upātijagmur vegena śaradaṇḍāṃ janākulām | [Rām, Ay, 62 11.2]
nikūlavṛkṣam āsādya divyaṃ satyopayācanam | [Rām, Ay, 62 12.1]
abhigamyābhivādyaṃ taṃ kuliṅgāṃ prāviśan purīm | [Rām, Ay, 62 12.2]
abhikālaṃ tataḥ prāpya tejo'bhibhavanāc cyutāḥ | [Rām, Ay, 62 13.1]
yayur madhyena vāhlīkān sudāmānaṃ ca parvatam | [Rām, Ay, 62 13.2]
viṣṇoḥ padaṃ prekṣamāṇā vipāśāṃ cāpi śālmalīm | [Rām, Ay, 62 13.3]
te śrāntavāhanā dūtā vikṛṣṭena satā pathā | [Rām, Ay, 62 14.1]
girivrajaṃ puravaraṃ śīghram āsedur añjasā | [Rām, Ay, 62 14.2]
bhartuḥ priyārthaṃ kularakṣaṇārthaṃ bhartuś ca vaṃśasya parigrahārtham | [Rām, Ay, 62 15.1]
aheḍamānās tvarayā sma dūtā rātryāṃ tu te tat puram eva yātāḥ | [Rām, Ay, 62 15.2]
{Rām, Ay, 63}
yām eva rātriṃ te dūtāḥ praviśanti sma tāṃ purīm | [Rām, Ay, 63 1.1]
bharatenāpi tāṃ rātriṃ svapno dṛṣṭo 'yam apriyaḥ | [Rām, Ay, 63 1.2]
vyuṣṭām eva tu tāṃ rātriṃ dṛṣṭvā taṃ svapnam apriyam | [Rām, Ay, 63 2.1]
putro rājādhirājasya subhṛśaṃ paryatapyata | [Rām, Ay, 63 2.2]
tapyamānaṃ samājñāya vayasyāḥ priyavādinaḥ | [Rām, Ay, 63 3.1]
āyāsaṃ hi vineṣyantaḥ sabhāyāṃ cakrire kathāḥ | [Rām, Ay, 63 3.2]
vādayanti tathā śāntiṃ lāsayanty api cāpare | [Rām, Ay, 63 4.1]
nāṭakāny apare prāhur hāsyāni vividhāni ca | [Rām, Ay, 63 4.2]
sa tair mahātmā bharataḥ sakhibhiḥ priyavādibhiḥ | [Rām, Ay, 63 5.1]
goṣṭhīhāsyāni kurvadbhir na prāhṛṣyata rāghavaḥ | [Rām, Ay, 63 5.2]
tam abravīt priyasakho bharataṃ sakhibhir vṛtam | [Rām, Ay, 63 6.1]
suhṛdbhiḥ paryupāsīnaḥ kiṃ sakhe nānumodase | [Rām, Ay, 63 6.2]
evaṃ bruvāṇaṃ suhṛdaṃ bharataḥ pratyuvāca ha | [Rām, Ay, 63 7.1]
śṛṇu tvaṃ yannimittaṃ me dainyam etad upāgatam | [Rām, Ay, 63 7.2]
svapne pitaram adrākṣaṃ malinaṃ muktamūrdhajam | [Rām, Ay, 63 8.1]
patantam adriśikharāt kaluṣe gomayahrade | [Rām, Ay, 63 8.2]
plavamānaś ca me dṛṣṭaḥ sa tasmin gomayahrade | [Rām, Ay, 63 9.1]
pibann añjalinā tailaṃ hasann iva muhur muhuḥ | [Rām, Ay, 63 9.2]
tatas tilaudanaṃ bhuktvā punaḥ punar adhaḥśirāḥ | [Rām, Ay, 63 10.1]
tailenābhyaktasarvāṅgas tailam evāvagāhata | [Rām, Ay, 63 10.2]
svapne 'pi sāgaraṃ śuṣkaṃ candraṃ ca patitaṃ bhuvi | [Rām, Ay, 63 11.1]
sahasā cāpi saṃśāntaṃ jvalitaṃ jātavedasam | [Rām, Ay, 63 11.2]
avadīrṇāṃ ca pṛthivīṃ śuṣkāṃś ca vividhān drumān | [Rām, Ay, 63 12.1]
ahaṃ paśyāmi vidhvastān sadhūmāṃś caiva parvatān | [Rām, Ay, 63 12.2]
pīṭhe kārṣṇāyase cainaṃ niṣaṇṇaṃ kṛṣṇavāsasam | [Rām, Ay, 63 13.1]
prahasanti sma rājānaṃ pramadāḥ kṛṣṇapiṅgalāḥ | [Rām, Ay, 63 13.2]
tvaramāṇaś ca dharmātmā raktamālyānulepanaḥ | [Rām, Ay, 63 14.1]
rathena kharayuktena prayāto dakṣiṇāmukhaḥ | [Rām, Ay, 63 14.2]
evam etan mayā dṛṣṭam imāṃ rātriṃ bhayāvahām | [Rām, Ay, 63 15.1]
ahaṃ rāmo 'thavā rājā lakṣmaṇo vā mariṣyati | [Rām, Ay, 63 15.2]
naro yānena yaḥ svapne kharayuktena yāti hi | [Rām, Ay, 63 16.1]
acirāt tasya dhūmāgraṃ citāyāṃ sampradṛśyate | [Rām, Ay, 63 16.2]
etannimittaṃ dīno 'haṃ tan na vaḥ pratipūjaye | [Rām, Ay, 63 16.3]
śuṣyatīva ca me kaṇṭho na svastham iva me manaḥ | [Rām, Ay, 63 17.1]
jugupsann iva cātmānaṃ na ca paśyāmi kāraṇam | [Rām, Ay, 63 17.2]
imāṃ hi duḥsvapnagatiṃ niśāmya tām anekarūpām avitarkitāṃ purā | [Rām, Ay, 63 18.1]
bhayaṃ mahat taddhṛdayān na yāti me vicintya rājānam acintyadarśanam | [Rām, Ay, 63 18.2]
{Rām, Ay, 64}
bharate bruvati svapnaṃ dūtās te klāntavāhanāḥ | [Rām, Ay, 64 1.1]
praviśyāsahyaparikhaṃ ramyaṃ rājagṛhaṃ puram | [Rām, Ay, 64 1.2]
samāgamya tu rājñā ca rājaputreṇa cārcitāḥ | [Rām, Ay, 64 2.1]
rājñaḥ pādau gṛhītvā tu tam ūcur bharataṃ vacaḥ | [Rām, Ay, 64 2.2]
purohitas tvā kuśalaṃ prāha sarve ca mantriṇaḥ | [Rām, Ay, 64 3.1]
tvaramāṇaś ca niryāhi kṛtyam ātyayikaṃ tvayā | [Rām, Ay, 64 3.2]
atra viṃśatikoṭyas tu nṛpater mātulasya te | [Rām, Ay, 64 4.1]
daśakoṭyas tu sampūrṇās tathaiva ca nṛpātmaja | [Rām, Ay, 64 4.2]
pratigṛhya ca tat sarvaṃ svanuraktaḥ suhṛjjane | [Rām, Ay, 64 5.1]
dūtān uvāca bharataḥ kāmaiḥ sampratipūjya tān | [Rām, Ay, 64 5.2]
kaccit sukuśalī rājā pitā daśaratho mama | [Rām, Ay, 64 6.1]
kaccic cārogatā rāme lakṣmaṇe vā mahātmani | [Rām, Ay, 64 6.2]
āryā ca dharmaniratā dharmajñā dharmadarśinī | [Rām, Ay, 64 7.1]
arogā cāpi kausalyā mātā rāmasya dhīmataḥ | [Rām, Ay, 64 7.2]
kaccit sumitrā dharmajñā jananī lakṣmaṇasya yā | [Rām, Ay, 64 8.1]
śatrughnasya ca vīrasya sārogā cāpi madhyamā | [Rām, Ay, 64 8.2]
ātmakāmā sadā caṇḍī krodhanā prājñamāninī | [Rām, Ay, 64 9.1]
arogā cāpi kaikeyī mātā me kim uvāca ha | [Rām, Ay, 64 9.2]
evam uktās tu te dūtā bharatena mahātmanā | [Rām, Ay, 64 10.1]
ūcuḥ sampraśritaṃ vākyam idaṃ taṃ bharataṃ tadā | [Rām, Ay, 64 10.2]
kuśalās te naravyāghra yeṣāṃ kuśalam icchasi | [Rām, Ay, 64 10.3]
bharataś cāpi tān dūtān evam ukto 'bhyabhāṣata | [Rām, Ay, 64 11.1]
āpṛcche 'haṃ mahārājaṃ dūtāḥ saṃtvarayanti mām | [Rām, Ay, 64 11.2]
evam uktvā tu tān dūtān bharataḥ pārthivātmajaḥ | [Rām, Ay, 64 12.1]
dūtaiḥ saṃcodito vākyaṃ mātāmaham uvāca ha | [Rām, Ay, 64 12.2]
rājan pitur gamiṣyāmi sakāśaṃ dūtacoditaḥ | [Rām, Ay, 64 13.1]
punar apy aham eṣyāmi yadā me tvaṃ smariṣyasi | [Rām, Ay, 64 13.2]
bharatenaivam uktas tu nṛpo mātāmahas tadā | [Rām, Ay, 64 14.1]
tam uvāca śubhaṃ vākyaṃ śirasy āghrāya rāghavam | [Rām, Ay, 64 14.2]
gaccha tātānujāne tvāṃ kaikeyī suprajās tvayā | [Rām, Ay, 64 15.1]
mātaraṃ kuśalaṃ brūyāḥ pitaraṃ ca paraṃtapa | [Rām, Ay, 64 15.2]
purohitaṃ ca kuśalaṃ ye cānye dvijasattamāḥ | [Rām, Ay, 64 16.1]
tau ca tāta maheṣvāsau bhrātarau rāmalakṣmaṇau | [Rām, Ay, 64 16.2]
tasmai hastyuttamāṃś citrān kambalān ajināni ca | [Rām, Ay, 64 17.1]
abhisatkṛtya kaikeyo bharatāya dhanaṃ dadau | [Rām, Ay, 64 17.2]
rukmaniṣkasahasre dve ṣoḍaśāśvaśatāni ca | [Rām, Ay, 64 18.1]
satkṛtya kaikeyīputraṃ kekayo dhanam ādiśat | [Rām, Ay, 64 18.2]
tathāmātyān abhipretān viśvāsyāṃś ca guṇānvitān | [Rām, Ay, 64 19.1]
dadāv aśvapatiḥ śīghraṃ bharatāyānuyāyinaḥ | [Rām, Ay, 64 19.2]
airāvatān aindraśirān nāgān vai priyadarśanān | [Rām, Ay, 64 20.1]
kharāñ śīghrān susaṃyuktān mātulo 'smai dhanaṃ dadau | [Rām, Ay, 64 20.2]
antaḥpure 'tisaṃvṛddhān vyāghravīryabalānvitān | [Rām, Ay, 64 21.1]
daṃṣṭrāyudhān mahākāyāñ śunaś copāyanaṃ dadau | [Rām, Ay, 64 21.2]
sa mātāmaham āpṛcchya mātulaṃ ca yudhājitam | [Rām, Ay, 64 22.1]
ratham āruhya bharataḥ śatrughnasahito yayau | [Rām, Ay, 64 22.2]
rathān maṇḍalacakrāṃś ca yojayitvā paraḥśatam | [Rām, Ay, 64 23.1]
uṣṭrago'śvakharair bhṛtyā bharataṃ yāntam anvayuḥ | [Rām, Ay, 64 23.2]
balena gupto bharato mahātmā sahāryakasyātmasamair amātyaiḥ | [Rām, Ay, 64 24.1]
ādāya śatrughnam apetaśatrur gṛhād yayau siddha ivendralokāt | [Rām, Ay, 64 24.2]
{Rām, Ay, 65}
sa prāṅmukho rājagṛhād abhiniryāya vīryavān | [Rām, Ay, 65 1.1]
hrādinīṃ dūrapārāṃ ca pratyaksrotastaraṃgiṇīm | [Rām, Ay, 65 1.2]
śatadrūm atarac chrīmān nadīm ikṣvākunandanaḥ | [Rām, Ay, 65 1.3]
elādhāne nadīṃ tīrtvā prāpya cāparaparpaṭān | [Rām, Ay, 65 2.1]
śilām ākurvatīṃ tīrtvā āgneyaṃ śalyakartanam | [Rām, Ay, 65 2.2]
satyasaṃdhaḥ śuciḥ śrīmān prekṣamāṇaḥ śilāvahām | [Rām, Ay, 65 3.1]
atyayāt sa mahāśailān vanaṃ caitrarathaṃ prati | [Rām, Ay, 65 3.2]
veginīṃ ca kuliṅgākhyāṃ hrādinīṃ parvatāvṛtām | [Rām, Ay, 65 4.1]
yamunāṃ prāpya saṃtīrṇo balam āśvāsayat tadā | [Rām, Ay, 65 4.2]
śītīkṛtya tu gātrāṇi klāntān āśvāsya vājinaḥ | [Rām, Ay, 65 5.1]
tatra snātvā ca pītvā ca prāyād ādāya codakam | [Rām, Ay, 65 5.2]
rājaputro mahāraṇyam anabhīkṣṇopasevitam | [Rām, Ay, 65 6.1]
bhadro bhadreṇa yānena mārutaḥ kham ivātyayāt | [Rām, Ay, 65 6.2]
toraṇaṃ dakṣiṇārdhena jambūprastham upāgamat | [Rām, Ay, 65 7.1]
varūthaṃ ca yayau ramyaṃ grāmaṃ daśarathātmajaḥ | [Rām, Ay, 65 7.2]
tatra ramye vane vāsaṃ kṛtvāsau prāṅmukho yayau | [Rām, Ay, 65 8.1]
udyānam ujjihānāyāḥ priyakā yatra pādapāḥ | [Rām, Ay, 65 8.2]
sālāṃs tu priyakān prāpya śīghrān āsthāya vājinaḥ | [Rām, Ay, 65 9.1]
anujñāpyātha bharato vāhinīṃ tvarito yayau | [Rām, Ay, 65 9.2]
vāsaṃ kṛtvā sarvatīrthe tīrtvā cottānikāṃ nadīm | [Rām, Ay, 65 10.1]
anyā nadīś ca vividhāḥ pārvatīyais turaṃgamaiḥ | [Rām, Ay, 65 10.2]
hastipṛṣṭhakam āsādya kuṭikām atyavartata | [Rām, Ay, 65 11.1]
tatāra ca naravyāghro lauhitye sa kapīvatīm | [Rām, Ay, 65 11.2]
ekasāle sthāṇumatīṃ vinate gomatīṃ nadīm | [Rām, Ay, 65 11.3]
kaliṅganagare cāpi prāpya sālavanaṃ tadā | [Rām, Ay, 65 12.1]
bharataḥ kṣipram āgacchat supariśrāntavāhanaḥ | [Rām, Ay, 65 12.2]
vanaṃ ca samatītyāśu śarvaryām aruṇodaye | [Rām, Ay, 65 13.1]
ayodhyāṃ manunā rājñā nirmitāṃ sa dadarśa ha | [Rām, Ay, 65 13.2]
tāṃ purīṃ puruṣavyāghraḥ saptarātroṣitaḥ pathi | [Rām, Ay, 65 14.1]
ayodhyām agrato dṛṣṭvā rathe sārathim abravīt | [Rām, Ay, 65 14.2]
eṣā nātipratītā me puṇyodyānā yaśasvinī | [Rām, Ay, 65 15.1]
ayodhyā dṛśyate dūrāt sārathe pāṇḍumṛttikā | [Rām, Ay, 65 15.2]
yajvabhir guṇasampannair brāhmaṇair vedapāragaiḥ | [Rām, Ay, 65 16.1]
bhūyiṣṭham ṛddhair ākīrṇā rājarṣivarapālitā | [Rām, Ay, 65 16.2]
ayodhyāyāṃ purā śabdaḥ śrūyate tumulo mahān | [Rām, Ay, 65 17.1]
samantān naranārīṇāṃ tam adya na śṛṇomy aham | [Rām, Ay, 65 17.2]
udyānāni hi sāyāhne krīḍitvoparatair naraiḥ | [Rām, Ay, 65 18.1]
samantād vipradhāvadbhiḥ prakāśante mamānyadā | [Rām, Ay, 65 18.2]
tāny adyānurudantīva parityaktāni kāmibhiḥ | [Rām, Ay, 65 19.1]
araṇyabhūteva purī sārathe pratibhāti me | [Rām, Ay, 65 19.2]
na hy atra yānair dṛśyante na gajair na ca vājibhiḥ | [Rām, Ay, 65 20.1]
niryānto vābhiyānto vā naramukhyā yathāpuram | [Rām, Ay, 65 20.2]
aniṣṭāni ca pāpāni paśyāmi vividhāni ca | [Rām, Ay, 65 21.1]
nimittāny amanojñāni tena sīdati me manaḥ | [Rām, Ay, 65 21.2]
dvāreṇa vaijayantena prāviśac chrāntavāhanaḥ | [Rām, Ay, 65 22.1]
dvāḥsthair utthāya vijayaṃ pṛṣṭas taiḥ sahito yayau | [Rām, Ay, 65 22.2]
sa tv anekāgrahṛdayo dvāḥsthaṃ pratyarcya taṃ janam | [Rām, Ay, 65 23.1]
sūtam aśvapateḥ klāntam abravīt tatra rāghavaḥ | [Rām, Ay, 65 23.2]
śrutā no yādṛśāḥ pūrvaṃ nṛpatīnāṃ vināśane | [Rām, Ay, 65 24.1]
ākārās tān ahaṃ sarvān iha paśyāmi sārathe | [Rām, Ay, 65 24.2]
malinaṃ cāśrupūrṇākṣaṃ dīnaṃ dhyānaparaṃ kṛśam | [Rām, Ay, 65 25.1]
sastrīpuṃsaṃ ca paśyāmi janam utkaṇṭhitaṃ pure | [Rām, Ay, 65 25.2]
ity evam uktvā bharataḥ sūtaṃ taṃ dīnamānasaḥ | [Rām, Ay, 65 26.1]
tāny aniṣṭāny ayodhyāyāṃ prekṣya rājagṛhaṃ yayau | [Rām, Ay, 65 26.2]
tāṃ śūnyaśṛṅgāṭakaveśmarathyāṃ rajo'ruṇadvārakapāṭayantrām | [Rām, Ay, 65 26.3]
dṛṣṭvā purīm indrapurīprakāśāṃ duḥkhena sampūrṇataro babhūva | [Rām, Ay, 65 26.4]
bahūni paśyan manaso 'priyāṇi yāny anyadā nāsya pure babhūvuḥ | [Rām, Ay, 65 27.1]
avākśirā dīnamanā na hṛṣṭaḥ pitur mahātmā praviveśa veśma | [Rām, Ay, 65 27.2]
{Rām, Ay, 66}
apaśyaṃs tu tatas tatra pitaraṃ pitur ālaye | [Rām, Ay, 66 1.1]
jagāma bharato draṣṭuṃ mātaraṃ mātur ālaye | [Rām, Ay, 66 1.2]
anuprāptaṃ tu taṃ dṛṣṭvā kaikeyī proṣitaṃ sutam | [Rām, Ay, 66 2.1]
utpapāta tadā hṛṣṭā tyaktvā sauvarṇamānasam | [Rām, Ay, 66 2.2]
sa praviśyaiva dharmātmā svagṛhaṃ śrīvivarjitam | [Rām, Ay, 66 3.1]
bharataḥ prekṣya jagrāha jananyāś caraṇau śubhau | [Rām, Ay, 66 3.2]
taṃ mūrdhni samupāghrāya pariṣvajya yaśasvinam | [Rām, Ay, 66 4.1]
aṅke bharatam āropya praṣṭuṃ samupacakrame | [Rām, Ay, 66 4.2]
adya te katicid rātryaś cyutasyāryakaveśmanaḥ | [Rām, Ay, 66 5.1]
api nādhvaśramaḥ śīghraṃ rathenāpatatas tava | [Rām, Ay, 66 5.2]
āryakas te sukuśalī yudhājin mātulas tava | [Rām, Ay, 66 6.1]
pravāsāc ca sukhaṃ putra sarvaṃ me vaktum arhasi | [Rām, Ay, 66 6.2]
evaṃ pṛṣṭas tu kaikeyyā priyaṃ pārthivanandanaḥ | [Rām, Ay, 66 7.1]
ācaṣṭa bharataḥ sarvaṃ mātre rājīvalocanaḥ | [Rām, Ay, 66 7.2]
adya me saptamī rātriś cyutasyāryakaveśmanaḥ | [Rām, Ay, 66 8.1]
ambāyāḥ kuśalī tāto yudhājin mātulaś ca me | [Rām, Ay, 66 8.2]
yan me dhanaṃ ca ratnaṃ ca dadau rājā paraṃtapaḥ | [Rām, Ay, 66 9.1]
pariśrāntaṃ pathy abhavat tato 'haṃ pūrvam āgataḥ | [Rām, Ay, 66 9.2]
rājavākyaharair dūtais tvaryamāṇo 'ham āgataḥ | [Rām, Ay, 66 10.1]
yad ahaṃ praṣṭum icchāmi tad ambā vaktum arhati | [Rām, Ay, 66 10.2]
śūnyo 'yaṃ śayanīyas te paryaṅko hemabhūṣitaḥ | [Rām, Ay, 66 11.1]
na cāyam ikṣvākujanaḥ prahṛṣṭaḥ pratibhāti me | [Rām, Ay, 66 11.2]
rājā bhavati bhūyiṣṭham ihāmbāyā niveśane | [Rām, Ay, 66 12.1]
tam ahaṃ nādya paśyāmi draṣṭum icchann ihāgataḥ | [Rām, Ay, 66 12.2]
pitur grahīṣye caraṇau taṃ mamākhyāhi pṛcchataḥ | [Rām, Ay, 66 13.1]
āhosvid amba jyeṣṭhāyāḥ kausalyāyā niveśane | [Rām, Ay, 66 13.2]
taṃ pratyuvāca kaikeyī priyavad ghoram apriyam | [Rām, Ay, 66 14.1]
ajānantaṃ prajānantī rājyalobhena mohitā | [Rām, Ay, 66 14.2]
yā gatiḥ sarvabhūtānāṃ tāṃ gatiṃ te pitā gataḥ | [Rām, Ay, 66 14.3]
tac chrutvā bharato vākyaṃ dharmābhijanavāñśuciḥ | [Rām, Ay, 66 15.1]
papāta sahasā bhūmau pitṛśokabalārditaḥ | [Rām, Ay, 66 15.2]
tataḥ śokena saṃvītaḥ pitur maraṇaduḥkhitaḥ | [Rām, Ay, 66 16.1]
vilalāpa mahātejā bhrāntākulitacetanaḥ | [Rām, Ay, 66 16.2]
etat suruciraṃ bhāti pitur me śayanaṃ purā | [Rām, Ay, 66 17.1]
tad idaṃ na vibhāty adya vihīnaṃ tena dhīmatā | [Rām, Ay, 66 17.2]
tam ārtaṃ devasaṃkāśaṃ samīkṣya patitaṃ bhuvi | [Rām, Ay, 66 18.1]
utthāpayitvā śokārtaṃ vacanaṃ cedam abravīt | [Rām, Ay, 66 18.2]
uttiṣṭhottiṣṭha kiṃ śeṣe rājaputra mahāyaśaḥ | [Rām, Ay, 66 19.1]
tvadvidhā na hi śocanti santaḥ sadasi saṃmatāḥ | [Rām, Ay, 66 19.2]
sa ruditvā ciraṃ kālaṃ bhūmau viparivṛtya ca | [Rām, Ay, 66 20.1]
jananīṃ pratyuvācedaṃ śokair bahubhir āvṛtaḥ | [Rām, Ay, 66 20.2]
abhiṣekṣyati rāmaṃ tu rājā yajñaṃ nu yakṣyati | [Rām, Ay, 66 21.1]
ity ahaṃ kṛtasaṃkalpo hṛṣṭo yātrām ayāsiṣam | [Rām, Ay, 66 21.2]
tad idaṃ hy anyathā bhūtaṃ vyavadīrṇaṃ mano mama | [Rām, Ay, 66 22.1]
pitaraṃ yo na paśyāmi nityaṃ priyahite ratam | [Rām, Ay, 66 22.2]
amba kenātyagād rājā vyādhinā mayy anāgate | [Rām, Ay, 66 23.1]
dhanyā rāmādayaḥ sarve yaiḥ pitā saṃskṛtaḥ svayam | [Rām, Ay, 66 23.2]
na nūnaṃ māṃ mahārājaḥ prāptaṃ jānāti kīrtimān | [Rām, Ay, 66 24.1]
upajighreddhi māṃ mūrdhni tātaḥ saṃnamya satvaram | [Rām, Ay, 66 24.2]
kva sa pāṇiḥ sukhasparśas tātasyākliṣṭakarmaṇaḥ | [Rām, Ay, 66 25.1]
yena māṃ rajasā dhvastam abhīkṣṇaṃ parimārjati | [Rām, Ay, 66 25.2]
yo me bhrātā pitā bandhur yasya dāso 'smi dhīmataḥ | [Rām, Ay, 66 26.1]
tasya māṃ śīghram ākhyāhi rāmasyākliṣṭakarmaṇaḥ | [Rām, Ay, 66 26.2]
pitā hi bhavati jyeṣṭho dharmam āryasya jānataḥ | [Rām, Ay, 66 27.1]
tasya pādau grahīṣyāmi sa hīdānīṃ gatir mama | [Rām, Ay, 66 27.2]
ārye kim abravīd rājā pitā me satyavikramaḥ | [Rām, Ay, 66 28.1]
paścimaṃ sādhusaṃdeśam icchāmi śrotum ātmanaḥ | [Rām, Ay, 66 28.2]
iti pṛṣṭā yathātattvaṃ kaikeyī vākyam abravīt | [Rām, Ay, 66 29.1]
rāmeti rājā vilapan hā sīte lakṣmaṇeti ca | [Rām, Ay, 66 29.2]
sa mahātmā paraṃ lokaṃ gato gatimatāṃ varaḥ | [Rām, Ay, 66 29.3]
imāṃ tu paścimāṃ vācaṃ vyājahāra pitā tava | [Rām, Ay, 66 30.1]
kāladharmaparikṣiptaḥ pāśair iva mahāgajaḥ | [Rām, Ay, 66 30.2]
siddhārthās tu narā rāmam āgataṃ sītayā saha | [Rām, Ay, 66 31.1]
lakṣmaṇaṃ ca mahābāhuṃ drakṣyanti punar āgatam | [Rām, Ay, 66 31.2]
tac chrutvā viṣasādaiva dvitīyāpriyaśaṃsanāt | [Rām, Ay, 66 32.1]
viṣaṇṇavadano bhūtvā bhūyaḥ papraccha mātaram | [Rām, Ay, 66 32.2]
kva cedānīṃ sa dharmātmā kausalyānandavardhanaḥ | [Rām, Ay, 66 33.1]
lakṣmaṇena saha bhrātrā sītayā ca samaṃ gataḥ | [Rām, Ay, 66 33.2]
tathā pṛṣṭā yathātattvam ākhyātum upacakrame | [Rām, Ay, 66 34.1]
mātāsya yugapad vākyaṃ vipriyaṃ priyaśaṅkayā | [Rām, Ay, 66 34.2]
sa hi rājasutaḥ putra cīravāsā mahāvanam | [Rām, Ay, 66 35.1]
daṇḍakān saha vaidehyā lakṣmaṇānucaro gataḥ | [Rām, Ay, 66 35.2]
tac chrutvā bharatas trasto bhrātuś cāritraśaṅkayā | [Rām, Ay, 66 36.1]
svasya vaṃśasya māhātmyāt praṣṭuṃ samupacakrame | [Rām, Ay, 66 36.2]
kaccin na brāhmaṇadhanaṃ hṛtaṃ rāmeṇa kasyacit | [Rām, Ay, 66 37.1]
kaccin nāḍhyo daridro vā tenāpāpo vihiṃsitaḥ | [Rām, Ay, 66 37.2]
kaccin na paradārān vā rājaputro 'bhimanyate | [Rām, Ay, 66 38.1]
kasmāt sa daṇḍakāraṇye bhrūṇaheva vivāsitaḥ | [Rām, Ay, 66 38.2]
athāsya capalā mātā tat svakarma yathātatham | [Rām, Ay, 66 39.1]
tenaiva strīsvabhāvena vyāhartum upacakrame | [Rām, Ay, 66 39.2]
na brāhmaṇadhanaṃ kiṃciddhṛtaṃ rāmeṇa kasyacit | [Rām, Ay, 66 40.1]
kaścin nāḍhyo daridro vā tenāpāpo vihiṃsitaḥ | [Rām, Ay, 66 40.2]
na rāmaḥ paradārāṃś ca cakṣurbhyām api paśyati | [Rām, Ay, 66 40.3]
mayā tu putra śrutvaiva rāmasyaivābhiṣecanam | [Rām, Ay, 66 41.1]
yācitas te pitā rājyaṃ rāmasya ca vivāsanam | [Rām, Ay, 66 41.2]
sa svavṛttiṃ samāsthāya pitā te tat tathākarot | [Rām, Ay, 66 42.1]
rāmaś ca sahasaumitriḥ preṣitaḥ saha sītayā | [Rām, Ay, 66 42.2]
tam apaśyan priyaṃ putraṃ mahīpālo mahāyaśāḥ | [Rām, Ay, 66 43.1]
putraśokaparidyūnaḥ pañcatvam upapedivān | [Rām, Ay, 66 43.2]
tvayā tv idānīṃ dharmajña rājatvam avalambyatām | [Rām, Ay, 66 44.1]
tvatkṛte hi mayā sarvam idam evaṃvidhaṃ kṛtam | [Rām, Ay, 66 44.2]
tat putra śīghraṃ vidhinā vidhijñair vasiṣṭhamukhyaiḥ sahito dvijendraiḥ | [Rām, Ay, 66 45.1]
saṃkālya rājānam adīnasattvam ātmānam urvyām abhiṣecayasva | [Rām, Ay, 66 45.2]
{Rām, Ay, 67}
śrutvā tu pitaraṃ vṛttaṃ bhrātarau ca vivāsitau | [Rām, Ay, 67 1.1]
bharato duḥkhasaṃtapta idaṃ vacanam abravīt | [Rām, Ay, 67 1.2]
kiṃ nu kāryaṃ hatasyeha mama rājyena śocataḥ | [Rām, Ay, 67 2.1]
vihīnasyātha pitrā ca bhrātrā pitṛsamena ca | [Rām, Ay, 67 2.2]
duḥkhe me duḥkham akaror vraṇe kṣāram ivādadhāḥ | [Rām, Ay, 67 3.1]
rājānaṃ pretabhāvasthaṃ kṛtvā rāmaṃ ca tāpasam | [Rām, Ay, 67 3.2]
kulasya tvam abhāvāya kālarātrir ivāgatā | [Rām, Ay, 67 4.1]
aṅgāram upagūhya sma pitā me nāvabuddhavān | [Rām, Ay, 67 4.2]
kausalyā ca sumitrā ca putraśokābhipīḍite | [Rām, Ay, 67 5.1]
duṣkaraṃ yadi jīvetāṃ prāpya tvāṃ jananīṃ mama | [Rām, Ay, 67 5.2]
nanu tv āryo 'pi dharmātmā tvayi vṛttim anuttamām | [Rām, Ay, 67 6.1]
vartate guruvṛttijño yathā mātari vartate | [Rām, Ay, 67 6.2]
tathā jyeṣṭhā hi me mātā kausalyā dīrghadarśinī | [Rām, Ay, 67 7.1]
tvayi dharmaṃ samāsthāya bhaginyām iva vartate | [Rām, Ay, 67 7.2]
tasyāḥ putraṃ kṛtātmānaṃ cīravalkalavāsasam | [Rām, Ay, 67 8.1]
prasthāpya vanavāsāya kathaṃ pāpe na śocasi | [Rām, Ay, 67 8.2]
apāpadarśinaṃ śūraṃ kṛtātmānaṃ yaśasvinam | [Rām, Ay, 67 9.1]
pravrājya cīravasanaṃ kiṃ nu paśyasi kāraṇam | [Rām, Ay, 67 9.2]
lubdhāyā vidito manye na te 'haṃ rāghavaṃ prati | [Rām, Ay, 67 10.1]
tathā hy anartho rājyārthaṃ tvayā nīto mahān ayam | [Rām, Ay, 67 10.2]
ahaṃ hi puruṣavyāghrāv apaśyan rāmalakṣmaṇau | [Rām, Ay, 67 11.1]
kena śaktiprabhāvena rājyaṃ rakṣitum utsahe | [Rām, Ay, 67 11.2]
taṃ hi nityaṃ mahārājo balavantaṃ mahābalaḥ | [Rām, Ay, 67 12.1]
apāśrito 'bhūd dharmātmā merur meruvanaṃ yathā | [Rām, Ay, 67 12.2]
so 'haṃ katham imaṃ bhāraṃ mahādhuryasamudyatam | [Rām, Ay, 67 13.1]
damyo dhuram ivāsādya saheyaṃ kena caujasā | [Rām, Ay, 67 13.2]
athavā me bhavec chaktir yogair buddhibalena vā | [Rām, Ay, 67 14.1]
sakāmāṃ na kariṣyāmi tvām ahaṃ putragardhinīm | [Rām, Ay, 67 14.2]
nivartayiṣyāmi vanād bhrātaraṃ svajanapriyam | [Rām, Ay, 67 14.3]
ity evam uktvā bharato mahātmā priyetarair vākyagaṇais tudaṃs tām | [Rām, Ay, 67 15.1]
śokāturaś cāpi nanāda bhūyaḥ siṃho yathā parvatagahvarasthaḥ | [Rām, Ay, 67 15.2]
{Rām, Ay, 68}
tāṃ tathā garhayitvā tu mātaraṃ bharatas tadā | [Rām, Ay, 68 1.1]
roṣeṇa mahatāviṣṭaḥ punar evābravīd vacaḥ | [Rām, Ay, 68 1.2]
rājyād bhraṃśasva kaikeyi nṛśaṃse duṣṭacāriṇi | [Rām, Ay, 68 2.1]
parityaktā ca dharmeṇa mā mṛtaṃ rudatī bhava | [Rām, Ay, 68 2.2]
kiṃ nu te 'dūṣayad rājā rāmo vā bhṛśadhārmikaḥ | [Rām, Ay, 68 3.1]
yayor mṛtyur vivāsaś ca tvatkṛte tulyam āgatau | [Rām, Ay, 68 3.2]
bhrūṇahatyām asi prāptā kulasyāsya vināśanāt | [Rām, Ay, 68 4.1]
kaikeyi narakaṃ gaccha mā ca bhartuḥ salokatām | [Rām, Ay, 68 4.2]
yat tvayā hīdṛśaṃ pāpaṃ kṛtaṃ ghoreṇa karmaṇā | [Rām, Ay, 68 5.1]
sarvalokapriyaṃ hitvā mamāpy āpāditaṃ bhayam | [Rām, Ay, 68 5.2]
tvatkṛte me pitā vṛtto rāmaś cāraṇyam āśritaḥ | [Rām, Ay, 68 6.1]
ayaśo jīvaloke ca tvayāhaṃ pratipāditaḥ | [Rām, Ay, 68 6.2]
mātṛrūpe mamāmitre nṛśaṃse rājyakāmuke | [Rām, Ay, 68 7.1]
na te 'ham abhibhāṣyo 'smi durvṛtte patighātini | [Rām, Ay, 68 7.2]
kausalyā ca sumitrā ca yāś cānyā mama mātaraḥ | [Rām, Ay, 68 8.1]
duḥkhena mahatāviṣṭās tvāṃ prāpya kuladūṣiṇīm | [Rām, Ay, 68 8.2]
na tvam aśvapateḥ kanyā dharmarājasya dhīmataḥ | [Rām, Ay, 68 9.1]
rākṣasī tatra jātāsi kulapradhvaṃsinī pituḥ | [Rām, Ay, 68 9.2]
yat tvayā dhārmiko rāmo nityaṃ satyaparāyaṇaḥ | [Rām, Ay, 68 10.1]
vanaṃ prasthāpito duḥkhāt pitā ca tridivaṃ gataḥ | [Rām, Ay, 68 10.2]
yatpradhānāsi tat pāpaṃ mayi pitrā vinākṛte | [Rām, Ay, 68 11.1]
bhrātṛbhyāṃ ca parityakte sarvalokasya cāpriye | [Rām, Ay, 68 11.2]
kausalyāṃ dharmasaṃyuktāṃ viyuktāṃ pāpaniścaye | [Rām, Ay, 68 12.1]
kṛtvā kaṃ prāpsyase tv adya lokaṃ nirayagāminī | [Rām, Ay, 68 12.2]
kiṃ nāvabudhyase krūre niyataṃ bandhusaṃśrayam | [Rām, Ay, 68 13.1]
jyeṣṭhaṃ pitṛsamaṃ rāmaṃ kausalyāyā ātmasambhavam | [Rām, Ay, 68 13.2]
aṅgapratyaṅgajaḥ putro hṛdayāc cāpi jāyate | [Rām, Ay, 68 14.1]
tasmāt priyataro mātuḥ priyatvān na tu bāndhavaḥ | [Rām, Ay, 68 14.2]
anyadā kila dharmajñā surabhiḥ surasaṃmatā | [Rām, Ay, 68 15.1]
vahamānau dadarśorvyāṃ putrau vigatacetasau | [Rām, Ay, 68 15.2]
tāv ardhadivase śrāntau dṛṣṭvā putrau mahītale | [Rām, Ay, 68 16.1]
ruroda putraśokena bāṣpaparyākulekṣaṇā | [Rām, Ay, 68 16.2]
adhastād vrajatas tasyāḥ surarājño mahātmanaḥ | [Rām, Ay, 68 17.1]
bindavaḥ patitā gātre sūkṣmāḥ surabhigandhinaḥ | [Rām, Ay, 68 17.2]
tāṃ dṛṣṭvā śokasaṃtaptāṃ vajrapāṇir yaśasvinīm | [Rām, Ay, 68 18.1]
indraḥ prāñjalir udvignaḥ surarājo 'bravīd vacaḥ | [Rām, Ay, 68 18.2]
bhayaṃ kaccin na cāsmāsu kutaścid vidyate mahat | [Rām, Ay, 68 19.1]
kutonimittaḥ śokas te brūhi sarvahitaiṣiṇi | [Rām, Ay, 68 19.2]
evam uktā tu surabhiḥ surarājena dhīmatā | [Rām, Ay, 68 20.1]
pratyuvāca tato dhīrā vākyaṃ vākyaviśāradā | [Rām, Ay, 68 20.2]
śāntaṃ pāpaṃ na vaḥ kiṃcit kutaścid amarādhipa | [Rām, Ay, 68 21.1]
ahaṃ tu magnau śocāmi svaputrau viṣame sthitau | [Rām, Ay, 68 21.2]
etau dṛṣṭvā kṛṣau dīnau sūryaraśmipratāpinau | [Rām, Ay, 68 22.1]
ardyamānau balīvardau karṣakeṇa surādhipa | [Rām, Ay, 68 22.2]
mama kāyāt prasūtau hi duḥkhitau bhārapīḍitau | [Rām, Ay, 68 23.1]
yau dṛṣṭvā paritapye 'haṃ nāsti putrasamaḥ priyaḥ | [Rām, Ay, 68 23.2]
yasyāḥ putrasahasrāṇi sāpi śocati kāmadhuk | [Rām, Ay, 68 24.1]
kiṃ punar yā vinā rāmaṃ kausalyā vartayiṣyati | [Rām, Ay, 68 24.2]
ekaputrā ca sādhvī ca vivatseyaṃ tvayā kṛtā | [Rām, Ay, 68 25.1]
tasmāt tvaṃ satataṃ duḥkhaṃ pretya ceha ca lapsyase | [Rām, Ay, 68 25.2]
ahaṃ hy apacitiṃ bhrātuḥ pituś ca sakalām imām | [Rām, Ay, 68 26.1]
vardhanaṃ yaśasaś cāpi kariṣyāmi na saṃśayaḥ | [Rām, Ay, 68 26.2]
ānāyayitvā tanayaṃ kausalyāyā mahādyutim | [Rām, Ay, 68 27.1]
svayam eva pravekṣyāmi vanaṃ muniniṣevitam | [Rām, Ay, 68 27.2]
iti nāga ivāraṇye tomarāṅkuśacoditaḥ | [Rām, Ay, 68 28.1]
papāta bhuvi saṃkruddho niḥśvasann iva pannagaḥ | [Rām, Ay, 68 28.2]
saṃraktanetraḥ śithilāmbaras tadā vidhūtasarvābharaṇaḥ paraṃtapaḥ | [Rām, Ay, 68 29.1]
babhūva bhūmau patito nṛpātmajaḥ śacīpateḥ ketur ivotsavakṣaye | [Rām, Ay, 68 29.2]
{Rām, Ay, 69}
tathaiva krośatas tasya bharatasya mahātmanaḥ | [Rām, Ay, 69 1.1]
kausalyā śabdam ājñāya sumitrām idam abravīt | [Rām, Ay, 69 1.2]
āgataḥ krūrakāryāyāḥ kaikeyyā bharataḥ sutaḥ | [Rām, Ay, 69 2.1]
tam ahaṃ draṣṭum icchāmi bharataṃ dīrghadarśinam | [Rām, Ay, 69 2.2]
evam uktvā sumitrāṃ sā vivarṇā malināmbarā | [Rām, Ay, 69 3.1]
pratasthe bharato yatra vepamānā vicetanā | [Rām, Ay, 69 3.2]
sa tu rāmānujaś cāpi śatrughnasahitas tadā | [Rām, Ay, 69 4.1]
pratasthe bharato yatra kausalyāyā niveśanam | [Rām, Ay, 69 4.2]
tataḥ śatrughnabharatau kausalyāṃ prekṣya duḥkhitau | [Rām, Ay, 69 5.1]
paryaṣvajetāṃ duḥkhārtāṃ patitāṃ naṣṭacetanām | [Rām, Ay, 69 5.2]
bharataṃ pratyuvācedaṃ kausalyā bhṛśaduḥkhitā | [Rām, Ay, 69 6.1]
idaṃ te rājyakāmasya rājyaṃ prāptam akaṇṭakam | [Rām, Ay, 69 6.2]
samprāptaṃ bata kaikeyyā śīghraṃ krūreṇa karmaṇā | [Rām, Ay, 69 6.3]
prasthāpya cīravasanaṃ putraṃ me vanavāsinam | [Rām, Ay, 69 7.1]
kaikeyī kaṃ guṇaṃ tatra paśyati krūradarśinī | [Rām, Ay, 69 7.2]
kṣipraṃ mām api kaikeyī prasthāpayitum arhati | [Rām, Ay, 69 8.1]
hiraṇyanābho yatrāste suto me sumahāyaśāḥ | [Rām, Ay, 69 8.2]
athavā svayam evāhaṃ sumitrānucarā sukham | [Rām, Ay, 69 9.1]
agnihotraṃ puraskṛtya prasthāsye yatra rāghavaḥ | [Rām, Ay, 69 9.2]
kāmaṃ vā svayam evādya tatra māṃ netum arhasi | [Rām, Ay, 69 10.1]
yatrāsau puruṣavyāghras tapyate me tapaḥ sutaḥ | [Rām, Ay, 69 10.2]
idaṃ hi tava vistīrṇaṃ dhanadhānyasamācitam | [Rām, Ay, 69 11.1]
hastyaśvarathasampūrṇaṃ rājyaṃ niryātitaṃ tayā | [Rām, Ay, 69 11.2]
evaṃ vilapamānāṃ tāṃ bharataḥ prāñjalis tadā | [Rām, Ay, 69 12.1]
kausalyāṃ pratyuvācedaṃ śokair bahubhir āvṛtām | [Rām, Ay, 69 12.2]
ārye kasmād ajānantaṃ garhase mām akilbiṣam | [Rām, Ay, 69 13.1]
vipulāṃ ca mama prītiṃ sthirāṃ jānāsi rāghave | [Rām, Ay, 69 13.2]
kṛtā śāstrānugā buddhir mā bhūt tasya kadācana | [Rām, Ay, 69 14.1]
satyasaṃdhaḥ satāṃ śreṣṭho yasyāryo 'numate gataḥ | [Rām, Ay, 69 14.2]
praiṣyaṃ pāpīyasāṃ yātu sūryaṃ ca prati mehatu | [Rām, Ay, 69 15.1]
hantu pādena gāṃ suptāṃ yasyāryo 'numate gataḥ | [Rām, Ay, 69 15.2]
kārayitvā mahat karma bhartā bhṛtyam anarthakam | [Rām, Ay, 69 16.1]
adharmo yo 'sya so 'syās tu yasyāryo 'numate gataḥ | [Rām, Ay, 69 16.2]
paripālayamānasya rājño bhūtāni putravat | [Rām, Ay, 69 17.1]
tatas tu druhyatāṃ pāpaṃ yasyāryo 'numate gataḥ | [Rām, Ay, 69 17.2]
baliṣaḍbhāgam uddhṛtya nṛpasyārakṣataḥ prajāḥ | [Rām, Ay, 69 18.1]
adharmo yo 'sya so 'syāstu yasyāryo 'numate gataḥ | [Rām, Ay, 69 18.2]
saṃśrutya ca tapasvibhyaḥ sattre vai yajñadakṣiṇām | [Rām, Ay, 69 19.1]
tāṃ vipralapatāṃ pāpaṃ yasyāryo 'numate gataḥ | [Rām, Ay, 69 19.2]
hastyaśvarathasambādhe yuddhe śastrasamākule | [Rām, Ay, 69 20.1]
mā sma kārṣīt satāṃ dharmaṃ yasyāryo 'numate gataḥ | [Rām, Ay, 69 20.2]
upadiṣṭaṃ susūkṣmārthaṃ śāstraṃ yatnena dhīmatā | [Rām, Ay, 69 21.1]
sa nāśayatu duṣṭātmā yasyāryo 'numate gataḥ | [Rām, Ay, 69 21.2]
pāyasaṃ kṛsaraṃ chāgaṃ vṛthā so 'śnātu nirghṛṇaḥ | [Rām, Ay, 69 22.1]
gurūṃś cāpy avajānātu yasyāryo 'numate gataḥ | [Rām, Ay, 69 22.2]
putrair dāraiś ca bhṛtyaiś ca svagṛhe parivāritaḥ | [Rām, Ay, 69 23.1]
sa eko mṛṣṭam aśnātu yasyāryo 'numate gataḥ | [Rām, Ay, 69 23.2]
rājastrībālavṛddhānāṃ vadhe yat pāpam ucyate | [Rām, Ay, 69 24.1]
bhṛtyatyāge ca yat pāpaṃ tat pāpaṃ pratipadyatām | [Rām, Ay, 69 24.2]
ubhe saṃdhye śayānasya yat pāpaṃ parikalpyate | [Rām, Ay, 69 25.1]
tac ca pāpaṃ bhavet tasya yasyāryo 'numate gataḥ | [Rām, Ay, 69 25.2]
yad agnidāyake pāpaṃ yat pāpaṃ gurutalpage | [Rām, Ay, 69 26.1]
mitradrohe ca yat pāpaṃ tat pāpaṃ pratipadyatām | [Rām, Ay, 69 26.2]
devatānāṃ pitṝṇāṃ ca mātāpitros tathaiva ca | [Rām, Ay, 69 27.1]
mā sma kārṣīt sa śuśrūṣāṃ yasyāryo 'numate gataḥ | [Rām, Ay, 69 27.2]
satāṃ lokāt satāṃ kīrtyāḥ sajjuṣṭāt karmaṇas tathā | [Rām, Ay, 69 28.1]
bhraśyatu kṣipram adyaiva yasyāryo 'numate gataḥ | [Rām, Ay, 69 28.2]
vihīnāṃ patiputrābhyāṃ kausalyāṃ pārthivātmajaḥ | [Rām, Ay, 69 29.1]
evam āśvāsayann eva duḥkhārto nipapāta ha | [Rām, Ay, 69 29.2]
tathā tu śapathaiḥ kaṣṭaiḥ śapamānam acetanam | [Rām, Ay, 69 30.1]
bharataṃ śokasaṃtaptaṃ kausalyā vākyam abravīt | [Rām, Ay, 69 30.2]
mama duḥkham idaṃ putra bhūyaḥ samupajāyate | [Rām, Ay, 69 31.1]
śapathaiḥ śapamāno hi prāṇān uparuṇatsi me | [Rām, Ay, 69 31.2]
diṣṭyā na calito dharmād ātmā te sahalakṣmaṇaḥ | [Rām, Ay, 69 32.1]
vatsa satyapratijño me satāṃ lokān avāpsyasi | [Rām, Ay, 69 32.2]
evaṃ vilapamānasya duḥkhārtasya mahātmanaḥ | [Rām, Ay, 69 33.1]
mohāc ca śokasaṃrodhād babhūva lulitaṃ manaḥ | [Rām, Ay, 69 33.2]
lālapyamānasya vicetanasya pranaṣṭabuddheḥ patitasya bhūmau | [Rām, Ay, 69 34.1]
muhur muhur niḥśvasataś ca dīrghaṃ sā tasya śokena jagāma rātriḥ | [Rām, Ay, 69 34.2]
{Rām, Ay, 70}
tam evaṃ śokasaṃtaptaṃ bharataṃ kekayīsutam | [Rām, Ay, 70 1.1]
uvāca vadatāṃ śreṣṭho vasiṣṭhaḥ śreṣṭhavāg ṛṣiḥ | [Rām, Ay, 70 1.2]
alaṃ śokena bhadraṃ te rājaputra mahāyaśaḥ | [Rām, Ay, 70 2.1]
prāptakālaṃ narapateḥ kuru saṃyānam uttaram | [Rām, Ay, 70 2.2]
vasiṣṭhasya vacaḥ śrutvā bharato dhāraṇāṃ gataḥ | [Rām, Ay, 70 3.1]
pretakāryāṇi sarvāṇi kārayāmāsa dharmavit | [Rām, Ay, 70 3.2]
uddhṛtaṃ tailasaṃkledāt sa tu bhūmau niveśitam | [Rām, Ay, 70 4.1]
āpītavarṇavadanaṃ prasuptam iva bhūmipam | [Rām, Ay, 70 4.2]
niveśya śayane cāgrye nānāratnapariṣkṛte | [Rām, Ay, 70 5.1]
tato daśarathaṃ putro vilalāpa suduḥkhitaḥ | [Rām, Ay, 70 5.2]
kiṃ te vyavasitaṃ rājan proṣite mayy anāgate | [Rām, Ay, 70 6.1]
vivāsya rāmaṃ dharmajñaṃ lakṣmaṇaṃ ca mahābalam | [Rām, Ay, 70 6.2]
kva yāsyasi mahārāja hitvemaṃ duḥkhitaṃ janam | [Rām, Ay, 70 7.1]
hīnaṃ puruṣasiṃhena rāmeṇākliṣṭakarmaṇā | [Rām, Ay, 70 7.2]
yogakṣemaṃ tu te rājan ko 'smin kalpayitā pure | [Rām, Ay, 70 8.1]
tvayi prayāte svas tāta rāme ca vanam āśrite | [Rām, Ay, 70 8.2]
vidhavā pṛthivī rājaṃs tvayā hīnā na rājate | [Rām, Ay, 70 9.1]
hīnacandreva rajanī nagarī pratibhāti mām | [Rām, Ay, 70 9.2]
evaṃ vilapamānaṃ taṃ bharataṃ dīnamānasam | [Rām, Ay, 70 10.1]
abravīd vacanaṃ bhūyo vasiṣṭhas tu mahān ṛṣiḥ | [Rām, Ay, 70 10.2]
pretakāryāṇi yāny asya kartavyāni viśāṃpateḥ | [Rām, Ay, 70 11.1]
tāny avyagraṃ mahābāho kriyantām avicāritam | [Rām, Ay, 70 11.2]
tatheti bharato vākyaṃ vasiṣṭhasyābhipūjya tat | [Rām, Ay, 70 12.1]
ṛtvikpurohitācāryāṃs tvarayāmāsa sarvaśaḥ | [Rām, Ay, 70 12.2]
ye tv agrato narendrasya agnyagārād bahiṣkṛtāḥ | [Rām, Ay, 70 13.1]
ṛtvigbhir yājakaiś caiva te hriyante yathāvidhi | [Rām, Ay, 70 13.2]
śibikāyām athāropya rājānaṃ gatacetanam | [Rām, Ay, 70 14.1]
bāṣpakaṇṭhā vimanasas tam ūhuḥ paricārakāḥ | [Rām, Ay, 70 14.2]
hiraṇyaṃ ca suvarṇaṃ ca vāsāṃsi vividhāni ca | [Rām, Ay, 70 15.1]
prakiranto janā mārgaṃ nṛpater agrato yayuḥ | [Rām, Ay, 70 15.2]
candanāguruniryāsān saralaṃ padmakaṃ tathā | [Rām, Ay, 70 16.1]
devadārūṇi cāhṛtya citāṃ cakrus tathāpare | [Rām, Ay, 70 16.2]
gandhān uccāvacāṃś cānyāṃs tatra dattvātha bhūmipam | [Rām, Ay, 70 17.1]
tataḥ saṃveśayāmāsuś citāmadhye tam ṛtvijaḥ | [Rām, Ay, 70 17.2]
tathā hutāśanaṃ hutvā jepus tasya tadartvijaḥ | [Rām, Ay, 70 18.1]
jaguś ca te yathāśāstraṃ tatra sāmāni sāmagāḥ | [Rām, Ay, 70 18.2]
śibikābhiś ca yānaiś ca yathārhaṃ tasya yoṣitaḥ | [Rām, Ay, 70 19.1]
nagarān niryayus tatra vṛddhaiḥ parivṛtās tadā | [Rām, Ay, 70 19.2]
prasavyaṃ cāpi taṃ cakrur ṛtvijo 'gnicitaṃ nṛpam | [Rām, Ay, 70 20.1]
striyaś ca śokasaṃtaptāḥ kausalyāpramukhās tadā | [Rām, Ay, 70 20.2]
krauñcīnām iva nārīṇāṃ ninādas tatra śuśruve | [Rām, Ay, 70 21.1]
ārtānāṃ karuṇaṃ kāle krośantīnāṃ sahasraśaḥ | [Rām, Ay, 70 21.2]
tato rudantyo vivaśā vilapya ca punaḥ punaḥ | [Rām, Ay, 70 22.1]
yānebhyaḥ sarayūtīram avaterur varāṅganāḥ | [Rām, Ay, 70 22.2]
kṛtodakaṃ te bharatena sārdhaṃ nṛpāṅganā mantripurohitāś ca | [Rām, Ay, 70 23.1]
puraṃ praviśyāśruparītanetrā bhūmau daśāhaṃ vyanayanta duḥkham | [Rām, Ay, 70 23.2]
{Rām, Ay, 71}
tato daśāhe 'tigate kṛtaśauco nṛpātmajaḥ | [Rām, Ay, 71 1.1]
dvādaśe 'hani samprāpte śrāddhakarmāṇy akārayat | [Rām, Ay, 71 1.2]
brāhmaṇebhyo dadau ratnaṃ dhanam annaṃ ca puṣkalam | [Rām, Ay, 71 2.1]
bāstikaṃ bahuśuklaṃ ca gāś cāpi śataśas tathā | [Rām, Ay, 71 2.2]
dāsīdāsaṃ ca yānaṃ ca veśmāni sumahānti ca | [Rām, Ay, 71 3.1]
brāhmaṇebhyo dadau putro rājñas tasyaurdhvadaihikam | [Rām, Ay, 71 3.2]
tataḥ prabhātasamaye divase 'tha trayodaśe | [Rām, Ay, 71 4.1]
vilalāpa mahābāhur bharataḥ śokamūrchitaḥ | [Rām, Ay, 71 4.2]
śabdāpihitakaṇṭhaś ca śodhanārtham upāgataḥ | [Rām, Ay, 71 5.1]
citāmūle pitur vākyam idam āha suduḥkhitaḥ | [Rām, Ay, 71 5.2]
tāta yasmin nisṛṣṭo 'haṃ tvayā bhrātari rāghave | [Rām, Ay, 71 6.1]
tasmin vanaṃ pravrajite śūnye tyakto 'smy ahaṃ tvayā | [Rām, Ay, 71 6.2]
yathāgatir anāthāyāḥ putraḥ pravrājito vanam | [Rām, Ay, 71 7.1]
tām ambāṃ tāta kausalyāṃ tyaktvā tvaṃ kva gato nṛpa | [Rām, Ay, 71 7.2]
dṛṣṭvā bhasmāruṇaṃ tac ca dagdhāsthisthānamaṇḍalam | [Rām, Ay, 71 8.1]
pituḥ śarīranirvāṇaṃ niṣṭanan viṣasāda ha | [Rām, Ay, 71 8.2]
sa tu dṛṣṭvā rudan dīnaḥ papāta dharaṇītale | [Rām, Ay, 71 9.1]
utthāpyamānaḥ śakrasya yantradhvaja iva cyutaḥ | [Rām, Ay, 71 9.2]
abhipetus tataḥ sarve tasyāmātyāḥ śucivratam | [Rām, Ay, 71 10.1]
antakāle nipatitaṃ yayātim ṛṣayo yathā | [Rām, Ay, 71 10.2]
śatrughnaś cāpi bharataṃ dṛṣṭvā śokapariplutam | [Rām, Ay, 71 11.1]
visaṃjño nyapatad bhūmau bhūmipālam anusmaran | [Rām, Ay, 71 11.2]
unmatta iva niścetā vilalāpa suduḥkhitaḥ | [Rām, Ay, 71 12.1]
smṛtvā pitur guṇāṅgāni tāni tāni tadā tadā | [Rām, Ay, 71 12.2]
mantharāprabhavas tīvraḥ kaikeyīgrāhasaṃkulaḥ | [Rām, Ay, 71 13.1]
varadānamayo 'kṣobhyo 'majjayac chokasāgaraḥ | [Rām, Ay, 71 13.2]
sukumāraṃ ca bālaṃ ca satataṃ lālitaṃ tvayā | [Rām, Ay, 71 14.1]
kva tāta bharataṃ hitvā vilapantaṃ gato bhavān | [Rām, Ay, 71 14.2]
nanu bhojyeṣu pāneṣu vastreṣv ābharaṇeṣu ca | [Rām, Ay, 71 15.1]
pravārayasi naḥ sarvāṃs tan naḥ ko 'dya kariṣyati | [Rām, Ay, 71 15.2]
avadāraṇakāle tu pṛthivī nāvadīryate | [Rām, Ay, 71 16.1]
vihīnā yā tvayā rājñā dharmajñena mahātmanā | [Rām, Ay, 71 16.2]
pitari svargam āpanne rāme cāraṇyam āśrite | [Rām, Ay, 71 17.1]
kiṃ me jīvitasāmarthyaṃ pravekṣyāmi hutāśanam | [Rām, Ay, 71 17.2]
hīno bhrātrā ca pitrā ca śūnyām ikṣvākupālitām | [Rām, Ay, 71 18.1]
ayodhyāṃ na pravekṣyāmi pravekṣyāmi tapovanam | [Rām, Ay, 71 18.2]
tayor vilapitaṃ śrutvā vyasanaṃ cānvavekṣya tat | [Rām, Ay, 71 19.1]
bhṛśam ārtatarā bhūyaḥ sarva evānugāminaḥ | [Rām, Ay, 71 19.2]
tato viṣaṇṇau śrāntau ca śatrughnabharatāv ubhau | [Rām, Ay, 71 20.1]
dharaṇyāṃ saṃvyaceṣṭetāṃ bhagnaśṛṅgāv ivarṣabhau | [Rām, Ay, 71 20.2]
tataḥ prakṛtimān vaidyaḥ pitur eṣāṃ purohitaḥ | [Rām, Ay, 71 21.1]
vasiṣṭho bharataṃ vākyam utthāpya tam uvāca ha | [Rām, Ay, 71 21.2]
trīṇi dvaṃdvāni bhūteṣu pravṛttāny aviśeṣataḥ | [Rām, Ay, 71 22.1]
teṣu cāparihāryeṣu naivaṃ bhavitum arhati | [Rām, Ay, 71 22.2]
sumantraś cāpi śatrughnam utthāpyābhiprasādya ca | [Rām, Ay, 71 23.1]
śrāvayāmāsa tattvajñaḥ sarvabhūtabhavābhavau | [Rām, Ay, 71 23.2]
utthitau tau naravyāghrau prakāśete yaśasvinau | [Rām, Ay, 71 24.1]
varṣātapapariklinnau pṛthag indradhvajāv iva | [Rām, Ay, 71 24.2]
aśrūṇi parimṛdnantau raktākṣau dīnabhāṣiṇau | [Rām, Ay, 71 25.1]
amātyās tvarayanti sma tanayau cāparāḥ kriyāḥ | [Rām, Ay, 71 25.2]
{Rām, Ay, 72}
atra yātrāṃ samīhantaṃ śatrughno lakṣmaṇānujaḥ | [Rām, Ay, 72 1.1]
bharataṃ śokasaṃtaptam idaṃ vacanam abravīt | [Rām, Ay, 72 1.2]
gatir yaḥ sarvabhūtānāṃ duḥkhe kiṃ punar ātmanaḥ | [Rām, Ay, 72 2.1]
sa rāmaḥ sattvasampannaḥ striyā pravrājito vanam | [Rām, Ay, 72 2.2]
balavān vīryasampanno lakṣmaṇo nāma yo 'py asau | [Rām, Ay, 72 3.1]
kiṃ na mocayate rāmaṃ kṛtvāpi pitṛnigraham | [Rām, Ay, 72 3.2]
pūrvam eva tu nigrāhyaḥ samavekṣya nayānayau | [Rām, Ay, 72 4.1]
utpathaṃ yaḥ samārūḍho nāryā rājā vaśaṃ gataḥ | [Rām, Ay, 72 4.2]
iti sambhāṣamāṇe tu śatrughne lakṣmaṇānuje | [Rām, Ay, 72 5.1]
prāgdvāre 'bhūt tadā kubjā sarvābharaṇabhūṣitā | [Rām, Ay, 72 5.2]
liptā candanasāreṇa rājavastrāṇi bibhratī | [Rām, Ay, 72 6.1]
mekhalādāmabhiś citrai rajjubaddheva vānarī | [Rām, Ay, 72 6.2]
tāṃ samīkṣya tadā dvāḥstho bhṛśaṃ pāpasya kāriṇīm | [Rām, Ay, 72 7.1]
gṛhītvākaruṇāṃ kubjāṃ śatrughnāya nyavedayat | [Rām, Ay, 72 7.2]
yasyāḥ kṛte vane rāmo nyastadehaś ca vaḥ pitā | [Rām, Ay, 72 8.1]
seyaṃ pāpā nṛśaṃsā ca tasyāḥ kuru yathāmati | [Rām, Ay, 72 8.2]
śatrughnaś ca tad ājñāya vacanaṃ bhṛśaduḥkhitaḥ | [Rām, Ay, 72 9.1]
antaḥpuracarān sarvān ity uvāca dhṛtavrataḥ | [Rām, Ay, 72 9.2]
tīvram utpāditaṃ duḥkhaṃ bhrātṝṇāṃ me tathā pituḥ | [Rām, Ay, 72 10.1]
yayā seyaṃ nṛśaṃsasya karmaṇaḥ phalam aśnutām | [Rām, Ay, 72 10.2]
evam uktā ca tenāśu sakhījanasamāvṛtā | [Rām, Ay, 72 11.1]
gṛhītā balavat kubjā sā tadgṛham anādayat | [Rām, Ay, 72 11.2]
tataḥ subhṛśasaṃtaptas tasyāḥ sarvaḥ sakhījanaḥ | [Rām, Ay, 72 12.1]
kruddham ājñāya śatrughnaṃ vyapalāyata sarvaśaḥ | [Rām, Ay, 72 12.2]
amantrayata kṛtsnaś ca tasyāḥ sarvasakhījanaḥ | [Rām, Ay, 72 13.1]
yathāyaṃ samupakrānto niḥśeṣaṃ naḥ kariṣyati | [Rām, Ay, 72 13.2]
sānukrośāṃ vadānyāṃ ca dharmajñāṃ ca yaśasvinīm | [Rām, Ay, 72 14.1]
kausalyāṃ śaraṇaṃ yāmaḥ sā hi no 'stu dhruvā gatiḥ | [Rām, Ay, 72 14.2]
sa ca roṣeṇa tāmrākṣaḥ śatrughnaḥ śatrutāpanaḥ | [Rām, Ay, 72 15.1]
vicakarṣa tadā kubjāṃ krośantīṃ pṛthivītale | [Rām, Ay, 72 15.2]
tasyā hy ākṛṣyamāṇāyā mantharāyās tatas tataḥ | [Rām, Ay, 72 16.1]
citraṃ bahuvidhaṃ bhāṇḍaṃ pṛthivyāṃ tad vyaśīryata | [Rām, Ay, 72 16.2]
tena bhāṇḍena saṃkīrṇaṃ śrīmadrājaniveśanam | [Rām, Ay, 72 17.1]
aśobhata tadā bhūyaḥ śāradaṃ gaganaṃ yathā | [Rām, Ay, 72 17.2]
sa balī balavat krodhād gṛhītvā puruṣarṣabhaḥ | [Rām, Ay, 72 18.1]
kaikeyīm abhinirbhartsya babhāṣe paruṣaṃ vacaḥ | [Rām, Ay, 72 18.2]
tair vākyaiḥ paruṣair duḥkhaiḥ kaikeyī bhṛśaduḥkhitā | [Rām, Ay, 72 19.1]
śatrughnabhayasaṃtrastā putraṃ śaraṇam āgatā | [Rām, Ay, 72 19.2]
tāṃ prekṣya bharataḥ kruddhaṃ śatrughnam idam abravīt | [Rām, Ay, 72 20.1]
avadhyāḥ sarvabhūtānāṃ pramadāḥ kṣamyatām iti | [Rām, Ay, 72 20.2]
hanyām aham imāṃ pāpāṃ kaikeyīṃ duṣṭacāriṇīm | [Rām, Ay, 72 21.1]
yadi māṃ dhārmiko rāmo nāsūyen mātṛghātakam | [Rām, Ay, 72 21.2]
imām api hatāṃ kubjāṃ yadi jānāti rāghavaḥ | [Rām, Ay, 72 22.1]
tvāṃ ca māṃ caiva dharmātmā nābhibhāṣiṣyate dhruvam | [Rām, Ay, 72 22.2]
bharatasya vacaḥ śrutvā śatrughno lakṣmaṇānujaḥ | [Rām, Ay, 72 23.1]
nyavartata tato roṣāt tāṃ mumoca ca mantharām | [Rām, Ay, 72 23.2]
sā pādamūle kaikeyyā mantharā nipapāta ha | [Rām, Ay, 72 24.1]
niḥśvasantī suduḥkhārtā kṛpaṇaṃ vilalāpa ca | [Rām, Ay, 72 24.2]
śatrughnavikṣepavimūḍhasaṃjñāṃ samīkṣya kubjāṃ bharatasya mātā | [Rām, Ay, 72 25.1]
śanaiḥ samāśvāsayad ārtarūpāṃ krauñcīṃ vilagnām iva vīkṣamāṇām | [Rām, Ay, 72 25.2]
{Rām, Ay, 73}
tataḥ prabhātasamaye divase 'tha caturdaśe | [Rām, Ay, 73 1.1]
sametya rājakartāro bharataṃ vākyam abruvan | [Rām, Ay, 73 1.2]
gato daśarathaḥ svargaṃ yo no gurutaro guruḥ | [Rām, Ay, 73 2.1]
rāmaṃ pravrājya vai jyeṣṭhaṃ lakṣmaṇaṃ ca mahābalam | [Rām, Ay, 73 2.2]
tvam adya bhava no rājā rājaputra mahāyaśaḥ | [Rām, Ay, 73 3.1]
saṃgatyā nāparādhnoti rājyam etad anāyakam | [Rām, Ay, 73 3.2]
ābhiṣecanikaṃ sarvam idam ādāya rāghava | [Rām, Ay, 73 4.1]
pratīkṣate tvāṃ svajanaḥ śreṇayaś ca nṛpātmaja | [Rām, Ay, 73 4.2]
rājyaṃ gṛhāṇa bharata pitṛpaitāmahaṃ mahat | [Rām, Ay, 73 5.1]
abhiṣecaya cātmānaṃ pāhi cāsmān nararṣabha | [Rām, Ay, 73 5.2]
ābhiṣecanikaṃ bhāṇḍaṃ kṛtvā sarvaṃ pradakṣiṇam | [Rām, Ay, 73 6.1]
bharatas taṃ janaṃ sarvaṃ pratyuvāca dhṛtavrataḥ | [Rām, Ay, 73 6.2]
jyeṣṭhasya rājatā nityam ucitā hi kulasya naḥ | [Rām, Ay, 73 7.1]
naivaṃ bhavanto māṃ vaktum arhanti kuśalā janāḥ | [Rām, Ay, 73 7.2]
rāmaḥ pūrvo hi no bhrātā bhaviṣyati mahīpatiḥ | [Rām, Ay, 73 8.1]
ahaṃ tv araṇye vatsyāmi varṣāṇi nava pañca ca | [Rām, Ay, 73 8.2]
yujyatāṃ mahatī senā caturaṅgamahābalā | [Rām, Ay, 73 9.1]
ānayiṣyāmy ahaṃ jyeṣṭhaṃ bhrātaraṃ rāghavaṃ vanāt | [Rām, Ay, 73 9.2]
ābhiṣecanikaṃ caiva sarvam etad upaskṛtam | [Rām, Ay, 73 10.1]
puraskṛtya gamiṣyāmi rāmahetor vanaṃ prati | [Rām, Ay, 73 10.2]
tatraiva taṃ naravyāghram abhiṣicya puraskṛtam | [Rām, Ay, 73 11.1]
āneṣyāmi tu vai rāmaṃ havyavāham ivādhvarāt | [Rām, Ay, 73 11.2]
na sakāmāṃ kariṣyāmi svām imāṃ mātṛgandhinīm | [Rām, Ay, 73 12.1]
vane vatsyāmy ahaṃ durge rāmo rājā bhaviṣyati | [Rām, Ay, 73 12.2]
kriyatāṃ śilpibhiḥ panthāḥ samāni viṣamāṇi ca | [Rām, Ay, 73 13.1]
rakṣiṇaś cānusaṃyāntu pathi durgavicārakāḥ | [Rām, Ay, 73 13.2]
evaṃ sambhāṣamāṇaṃ taṃ rāmahetor nṛpātmajam | [Rām, Ay, 73 14.1]
pratyuvāca janaḥ sarvaḥ śrīmadvākyam anuttamam | [Rām, Ay, 73 14.2]
evaṃ te bhāṣamāṇasya padmā śrīr upatiṣṭhatām | [Rām, Ay, 73 15.1]
yas tvaṃ jyeṣṭhe nṛpasute pṛthivīṃ dātum icchasi | [Rām, Ay, 73 15.2]
anuttamaṃ tad vacanaṃ nṛpātmaja prabhāṣitaṃ saṃśravaṇe niśamya ca | [Rām, Ay, 73 16.1]
praharṣajās taṃ prati bāṣpabindavo nipetur āryānananetrasambhavāḥ | [Rām, Ay, 73 16.2]
ūcus te vacanam idaṃ niśamya hṛṣṭāḥ sāmātyāḥ sapariṣado viyātaśokāḥ | [Rām, Ay, 73 17.1]
panthānaṃ naravarabhaktimāñ janaś ca vyādiṣṭas tava vacanāc ca śilpivargaḥ | [Rām, Ay, 73 17.2]
{Rām, Ay, 74}
atha bhūmipradeśajñāḥ sūtrakarmaviśāradāḥ | [Rām, Ay, 74 1.1]
svakarmābhiratāḥ śūrāḥ khanakā yantrakās tathā | [Rām, Ay, 74 1.2]
karmāntikāḥ sthapatayaḥ puruṣā yantrakovidāḥ | [Rām, Ay, 74 2.1]
tathā vardhakayaś caiva mārgiṇo vṛkṣatakṣakāḥ | [Rām, Ay, 74 2.2]
kūpakārāḥ sudhākārā vaṃśakarmakṛtas tathā | [Rām, Ay, 74 3.1]
samarthā ye ca draṣṭāraḥ puratas te pratasthire | [Rām, Ay, 74 3.2]
sa tu harṣāt tam uddeśaṃ janaugho vipulaḥ prayān | [Rām, Ay, 74 4.1]
aśobhata mahāvegaḥ sāgarasyeva parvaṇi | [Rām, Ay, 74 4.2]
te svavāraṃ samāsthāya vartmakarmāṇi kovidāḥ | [Rām, Ay, 74 5.1]
karaṇair vividhopetaiḥ purastāt sampratasthire | [Rām, Ay, 74 5.2]
latāvallīś ca gulmāṃś ca sthāṇūn aśmana eva ca | [Rām, Ay, 74 6.1]
janās te cakrire mārgaṃ chindanto vividhān drumān | [Rām, Ay, 74 6.2]
avṛkṣeṣu ca deśeṣu kecid vṛkṣān aropayan | [Rām, Ay, 74 7.1]
kecit kuṭhāraiṣ ṭaṅkaiś ca dātraiś chindan kvacit kvacit | [Rām, Ay, 74 7.2]
apare vīraṇastambān balino balavattarāḥ | [Rām, Ay, 74 8.1]
vidhamanti sma durgāṇi sthalāni ca tatas tataḥ | [Rām, Ay, 74 8.2]
apare 'pūrayan kūpān pāṃsubhiḥ śvabhram āyatam | [Rām, Ay, 74 9.1]
nimnabhāgāṃs tathā kecit samāṃś cakruḥ samantataḥ | [Rām, Ay, 74 9.2]
babandhur bandhanīyāṃś ca kṣodyān saṃcukṣudus tadā | [Rām, Ay, 74 10.1]
bibhidur bhedanīyāṃś ca tāṃs tān deśān narās tadā | [Rām, Ay, 74 10.2]
acireṇaiva kālena parivāhān bahūdakān | [Rām, Ay, 74 11.1]
cakrur bahuvidhākārān sāgarapratimān bahūn | [Rām, Ay, 74 11.2]
udapānān bahuvidhān vedikāparimaṇḍitān | [Rām, Ay, 74 11.3]
sa sudhākuṭṭimatalaḥ prapuṣpitamahīruhaḥ | [Rām, Ay, 74 12.1]
mattodghuṣṭadvijagaṇaḥ patākābhir alaṃkṛtaḥ | [Rām, Ay, 74 12.2]
candanodakasaṃsikto nānākusumabhūṣitaḥ | [Rām, Ay, 74 13.1]
bahv aśobhata senāyāḥ panthāḥ svargapathopamaḥ | [Rām, Ay, 74 13.2]
ājñāpyātha yathājñapti yuktās te 'dhikṛtā narāḥ | [Rām, Ay, 74 14.1]
ramaṇīyeṣu deśeṣu bahusvāduphaleṣu ca | [Rām, Ay, 74 14.2]
yo niveśas tv abhipreto bharatasya mahātmanaḥ | [Rām, Ay, 74 15.1]
bhūyas taṃ śobhayāmāsur bhūṣābhir bhūṣaṇopamam | [Rām, Ay, 74 15.2]
nakṣatreṣu praśasteṣu muhūrteṣu ca tadvidaḥ | [Rām, Ay, 74 16.1]
niveśaṃ sthāpayāmāsur bharatasya mahātmanaḥ | [Rām, Ay, 74 16.2]
bahupāṃsucayāś cāpi parikhāparivāritāḥ | [Rām, Ay, 74 17.1]
tatrendrakīlapratimāḥ pratolīvaraśobhitāḥ | [Rām, Ay, 74 17.2]
prāsādamālāsaṃyuktāḥ saudhaprākārasaṃvṛtāḥ | [Rām, Ay, 74 18.1]
patākāśobhitāḥ sarve sunirmitamahāpathāḥ | [Rām, Ay, 74 18.2]
visarpadbhir ivākāśe viṭaṅkāgravimānakaiḥ | [Rām, Ay, 74 19.1]
samucchritair niveśās te babhuḥ śakrapuropamāḥ | [Rām, Ay, 74 19.2]
jāhnavīṃ tu samāsādya vividhadrumakānanām | [Rām, Ay, 74 20.1]
śītalāmalapānīyāṃ mahāmīnasamākulām | [Rām, Ay, 74 20.2]
sacandratārāgaṇamaṇḍitaṃ yathā nabhaḥ kṣapāyām amalaṃ virājate | [Rām, Ay, 74 21.1]
narendramārgaḥ sa tathā vyarājata krameṇa ramyaḥ śubhaśilpinirmitaḥ | [Rām, Ay, 74 21.2]
{Rām, Ay, 75}
tato nāndīmukhīṃ rātriṃ bharataṃ sūtamāgadhāḥ | [Rām, Ay, 75 1.1]
tuṣṭuvur vāgviśeṣajñāḥ stavair maṅgalasaṃhitaiḥ | [Rām, Ay, 75 1.2]
suvarṇakoṇābhihataḥ prāṇadad yāmadundubhiḥ | [Rām, Ay, 75 2.1]
dadhmuḥ śaṅkhāṃś ca śataśo vādyāṃś coccāvacasvarān | [Rām, Ay, 75 2.2]
sa tūryaghoṣaḥ sumahān divam āpūrayann iva | [Rām, Ay, 75 3.1]
bharataṃ śokasaṃtaptaṃ bhūyaḥ śokair arandhrayat | [Rām, Ay, 75 3.2]
tataḥ prabuddho bharatas taṃ ghoṣaṃ saṃnivartya ca | [Rām, Ay, 75 4.1]
nāhaṃ rājeti cāpy uktvā śatrughnam idam abravīt | [Rām, Ay, 75 4.2]
paśya śatrughna kaikeyyā lokasyāpakṛtaṃ mahat | [Rām, Ay, 75 5.1]
visṛjya mayi duḥkhāni rājā daśaratho gataḥ | [Rām, Ay, 75 5.2]
tasyaiṣā dharmarājasya dharmamūlā mahātmanaḥ | [Rām, Ay, 75 6.1]
paribhramati rājaśrīr naur ivākarṇikā jale | [Rām, Ay, 75 6.2]
ity evaṃ bharataṃ prekṣya vilapantaṃ vicetanam | [Rām, Ay, 75 7.1]
kṛpaṇaṃ ruruduḥ sarvāḥ sasvaraṃ yoṣitas tadā | [Rām, Ay, 75 7.2]
tathā tasmin vilapati vasiṣṭho rājadharmavit | [Rām, Ay, 75 8.1]
sabhām ikṣvākunāthasya praviveśa mahāyaśāḥ | [Rām, Ay, 75 8.2]
śātakumbhamayīṃ ramyāṃ maṇiratnasamākulām | [Rām, Ay, 75 9.1]
sudharmām iva dharmātmā sagaṇaḥ pratyapadyata | [Rām, Ay, 75 9.2]
sa kāñcanamayaṃ pīṭhaṃ parārdhyāstaraṇāvṛtam | [Rām, Ay, 75 10.1]
adhyāsta sarvavedajño dūtān anuśaśāsa ca | [Rām, Ay, 75 10.2]
brāhmaṇān kṣatriyān yodhān amātyān gaṇavallabhān | [Rām, Ay, 75 11.1]
kṣipram ānayatāvyagrāḥ kṛtyam ātyayikaṃ hi naḥ | [Rām, Ay, 75 11.2]
tato halahalāśabdo mahān samudapadyata | [Rām, Ay, 75 12.1]
rathair aśvair gajaiś cāpi janānām upagacchatām | [Rām, Ay, 75 12.2]
tato bharatam āyāntaṃ śatakratum ivāmarāḥ | [Rām, Ay, 75 13.1]
pratyanandan prakṛtayo yathā daśarathaṃ tathā | [Rām, Ay, 75 13.2]
hrada iva timināgasaṃvṛtaḥ stimitajalo maṇiśaṅkhaśarkaraḥ | [Rām, Ay, 75 14.1]
daśarathasutaśobhitā sabhā sadaśaratheva babhau yathā purā | [Rām, Ay, 75 14.2]
{Rām, Ay, 76}
tām āryagaṇasampūrṇāṃ bharataḥ pragrahāṃ sabhām | [Rām, Ay, 76 1.1]
dadarśa buddhisampannaḥ pūrṇacandrāṃ niśām iva | [Rām, Ay, 76 1.2]
āsanāni yathānyāyam āryāṇāṃ viśatāṃ tadā | [Rām, Ay, 76 2.1]
adṛśyata ghanāpāye pūrṇacandreva śarvarī | [Rām, Ay, 76 2.2]
rājñas tu prakṛtīḥ sarvāḥ samagrāḥ prekṣya dharmavit | [Rām, Ay, 76 3.1]
idaṃ purohito vākyaṃ bharataṃ mṛdu cābravīt | [Rām, Ay, 76 3.2]
tāta rājā daśarathaḥ svargato dharmam ācaran | [Rām, Ay, 76 4.1]
dhanadhānyavatīṃ sphītāṃ pradāya pṛthivīṃ tava | [Rām, Ay, 76 4.2]
rāmas tathā satyadhṛtiḥ satāṃ dharmam anusmaran | [Rām, Ay, 76 5.1]
nājahāt pitur ādeśaṃ śaśī jyotsnām ivoditaḥ | [Rām, Ay, 76 5.2]
pitrā bhrātrā ca te dattaṃ rājyaṃ nihatakaṇṭakam | [Rām, Ay, 76 6.1]
tad bhuṅkṣva muditāmātyaḥ kṣipram evābhiṣecaya | [Rām, Ay, 76 6.2]
udīcyāś ca pratīcyāś ca dākṣiṇātyāś ca kevalāḥ | [Rām, Ay, 76 7.1]
koṭyāparāntāḥ sāmudrā ratnāny abhiharantu te | [Rām, Ay, 76 7.2]
tac chrutvā bharato vākyaṃ śokenābhipariplutaḥ | [Rām, Ay, 76 8.1]
jagāma manasā rāmaṃ dharmajño dharmakāṅkṣayā | [Rām, Ay, 76 8.2]
sa bāṣpakalayā vācā kalahaṃsasvaro yuvā | [Rām, Ay, 76 9.1]
vilalāpa sabhāmadhye jagarhe ca purohitam | [Rām, Ay, 76 9.2]
caritabrahmacaryasya vidyā snātasya dhīmataḥ | [Rām, Ay, 76 10.1]
dharme prayatamānasya ko rājyaṃ madvidho haret | [Rām, Ay, 76 10.2]
kathaṃ daśarathāj jāto bhaved rājyāpahārakaḥ | [Rām, Ay, 76 11.1]
rājyaṃ cāhaṃ ca rāmasya dharmaṃ vaktum ihārhasi | [Rām, Ay, 76 11.2]
jyeṣṭhaḥ śreṣṭhaś ca dharmātmā dilīpanahuṣopamaḥ | [Rām, Ay, 76 12.1]
labdhum arhati kākutstho rājyaṃ daśaratho yathā | [Rām, Ay, 76 12.2]
anāryajuṣṭam asvargyaṃ kuryāṃ pāpam ahaṃ yadi | [Rām, Ay, 76 13.1]
ikṣvākūṇām ahaṃ loke bhaveyaṃ kulapāṃsanaḥ | [Rām, Ay, 76 13.2]
yaddhi mātrā kṛtaṃ pāpaṃ nāhaṃ tad abhirocaye | [Rām, Ay, 76 14.1]
ihastho vanadurgasthaṃ namasyāmi kṛtāñjaliḥ | [Rām, Ay, 76 14.2]
rāmam evānugacchāmi sa rājā dvipadāṃ varaḥ | [Rām, Ay, 76 15.1]
trayāṇām api lokānāṃ rāghavo rājyam arhati | [Rām, Ay, 76 15.2]
tad vākyaṃ dharmasaṃyuktaṃ śrutvā sarve sabhāsadaḥ | [Rām, Ay, 76 16.1]
harṣān mumucur aśrūṇi rāme nihitacetasaḥ | [Rām, Ay, 76 16.2]
yadi tv āryaṃ na śakṣyāmi vinivartayituṃ vanāt | [Rām, Ay, 76 17.1]
vane tatraiva vatsyāmi yathāryo lakṣmaṇas tathā | [Rām, Ay, 76 17.2]
sarvopāyaṃ tu vartiṣye vinivartayituṃ balāt | [Rām, Ay, 76 18.1]
samakṣam āryamiśrāṇāṃ sādhūnāṃ guṇavartinām | [Rām, Ay, 76 18.2]
evam uktvā tu dharmātmā bharato bhrātṛvatsalaḥ | [Rām, Ay, 76 19.1]
samīpastham uvācedaṃ sumantraṃ mantrakovidam | [Rām, Ay, 76 19.2]
tūrṇam utthāya gaccha tvaṃ sumantra mama śāsanāt | [Rām, Ay, 76 20.1]
yātrām ājñāpaya kṣipraṃ balaṃ caiva samānaya | [Rām, Ay, 76 20.2]
evam uktaḥ sumantras tu bharatena mahātmanā | [Rām, Ay, 76 21.1]
prahṛṣṭaḥ so 'diśat sarvaṃ yathā saṃdiṣṭam iṣṭavat | [Rām, Ay, 76 21.2]
tāḥ prahṛṣṭāḥ prakṛtayo balādhyakṣā balasya ca | [Rām, Ay, 76 22.1]
śrutvā yātrāṃ samājñaptāṃ rāghavasya nivartane | [Rām, Ay, 76 22.2]
tato yodhāṅganāḥ sarvā bhartṝn sarvān gṛhe gṛhe | [Rām, Ay, 76 23.1]
yātrāgamanam ājñāya tvarayanti sma harṣitāḥ | [Rām, Ay, 76 23.2]
te hayair gorathaiḥ śīghraiḥ syandanaiś ca manojavaiḥ | [Rām, Ay, 76 24.1]
saha yodhair balādhyakṣā balaṃ sarvam acodayan | [Rām, Ay, 76 24.2]
sajjaṃ tu tad balaṃ dṛṣṭvā bharato gurusaṃnidhau | [Rām, Ay, 76 25.1]
rathaṃ me tvarayasveti sumantraṃ pārśvato 'bravīt | [Rām, Ay, 76 25.2]
bharatasya tu tasyājñāṃ pratigṛhya praharṣitaḥ | [Rām, Ay, 76 26.1]
rathaṃ gṛhītvā prayayau yuktaṃ paramavājibhiḥ | [Rām, Ay, 76 26.2]
sa rāghavaḥ satyadhṛtiḥ pratāpavān bruvan suyuktaṃ dṛḍhasatyavikramaḥ | [Rām, Ay, 76 27.1]
guruṃ mahāraṇyagataṃ yaśasvinaṃ prasādayiṣyan bharato 'bravīt tadā | [Rām, Ay, 76 27.2]
tūrṇaṃ samutthāya sumantra gaccha balasya yogāya balapradhānān | [Rām, Ay, 76 28.1]
ānetum icchāmi hi taṃ vanasthaṃ prasādya rāmaṃ jagato hitāya | [Rām, Ay, 76 28.2]
sa sūtaputro bharatena samyag ājñāpitaḥ saṃparipūrṇakāmaḥ | [Rām, Ay, 76 29.1]
śaśāsa sarvān prakṛtipradhānān balasya mukhyāṃś ca suhṛjjanaṃ ca | [Rām, Ay, 76 29.2]
tataḥ samutthāya kule kule te rājanyavaiśyā vṛṣalāś ca viprāḥ | [Rām, Ay, 76 30.1]
ayūyujann uṣṭrarathān kharāṃś ca nāgān hayāṃś caiva kulaprasūtān | [Rām, Ay, 76 30.2]
{Rām, Ay, 77}
tataḥ samutthitaḥ kālyam āsthāya syandanottamam | [Rām, Ay, 77 1.1]
prayayau bharataḥ śīghraṃ rāmadarśanakāṅkṣayā | [Rām, Ay, 77 1.2]
agrataḥ prayayus tasya sarve mantripurodhasaḥ | [Rām, Ay, 77 2.1]
adhiruhya hayair yuktān rathān sūryarathopamān | [Rām, Ay, 77 2.2]
navanāgasahasrāṇi kalpitāni yathāvidhi | [Rām, Ay, 77 3.1]
anvayur bharataṃ yāntam ikṣvākukulanandanam | [Rām, Ay, 77 3.2]
ṣaṣṭhī rathasahasrāṇi dhanvino vividhāyudhāḥ | [Rām, Ay, 77 4.1]
anvayur bharataṃ yāntaṃ rājaputraṃ yaśasvinam | [Rām, Ay, 77 4.2]
śataṃ sahasrāṇy aśvānāṃ samārūḍhāni rāghavam | [Rām, Ay, 77 5.1]
anvayur bharataṃ yāntaṃ rājaputraṃ yaśasvinam | [Rām, Ay, 77 5.2]
kaikeyī ca sumitrā ca kausalyā ca yaśasvinī | [Rām, Ay, 77 6.1]
rāmānayanasaṃhṛṣṭā yayur yānena bhāsvatā | [Rām, Ay, 77 6.2]
prayātāś cāryasaṃghātā rāmaṃ draṣṭuṃ salakṣmaṇam | [Rām, Ay, 77 7.1]
tasyaiva ca kathāś citrāḥ kurvāṇā hṛṣṭamānasāḥ | [Rām, Ay, 77 7.2]
meghaśyāmaṃ mahābāhuṃ sthirasattvaṃ dṛḍhavratam | [Rām, Ay, 77 8.1]
kadā drakṣyāmahe rāmaṃ jagataḥ śokanāśanam | [Rām, Ay, 77 8.2]
dṛṣṭa eva hi naḥ śokam apaneṣyati rāghavaḥ | [Rām, Ay, 77 9.1]
tamaḥ sarvasya lokasya samudyann iva bhāskaraḥ | [Rām, Ay, 77 9.2]
ity evaṃ kathayantas te samprahṛṣṭāḥ kathāḥ śubhāḥ | [Rām, Ay, 77 10.1]
pariṣvajānāś cānyonyaṃ yayur nāgarikās tadā | [Rām, Ay, 77 10.2]
ye ca tatrāpare sarve saṃmatā ye ca naigamāḥ | [Rām, Ay, 77 11.1]
rāmaṃ prati yayur hṛṣṭāḥ sarvāḥ prakṛtayas tadā | [Rām, Ay, 77 11.2]
maṇikārāś ca ye kecit kumbhakārāś ca śobhanāḥ | [Rām, Ay, 77 12.1]
sūtrakarmakṛtaś caiva ye ca śastropajīvinaḥ | [Rām, Ay, 77 12.2]
māyūrakāḥ krākacikā rocakā vedhakās tathā | [Rām, Ay, 77 13.1]
dantakārāḥ sudhākārās tathā gandhopajīvinaḥ | [Rām, Ay, 77 13.2]
suvarṇakārāḥ prakhyātās tathā kambaladhāvakāḥ | [Rām, Ay, 77 14.1]
snāpakācchādakā vaidyā dhūpakāḥ śauṇḍikās tathā | [Rām, Ay, 77 14.2]
rajakās tunnavāyāś ca grāmaghoṣamahattarāḥ | [Rām, Ay, 77 15.1]
śailūṣāś ca saha strībhir yānti kaivartakās tathā | [Rām, Ay, 77 15.2]
samāhitā vedavido brāhmaṇā vṛttasaṃmatāḥ | [Rām, Ay, 77 16.1]
gorathair bharataṃ yāntam anujagmuḥ sahasraśaḥ | [Rām, Ay, 77 16.2]
suveṣāḥ śuddhavasanās tāmramṛṣṭānulepanāḥ | [Rām, Ay, 77 17.1]
sarve te vividhair yānaiḥ śanair bharatam anvayuḥ | [Rām, Ay, 77 17.2]
prahṛṣṭamuditā senā sānvayāt kaikayīsutam | [Rām, Ay, 77 18.1]
vyavātiṣṭhata sā senā bharatasyānuyāyinī | [Rām, Ay, 77 18.2]
nirīkṣyānugatāṃ senāṃ tāṃ ca gaṅgāṃ śivodakām | [Rām, Ay, 77 19.1]
bharataḥ sacivān sarvān abravīd vākyakovidaḥ | [Rām, Ay, 77 19.2]
niveśayata me sainyam abhiprāyeṇa sarvaśaḥ | [Rām, Ay, 77 20.1]
viśrāntāḥ pratariṣyāmaḥ śva idānīṃ mahānadīm | [Rām, Ay, 77 20.2]
dātuṃ ca tāvad icchāmi svargatasya mahīpateḥ | [Rām, Ay, 77 21.1]
aurdhvadehanimittārtham avatīryodakaṃ nadīm | [Rām, Ay, 77 21.2]
tasyaivaṃ bruvato 'mātyās tathety uktvā samāhitāḥ | [Rām, Ay, 77 22.1]
nyaveśayaṃs tāṃś chandena svena svena pṛthakpṛthak | [Rām, Ay, 77 22.2]
niveśya gaṅgām anu tāṃ mahānadīṃ camūṃ vidhānaiḥ paribarhaśobhinīm | [Rām, Ay, 77 23.1]
uvāsa rāmasya tadā mahātmano vicintayāno bharato nivartanam | [Rām, Ay, 77 23.2]
{Rām, Ay, 78}
tato niviṣṭāṃ dhvajinīṃ gaṅgām anvāśritāṃ nadīm | [Rām, Ay, 78 1.1]
niṣādarājo dṛṣṭvaiva jñātīn saṃtvarito 'bravīt | [Rām, Ay, 78 1.2]
mahatīyam ataḥ senā sāgarābhā pradṛśyate | [Rām, Ay, 78 2.1]
nāsyāntam avagacchāmi manasāpi vicintayan | [Rām, Ay, 78 2.2]
sa eṣa hi mahākāyaḥ kovidāradhvajo rathe | [Rām, Ay, 78 3.1]
bandhayiṣyati vā dāśān atha vāsmān vadhiṣyati | [Rām, Ay, 78 3.2]
atha dāśarathiṃ rāmaṃ pitrā rājyād vivāsitam | [Rām, Ay, 78 4.1]
bharataḥ kaikeyīputro hantuṃ samadhigacchati | [Rām, Ay, 78 4.2]
bhartā caiva sakhā caiva rāmo dāśarathir mama | [Rām, Ay, 78 5.1]
tasyārthakāmāḥ saṃnaddhā gaṅgānūpe 'tra tiṣṭhata | [Rām, Ay, 78 5.2]
tiṣṭhantu sarvadāśāś ca gaṅgām anvāśritā nadīm | [Rām, Ay, 78 6.1]
balayuktā nadīrakṣā māṃsamūlaphalāśanāḥ | [Rām, Ay, 78 6.2]
nāvāṃ śatānāṃ pañcānāṃ kaivartānāṃ śataṃ śatam | [Rām, Ay, 78 7.1]
saṃnaddhānāṃ tathā yūnāṃ tiṣṭhantv ity abhyacodayat | [Rām, Ay, 78 7.2]
yadā tuṣṭas tu bharato rāmasyeha bhaviṣyati | [Rām, Ay, 78 8.1]
seyaṃ svastimayī senā gaṅgām adya tariṣyati | [Rām, Ay, 78 8.2]
ity uktvopāyanaṃ gṛhya matsyamāṃsamadhūni ca | [Rām, Ay, 78 9.1]
abhicakrāma bharataṃ niṣādādhipatir guhaḥ | [Rām, Ay, 78 9.2]
tam āyāntaṃ tu samprekṣya sūtaputraḥ pratāpavān | [Rām, Ay, 78 10.1]
bharatāyācacakṣe 'tha vinayajño vinītavat | [Rām, Ay, 78 10.2]
eṣa jñātisahasreṇa sthapatiḥ parivāritaḥ | [Rām, Ay, 78 11.1]
kuśalo daṇḍakāraṇye vṛddho bhrātuś ca te sakhā | [Rām, Ay, 78 11.2]
tasmāt paśyatu kākutstha tvāṃ niṣādādhipo guhaḥ | [Rām, Ay, 78 12.1]
asaṃśayaṃ vijānīte yatra tau rāmalakṣmaṇau | [Rām, Ay, 78 12.2]
etat tu vacanaṃ śrutvā sumantrād bharataḥ śubham | [Rām, Ay, 78 13.1]
uvāca vacanaṃ śīghraṃ guhaḥ paśyatu mām iti | [Rām, Ay, 78 13.2]
labdhvābhyanujñāṃ saṃhṛṣṭo jñātibhiḥ parivāritaḥ | [Rām, Ay, 78 14.1]
āgamya bharataṃ prahvo guho vacanam abravīt | [Rām, Ay, 78 14.2]
niṣkuṭaś caiva deśo 'yaṃ vañcitāś cāpi te vayam | [Rām, Ay, 78 15.1]
nivedayāmas te sarve svake dāśakule vasa | [Rām, Ay, 78 15.2]
asti mūlaṃ phalaṃ caiva niṣādaiḥ samupāhṛtam | [Rām, Ay, 78 16.1]
ārdraṃ ca māṃsaṃ śuṣkaṃ ca vanyaṃ coccāvacaṃ mahat | [Rām, Ay, 78 16.2]
āśaṃse svāśitā senā vatsyatīmāṃ vibhāvarīm | [Rām, Ay, 78 17.1]
arcito vividhaiḥ kāmaiḥ śvaḥ sasainyo gamiṣyasi | [Rām, Ay, 78 17.2]
{Rām, Ay, 79}
evam uktas tu bharato niṣādādhipatiṃ guham | [Rām, Ay, 79 1.1]
pratyuvāca mahāprājño vākyaṃ hetvarthasaṃhitam | [Rām, Ay, 79 1.2]
ūrjitaḥ khalu te kāmaḥ kṛto mama guroḥ sakhe | [Rām, Ay, 79 2.1]
yo me tvam īdṛśīṃ senām eko 'bhyarcitum icchasi | [Rām, Ay, 79 2.2]
ity uktvā tu mahātejā guhaṃ vacanam uttamam | [Rām, Ay, 79 3.1]
abravīd bharataḥ śrīmān niṣādādhipatiṃ punaḥ | [Rām, Ay, 79 3.2]
katareṇa gamiṣyāmi bharadvājāśramaṃ guha | [Rām, Ay, 79 4.1]
gahano 'yaṃ bhṛśaṃ deśo gaṅgānūpo duratyayaḥ | [Rām, Ay, 79 4.2]
tasya tadvacanaṃ śrutvā rājaputrasya dhīmataḥ | [Rām, Ay, 79 5.1]
abravīt prāñjalir vākyaṃ guho gahanagocaraḥ | [Rām, Ay, 79 5.2]
dāśās tv anugamiṣyanti dhanvinaḥ susamāhitāḥ | [Rām, Ay, 79 6.1]
ahaṃ cānugamiṣyāmi rājaputra mahāyaśaḥ | [Rām, Ay, 79 6.2]
kaccin na duṣṭo vrajasi rāmasyākliṣṭakarmaṇaḥ | [Rām, Ay, 79 7.1]
iyaṃ te mahatī senā śaṅkāṃ janayatīva me | [Rām, Ay, 79 7.2]
tam evam abhibhāṣantam ākāśa iva nirmalaḥ | [Rām, Ay, 79 8.1]
bharataḥ ślakṣṇayā vācā guhaṃ vacanam abravīt | [Rām, Ay, 79 8.2]
mā bhūt sa kālo yat kaṣṭaṃ na māṃ śaṅkitum arhasi | [Rām, Ay, 79 9.1]
rāghavaḥ sa hi me bhrātā jyeṣṭhaḥ pitṛsamo mama | [Rām, Ay, 79 9.2]
taṃ nivartayituṃ yāmi kākutsthaṃ vanavāsinam | [Rām, Ay, 79 10.1]
buddhir anyā na te kāryā guha satyaṃ bravīmi te | [Rām, Ay, 79 10.2]
sa tu saṃhṛṣṭavadanaḥ śrutvā bharatabhāṣitam | [Rām, Ay, 79 11.1]
punar evābravīd vākyaṃ bharataṃ prati harṣitaḥ | [Rām, Ay, 79 11.2]
dhanyas tvaṃ na tvayā tulyaṃ paśyāmi jagatītale | [Rām, Ay, 79 12.1]
ayatnād āgataṃ rājyaṃ yas tvaṃ tyaktum ihecchasi | [Rām, Ay, 79 12.2]
śāśvatī khalu te kīrtir lokān anucariṣyati | [Rām, Ay, 79 13.1]
yas tvaṃ kṛcchragataṃ rāmaṃ pratyānayitum icchasi | [Rām, Ay, 79 13.2]
evaṃ sambhāṣamāṇasya guhasya bharataṃ tadā | [Rām, Ay, 79 14.1]
babhau naṣṭaprabhaḥ sūryo rajanī cābhyavartata | [Rām, Ay, 79 14.2]
saṃniveśya sa tāṃ senāṃ guhena paritoṣitaḥ | [Rām, Ay, 79 15.1]
śatrughnena saha śrīmāñ śayanaṃ punar āgamat | [Rām, Ay, 79 15.2]
rāmacintāmayaḥ śoko bharatasya mahātmanaḥ | [Rām, Ay, 79 16.1]
upasthito hy anarhasya dharmaprekṣasya tādṛśaḥ | [Rām, Ay, 79 16.2]
antardāhena dahanaḥ saṃtāpayati rāghavam | [Rām, Ay, 79 17.1]
vanadāhābhisaṃtaptaṃ gūḍho 'gnir iva pādapam | [Rām, Ay, 79 17.2]
prasrutaḥ sarvagātrebhyaḥ svedaḥ śokāgnisambhavaḥ | [Rām, Ay, 79 18.1]
yathā sūryāṃśusaṃtapto himavān prasruto himam | [Rām, Ay, 79 18.2]
dhyānanirdaraśailena viniḥśvasitadhātunā | [Rām, Ay, 79 19.1]
dainyapādapasaṃghena śokāyāsādhiśṛṅgiṇā | [Rām, Ay, 79 19.2]
pramohānantasattvena saṃtāpauṣadhiveṇunā | [Rām, Ay, 79 20.1]
ākrānto duḥkhaśailena mahatā kaikayīsutaḥ | [Rām, Ay, 79 20.2]
guhena sārdhaṃ bharataḥ samāgato mahānubhāvaḥ sajanaḥ samāhitaḥ | [Rām, Ay, 79 21.1]
sudurmanās taṃ bharataṃ tadā punar guhaḥ samāśvāsayad agrajaṃ prati | [Rām, Ay, 79 21.2]
{Rām, Ay, 80}
ācacakṣe 'tha sadbhāvaṃ lakṣmaṇasya mahātmanaḥ | [Rām, Ay, 80 1.1]
bharatāyāprameyāya guho gahanagocaraḥ | [Rām, Ay, 80 1.2]
taṃ jāgrataṃ guṇair yuktaṃ varacāpeṣudhāriṇam | [Rām, Ay, 80 2.1]
bhrātṛguptyartham atyantam ahaṃ lakṣmaṇam abruvam | [Rām, Ay, 80 2.2]
iyaṃ tāta sukhā śayyā tvadartham upakalpitā | [Rām, Ay, 80 3.1]
pratyāśvasihi śeṣvāsyāṃ sukhaṃ rāghavanandana | [Rām, Ay, 80 3.2]
ucito 'yaṃ janaḥ sarvo duḥkhānāṃ tvaṃ sukhocitaḥ | [Rām, Ay, 80 4.1]
dharmātmaṃs tasya guptyarthaṃ jāgariṣyāmahe vayam | [Rām, Ay, 80 4.2]
na hi rāmāt priyataro mamāsti bhuvi kaścana | [Rām, Ay, 80 5.1]
motsuko bhūr bravīmy etad apy asatyaṃ tavāgrataḥ | [Rām, Ay, 80 5.2]
asya prasādād āśaṃse loke 'smin sumahad yaśaḥ | [Rām, Ay, 80 6.1]
dharmāvāptiṃ ca vipulām arthāvāptiṃ ca kevalām | [Rām, Ay, 80 6.2]
so 'haṃ priyasakhaṃ rāmaṃ śayānaṃ saha sītayā | [Rām, Ay, 80 7.1]
rakṣiṣyāmi dhanuṣpāṇiḥ sarvaiḥ svair jñātibhiḥ saha | [Rām, Ay, 80 7.2]
na hi me 'viditaṃ kiṃcid vane 'smiṃś carataḥ sadā | [Rām, Ay, 80 8.1]
caturaṅgaṃ hy api balaṃ prasahema vayaṃ yudhi | [Rām, Ay, 80 8.2]
evam asmābhir uktena lakṣmaṇena mahātmanā | [Rām, Ay, 80 9.1]
anunītā vayaṃ sarve dharmam evānupaśyatā | [Rām, Ay, 80 9.2]
kathaṃ dāśarathau bhūmau śayāne saha sītayā | [Rām, Ay, 80 10.1]
śakyā nidrā mayā labdhuṃ jīvitaṃ vā sukhāni vā | [Rām, Ay, 80 10.2]
yo na devāsuraiḥ sarvaiḥ śakyaḥ prasahituṃ yudhi | [Rām, Ay, 80 11.1]
taṃ paśya guha saṃviṣṭaṃ tṛṇeṣu saha sītayā | [Rām, Ay, 80 11.2]
mahatā tapasā labdho vividhaiś ca pariśramaiḥ | [Rām, Ay, 80 12.1]
eko daśarathasyaiṣa putraḥ sadṛśalakṣaṇaḥ | [Rām, Ay, 80 12.2]
asmin pravrājite rājā na ciraṃ vartayiṣyati | [Rām, Ay, 80 13.1]
vidhavā medinī nūnaṃ kṣipram eva bhaviṣyati | [Rām, Ay, 80 13.2]
vinadya sumahānādaṃ śrameṇoparatāḥ striyaḥ | [Rām, Ay, 80 14.1]
nirghoṣoparataṃ nūnam adya rājaniveśanam | [Rām, Ay, 80 14.2]
kausalyā caiva rājā ca tathaiva jananī mama | [Rām, Ay, 80 15.1]
nāśaṃse yadi te sarve jīveyuḥ śarvarīm imām | [Rām, Ay, 80 15.2]
jīved api hi me mātā śatrughnasyānvavekṣayā | [Rām, Ay, 80 16.1]
duḥkhitā yā tu kausalyā vīrasūr vinaśiṣyati | [Rām, Ay, 80 16.2]
atikrāntam atikrāntam anavāpya manoratham | [Rām, Ay, 80 17.1]
rājye rāmam anikṣipya pitā me vinaśiṣyati | [Rām, Ay, 80 17.2]
siddhārthāḥ pitaraṃ vṛttaṃ tasmin kāle hy upasthite | [Rām, Ay, 80 18.1]
pretakāryeṣu sarveṣu saṃskariṣyanti bhūmipam | [Rām, Ay, 80 18.2]
ramyacatvarasaṃsthānāṃ suvibhaktamahāpathām | [Rām, Ay, 80 19.1]
harmyaprāsādasampannāṃ sarvaratnavibhūṣitām | [Rām, Ay, 80 19.2]
gajāśvarathasambādhāṃ tūryanādavināditām | [Rām, Ay, 80 20.1]
sarvakalyāṇasampūrṇāṃ hṛṣṭapuṣṭajanākulām | [Rām, Ay, 80 20.2]
ārāmodyānasampūrṇāṃ samājotsavaśālinīm | [Rām, Ay, 80 21.1]
sukhitā vicariṣyanti rājadhānīṃ pitur mama | [Rām, Ay, 80 21.2]
api satyapratijñena sārdhaṃ kuśalinā vayam | [Rām, Ay, 80 22.1]
nivṛtte samaye hy asmin sukhitāḥ praviśemahi | [Rām, Ay, 80 22.2]
paridevayamānasya tasyaivaṃ sumahātmanaḥ | [Rām, Ay, 80 23.1]
tiṣṭhato rājaputrasya śarvarī sātyavartata | [Rām, Ay, 80 23.2]
prabhāte vimale sūrye kārayitvā jaṭā ubhau | [Rām, Ay, 80 24.1]
asmin bhāgīrathītīre sukhaṃ saṃtāritau mayā | [Rām, Ay, 80 24.2]
jaṭādharau tau drumacīravāsasau mahābalau kuñjarayūthapopamau | [Rām, Ay, 80 25.1]
vareṣucāpāsidharau paraṃtapau vyavekṣamāṇau saha sītayā gatau | [Rām, Ay, 80 25.2]
{Rām, Ay, 81}
guhasya vacanaṃ śrutvā bharato bhṛśam apriyam | [Rām, Ay, 81 1.1]
dhyānaṃ jagāma tatraiva yatra tac chrutam apriyam | [Rām, Ay, 81 1.2]
sukumāro mahāsattvaḥ siṃhaskandho mahābhujaḥ | [Rām, Ay, 81 2.1]
puṇḍarīkaviśālākṣas taruṇaḥ priyadarśanaḥ | [Rām, Ay, 81 2.2]
pratyāśvasya muhūrtaṃ tu kālaṃ paramadurmanāḥ | [Rām, Ay, 81 3.1]
papāta sahasā totrair hṛdi viddha iva dvipaḥ | [Rām, Ay, 81 3.2]
tadavasthaṃ tu bharataṃ śatrughno 'nantarasthitaḥ | [Rām, Ay, 81 4.1]
pariṣvajya rurodoccair visaṃjñaḥ śokakarśitaḥ | [Rām, Ay, 81 4.2]
tataḥ sarvāḥ samāpetur mātaro bharatasya tāḥ | [Rām, Ay, 81 5.1]
upavāsakṛśā dīnā bhartṛvyasanakarśitāḥ | [Rām, Ay, 81 5.2]
tāś ca taṃ patitaṃ bhūmau rudantyaḥ paryavārayan | [Rām, Ay, 81 6.1]
kausalyā tv anusṛtyainaṃ durmanāḥ pariṣasvaje | [Rām, Ay, 81 6.2]
vatsalā svaṃ yathā vatsam upagūhya tapasvinī | [Rām, Ay, 81 7.1]
paripapraccha bharataṃ rudantī śokalālasā | [Rām, Ay, 81 7.2]
putra vyādhir na te kaccic charīraṃ paribādhate | [Rām, Ay, 81 8.1]
adya rājakulasyāsya tvadadhīnaṃ hi jīvitam | [Rām, Ay, 81 8.2]
tvāṃ dṛṣṭvā putra jīvāmi rāme sabhrātṛke gate | [Rām, Ay, 81 9.1]
vṛtte daśarathe rājñi nātha ekas tvam adya naḥ | [Rām, Ay, 81 9.2]
kaccin na lakṣmaṇe putra śrutaṃ te kiṃcid apriyam | [Rām, Ay, 81 10.1]
putra vā hy ekaputrāyāḥ sahabhārye vanaṃ gate | [Rām, Ay, 81 10.2]
sa muhūrtaṃ samāśvasya rudann eva mahāyaśāḥ | [Rām, Ay, 81 11.1]
kausalyāṃ parisāntvyedaṃ guhaṃ vacanam abravīt | [Rām, Ay, 81 11.2]
bhrātā me kvāvasad rātriṃ kva sītā kva ca lakṣmaṇaḥ | [Rām, Ay, 81 12.1]
asvapac chayane kasmin kiṃ bhuktvā guha śaṃsa me | [Rām, Ay, 81 12.2]
so 'bravīd bharataṃ pṛṣṭo niṣādādhipatir guhaḥ | [Rām, Ay, 81 13.1]
yadvidhaṃ pratipede ca rāme priyahite 'tithau | [Rām, Ay, 81 13.2]
annam uccāvacaṃ bhakṣāḥ phalāni vividhāni ca | [Rām, Ay, 81 14.1]
rāmāyābhyavahārārthaṃ bahu copahṛtaṃ mayā | [Rām, Ay, 81 14.2]
tat sarvaṃ pratyanujñāsīd rāmaḥ satyaparākramaḥ | [Rām, Ay, 81 15.1]
na hi tat pratyagṛhṇāt sa kṣatradharmam anusmaran | [Rām, Ay, 81 15.2]
na hy asmābhiḥ pratigrāhyaṃ sakhe deyaṃ tu sarvadā | [Rām, Ay, 81 16.1]
iti tena vayaṃ rājann anunītā mahātmanā | [Rām, Ay, 81 16.2]
lakṣmaṇena samānītaṃ pītvā vāri mahāyaśāḥ | [Rām, Ay, 81 17.1]
aupavāsyaṃ tadākārṣīd rāghavaḥ saha sītayā | [Rām, Ay, 81 17.2]
tatas tu jalaśeṣeṇa lakṣmaṇo 'py akarot tadā | [Rām, Ay, 81 18.1]
vāgyatās te trayaḥ saṃdhyām upāsata samāhitāḥ | [Rām, Ay, 81 18.2]
saumitris tu tataḥ paścād akarot svāstaraṃ śubham | [Rām, Ay, 81 19.1]
svayam ānīya barhīṃṣi kṣipraṃ rāghavakāraṇāt | [Rām, Ay, 81 19.2]
tasmin samāviśad rāmaḥ svāstare saha sītayā | [Rām, Ay, 81 20.1]
prakṣālya ca tayoḥ pādāv apacakrāma lakṣmaṇaḥ | [Rām, Ay, 81 20.2]
etat tad iṅgudīmūlam idam eva ca tat tṛṇam | [Rām, Ay, 81 21.1]
yasmin rāmaś ca sītā ca rātriṃ tāṃ śayitāv ubhau | [Rām, Ay, 81 21.2]
niyamya pṛṣṭhe tu talāṅgulitravāñ śaraiḥ supūrṇāviṣudhī paraṃtapaḥ | [Rām, Ay, 81 22.1]
mahad dhanuḥ sajyam upohya lakṣmaṇo niśām atiṣṭhat parito 'sya kevalam | [Rām, Ay, 81 22.2]
tatas tv ahaṃ cottamabāṇacāpadhṛk sthito 'bhavaṃ tatra sa yatra lakṣmaṇaḥ | [Rām, Ay, 81 23.1]
atandribhir jñātibhir āttakārmukair mahendrakalpaṃ paripālayaṃs tadā | [Rām, Ay, 81 23.2]
{Rām, Ay, 82}
tac chrutvā nipuṇaṃ sarvaṃ bharataḥ saha mantribhiḥ | [Rām, Ay, 82 1.1]
iṅgudīmūlam āgamya rāmaśayyām avekṣya tām | [Rām, Ay, 82 1.2]
abravīj jananīḥ sarvā iha tena mahātmanā | [Rām, Ay, 82 2.1]
śarvarī śayitā bhūmāv idam asya vimarditam | [Rām, Ay, 82 2.2]
mahābhāgakulīnena mahābhāgena dhīmatā | [Rām, Ay, 82 3.1]
jāto daśarathenorvyāṃ na rāmaḥ svaptum arhati | [Rām, Ay, 82 3.2]
ajinottarasaṃstīrṇe varāstaraṇasaṃcaye | [Rām, Ay, 82 4.1]
śayitvā puruṣavyāghraḥ kathaṃ śete mahītale | [Rām, Ay, 82 4.2]
prāsādāgravimāneṣu valabhīṣu ca sarvadā | [Rām, Ay, 82 5.1]
haimarājatabhaumeṣu varāstaraṇaśāliṣu | [Rām, Ay, 82 5.2]
puṣpasaṃcayacitreṣu candanāgarugandhiṣu | [Rām, Ay, 82 6.1]
pāṇḍurābhraprakāśeṣu śukasaṃgharuteṣu ca | [Rām, Ay, 82 6.2]
gītavāditranirghoṣair varābharaṇaniḥsvanaiḥ | [Rām, Ay, 82 7.1]
mṛdaṅgavaraśabdaiś ca satataṃ pratibodhitaḥ | [Rām, Ay, 82 7.2]
bandibhir vanditaḥ kāle bahubhiḥ sūtamāgadhaiḥ | [Rām, Ay, 82 8.1]
gāthābhir anurūpābhiḥ stutibhiś ca paraṃtapaḥ | [Rām, Ay, 82 8.2]
aśraddheyam idaṃ loke na satyaṃ pratibhāti mā | [Rām, Ay, 82 9.1]
muhyate khalu me bhāvaḥ svapno 'yam iti me matiḥ | [Rām, Ay, 82 9.2]
na nūnaṃ daivataṃ kiṃcit kālena balavattaram | [Rām, Ay, 82 10.1]
yatra dāśarathī rāmo bhūmāv evaṃ śayīta saḥ | [Rām, Ay, 82 10.2]
videharājasya sutā sītā ca priyadarśanā | [Rām, Ay, 82 11.1]
dayitā śayitā bhūmau snuṣā daśarathasya ca | [Rām, Ay, 82 11.2]
iyaṃ śayyā mama bhrātur idaṃ hi parivartitam | [Rām, Ay, 82 12.1]
sthaṇḍile kaṭhine sarvaṃ gātrair vimṛditaṃ tṛṇam | [Rām, Ay, 82 12.2]
manye sābharaṇā suptā sītāsmiñ śayane tadā | [Rām, Ay, 82 13.1]
tatra tatra hi dṛśyante saktāḥ kanakabindavaḥ | [Rām, Ay, 82 13.2]
uttarīyam ihāsaktaṃ suvyaktaṃ sītayā tadā | [Rām, Ay, 82 14.1]
tathā hy ete prakāśante saktāḥ kauśeyatantavaḥ | [Rām, Ay, 82 14.2]
manye bhartuḥ sukhā śayyā yena bālā tapasvinī | [Rām, Ay, 82 15.1]
sukumārī satī duḥkhaṃ na vijānāti maithilī | [Rām, Ay, 82 15.2]
sārvabhaumakule jātaḥ sarvalokasukhāvahaḥ | [Rām, Ay, 82 16.1]
sarvalokapriyas tyaktvā rājyaṃ priyam anuttamam | [Rām, Ay, 82 16.2]
katham indīvaraśyāmo raktākṣaḥ priyadarśanaḥ | [Rām, Ay, 82 17.1]
sukhabhāgī ca duḥkhārhaḥ śayito bhuvi rāghavaḥ | [Rām, Ay, 82 17.2]
siddhārthā khalu vaidehī patiṃ yānugatā vanam | [Rām, Ay, 82 18.1]
vayaṃ saṃśayitāḥ sarve hīnās tena mahātmanā | [Rām, Ay, 82 18.2]
akarṇadhārā pṛthivī śūnyeva pratibhāti mā | [Rām, Ay, 82 19.1]
gate daśarathe svarge rāme cāraṇyam āśrite | [Rām, Ay, 82 19.2]
na ca prārthayate kaścin manasāpi vasuṃdharām | [Rām, Ay, 82 20.1]
vane 'pi vasatas tasya bāhuvīryābhirakṣitām | [Rām, Ay, 82 20.2]
śūnyasaṃvaraṇārakṣām ayantritahayadvipām | [Rām, Ay, 82 21.1]
apāvṛtapuradvārāṃ rājadhānīm arakṣitām | [Rām, Ay, 82 21.2]
aprahṛṣṭabalāṃ nyūnāṃ viṣamasthām anāvṛtām | [Rām, Ay, 82 22.1]
śatravo nābhimanyante bhakṣān viṣakṛtān iva | [Rām, Ay, 82 22.2]
adya prabhṛti bhūmau tu śayiṣye 'haṃ tṛṇeṣu vā | [Rām, Ay, 82 23.1]
phalamūlāśano nityaṃ jaṭācīrāṇi dhārayan | [Rām, Ay, 82 23.2]
tasyārtham uttaraṃ kālaṃ nivatsyāmi sukhaṃ vane | [Rām, Ay, 82 24.1]
taṃ pratiśravam āmucya nāsya mithyā bhaviṣyati | [Rām, Ay, 82 24.2]
vasantaṃ bhrātur arthāya śatrughno mānuvatsyati | [Rām, Ay, 82 25.1]
lakṣmaṇena saha tv āryo 'yodhyāṃ pālayiṣyati | [Rām, Ay, 82 25.2]
abhiṣekṣyanti kākutstham ayodhyāyāṃ dvijātayaḥ | [Rām, Ay, 82 26.1]
api me devatāḥ kuryur imaṃ satyaṃ manoratham | [Rām, Ay, 82 26.2]
prasādyamānaḥ śirasā mayā svayaṃ bahuprakāraṃ yadi na prapatsyate | [Rām, Ay, 82 27.1]
tato 'nuvatsyāmi cirāya rāghavaṃ vane vasan nārhati mām upekṣitum | [Rām, Ay, 82 27.2]
{Rām, Ay, 83}
vyuṣya rātriṃ tu tatraiva gaṅgākūle sa rāghavaḥ | [Rām, Ay, 83 1.1]
bharataḥ kālyam utthāya śatrughnam idam abravīt | [Rām, Ay, 83 1.2]
śatrughnottiṣṭha kiṃ śeṣe niṣādādhipatiṃ guham | [Rām, Ay, 83 2.1]
śīghram ānaya bhadraṃ te tārayiṣyati vāhinīm | [Rām, Ay, 83 2.2]
jāgarmi nāhaṃ svapimi tathaivāryaṃ vicintayan | [Rām, Ay, 83 3.1]
ity evam abravīd bhrātrā śatrughno 'pi pracoditaḥ | [Rām, Ay, 83 3.2]
iti saṃvadator evam anyonyaṃ narasiṃhayoḥ | [Rām, Ay, 83 4.1]
āgamya prāñjaliḥ kāle guho bharatam abravīt | [Rām, Ay, 83 4.2]
kaccit sukhaṃ nadītīre 'vātsīḥ kākutstha śarvarīm | [Rām, Ay, 83 5.1]
kaccic ca saha sainyasya tava sarvam anāmayam | [Rām, Ay, 83 5.2]
guhasya tat tu vacanaṃ śrutvā snehād udīritam | [Rām, Ay, 83 6.1]
rāmasyānuvaśo vākyaṃ bharato 'pīdam abravīt | [Rām, Ay, 83 6.2]
sukhā naḥ śarvarī rājan pūjitāś cāpi te vayam | [Rām, Ay, 83 7.1]
gaṅgāṃ tu naubhir bahvībhir dāśāḥ saṃtārayantu naḥ | [Rām, Ay, 83 7.2]
tato guhaḥ saṃtvaritaḥ śrutvā bharataśāsanam | [Rām, Ay, 83 8.1]
pratipraviśya nagaraṃ taṃ jñātijanam abravīt | [Rām, Ay, 83 8.2]
uttiṣṭhata prabudhyadhvaṃ bhadram astu hi vaḥ sadā | [Rām, Ay, 83 9.1]
nāvaḥ samanukarṣadhvaṃ tārayiṣyāma vāhinīm | [Rām, Ay, 83 9.2]
te tathoktāḥ samutthāya tvaritā rājaśāsanāt | [Rām, Ay, 83 10.1]
pañca nāvāṃ śatāny eva samāninyuḥ samantataḥ | [Rām, Ay, 83 10.2]
anyāḥ svastikavijñeyā mahāghaṇṭādharā varāḥ | [Rām, Ay, 83 11.1]
śobhamānāḥ patākinyo yuktavātāḥ susaṃhatāḥ | [Rām, Ay, 83 11.2]
tataḥ svastikavijñeyāṃ pāṇḍukambalasaṃvṛtām | [Rām, Ay, 83 12.1]
sanandighoṣāṃ kalyāṇīṃ guho nāvam upāharat | [Rām, Ay, 83 12.2]
tām āruroha bharataḥ śatrughnaś ca mahābalaḥ | [Rām, Ay, 83 13.1]
kausalyā ca sumitrā ca yāś cānyā rājayoṣitaḥ | [Rām, Ay, 83 13.2]
purohitaś ca tat pūrvaṃ guravo brāhmaṇāś ca ye | [Rām, Ay, 83 14.1]
anantaraṃ rājadārās tathaiva śakaṭāpaṇāḥ | [Rām, Ay, 83 14.2]
āvāsam ādīpayatāṃ tīrthaṃ cāpy avagāhatām | [Rām, Ay, 83 15.1]
bhāṇḍāni cādadānānāṃ ghoṣas tridivam aspṛśat | [Rām, Ay, 83 15.2]
patākinyas tu tā nāvaḥ svayaṃ dāśair adhiṣṭhitāḥ | [Rām, Ay, 83 16.1]
vahantyo janam ārūḍhaṃ tadā saṃpetur āśugāḥ | [Rām, Ay, 83 16.2]
nārīṇām abhipūrṇās tu kāścit kāścit tu vājinām | [Rām, Ay, 83 17.1]
kāścit tatra vahanti sma yānayugyaṃ mahādhanam | [Rām, Ay, 83 17.2]
tāḥ sma gatvā paraṃ tīram avaropya ca taṃ janam | [Rām, Ay, 83 18.1]
nivṛttāḥ kāṇḍacitrāṇi kriyante dāśabandhubhiḥ | [Rām, Ay, 83 18.2]
savaijayantās tu gajā gajārohaiḥ pracoditāḥ | [Rām, Ay, 83 19.1]
tarantaḥ sma prakāśante sadhvajā iva parvatāḥ | [Rām, Ay, 83 19.2]
nāvaś cāruruhus tv anye plavais terus tathāpare | [Rām, Ay, 83 20.1]
anye kumbhaghaṭais terur anye teruś ca bāhubhiḥ | [Rām, Ay, 83 20.2]
sā puṇyā dhvajinī gaṅgāṃ dāśaiḥ saṃtāritā svayam | [Rām, Ay, 83 21.1]
maitre muhūrte prayayau prayāgavanam uttamam | [Rām, Ay, 83 21.2]
āśvāsayitvā ca camūṃ mahātmā niveśayitvā ca yathopajoṣam | [Rām, Ay, 83 22.1]
draṣṭuṃ bharadvājam ṛṣipravaryam ṛtvigvṛtaḥ san bharataḥ pratasthe | [Rām, Ay, 83 22.2]
{Rām, Ay, 84}
bharadvājāśramaṃ dṛṣṭvā krośād eva nararṣabhaḥ | [Rām, Ay, 84 1.1]
balaṃ sarvam avasthāpya jagāma saha mantribhiḥ | [Rām, Ay, 84 1.2]
padbhyām eva hi dharmajño nyastaśastraparicchadaḥ | [Rām, Ay, 84 2.1]
vasāno vāsasī kṣaume purodhāya purohitam | [Rām, Ay, 84 2.2]
tataḥ saṃdarśane tasya bharadvājasya rāghavaḥ | [Rām, Ay, 84 3.1]
mantriṇas tān avasthāpya jagāmānu purohitam | [Rām, Ay, 84 3.2]
vasiṣṭham atha dṛṣṭvaiva bharadvājo mahātapāḥ | [Rām, Ay, 84 4.1]
saṃcacālāsanāt tūrṇaṃ śiṣyān arghyam iti bruvan | [Rām, Ay, 84 4.2]
samāgamya vasiṣṭhena bharatenābhivāditaḥ | [Rām, Ay, 84 5.1]
abudhyata mahātejāḥ sutaṃ daśarathasya tam | [Rām, Ay, 84 5.2]
tābhyām arghyaṃ ca pādyaṃ ca dattvā paścāt phalāni ca | [Rām, Ay, 84 6.1]
ānupūrvyāc ca dharmajñaḥ papraccha kuśalaṃ kule | [Rām, Ay, 84 6.2]
ayodhyāyāṃ bale kośe mitreṣv api ca mantriṣu | [Rām, Ay, 84 7.1]
jānan daśarathaṃ vṛttaṃ na rājānam udāharat | [Rām, Ay, 84 7.2]
vasiṣṭho bharataś cainaṃ papracchatur anāmayam | [Rām, Ay, 84 8.1]
śarīre 'gniṣu vṛkṣeṣu śiṣyeṣu mṛgapakṣiṣu | [Rām, Ay, 84 8.2]
tatheti ca pratijñāya bharadvājo mahātapāḥ | [Rām, Ay, 84 9.1]
bharataṃ pratyuvācedaṃ rāghavasnehabandhanāt | [Rām, Ay, 84 9.2]
kim ihāgamane kāryaṃ tava rājyaṃ praśāsataḥ | [Rām, Ay, 84 10.1]
etad ācakṣva me sarvaṃ na hi me śudhyate manaḥ | [Rām, Ay, 84 10.2]
suṣuve yamamitraghnaṃ kausalyānandavardhanam | [Rām, Ay, 84 11.1]
bhrātrā saha sabhāryo yaś ciraṃ pravrājito vanam | [Rām, Ay, 84 11.2]
niyuktaḥ strīniyuktena pitrā yo 'sau mahāyaśāḥ | [Rām, Ay, 84 12.1]
vanavāsī bhavetīha samāḥ kila caturdaśa | [Rām, Ay, 84 12.2]
kaccin na tasyāpāpasya pāpaṃ kartum ihecchasi | [Rām, Ay, 84 13.1]
akaṇṭakaṃ bhoktumanā rājyaṃ tasyānujasya ca | [Rām, Ay, 84 13.2]
evam ukto bharadvājaṃ bharataḥ pratyuvāca ha | [Rām, Ay, 84 14.1]
paryaśrunayano duḥkhād vācā saṃsajjamānayā | [Rām, Ay, 84 14.2]
hato 'smi yadi mām evaṃ bhagavān api manyate | [Rām, Ay, 84 15.1]
matto na doṣam āśaṅker naivaṃ mām anuśādhi hi | [Rām, Ay, 84 15.2]
na caitad iṣṭaṃ mātā me yad avocan madantare | [Rām, Ay, 84 16.1]
nāham etena tuṣṭaś ca na tad vacanam ādade | [Rām, Ay, 84 16.2]
ahaṃ tu taṃ naravyāghram upayātaḥ prasādakaḥ | [Rām, Ay, 84 17.1]
pratinetum ayodhyāṃ ca pādau tasyābhivanditum | [Rām, Ay, 84 17.2]
tvaṃ mām evaṃ gataṃ matvā prasādaṃ kartum arhasi | [Rām, Ay, 84 18.1]
śaṃsa me bhagavan rāmaḥ kva samprati mahīpatiḥ | [Rām, Ay, 84 18.2]
uvāca taṃ bharadvājaḥ prasādād bharataṃ vacaḥ | [Rām, Ay, 84 19.1]
tvayy etat puruṣavyāghra yuktaṃ rāghavavaṃśaje | [Rām, Ay, 84 19.2]
guruvṛttir damaś caiva sādhūnāṃ cānuyāyitā | [Rām, Ay, 84 19.3]
jāne caitan manaḥsthaṃ te dṛḍhīkaraṇam astv iti | [Rām, Ay, 84 20.1]
apṛcchaṃ tvāṃ tavātyarthaṃ kīrtiṃ samabhivardhayan | [Rām, Ay, 84 20.2]
asau vasati te bhrātā citrakūṭe mahāgirau | [Rām, Ay, 84 21.1]
śvas tu gantāsi taṃ deśaṃ vasādya saha mantribhiḥ | [Rām, Ay, 84 21.2]
etaṃ me kuru suprājña kāmaṃ kāmārthakovida | [Rām, Ay, 84 21.3]
tatas tathety evam udāradarśanaḥ pratītarūpo bharato 'bravīd vacaḥ | [Rām, Ay, 84 22.1]
cakāra buddhiṃ ca tadā mahāśrame niśānivāsāya narādhipātmajaḥ | [Rām, Ay, 84 22.2]
{Rām, Ay, 85}
kṛtabuddhiṃ nivāsāya tathaiva sa munis tadā | [Rām, Ay, 85 1.1]
bharataṃ kaikayīputram ātithyena nyamantrayat | [Rām, Ay, 85 1.2]
abravīd bharatas tv enaṃ nanv idaṃ bhavatā kṛtam | [Rām, Ay, 85 2.1]
pādyam arghyaṃ tathātithyaṃ vane yad upapadyate | [Rām, Ay, 85 2.2]
athovāca bharadvājo bharataṃ prahasann iva | [Rām, Ay, 85 3.1]
jāne tvāṃ prītisaṃyuktaṃ tuṣyes tvaṃ yena kenacit | [Rām, Ay, 85 3.2]
senāyās tu tavaitasyāḥ kartum icchāmi bhojanam | [Rām, Ay, 85 4.1]
mama prītir yathārūpā tvam arho manujarṣabha | [Rām, Ay, 85 4.2]
kimarthaṃ cāpi nikṣipya dūre balam ihāgataḥ | [Rām, Ay, 85 5.1]
kasmān nehopayāto 'si sabalaḥ puruṣarṣabha | [Rām, Ay, 85 5.2]
bharataḥ pratyuvācedaṃ prāñjalis taṃ tapodhanam | [Rām, Ay, 85 6.1]
sasainyo nopayāto 'smi bhagavan bhagavadbhayāt | [Rām, Ay, 85 6.2]
vājimukhyā manuṣyāś ca mattāś ca varavāraṇāḥ | [Rām, Ay, 85 7.1]
pracchādya mahatīṃ bhūmiṃ bhagavann anuyānti mām | [Rām, Ay, 85 7.2]
te vṛkṣān udakaṃ bhūmim āśrameṣūṭajāṃs tathā | [Rām, Ay, 85 8.1]
na hiṃsyur iti tenāham eka evāgatas tataḥ | [Rām, Ay, 85 8.2]
ānīyatām itaḥ senety ājñaptaḥ paramarṣiṇā | [Rām, Ay, 85 9.1]
tathā tu cakre bharataḥ senāyāḥ samupāgamam | [Rām, Ay, 85 9.2]
agniśālāṃ praviśyātha pītvāpaḥ parimṛjya ca | [Rām, Ay, 85 10.1]
ātithyasya kriyāhetor viśvakarmāṇam āhvayat | [Rām, Ay, 85 10.2]
āhvaye viśvakarmāṇam ahaṃ tvaṣṭāram eva ca | [Rām, Ay, 85 11.1]
ātithyaṃ kartum icchāmi tatra me saṃvidhīyatām | [Rām, Ay, 85 11.2]
prāksrotasaś ca yā nadyaḥ pratyaksrotasa eva ca | [Rām, Ay, 85 12.1]
pṛthivyām antarikṣe ca samāyāntv adya sarvaśaḥ | [Rām, Ay, 85 12.2]
anyāḥ sravantu maireyaṃ surām anyāḥ suniṣṭhitām | [Rām, Ay, 85 13.1]
aparāś codakaṃ śītam ikṣukāṇḍarasopamam | [Rām, Ay, 85 13.2]
āhvaye devagandharvān viśvāvasuhahāhuhūn | [Rām, Ay, 85 14.1]
tathaivāpsaraso devīr gandharvīś cāpi sarvaśaḥ | [Rām, Ay, 85 14.2]
ghṛtācīm atha viśvācīṃ miśrakeśīm alambusām | [Rām, Ay, 85 15.1]
śakraṃ yāś copatiṣṭhanti brahmāṇaṃ yāś ca bhāminīḥ | [Rām, Ay, 85 15.2]
sarvās tumburuṇā sārdham āhvaye saparicchadāḥ | [Rām, Ay, 85 15.3]
vanaṃ kuruṣu yad divyaṃ vāso bhūṣaṇapattravat | [Rām, Ay, 85 16.1]
divyanārīphalaṃ śaśvat tat kauberam ihaiva tu | [Rām, Ay, 85 16.2]
iha me bhagavān somo vidhattām annam uttamam | [Rām, Ay, 85 17.1]
bhakṣyaṃ bhojyaṃ ca coṣyaṃ ca lehyaṃ ca vividhaṃ bahu | [Rām, Ay, 85 17.2]
vicitrāṇi ca mālyāni pādapapracyutāni ca | [Rām, Ay, 85 18.1]
surādīni ca peyāni māṃsāni vividhāni ca | [Rām, Ay, 85 18.2]
evaṃ samādhinā yuktas tejasāpratimena ca | [Rām, Ay, 85 19.1]
śikṣāsvarasamāyuktaṃ tapasā cābravīn muniḥ | [Rām, Ay, 85 19.2]
manasā dhyāyatas tasya prāṅmukhasya kṛtāñjaleḥ | [Rām, Ay, 85 20.1]
ājagmus tāni sarvāṇi daivatāni pṛthakpṛthak | [Rām, Ay, 85 20.2]
malayaṃ darduraṃ caiva tataḥ svedanudo 'nilaḥ | [Rām, Ay, 85 21.1]
upaspṛśya vavau yuktyā supriyātmā sukhaḥ śivaḥ | [Rām, Ay, 85 21.2]
tato 'bhyavartanta ghanā divyāḥ kusumavṛṣṭayaḥ | [Rām, Ay, 85 22.1]
devadundubhighoṣaś ca dikṣu sarvāsu śuśruve | [Rām, Ay, 85 22.2]
pravavuś cottamā vātā nanṛtuś cāpsarogaṇāḥ | [Rām, Ay, 85 23.1]
prajagur devagandharvā vīṇāḥ pramumucuḥ svarān | [Rām, Ay, 85 23.2]
sa śabdo dyāṃ ca bhūmiṃ ca prāṇināṃ śravaṇāni ca | [Rām, Ay, 85 24.1]
viveśoccāritaḥ ślakṣṇaḥ samo layaguṇānvitaḥ | [Rām, Ay, 85 24.2]
tasminn uparate śabde divye śrotrasukhe nṛṇām | [Rām, Ay, 85 25.1]
dadarśa bhārataṃ sainyaṃ vidhānaṃ viśvakarmaṇaḥ | [Rām, Ay, 85 25.2]
babhūva hi samā bhūmiḥ samantāt pañcayojanam | [Rām, Ay, 85 26.1]
śādvalair bahubhiś channā nīlavaiḍūryasaṃnibhaiḥ | [Rām, Ay, 85 26.2]
tasmin bilvāḥ kapitthāś ca panasā bījapūrakāḥ | [Rām, Ay, 85 27.1]
āmalakyo babhūvuś ca cūtāś ca phalabhūṣaṇāḥ | [Rām, Ay, 85 27.2]
uttarebhyaḥ kurubhyaś ca vanaṃ divyopabhogavat | [Rām, Ay, 85 28.1]
ājagāma nadī divyā tīrajair bahubhir vṛtā | [Rām, Ay, 85 28.2]
catuḥśālāni śubhrāṇi śālāś ca gajavājinām | [Rām, Ay, 85 29.1]
harmyaprāsādasaṃghātās toraṇāni śubhāni ca | [Rām, Ay, 85 29.2]
sitameghanibhaṃ cāpi rājaveśma sutoraṇam | [Rām, Ay, 85 30.1]
śuklamālyakṛtākāraṃ divyagandhasamukṣitam | [Rām, Ay, 85 30.2]
caturasram asaṃbādhaṃ śayanāsanayānavat | [Rām, Ay, 85 31.1]
divyaiḥ sarvarasair yuktaṃ divyabhojanavastravat | [Rām, Ay, 85 31.2]
upakalpitasarvānnaṃ dhautanirmalabhājanam | [Rām, Ay, 85 32.1]
kﾱptasarvāsanaṃ śrīmat svāstīrṇaśayanottamam | [Rām, Ay, 85 32.2]
praviveśa mahābāhur anujñāto maharṣiṇā | [Rām, Ay, 85 33.1]
veśma tad ratnasampūrṇaṃ bharataḥ kaikayīsutaḥ | [Rām, Ay, 85 33.2]
anujagmuś ca taṃ sarve mantriṇaḥ sapurohitāḥ | [Rām, Ay, 85 34.1]
babhūvuś ca mudā yuktās taṃ dṛṣṭvā veśmasaṃvidhim | [Rām, Ay, 85 34.2]
tatra rājāsanaṃ divyaṃ vyajanaṃ chattram eva ca | [Rām, Ay, 85 35.1]
bharato mantribhiḥ sārdham abhyavartata rājavat | [Rām, Ay, 85 35.2]
āsanaṃ pūjayāmāsa rāmāyābhipraṇamya ca | [Rām, Ay, 85 36.1]
vālavyajanam ādāya nyaṣīdat sacivāsane | [Rām, Ay, 85 36.2]
ānupūrvyān niṣeduś ca sarve mantripurohitāḥ | [Rām, Ay, 85 37.1]
tataḥ senāpatiḥ paścāt praśāstā ca niṣedatuḥ | [Rām, Ay, 85 37.2]
tatas tatra muhūrtena nadyaḥ pāyasakardamāḥ | [Rām, Ay, 85 38.1]
upātiṣṭhanta bharataṃ bharadvājasya śāsanāt | [Rām, Ay, 85 38.2]
tāsām ubhayataḥ kūlaṃ pāṇḍumṛttikalepanāḥ | [Rām, Ay, 85 39.1]
ramyāś cāvasathā divyā brahmaṇas tu prasādajāḥ | [Rām, Ay, 85 39.2]
tenaiva ca muhūrtena divyābharaṇabhūṣitāḥ | [Rām, Ay, 85 40.1]
āgur viṃśatisāhasrā brahmaṇā prahitāḥ striyaḥ | [Rām, Ay, 85 40.2]
suvarṇamaṇimuktena pravālena ca śobhitāḥ | [Rām, Ay, 85 41.1]
āgur viṃśatisāhasrāḥ kuberaprahitāḥ striyaḥ | [Rām, Ay, 85 41.2]
yābhir gṛhītaḥ puruṣaḥ sonmāda iva lakṣyate | [Rām, Ay, 85 42.1]
āgur viṃśatisāhasrā nandanād apsarogaṇāḥ | [Rām, Ay, 85 42.2]
nāradas tumburur gopaḥ parvataḥ sūryavarcasaḥ | [Rām, Ay, 85 43.1]
ete gandharvarājāno bharatasyāgrato jaguḥ | [Rām, Ay, 85 43.2]
alambusā miśrakeśī puṇḍarīkātha vāmanā | [Rām, Ay, 85 44.1]
upānṛtyaṃs tu bharataṃ bharadvājasya śāsanāt | [Rām, Ay, 85 44.2]
yāni mālyāni deveṣu yāni caitrarathe vane | [Rām, Ay, 85 45.1]
prayāge tāny adṛśyanta bharadvājasya śāsanāt | [Rām, Ay, 85 45.2]
bilvā mārdaṅgikā āsañ śamyāgrāhā vibhītakāḥ | [Rām, Ay, 85 46.1]
aśvatthā nartakāś cāsan bharadvājasya tejasā | [Rām, Ay, 85 46.2]
tataḥ saralatālāś ca tilakā naktamālakāḥ | [Rām, Ay, 85 47.1]
prahṛṣṭās tatra saṃpetuḥ kubjā bhūtvātha vāmanāḥ | [Rām, Ay, 85 47.2]
śiṃśapāmalakī jambūr yāś cānyāḥ kānane latāḥ | [Rām, Ay, 85 48.1]
pramadāvigrahaṃ kṛtvā bharadvājāśrame 'vasan | [Rām, Ay, 85 48.2]
surāṃ surāpāḥ pibata pāyasaṃ ca bubhukṣitāḥ | [Rām, Ay, 85 49.1]
māṃsāni ca sumedhyāni bhakṣyantāṃ yāvad icchatha | [Rām, Ay, 85 49.2]
utsādya snāpayanti sma nadītīreṣu valguṣu | [Rām, Ay, 85 50.1]
apy ekam ekaṃ puruṣaṃ pramadāḥ sapta cāṣṭa ca | [Rām, Ay, 85 50.2]
saṃvahantyaḥ samāpetur nāryo ruciralocanāḥ | [Rām, Ay, 85 51.1]
parimṛjya tathā nyāyaṃ pāyayanti varāṅganāḥ | [Rām, Ay, 85 51.2]
hayān gajān kharān uṣṭrāṃs tathaiva surabheḥ sutān | [Rām, Ay, 85 52.1]
ikṣūṃś ca madhujālāṃś ca bhojayanti sma vāhanān | [Rām, Ay, 85 52.2]
ikṣvākuvarayodhānāṃ codayanto mahābalāḥ | [Rām, Ay, 85 52.3]
nāśvabandho 'śvam ājānān na gajaṃ kuñjaragrahaḥ | [Rām, Ay, 85 53.1]
mattapramattamuditā camūḥ sā tatra saṃbabhau | [Rām, Ay, 85 53.2]
tarpitāḥ sarvakāmais te raktacandanarūṣitāḥ | [Rām, Ay, 85 54.1]
apsarogaṇasaṃyuktāḥ sainyā vācam udairayan | [Rām, Ay, 85 54.2]
naivāyodhyāṃ gamiṣyāmo na gamiṣyāma daṇḍakān | [Rām, Ay, 85 55.1]
kuśalaṃ bharatasyāstu rāmasyāstu tathā sukham | [Rām, Ay, 85 55.2]
iti pādātayodhāś ca hastyaśvārohabandhakāḥ | [Rām, Ay, 85 56.1]
anāthās taṃ vidhiṃ labdhvā vācam etām udairayan | [Rām, Ay, 85 56.2]
samprahṛṣṭā vinedus te narās tatra sahasraśaḥ | [Rām, Ay, 85 57.1]
bharatasyānuyātāraḥ svargo 'yam iti cābruvan | [Rām, Ay, 85 57.2]
tato bhuktavatāṃ teṣāṃ tad annam amṛtopamam | [Rām, Ay, 85 58.1]
divyān udvīkṣya bhakṣyāṃs tān abhavad bhakṣaṇe matiḥ | [Rām, Ay, 85 58.2]
preṣyāś ceṭyaś ca vadhvaś ca balasthāś cāpi sarvaśaḥ | [Rām, Ay, 85 59.1]
babhūvus te bhṛśaṃ tṛptāḥ sarve cāhatavāsasaḥ | [Rām, Ay, 85 59.2]
kuñjarāś ca kharoṣṭraś ca go'śvāś ca mṛgapakṣiṇaḥ | [Rām, Ay, 85 60.1]
babhūvuḥ subhṛtās tatra nānyo hy anyam akalpayat | [Rām, Ay, 85 60.2]
nāśuklavāsās tatrāsīt kṣudhito malino 'pi vā | [Rām, Ay, 85 61.1]
rajasā dhvastakeśo vā naraḥ kaścid adṛśyata | [Rām, Ay, 85 61.2]
ājaiś cāpi ca vārāhair niṣṭhānavarasaṃcayaiḥ | [Rām, Ay, 85 62.1]
phalaniryūhasaṃsiddhaiḥ sūpair gandharasānvitaiḥ | [Rām, Ay, 85 62.2]
puṣpadhvajavatīḥ pūrṇāḥ śuklasyānnasya cābhitaḥ | [Rām, Ay, 85 63.1]
dadṛśur vismitās tatra narā lauhīḥ sahasraśaḥ | [Rām, Ay, 85 63.2]
babhūvur vanapārśveṣu kūpāḥ pāyasakardamāḥ | [Rām, Ay, 85 64.1]
tāś ca kāmadughā gāvo drumāś cāsan madhuścyutaḥ | [Rām, Ay, 85 64.2]
vāpyo maireyapūrṇāś ca mṛṣṭamāṃsacayair vṛtāḥ | [Rām, Ay, 85 65.1]
prataptapiṭharaiś cāpi mārgamāyūrakaukkuṭaiḥ | [Rām, Ay, 85 65.2]
pātrīṇāṃ ca sahasrāṇi śātakumbhamayāni ca | [Rām, Ay, 85 66.1]
sthālyaḥ kumbhyaḥ karambhyaś ca dadhipūrṇāḥ susaṃskṛtāḥ | [Rām, Ay, 85 66.2]
yauvanasthasya gaurasya kapitthasya sugandhinaḥ | [Rām, Ay, 85 66.3]
hradāḥ pūrṇā rasālasya dadhnaḥ śvetasya cāpare | [Rām, Ay, 85 67.1]
babhūvuḥ pāyasasyānte śarkarāyāś ca saṃcayāḥ | [Rām, Ay, 85 67.2]
kalkāṃś cūrṇakaṣāyāṃś ca snānāni vividhāni ca | [Rām, Ay, 85 68.1]
dadṛśur bhājanasthāni tīrtheṣu saritāṃ narāḥ | [Rām, Ay, 85 68.2]
śuklān aṃśumataś cāpi dantadhāvanasaṃcayān | [Rām, Ay, 85 69.1]
śuklāṃś candanakalkāṃś ca samudgeṣv avatiṣṭhataḥ | [Rām, Ay, 85 69.2]
darpaṇān parimṛṣṭāṃś ca vāsasāṃ cāpi saṃcayān | [Rām, Ay, 85 70.1]
pādukopānahāṃ caiva yugmān yatra sahasraśaḥ | [Rām, Ay, 85 70.2]
āñjanīḥ kaṅkatān kūrcāṃś chattrāṇi ca dhanūṃṣi ca | [Rām, Ay, 85 71.1]
marmatrāṇāni citrāṇi śayanāny āsanāni ca | [Rām, Ay, 85 71.2]
pratipānahradān pūrṇān kharoṣṭragajavājinām | [Rām, Ay, 85 72.1]
avagāhya sutīrthāṃś ca hradān sotpalapuṣkarān | [Rām, Ay, 85 72.2]
nīlavaiḍūryavarṇāṃś ca mṛdūn yavasasaṃcayān | [Rām, Ay, 85 73.1]
nirvāpārthaṃ paśūnāṃ te dadṛśus tatra sarvaśaḥ | [Rām, Ay, 85 73.2]
vyasmayanta manuṣyās te svapnakalpaṃ tad adbhutam | [Rām, Ay, 85 74.1]
dṛṣṭvātithyaṃ kṛtaṃ tādṛg bharatasya maharṣiṇā | [Rām, Ay, 85 74.2]
ity evaṃ ramamāṇānāṃ devānām iva nandane | [Rām, Ay, 85 75.1]
bharadvājāśrame ramye sā rātrir vyatyavartata | [Rām, Ay, 85 75.2]
pratijagmuś ca tā nadyo gandharvāś ca yathāgatam | [Rām, Ay, 85 76.1]
bharadvājam anujñāpya tāś ca sarvā varāṅganāḥ | [Rām, Ay, 85 76.2]
tathaiva mattā madirotkaṭā narās tathaiva divyāgurucandanokṣitāḥ | [Rām, Ay, 85 77.1]
tathaiva divyā vividhāḥ sraguttamāḥ pṛthakprakīrṇā manujaiḥ pramarditāḥ | [Rām, Ay, 85 77.2]
{Rām, Ay, 86}
tatas tāṃ rajanīm uṣya bharataḥ saparicchadaḥ | [Rām, Ay, 86 1.1]
kṛtātithyo bharadvājaṃ kāmād abhijagāma ha | [Rām, Ay, 86 1.2]
tam ṛṣiḥ puruṣavyāghraṃ prekṣya prāñjalim āgatam | [Rām, Ay, 86 2.1]
hutāgnihotro bharataṃ bharadvājo 'bhyabhāṣata | [Rām, Ay, 86 2.2]
kaccid atra sukhā rātris tavāsmadviṣaye gatā | [Rām, Ay, 86 3.1]
samagras te janaḥ kaccid ātithye śaṃsa me 'nagha | [Rām, Ay, 86 3.2]
tam uvācāñjaliṃ kṛtvā bharato 'bhipraṇamya ca | [Rām, Ay, 86 4.1]
āśramād abhiniṣkrāntam ṛṣim uttamatejasam | [Rām, Ay, 86 4.2]
sukhoṣito 'smi bhagavan samagrabalavāhanaḥ | [Rām, Ay, 86 5.1]
tarpitaḥ sarvakāmaiś ca sāmātyo balavat tvayā | [Rām, Ay, 86 5.2]
apetaklamasaṃtāpāḥ subhikṣāḥ supratiśrayāḥ | [Rām, Ay, 86 6.1]
api preṣyān upādāya sarve sma susukhoṣitāḥ | [Rām, Ay, 86 6.2]
āmantraye 'haṃ bhagavan kāmaṃ tvām ṛṣisattama | [Rām, Ay, 86 7.1]
samīpaṃ prasthitaṃ bhrātur maitreṇekṣasva cakṣuṣā | [Rām, Ay, 86 7.2]
āśramaṃ tasya dharmajña dhārmikasya mahātmanaḥ | [Rām, Ay, 86 8.1]
ācakṣva katamo mārgaḥ kiyān iti ca śaṃsa me | [Rām, Ay, 86 8.2]
iti pṛṣṭas tu bharataṃ bhrātṛdarśanalālasam | [Rām, Ay, 86 9.1]
pratyuvāca mahātejā bharadvājo mahātapāḥ | [Rām, Ay, 86 9.2]
bharatārdhatṛtīyeṣu yojaneṣv ajane vane | [Rām, Ay, 86 10.1]
citrakūṭo giris tatra ramyanirdarakānanaḥ | [Rām, Ay, 86 10.2]
uttaraṃ pārśvam āsādya tasya mandākinī nadī | [Rām, Ay, 86 11.1]
puṣpitadrumasaṃchannā ramyapuṣpitakānanā | [Rām, Ay, 86 11.2]
anantaraṃ tat saritaś citrakūṭaś ca parvataḥ | [Rām, Ay, 86 12.1]
tayoḥ parṇakuṭī tāta tatra tau vasato dhruvam | [Rām, Ay, 86 12.2]
dakṣiṇenaiva mārgeṇa savyadakṣiṇam eva ca | [Rām, Ay, 86 13.1]
gajavājirathākīrṇāṃ vāhinīṃ vāhinīpate | [Rām, Ay, 86 13.2]
vāhayasva mahābhāga tato drakṣyasi rāghavam | [Rām, Ay, 86 13.3]
prayāṇam iti ca śrutvā rājarājasya yoṣitaḥ | [Rām, Ay, 86 14.1]
hitvā yānāni yānārhā brāhmaṇaṃ paryavārayan | [Rām, Ay, 86 14.2]
vepamānā kṛśā dīnā saha devyā sumitrayā | [Rām, Ay, 86 15.1]
kausalyā tatra jagrāha karābhyāṃ caraṇau muneḥ | [Rām, Ay, 86 15.2]
asamṛddhena kāmena sarvalokasya garhitā | [Rām, Ay, 86 16.1]
kaikeyī tasya jagrāha caraṇau savyapatrapā | [Rām, Ay, 86 16.2]
taṃ pradakṣiṇam āgamya bhagavantaṃ mahāmunim | [Rām, Ay, 86 17.1]
adūrād bharatasyaiva tasthau dīnamanās tadā | [Rām, Ay, 86 17.2]
tataḥ papraccha bharataṃ bharadvājo dṛḍhavrataḥ | [Rām, Ay, 86 18.1]
viśeṣaṃ jñātum icchāmi mātṝṇāṃ tava rāghava | [Rām, Ay, 86 18.2]
evam uktas tu bharato bharadvājena dhārmikaḥ | [Rām, Ay, 86 19.1]
uvāca prāñjalir bhūtvā vākyaṃ vacanakovidaḥ | [Rām, Ay, 86 19.2]
yām imāṃ bhagavan dīnāṃ śokānaśanakarśitām | [Rām, Ay, 86 20.1]
pitur hi mahiṣīṃ devīṃ devatām iva paśyasi | [Rām, Ay, 86 20.2]
eṣā taṃ puruṣavyāghraṃ siṃhavikrāntagāminam | [Rām, Ay, 86 21.1]
kausalyā suṣuve rāmaṃ dhātāram aditir yathā | [Rām, Ay, 86 21.2]
asyā vāmabhujaṃ śliṣṭā yaiṣā tiṣṭhati durmanāḥ | [Rām, Ay, 86 22.1]
karṇikārasya śākheva śīrṇapuṣpā vanāntare | [Rām, Ay, 86 22.2]
etasyās tau sutau devyāḥ kumārau devavarṇinau | [Rām, Ay, 86 23.1]
ubhau lakṣmaṇaśatrughnau vīrau satyaparākramau | [Rām, Ay, 86 23.2]
yasyāḥ kṛte naravyāghrau jīvanāśam ito gatau | [Rām, Ay, 86 24.1]
rājā putravihīnaś ca svargaṃ daśaratho gataḥ | [Rām, Ay, 86 24.2]
aiśvaryakāmāṃ kaikeyīm anāryām āryarūpiṇīm | [Rām, Ay, 86 25.1]
mamaitāṃ mātaraṃ viddhi nṛśaṃsāṃ pāpaniścayām | [Rām, Ay, 86 25.2]
yatomūlaṃ hi paśyāmi vyasanaṃ mahad ātmanaḥ | [Rām, Ay, 86 25.3]
ity uktvā naraśārdūlo bāṣpagadgadayā girā | [Rām, Ay, 86 26.1]
sa niśaśvāsa tāmrākṣo nāgaḥ kruddha ivāsakṛt | [Rām, Ay, 86 26.2]
bharadvājo maharṣis taṃ bruvantaṃ bharataṃ tadā | [Rām, Ay, 86 27.1]
pratyuvāca mahābuddhir idaṃ vacanam arthavat | [Rām, Ay, 86 27.2]
na doṣeṇāvagantavyā kaikeyī bharata tvayā | [Rām, Ay, 86 28.1]
rāmapravrājanaṃ hy etat sukhodarkaṃ bhaviṣyati | [Rām, Ay, 86 28.2]
abhivādya tu saṃsiddhaḥ kṛtvā cainaṃ pradakṣiṇam | [Rām, Ay, 86 29.1]
āmantrya bharataḥ sainyaṃ yujyatām ity acodayat | [Rām, Ay, 86 29.2]
tato vājirathān yuktvā divyān hemapariṣkṛtān | [Rām, Ay, 86 30.1]
adhyārohat prayāṇārthī bahūn bahuvidho janaḥ | [Rām, Ay, 86 30.2]
gajakanyāgajāś caiva hemakakṣyāḥ patākinaḥ | [Rām, Ay, 86 31.1]
jīmūtā iva gharmānte saghoṣāḥ sampratasthire | [Rām, Ay, 86 31.2]
vividhāny api yānāni mahānti ca laghūni ca | [Rām, Ay, 86 32.1]
prayayuḥ sumahārhāṇi pādair eva padātayaḥ | [Rām, Ay, 86 32.2]
atha yānapravekais tu kausalyāpramukhāḥ striyaḥ | [Rām, Ay, 86 33.1]
rāmadarśanakāṅkṣiṇyaḥ prayayur muditās tadā | [Rām, Ay, 86 33.2]
sa cārkataruṇābhāsāṃ niyuktāṃ śibikāṃ śubhām | [Rām, Ay, 86 34.1]
āsthāya prayayau śrīmān bharataḥ saparicchadaḥ | [Rām, Ay, 86 34.2]
sā prayātā mahāsenā gajavājirathākulā | [Rām, Ay, 86 35.1]
dakṣiṇāṃ diśam āvṛtya mahāmegha ivotthitaḥ | [Rām, Ay, 86 35.2]
vanāni tu vyatikramya juṣṭāni mṛgapakṣibhiḥ | [Rām, Ay, 86 35.3]
sā samprahṛṣṭadvipavājiyodhā vitrāsayantī mṛgapakṣisaṃghān | [Rām, Ay, 86 36.1]
mahad vanaṃ tat pravigāhamānā rarāja senā bharatasya tatra | [Rām, Ay, 86 36.2]
{Rām, Ay, 87}
tayā mahatyā yāyinyā dhvajinyā vanavāsinaḥ | [Rām, Ay, 87 1.1]
arditā yūthapā mattāḥ sayūthāḥ sampradudruvuḥ | [Rām, Ay, 87 1.2]
ṛkṣāḥ pṛṣatasaṃghāś ca ruravaś ca samantataḥ | [Rām, Ay, 87 2.1]
dṛśyante vanarājīṣu giriṣv api nadīṣu ca | [Rām, Ay, 87 2.2]
sa sampratasthe dharmātmā prīto daśarathātmajaḥ | [Rām, Ay, 87 3.1]
vṛto mahatyā nādinyā senayā caturaṅgayā | [Rām, Ay, 87 3.2]
sāgaraughanibhā senā bharatasya mahātmanaḥ | [Rām, Ay, 87 4.1]
mahīṃ saṃchādayāmāsa prāvṛṣi dyām ivāmbudaḥ | [Rām, Ay, 87 4.2]
turaṃgaughair avatatā vāraṇaiś ca mahājavaiḥ | [Rām, Ay, 87 5.1]
anālakṣyā ciraṃ kālaṃ tasmin kāle babhūva bhūḥ | [Rām, Ay, 87 5.2]
sa yātvā dūram adhvānaṃ supariśrāntavāhanaḥ | [Rām, Ay, 87 6.1]
uvāca bharataḥ śrīmān vasiṣṭhaṃ mantriṇāṃ varam | [Rām, Ay, 87 6.2]
yādṛśaṃ lakṣyate rūpaṃ yathā caiva śrutaṃ mayā | [Rām, Ay, 87 7.1]
vyaktaṃ prāptāḥ sma taṃ deśaṃ bharadvājo yam abravīt | [Rām, Ay, 87 7.2]
ayaṃ giriś citrakūṭas tathā mandākinī nadī | [Rām, Ay, 87 8.1]
etat prakāśate dūrān nīlameghanibhaṃ vanam | [Rām, Ay, 87 8.2]
gireḥ sānūni ramyāṇi citrakūṭasya samprati | [Rām, Ay, 87 9.1]
vāraṇair avamṛdyante māmakaiḥ parvatopamaiḥ | [Rām, Ay, 87 9.2]
muñcanti kusumāny ete nagāḥ parvatasānuṣu | [Rām, Ay, 87 10.1]
nīlā ivātapāpāye toyaṃ toyadharā ghanāḥ | [Rām, Ay, 87 10.2]
kiṃnarācaritoddeśaṃ paśya śatrughna parvatam | [Rām, Ay, 87 11.1]
hayaiḥ samantād ākīrṇaṃ makarair iva sāgaram | [Rām, Ay, 87 11.2]
ete mṛgagaṇā bhānti śīghravegāḥ pracoditāḥ | [Rām, Ay, 87 12.1]
vāyupraviddhāḥ śaradi megharājir ivāmbare | [Rām, Ay, 87 12.2]
kurvanti kusumāpīḍāñ śiraḥsu surabhīn amī | [Rām, Ay, 87 13.1]
meghaprakāśaiḥ phalakair dākṣiṇātyā yathā narāḥ | [Rām, Ay, 87 13.2]
niṣkūjam iva bhūtvedaṃ vanaṃ ghorapradarśanam | [Rām, Ay, 87 14.1]
ayodhyeva janākīrṇā samprati pratibhāti mā | [Rām, Ay, 87 14.2]
khurair udīrito reṇur divaṃ pracchādya tiṣṭhati | [Rām, Ay, 87 15.1]
taṃ vahaty anilaḥ śīghraṃ kurvann iva mama priyam | [Rām, Ay, 87 15.2]
syandanāṃs turagopetān sūtamukhyair adhiṣṭhitān | [Rām, Ay, 87 16.1]
etān saṃpatataḥ śīghraṃ paśya śatrughna kānane | [Rām, Ay, 87 16.2]
etān vitrāsitān paśya barhiṇaḥ priyadarśanān | [Rām, Ay, 87 17.1]
etam āviśataḥ śailam adhivāsaṃ patatriṇām | [Rām, Ay, 87 17.2]
atimātram ayaṃ deśo manojñaḥ pratibhāti mā | [Rām, Ay, 87 18.1]
tāpasānāṃ nivāso 'yaṃ vyaktaṃ svargapatho yathā | [Rām, Ay, 87 18.2]
mṛgā mṛgībhiḥ sahitā bahavaḥ pṛṣatā vane | [Rām, Ay, 87 19.1]
manojñarūpā lakṣyante kusumair iva citritāḥ | [Rām, Ay, 87 19.2]
sādhu sainyāḥ pratiṣṭhantāṃ vicinvantu ca kānanam | [Rām, Ay, 87 20.1]
yathā tau puruṣavyāghrau dṛśyete rāmalakṣmaṇau | [Rām, Ay, 87 20.2]
bharatasya vacaḥ śrutvā puruṣāḥ śastrapāṇayaḥ | [Rām, Ay, 87 21.1]
viviśus tad vanaṃ śūrā dhūmaṃ ca dadṛśus tataḥ | [Rām, Ay, 87 21.2]
te samālokya dhūmāgram ūcur bharatam āgatāḥ | [Rām, Ay, 87 22.1]
nāmanuṣye bhavaty agnir vyaktam atraiva rāghavau | [Rām, Ay, 87 22.2]
atha nātra naravyāghrau rājaputrau paraṃtapau | [Rām, Ay, 87 23.1]
anye rāmopamāḥ santi vyaktam atra tapasvinaḥ | [Rām, Ay, 87 23.2]
tac chrutvā bharatas teṣāṃ vacanaṃ sādhusaṃmatam | [Rām, Ay, 87 24.1]
sainyān uvāca sarvāṃs tān amitrabalamardanaḥ | [Rām, Ay, 87 24.2]
yattā bhavantas tiṣṭhantu neto gantavyam agrataḥ | [Rām, Ay, 87 25.1]
aham eva gamiṣyāmi sumantro gurur eva ca | [Rām, Ay, 87 25.2]
evam uktās tataḥ sarve tatra tasthuḥ samantataḥ | [Rām, Ay, 87 26.1]
bharato yatra dhūmāgraṃ tatra dṛṣṭiṃ samādadhāt | [Rām, Ay, 87 26.2]
vyavasthitā yā bharatena sā camūr nirīkṣamāṇāpi ca dhūmam agrataḥ | [Rām, Ay, 87 27.1]
babhūva hṛṣṭā nacireṇa jānatī priyasya rāmasya samāgamaṃ tadā | [Rām, Ay, 87 27.2]
{Rām, Ay, 88}
dīrghakāloṣitas tasmin girau girivanapriyaḥ | [Rām, Ay, 88 1.1]
vaidehyāḥ priyamākāṅkṣan svaṃ ca cittaṃ vilobhayan | [Rām, Ay, 88 1.2]
atha dāśarathiś citraṃ citrakūṭam adarśayat | [Rām, Ay, 88 2.1]
bhāryām amarasaṃkāśaḥ śacīm iva puraṃdaraḥ | [Rām, Ay, 88 2.2]
na rājyād bhraṃśanaṃ bhadre na suhṛdbhir vinābhavaḥ | [Rām, Ay, 88 3.1]
mano me bādhate dṛṣṭvā ramaṇīyam imaṃ girim | [Rām, Ay, 88 3.2]
paśyemam acalaṃ bhadre nānādvijagaṇāyutam | [Rām, Ay, 88 4.1]
śikharaiḥ kham ivodviddhair dhātumadbhir vibhūṣitam | [Rām, Ay, 88 4.2]
kecid rajatasaṃkāśāḥ kecit kṣatajasaṃnibhāḥ | [Rām, Ay, 88 5.1]
pītamāñjiṣṭhavarṇāś ca kecin maṇivaraprabhāḥ | [Rām, Ay, 88 5.2]
puṣpārkaketakābhāś ca kecij jyotīrasaprabhāḥ | [Rām, Ay, 88 6.1]
virājante 'calendrasya deśā dhātuvibhūṣitāḥ | [Rām, Ay, 88 6.2]
nānāmṛgagaṇadvīpitarakṣvṛkṣagaṇair vṛtaḥ | [Rām, Ay, 88 7.1]
aduṣṭair bhāty ayaṃ śailo bahupakṣisamākulaḥ | [Rām, Ay, 88 7.2]
āmrajambvasanair lodhraiḥ priyālaiḥ panasair dhavaiḥ | [Rām, Ay, 88 8.1]
aṅkolair bhavyatiniśair bilvatindukaveṇubhiḥ | [Rām, Ay, 88 8.2]
kāśmaryariṣṭavaraṇair madhūkais tilakais tathā | [Rām, Ay, 88 9.1]
badaryāmalakair nīpair vetradhanvanabījakaiḥ | [Rām, Ay, 88 9.2]
puṣpavadbhiḥ phalopetaiś chāyāvadbhir manoramaiḥ | [Rām, Ay, 88 10.1]
evamādibhir ākīrṇaḥ śriyaṃ puṣyaty ayaṃ giriḥ | [Rām, Ay, 88 10.2]
śailaprastheṣu ramyeṣu paśyemān kāmaharṣaṇān | [Rām, Ay, 88 11.1]
kiṃnarān dvaṃdvaśo bhadre ramamāṇān manasvinaḥ | [Rām, Ay, 88 11.2]
śākhāvasaktān khaḍgāṃś ca pravarāṇy ambarāṇi ca | [Rām, Ay, 88 12.1]
paśya vidyādharastrīṇāṃ krīḍoddeśān manoramān | [Rām, Ay, 88 12.2]
jalaprapātair udbhedair nisyandaiś ca kvacit kvacit | [Rām, Ay, 88 13.1]
sravadbhir bhāty ayaṃ śailaḥ sravan mada iva dvipaḥ | [Rām, Ay, 88 13.2]
guhāsamīraṇo gandhān nānāpuṣpabhavān vahan | [Rām, Ay, 88 14.1]
ghrāṇatarpaṇam abhyetya kaṃ naraṃ na praharṣayet | [Rām, Ay, 88 14.2]
yadīha śarado 'nekās tvayā sārdham anindite | [Rām, Ay, 88 15.1]
lakṣmaṇena ca vatsyāmi na māṃ śokaḥ pradhakṣyati | [Rām, Ay, 88 15.2]
bahupuṣpaphale ramye nānādvijagaṇāyute | [Rām, Ay, 88 16.1]
vicitraśikhare hy asmin ratavān asmi bhāmini | [Rām, Ay, 88 16.2]
anena vanavāsena mayā prāptaṃ phaladvayam | [Rām, Ay, 88 17.1]
pituś cānṛṇatā dharme bharatasya priyaṃ tathā | [Rām, Ay, 88 17.2]
vaidehi ramase kaccic citrakūṭe mayā saha | [Rām, Ay, 88 18.1]
paśyantī vividhān bhāvān manovākkāyasaṃyatān | [Rām, Ay, 88 18.2]
idam evāmṛtaṃ prāhū rājñāṃ rājarṣayaḥ pare | [Rām, Ay, 88 19.1]
vanavāsaṃ bhavārthāya pretya me prapitāmahāḥ | [Rām, Ay, 88 19.2]
śilāḥ śailasya śobhante viśālāḥ śataśo 'bhitaḥ | [Rām, Ay, 88 20.1]
bahulā bahulair varṇair nīlapītasitāruṇaiḥ | [Rām, Ay, 88 20.2]
niśi bhānty acalendrasya hutāśanaśikhā iva | [Rām, Ay, 88 21.1]
oṣadhyaḥ svaprabhā lakṣmyā bhrājamānāḥ sahasraśaḥ | [Rām, Ay, 88 21.2]
kecit kṣayanibhā deśāḥ kecid udyānasaṃnibhāḥ | [Rām, Ay, 88 22.1]
kecid ekaśilā bhānti parvatasyāsya bhāmini | [Rām, Ay, 88 22.2]
bhittveva vasudhāṃ bhāti citrakūṭaḥ samutthitaḥ | [Rām, Ay, 88 23.1]
citrakūṭasya kūṭo 'sau dṛśyate sarvataḥ śivaḥ | [Rām, Ay, 88 23.2]
kuṣṭhapuṃnāgatagarabhūrjapatrottarachadān | [Rām, Ay, 88 24.1]
kāmināṃ svāstarān paśya kuśeśayadalāyutān | [Rām, Ay, 88 24.2]
mṛditāś cāpaviddhāś ca dṛśyante kamalasrajaḥ | [Rām, Ay, 88 25.1]
kāmibhir vanite paśya phalāni vividhāni ca | [Rām, Ay, 88 25.2]
vasvaukasārāṃ nalinīm atyetīvottarān kurūn | [Rām, Ay, 88 26.1]
parvataś citrakūṭo 'sau bahumūlaphalodakaḥ | [Rām, Ay, 88 26.2]
imaṃ tu kālaṃ vanite vijahrivāṃs tvayā ca sīte saha lakṣmaṇena ca | [Rām, Ay, 88 27.1]
ratiṃ prapatsye kuladharmavardhinīṃ satāṃ pathi svair niyamaiḥ paraiḥ sthitaḥ | [Rām, Ay, 88 27.2]
{Rām, Ay, 89}
atha śailād viniṣkramya maithilīṃ kosaleśvaraḥ | [Rām, Ay, 89 1.1]
adarśayac chubhajalāṃ ramyāṃ mandākinīṃ nadīm | [Rām, Ay, 89 1.2]
abravīc ca varārohāṃ cārucandranibhānanām | [Rām, Ay, 89 2.1]
videharājasya sutāṃ rāmo rājīvalocanaḥ | [Rām, Ay, 89 2.2]
vicitrapulināṃ ramyāṃ haṃsasārasasevitām | [Rām, Ay, 89 3.1]
kusumair upasaṃpannāṃ paśya mandākinīṃ nadīm | [Rām, Ay, 89 3.2]
nānāvidhais tīraruhair vṛtāṃ puṣpaphaladrumaiḥ | [Rām, Ay, 89 4.1]
rājantīṃ rājarājasya nalinīm iva sarvataḥ | [Rām, Ay, 89 4.2]
mṛgayūthanipītāni kaluṣāmbhāṃsi sāmpratam | [Rām, Ay, 89 5.1]
tīrthāni ramaṇīyāni ratiṃ saṃjanayanti me | [Rām, Ay, 89 5.2]
jaṭājinadharāḥ kāle valkalottaravāsasaḥ | [Rām, Ay, 89 6.1]
ṛṣayas tv avagāhante nadīṃ mandākinīṃ priye | [Rām, Ay, 89 6.2]
ādityam upatiṣṭhante niyamād ūrdhvabāhavaḥ | [Rām, Ay, 89 7.1]
ete 'pare viśālākṣi munayaḥ saṃśitavratāḥ | [Rām, Ay, 89 7.2]
mārutoddhūtaśikharaiḥ pranṛtta iva parvataḥ | [Rām, Ay, 89 8.1]
pādapaiḥ pattrapuṣpāṇi sṛjadbhir abhito nadīm | [Rām, Ay, 89 8.2]
kaccin maṇinikāśodāṃ kaccit pulinaśālinīm | [Rām, Ay, 89 9.1]
kaccit siddhajanākīrṇāṃ paśya mandākinīṃ nadīm | [Rām, Ay, 89 9.2]
nirdhūtān vāyunā paśya vitatān puṣpasaṃcayān | [Rām, Ay, 89 10.1]
poplūyamānān aparān paśya tvaṃ jalamadhyagān | [Rām, Ay, 89 10.2]
tāṃś cātivalguvacaso rathāṅgāhvayanā dvijāḥ | [Rām, Ay, 89 11.1]
adhirohanti kalyāṇi niṣkūjantaḥ śubhā giraḥ | [Rām, Ay, 89 11.2]
darśanaṃ citrakūṭasya mandākinyāś ca śobhane | [Rām, Ay, 89 12.1]
adhikaṃ puravāsāc ca manye ca tava darśanāt | [Rām, Ay, 89 12.2]
vidhūtakaluṣaiḥ siddhais tapodamaśamānvitaiḥ | [Rām, Ay, 89 13.1]
nityavikṣobhitajalāṃ vigāhasva mayā saha | [Rām, Ay, 89 13.2]
sakhīvac ca vigāhasva sīte mandākinīm imām | [Rām, Ay, 89 14.1]
kamalāny avamajjantī puṣkarāṇi ca bhāmini | [Rām, Ay, 89 14.2]
tvaṃ paurajanavad vyālān ayodhyām iva parvatam | [Rām, Ay, 89 15.1]
manyasva vanite nityaṃ sarayūvad imāṃ nadīm | [Rām, Ay, 89 15.2]
lakṣmaṇaś caiva dharmātmā mannideśe vyavasthitaḥ | [Rām, Ay, 89 16.1]
tvaṃ cānukūlā vaidehi prītiṃ janayatho mama | [Rām, Ay, 89 16.2]
upaspṛśaṃs triṣavaṇaṃ madhumūlaphalāśanaḥ | [Rām, Ay, 89 17.1]
nāyodhyāyai na rājyāya spṛhaye 'dya tvayā saha | [Rām, Ay, 89 17.2]
imāṃ hi ramyāṃ gajayūthalolitāṃ nipītatoyāṃ gajasiṃhavānaraiḥ | [Rām, Ay, 89 18.1]
supuṣpitaiḥ puṣpadharair alaṃkṛtāṃ na so 'sti yaḥ syān na gatakramaḥ sukhī | [Rām, Ay, 89 18.2]
itīva rāmo bahusaṃgataṃ vacaḥ priyāsahāyaḥ saritaṃ prati bruvan | [Rām, Ay, 89 19.1]
cacāra ramyaṃ nayanāñjanaprabhaṃ sa citrakūṭaṃ raghuvaṃśavardhanaḥ | [Rām, Ay, 89 19.2]
{Rām, Ay, 90}
tathā tatrāsatas tasya bharatasyopayāyinaḥ | [Rām, Ay, 90 1.1]
sainyareṇuś ca śabdaś ca prādurāstāṃ nabhaḥspṛśau | [Rām, Ay, 90 1.2]
etasminn antare trastāḥ śabdena mahatā tataḥ | [Rām, Ay, 90 2.1]
arditā yūthapā mattāḥ sayūthā dudruvur diśaḥ | [Rām, Ay, 90 2.2]
sa taṃ sainyasamudbhūtaṃ śabdaṃ śuśrava rāghavaḥ | [Rām, Ay, 90 3.1]
tāṃś ca vipradrutān sarvān yūthapān anvavaikṣata | [Rām, Ay, 90 3.2]
tāṃś ca vidravato dṛṣṭvā taṃ ca śrutvā sa niḥsvanam | [Rām, Ay, 90 4.1]
uvāca rāmaḥ saumitriṃ lakṣmaṇaṃ dīptatejasam | [Rām, Ay, 90 4.2]
hanta lakṣmaṇa paśyeha sumitrā suprajās tvayā | [Rām, Ay, 90 5.1]
bhīmastanitagambhīras tumulaḥ śrūyate svanaḥ | [Rām, Ay, 90 5.2]
rājā vā rājamātro vā mṛgayām aṭate vane | [Rām, Ay, 90 6.1]
anyad vā śvāpadaṃ kiṃcit saumitre jñātum arhasi | [Rām, Ay, 90 6.2]
sarvam etad yathātattvam acirājjñātum arhasi | [Rām, Ay, 90 6.3]
sa lakṣmaṇaḥ saṃtvaritaḥ sālam āruhya puṣpitam | [Rām, Ay, 90 7.1]
prekṣamāṇo diśaḥ sarvāḥ pūrvāṃ diśam avaikṣata | [Rām, Ay, 90 7.2]
udaṅmukhaḥ prekṣamāṇo dadarśa mahatīṃ camūm | [Rām, Ay, 90 8.1]
rathāśvagajasambādhāṃ yattair yuktāṃ padātibhiḥ | [Rām, Ay, 90 8.2]
tām aśvagajasampūrṇāṃ rathadhvajavibhūṣitām | [Rām, Ay, 90 9.1]
śaśaṃsa senāṃ rāmāya vacanaṃ cedam abravīt | [Rām, Ay, 90 9.2]
agniṃ saṃśamayatv āryaḥ sītā ca bhajatāṃ guhām | [Rām, Ay, 90 10.1]
sajyaṃ kuruṣva cāpaṃ ca śarāṃś ca kavacaṃ tathā | [Rām, Ay, 90 10.2]
taṃ rāmaḥ puruṣavyāghro lakṣmaṇaṃ pratyuvāca ha | [Rām, Ay, 90 11.1]
aṅgāvekṣasva saumitre kasyaitāṃ manyase camūm | [Rām, Ay, 90 11.2]
evam uktas tu rāmeṇa lakṣmaṇo vākyam abravīt | [Rām, Ay, 90 12.1]
didhakṣann iva tāṃ senāṃ ruṣitaḥ pāvako yathā | [Rām, Ay, 90 12.2]
sampannaṃ rājyam icchaṃs tu vyaktaṃ prāpyābhiṣecanam | [Rām, Ay, 90 13.1]
āvāṃ hantuṃ samabhyeti kaikeyyā bharataḥ sutaḥ | [Rām, Ay, 90 13.2]
eṣa vai sumahāñśrīmān viṭapī saṃprakāśate | [Rām, Ay, 90 14.1]
virājaty udgataskandhaḥ kovidāradhvajo rathe | [Rām, Ay, 90 14.2]
bhajanty ete yathākāmam aśvān āruhya śīghragān | [Rām, Ay, 90 15.1]
ete bhrājanti saṃhṛṣṭā gajān āruhya sādinaḥ | [Rām, Ay, 90 15.2]
gṛhītadhanuṣau cāvāṃ giriṃ vīra śrayāvahe | [Rām, Ay, 90 16.1]
api nau vaśam āgacchet kovidāradhvajo raṇe | [Rām, Ay, 90 16.2]
api drakṣyāmi bharataṃ yatkṛte vyasanaṃ mahat | [Rām, Ay, 90 17.1]
tvayā rāghava samprāptaṃ sītayā ca mayā tathā | [Rām, Ay, 90 17.2]
yannimittaṃ bhavān rājyāc cyuto rāghava śāśvatāt | [Rām, Ay, 90 18.1]
samprāpto 'yam arir vīra bharato vadhya eva me | [Rām, Ay, 90 18.2]
bharatasya vadhe doṣaṃ nāhaṃ paśyāmi rāghava | [Rām, Ay, 90 19.1]
pūrvāpakāriṇāṃ tyāge na hy adharmo vidhīyate | [Rām, Ay, 90 19.2]
etasmin nihate kṛtsnām anuśādhi vasuṃdharām | [Rām, Ay, 90 19.3]
adya putraṃ hataṃ saṃkhye kaikeyī rājyakāmukā | [Rām, Ay, 90 20.1]
mayā paśyet suduḥkhārtā hastibhagnam iva drumam | [Rām, Ay, 90 20.2]
kaikeyīṃ ca vadhiṣyāmi sānubandhāṃ sabāndhavām | [Rām, Ay, 90 21.1]
kaluṣeṇādya mahatā medinī parimucyatām | [Rām, Ay, 90 21.2]
adyemaṃ saṃyataṃ krodham asatkāraṃ ca mānada | [Rām, Ay, 90 22.1]
mokṣyāmi śatrusainyeṣu kakṣeṣv iva hutāśanam | [Rām, Ay, 90 22.2]
adyaitac citrakūṭasya kānanaṃ niśitaiḥ śaraiḥ | [Rām, Ay, 90 23.1]
bhindañ śatruśarīrāṇi kariṣye śoṇitokṣitam | [Rām, Ay, 90 23.2]
śarair nirbhinnahṛdayān kuñjarāṃs turagāṃs tathā | [Rām, Ay, 90 24.1]
śvāpadāḥ parikarṣantu narāṃś ca nihatān mayā | [Rām, Ay, 90 24.2]
śarāṇāṃ dhanuṣaś cāham anṛṇo 'smi mahāvane | [Rām, Ay, 90 25.1]
sasainyaṃ bharataṃ hatvā bhaviṣyāmi na saṃśayaḥ | [Rām, Ay, 90 25.2]
{Rām, Ay, 91}
susaṃrabdhaṃ tu saumitriṃ lakṣmaṇaṃ krodhamūrchitam | [Rām, Ay, 91 1.1]
rāmas tu parisāntvyātha vacanaṃ cedam abravīt | [Rām, Ay, 91 1.2]
kim atra dhanuṣā kāryam asinā vā sacarmaṇā | [Rām, Ay, 91 2.1]
maheṣvāse mahāprājñe bharate svayam āgate | [Rām, Ay, 91 2.2]
prāptakālaṃ yad eṣo 'smān bharato draṣṭum icchati | [Rām, Ay, 91 3.1]
asmāsu manasāpy eṣa nāhitaṃ kiṃcid ācaret | [Rām, Ay, 91 3.2]
vipriyaṃ kṛtapūrvaṃ te bharatena kadā na kim | [Rām, Ay, 91 4.1]
īdṛśaṃ vā bhayaṃ te 'dya bharataṃ yo 'tra śaṅkase | [Rām, Ay, 91 4.2]
na hi te niṣṭhuraṃ vācyo bharato nāpriyaṃ vacaḥ | [Rām, Ay, 91 5.1]
ahaṃ hy apriyam uktaḥ syāṃ bharatasyāpriye kṛte | [Rām, Ay, 91 5.2]
kathaṃ nu putrāḥ pitaraṃ hanyuḥ kasyāṃcid āpadi | [Rām, Ay, 91 6.1]
bhrātā vā bhrātaraṃ hanyāt saumitre prāṇam ātmanaḥ | [Rām, Ay, 91 6.2]
yadi rājyasya hetos tvam imāṃ vācaṃ prabhāṣase | [Rām, Ay, 91 7.1]
vakṣyāmi bharataṃ dṛṣṭvā rājyam asmai pradīyatām | [Rām, Ay, 91 7.2]
ucyamāno hi bharato mayā lakṣmaṇa tattvataḥ | [Rām, Ay, 91 8.1]
rājyam asmai prayaccheti bāḍham ity eva vakṣyati | [Rām, Ay, 91 8.2]
tathokto dharmaśīlena bhrātrā tasya hite rataḥ | [Rām, Ay, 91 9.1]
lakṣmaṇaḥ praviveśeva svāni gātrāṇi lajjayā | [Rām, Ay, 91 9.2]
vrīḍitaṃ lakṣmaṇaṃ dṛṣṭvā rāghavaḥ pratyuvāca ha | [Rām, Ay, 91 10.1]
eṣa manye mahābāhur ihāsmān draṣṭum āgataḥ | [Rām, Ay, 91 10.2]
vanavāsam anudhyāya gṛhāya pratineṣyati | [Rām, Ay, 91 11.1]
imāṃ vāpy eṣa vaidehīm atyantasukhasevinīm | [Rām, Ay, 91 11.2]
etau tau saṃprakāśete gotravantau manoramau | [Rām, Ay, 91 12.1]
vāyuvegasamau vīra javanau turagottamau | [Rām, Ay, 91 12.2]
sa eṣa sumahākāyaḥ kampate vāhinīmukhe | [Rām, Ay, 91 13.1]
nāgaḥ śatruṃjayo nāma vṛddhas tātasya dhīmataḥ | [Rām, Ay, 91 13.2]
avatīrya tu sālāgrāt tasmāt sa samitiṃjayaḥ | [Rām, Ay, 91 14.1]
lakṣmaṇaḥ prāñjalir bhūtvā tasthau rāmasya pārśvataḥ | [Rām, Ay, 91 14.2]
bharatenātha saṃdiṣṭā sammardo na bhaved iti | [Rām, Ay, 91 15.1]
samantāt tasya śailasya senāvāsam akalpayat | [Rām, Ay, 91 15.2]
adhyardham ikṣvākucamūr yojanaṃ parvatasya sā | [Rām, Ay, 91 16.1]
pārśve nyaviśad āvṛtya gajavājirathākulā | [Rām, Ay, 91 16.2]
sā citrakūṭe bharatena senā dharmaṃ puraskṛtya vidhūya darpam | [Rām, Ay, 91 17.1]
prasādanārthaṃ raghunandanasya virocate nītimatā praṇītā | [Rām, Ay, 91 17.2]
{Rām, Ay, 92}
niveśya senāṃ tu vibhuḥ padbhyāṃ pādavatāṃ varaḥ | [Rām, Ay, 92 1.1]
abhigantuṃ sa kākutstham iyeṣa guruvartakam | [Rām, Ay, 92 1.2]
niviṣṭamātre sainye tu yathoddeśaṃ vinītavat | [Rām, Ay, 92 2.1]
bharato bhrātaraṃ vākyaṃ śatrughnam idam abravīt | [Rām, Ay, 92 2.2]
kṣipraṃ vanam idaṃ saumya narasaṃghaiḥ samantataḥ | [Rām, Ay, 92 3.1]
lubdhaiś ca sahitair ebhis tvam anveṣitum arhasi | [Rām, Ay, 92 3.2]
yāvan na rāmaṃ drakṣyāmi lakṣmaṇaṃ vā mahābalam | [Rām, Ay, 92 4.1]
vaidehīṃ vā mahābhāgāṃ na me śāntir bhaviṣyati | [Rām, Ay, 92 4.2]
yāvan na candrasaṃkāśaṃ drakṣyāmi śubham ānanam | [Rām, Ay, 92 5.1]
bhrātuḥ padmapalāśākṣaṃ na me śāntir bhaviṣyati | [Rām, Ay, 92 5.2]
yāvan na caraṇau bhrātuḥ pārthivavyañjanānvitau | [Rām, Ay, 92 6.1]
śirasā dhārayiṣyāmi na me śāntir bhaviṣyati | [Rām, Ay, 92 6.2]
yāvan na rājye rājyārhaḥ pitṛpaitāmahe sthitaḥ | [Rām, Ay, 92 7.1]
abhiṣekajalaklinno na me śāntir bhaviṣyati | [Rām, Ay, 92 7.2]
kṛtakṛtyā mahābhāgā vaidehī janakātmajā | [Rām, Ay, 92 8.1]
bhartāraṃ sāgarāntāyāḥ pṛthivyā yānugacchati | [Rām, Ay, 92 8.2]
subhagaś citrakūṭo 'sau girirājopamo giriḥ | [Rām, Ay, 92 9.1]
yasmin vasati kākutsthaḥ kubera iva nandane | [Rām, Ay, 92 9.2]
kṛtakāryam idaṃ durgaṃ vanaṃ vyālaniṣevitam | [Rām, Ay, 92 10.1]
yad adhyāste mahātejā rāmaḥ śastrabhṛtāṃ varaḥ | [Rām, Ay, 92 10.2]
evam uktvā mahātejā bharataḥ puruṣarṣabhaḥ | [Rām, Ay, 92 11.1]
padbhyām eva mahātejāḥ praviveśa mahad vanam | [Rām, Ay, 92 11.2]
sa tāni drumajālāni jātāni girisānuṣu | [Rām, Ay, 92 12.1]
puṣpitāgrāṇi madhyena jagāma vadatāṃ varaḥ | [Rām, Ay, 92 12.2]
sa gireś citrakūṭasya sālam āsādya puṣpitam | [Rām, Ay, 92 13.1]
rāmāśramagatasyāgner dadarśa dhvajam ucchritam | [Rām, Ay, 92 13.2]
taṃ dṛṣṭvā bharataḥ śrīmān mumoda sahabāndhavaḥ | [Rām, Ay, 92 14.1]
atra rāma iti jñātvā gataḥ pāram ivāmbhasaḥ | [Rām, Ay, 92 14.2]
sa citrakūṭe tu girau niśāmya rāmāśramaṃ puṇyajanopapannam | [Rām, Ay, 92 15.1]
guhena sārdhaṃ tvarito jagāma punar niveśyaiva camūṃ mahātmā | [Rām, Ay, 92 15.2]
{Rām, Ay, 93}
niviṣṭāyāṃ tu senāyām utsuko bharatas tadā | [Rām, Ay, 93 1.1]
jagāma bhrātaraṃ draṣṭuṃ śatrughnam anudarśayan | [Rām, Ay, 93 1.2]
ṛṣiṃ vasiṣṭhaṃ saṃdiśya mātṝn me śīghram ānaya | [Rām, Ay, 93 2.1]
iti tvaritam agre sa jagāma guruvatsalaḥ | [Rām, Ay, 93 2.2]
sumantras tv api śatrughnam adūrād anvapadyata | [Rām, Ay, 93 3.1]
rāmadarśanajas tarṣo bharatasyeva tasya ca | [Rām, Ay, 93 3.2]
gacchann evātha bharatas tāpasālayasaṃsthitām | [Rām, Ay, 93 4.1]
bhrātuḥ parṇakuṭīṃ śrīmān uṭajaṃ ca dadarśa ha | [Rām, Ay, 93 4.2]
śālāyās tv agratas tasyā dadarśa bharatas tadā | [Rām, Ay, 93 5.1]
kāṣṭhāni cāvabhagnāni puṣpāṇy avacitāni ca | [Rām, Ay, 93 5.2]
dadarśa ca vane tasmin mahataḥ saṃcayān kṛtān | [Rām, Ay, 93 6.1]
mṛgāṇāṃ mahiṣāṇāṃ ca karīṣaiḥ śītakāraṇāt | [Rām, Ay, 93 6.2]
gacchan eva mahābāhur dyutimān bharatas tadā | [Rām, Ay, 93 7.1]
śatrughnaṃ cābravīddhṛṣṭas tān amātyāṃś ca sarvaśaḥ | [Rām, Ay, 93 7.2]
manye prāptāḥ sma taṃ deśaṃ bharadvājo yam abravīt | [Rām, Ay, 93 8.1]
nātidūre hi manye 'haṃ nadīṃ mandākinīm itaḥ | [Rām, Ay, 93 8.2]
uccair baddhāni cīrāṇi lakṣmaṇena bhaved ayam | [Rām, Ay, 93 9.1]
abhijñānakṛtaḥ panthā vikāle gantum icchatā | [Rām, Ay, 93 9.2]
idaṃ codāttadantānāṃ kuñjarāṇāṃ tarasvinām | [Rām, Ay, 93 10.1]
śailapārśve parikrāntam anyonyam abhigarjatām | [Rām, Ay, 93 10.2]
yam evādhātum icchanti tāpasāḥ satataṃ vane | [Rām, Ay, 93 11.1]
tasyāsau dṛśyate dhūmaḥ saṃkulaḥ kṛṣṇavartmanaḥ | [Rām, Ay, 93 11.2]
atrāhaṃ puruṣavyāghraṃ gurusatkārakāriṇam | [Rām, Ay, 93 12.1]
āryaṃ drakṣyāmi saṃhṛṣṭo maharṣim iva rāghavam | [Rām, Ay, 93 12.2]
atha gatvā muhūrtaṃ tu citrakūṭaṃ sa rāghavaḥ | [Rām, Ay, 93 13.1]
mandākinīm anuprāptas taṃ janaṃ cedam abravīt | [Rām, Ay, 93 13.2]
jagatyāṃ puruṣavyāghra āste vīrāsane rataḥ | [Rām, Ay, 93 14.1]
janendro nirjanaṃ prāpya dhiṅme janma sajīvitam | [Rām, Ay, 93 14.2]
matkṛte vyasanaṃ prāpto lokanātho mahādyutiḥ | [Rām, Ay, 93 15.1]
sarvān kāmān parityajya vane vasati rāghavaḥ | [Rām, Ay, 93 15.2]
iti lokasamākruṣṭaḥ pādeṣv adya prasādayan | [Rām, Ay, 93 16.1]
rāmasya nipatiṣyāmi sītāyāś ca punaḥ punaḥ | [Rām, Ay, 93 16.2]
evaṃ sa vilapaṃs tasmin vane daśarathātmajaḥ | [Rām, Ay, 93 17.1]
dadarśa mahatīṃ puṇyāṃ parṇaśālāṃ manoramām | [Rām, Ay, 93 17.2]
sālatālāśvakarṇānāṃ parṇair bahubhir āvṛtām | [Rām, Ay, 93 18.1]
viśālāṃ mṛdubhistīrṇāṃ kuśair vedim ivādhvare | [Rām, Ay, 93 18.2]
śakrāyudhanikāśaiś ca kārmukair bhārasādhanaiḥ | [Rām, Ay, 93 19.1]
rukmapṛṣṭhair mahāsāraiḥ śobhitāṃ śatrubādhakaiḥ | [Rām, Ay, 93 19.2]
arkaraśmipratīkāśair ghorais tūṇīgataiḥ śaraiḥ | [Rām, Ay, 93 20.1]
śobhitāṃ dīptavadanaiḥ sarpair bhogavatīm iva | [Rām, Ay, 93 20.2]
mahārajatavāsobhyām asibhyāṃ ca virājitām | [Rām, Ay, 93 21.1]
rukmabinduvicitrābhyāṃ carmabhyāṃ cāpi śobhitām | [Rām, Ay, 93 21.2]
godhāṅgulitrair āsaktaiś citraiḥ kāñcanabhūṣitaiḥ | [Rām, Ay, 93 22.1]
arisaṃghair anādhṛṣyāṃ mṛgaiḥ siṃhaguhām iva | [Rām, Ay, 93 22.2]
prāgudaksravaṇāṃ vediṃ viśālāṃ dīptapāvakām | [Rām, Ay, 93 23.1]
dadarśa bharatas tatra puṇyāṃ rāmaniveśane | [Rām, Ay, 93 23.2]
nirīkṣya sa muhūrtaṃ tu dadarśa bharato gurum | [Rām, Ay, 93 24.1]
uṭaje rāmam āsīnaṃ jaṭāmaṇḍaladhāriṇam | [Rām, Ay, 93 24.2]
taṃ tu kṛṣṇājinadharaṃ cīravalkalavāsasam | [Rām, Ay, 93 25.1]
dadarśa rāmam āsīnam abhitaḥ pāvakopamam | [Rām, Ay, 93 25.2]
siṃhaskandhaṃ mahābāhuṃ puṇḍarīkanibhekṣaṇam | [Rām, Ay, 93 26.1]
pṛthivyāḥ sagarāntāyā bhartāraṃ dharmacāriṇam | [Rām, Ay, 93 26.2]
upaviṣṭaṃ mahābāhuṃ brahmāṇam iva śāśvatam | [Rām, Ay, 93 27.1]
sthaṇḍile darbhasaṃstīrṇe sītayā lakṣmaṇena ca | [Rām, Ay, 93 27.2]
taṃ dṛṣṭvā bharataḥ śrīmān duḥkhamohapariplutaḥ | [Rām, Ay, 93 28.1]
abhyadhāvata dharmātmā bharataḥ kaikayīsutaḥ | [Rām, Ay, 93 28.2]
dṛṣṭvā ca vilalāpārto bāṣpasaṃdigdhayā girā | [Rām, Ay, 93 29.1]
aśaknuvan dhārayituṃ dhairyād vacanam abravīt | [Rām, Ay, 93 29.2]
yaḥ saṃsadi prakṛtibhir bhaved yukta upāsitum | [Rām, Ay, 93 30.1]
vanyair mṛgair upāsīnaḥ so 'yam āste mamāgrajaḥ | [Rām, Ay, 93 30.2]
vāsobhir bahusāhasrair yo mahātmā purocitaḥ | [Rām, Ay, 93 31.1]
mṛgājine so 'yam iha pravaste dharmam ācaran | [Rām, Ay, 93 31.2]
adhārayad yo vividhāś citrāḥ sumanasas tadā | [Rām, Ay, 93 32.1]
so 'yaṃ jaṭābhāram imaṃ sahate rāghavaḥ katham | [Rām, Ay, 93 32.2]
yasya yajñair yathādiṣṭair yukto dharmasya saṃcayaḥ | [Rām, Ay, 93 33.1]
śarīrakleśasambhūtaṃ sa dharmaṃ parimārgate | [Rām, Ay, 93 33.2]
candanena mahārheṇa yasyāṅgam upasevitam | [Rām, Ay, 93 34.1]
malena tasyāṅgam idaṃ katham āryasya sevyate | [Rām, Ay, 93 34.2]
mannimittam idaṃ duḥkhaṃ prāpto rāmaḥ sukhocitaḥ | [Rām, Ay, 93 35.1]
dhig jīvitaṃ nṛśaṃsasya mama lokavigarhitam | [Rām, Ay, 93 35.2]
ity evaṃ vilapan dīnaḥ prasvinnamukhapaṅkajaḥ | [Rām, Ay, 93 36.1]
pādāv aprāpya rāmasya papāta bharato rudan | [Rām, Ay, 93 36.2]
duḥkhābhitapto bharato rājaputro mahābalaḥ | [Rām, Ay, 93 37.1]
uktvāryeti sakṛd dīnaṃ punar novāca kiṃcana | [Rām, Ay, 93 37.2]
bāṣpāpihitakaṇṭhaś ca prekṣya rāmaṃ yaśasvinam | [Rām, Ay, 93 38.1]
āryety evābhisaṃkruśya vyāhartuṃ nāśakat tataḥ | [Rām, Ay, 93 38.2]
śatrughnaś cāpi rāmasya vavande caraṇau rudan | [Rām, Ay, 93 39.1]
tāv ubhau sa samāliṅgya rāmo 'py aśrūṇy avartayat | [Rām, Ay, 93 39.2]
tataḥ sumantreṇa guhena caiva samīyatū rājasutāv araṇye | [Rām, Ay, 93 40.1]
divākaraś caiva niśākaraś ca yathāmbare śukrabṛhaspatibhyām | [Rām, Ay, 93 40.2]
tān pārthivān vāraṇayūthapābhān samāgatāṃs tatra mahaty araṇye | [Rām, Ay, 93 41.1]
vanaukasas te 'pi samīkṣya sarve 'py aśrūṇy amuñcan pravihāya harṣam | [Rām, Ay, 93 41.2]
{Rām, Ay, 94}
āghrāya rāmas taṃ mūrdhni pariṣvajya ca rāghavaḥ | [Rām, Ay, 94 1.1]
aṅke bharatam āropya paryapṛcchat samāhitaḥ | [Rām, Ay, 94 1.2]
kva nu te 'bhūt pitā tāta yad araṇyaṃ tvam āgataḥ | [Rām, Ay, 94 2.1]
na hi tvaṃ jīvatas tasya vanam āgantum arhasi | [Rām, Ay, 94 2.2]
cirasya bata paśyāmi dūrād bharatam āgatam | [Rām, Ay, 94 3.1]
duṣpratīkam araṇye 'smin kiṃ tāta vanam āgataḥ | [Rām, Ay, 94 3.2]
kaccid daśaratho rājā kuśalī satyasaṃgaraḥ | [Rām, Ay, 94 4.1]
rājasūyāśvamedhānām āhartā dharmaniścayaḥ | [Rām, Ay, 94 4.2]
sa kaccid brāhmaṇo vidvān dharmanityo mahādyutiḥ | [Rām, Ay, 94 5.1]
ikṣvākūṇām upādhyāyo yathāvat tāta pūjyate | [Rām, Ay, 94 5.2]
tāta kaccic ca kausalyā sumitrā ca prajāvatī | [Rām, Ay, 94 6.1]
sukhinī kaccid āryā ca devī nandati kaikayī | [Rām, Ay, 94 6.2]
kaccid vinayasampannaḥ kulaputro bahuśrutaḥ | [Rām, Ay, 94 7.1]
anasūyur anudraṣṭā satkṛtas te purohitaḥ | [Rām, Ay, 94 7.2]
kaccid agniṣu te yukto vidhijño matimān ṛjuḥ | [Rām, Ay, 94 8.1]
hutaṃ ca hoṣyamāṇaṃ ca kāle vedayate sadā | [Rām, Ay, 94 8.2]
iṣvastravarasampannam arthaśāstraviśāradam | [Rām, Ay, 94 9.1]
sudhanvānam upādhyāyaṃ kaccit tvaṃ tāta manyase | [Rām, Ay, 94 9.2]
kaccid ātmasamāḥ śūrāḥ śrutavanto jitendriyāḥ | [Rām, Ay, 94 10.1]
kulīnāś ceṅgitajñāś ca kṛtās te tāta mantriṇaḥ | [Rām, Ay, 94 10.2]
mantro vijayamūlaṃ hi rājñāṃ bhavati rāghava | [Rām, Ay, 94 11.1]
susaṃvṛto mantradharair amātyaiḥ śāstrakovidaiḥ | [Rām, Ay, 94 11.2]
kaccin nidrāvaśaṃ naiṣi kaccit kāle vibudhyase | [Rām, Ay, 94 12.1]
kaccic cāpararātriṣu cintayasy arthanaipuṇam | [Rām, Ay, 94 12.2]
kaccin mantrayase naikaḥ kaccin na bahubhiḥ saha | [Rām, Ay, 94 13.1]
kaccit te mantrito mantro rāṣṭraṃ na paridhāvati | [Rām, Ay, 94 13.2]
kaccid arthaṃ viniścitya laghumūlaṃ mahodayam | [Rām, Ay, 94 14.1]
kṣipram ārabhase kartuṃ na dīrghayasi rāghava | [Rām, Ay, 94 14.2]
kaccit tu sukṛtāny eva kṛtarūpāṇi vā punaḥ | [Rām, Ay, 94 15.1]
vidus te sarvakāryāṇi na kartavyāni pārthivāḥ | [Rām, Ay, 94 15.2]
kaccin na tarkair yuktvā vā ye cāpy aparikīrtitāḥ | [Rām, Ay, 94 16.1]
tvayā vā tava vāmātyair budhyate tāta mantritam | [Rām, Ay, 94 16.2]
kaccit sahasrān mūrkhāṇām ekam icchasi paṇḍitam | [Rām, Ay, 94 17.1]
paṇḍito hy arthakṛcchreṣu kuryān niḥśreyasaṃ mahat | [Rām, Ay, 94 17.2]
sahasrāṇy api mūrkhāṇāṃ yady upāste mahīpatiḥ | [Rām, Ay, 94 18.1]
athavāpyayutāny eva nāsti teṣu sahāyatā | [Rām, Ay, 94 18.2]
eko 'py amātyo medhāvī śūro dakṣo vicakṣaṇaḥ | [Rām, Ay, 94 19.1]
rājānaṃ rājamātraṃ vā prāpayen mahatīṃ śriyam | [Rām, Ay, 94 19.2]
kaccin mukhyā mahatsv eva madhyameṣu ca madhyamāḥ | [Rām, Ay, 94 20.1]
jaghanyāś ca jaghanyeṣu bhṛtyāḥ karmasu yojitāḥ | [Rām, Ay, 94 20.2]
amātyān upadhātītān pitṛpaitāmahāñ śucīn | [Rām, Ay, 94 21.1]
śreṣṭhāñ śreṣṭheṣu kaccit tvaṃ niyojayasi karmasu | [Rām, Ay, 94 21.2]
kaccit tvāṃ nāvajānanti yājakāḥ patitaṃ yathā | [Rām, Ay, 94 22.1]
ugrapratigrahītāraṃ kāmayānam iva striyaḥ | [Rām, Ay, 94 22.2]
upāyakuśalaṃ vaidyaṃ bhṛtyasaṃdūṣaṇe ratam | [Rām, Ay, 94 23.1]
śūram aiśvaryakāmaṃ ca yo na hanti sa vadhyate | [Rām, Ay, 94 23.2]
kaccid dhṛṣṭaś ca śūraś ca dhṛtimān matimāñ śuciḥ | [Rām, Ay, 94 24.1]
kulīnaś cānuraktaś ca dakṣaḥ senāpatiḥ kṛtaḥ | [Rām, Ay, 94 24.2]
balavantaś ca kaccit te mukhyā yuddhaviśāradāḥ | [Rām, Ay, 94 25.1]
dṛṣṭāpadānā vikrāntās tvayā satkṛtya mānitāḥ | [Rām, Ay, 94 25.2]
kaccid balasya bhaktaṃ ca vetanaṃ ca yathocitam | [Rām, Ay, 94 26.1]
samprāptakālaṃ dātavyaṃ dadāsi na vilambase | [Rām, Ay, 94 26.2]
kālātikramaṇe hy eva bhaktavetanayor bhṛtāḥ | [Rām, Ay, 94 27.1]
bhartuḥ kupyanti duṣyanti so 'narthaḥ sumahān smṛtaḥ | [Rām, Ay, 94 27.2]
kaccit sarve 'nuraktās tvāṃ kulaputrāḥ pradhānataḥ | [Rām, Ay, 94 28.1]
kaccit prāṇāṃs tavārtheṣu saṃtyajanti samāhitāḥ | [Rām, Ay, 94 28.2]
kaccij jānapado vidvān dakṣiṇaḥ pratibhānavān | [Rām, Ay, 94 29.1]
yathoktavādī dūtas te kṛto bharata paṇḍitaḥ | [Rām, Ay, 94 29.2]
kaccid aṣṭādaśāny eṣu svapakṣe daśa pañca ca | [Rām, Ay, 94 30.1]
tribhis tribhir avijñātair vetsi tīrthāni cārakaiḥ | [Rām, Ay, 94 30.2]
kaccid vyapāstān ahitān pratiyātāṃś ca sarvadā | [Rām, Ay, 94 31.1]
durbalān anavajñāya vartase ripusūdana | [Rām, Ay, 94 31.2]
kaccin na lokāyatikān brāhmaṇāṃs tāta sevase | [Rām, Ay, 94 32.1]
anarthakuśalā hy ete bālāḥ paṇḍitamāninaḥ | [Rām, Ay, 94 32.2]
dharmaśāstreṣu mukhyeṣu vidyamāneṣu durbudhāḥ | [Rām, Ay, 94 33.1]
buddhimān vīkṣikīṃ prāpya nirarthaṃ pravadanti te | [Rām, Ay, 94 33.2]
vīrair adhyuṣitāṃ pūrvam asmākaṃ tāta pūrvakaiḥ | [Rām, Ay, 94 34.1]
satyanāmāṃ dṛḍhadvārāṃ hastyaśvarathasaṃkulām | [Rām, Ay, 94 34.2]
brāhmaṇaiḥ kṣatriyair vaiśyaiḥ svakarmanirataiḥ sadā | [Rām, Ay, 94 35.1]
jitendriyair mahotsāhair vṛtām āryaiḥ sahasraśaḥ | [Rām, Ay, 94 35.2]
prāsādair vividhākārair vṛtāṃ vaidyajanākulām | [Rām, Ay, 94 36.1]
kaccit samuditāṃ sphītām ayodhyāṃ parirakṣasi | [Rām, Ay, 94 36.2]
kaccic caityaśatair juṣṭaḥ suniviṣṭajanākulaḥ | [Rām, Ay, 94 37.1]
devasthānaiḥ prapābhiś ca taḍāgaiś copaśobhitaḥ | [Rām, Ay, 94 37.2]
prahṛṣṭanaranārīkaḥ samājotsavaśobhitaḥ | [Rām, Ay, 94 38.1]
sukṛṣṭasīmā paśumān hiṃsābhir parivarjitaḥ | [Rām, Ay, 94 38.2]
adevamātṛko ramyaḥ śvāpadaiḥ parivarjitaḥ | [Rām, Ay, 94 39.1]
kaccijjanapadaḥ sphītaḥ sukhaṃ vasati rāghava | [Rām, Ay, 94 39.2]
kaccit te dayitāḥ sarve kṛṣigorakṣajīvinaḥ | [Rām, Ay, 94 40.1]
vārttāyāṃ saṃśritas tāta loko hi sukham edhate | [Rām, Ay, 94 40.2]
teṣāṃ guptiparīhāraiḥ kaccit te bharaṇaṃ kṛtam | [Rām, Ay, 94 41.1]
rakṣyā hi rājñā dharmeṇa sarve viṣayavāsinaḥ | [Rām, Ay, 94 41.2]
kaccit striyaḥ sāntvayasi kaccit tāś ca surakṣitāḥ | [Rām, Ay, 94 42.1]
kaccin na śraddadhāsyāsāṃ kaccid guhyaṃ na bhāṣase | [Rām, Ay, 94 42.2]
kaccin nāgavanaṃ guptaṃ kuñjarāṇāṃ ca tṛpyasi | [Rām, Ay, 94 43.1]
kaccid darśayase nityaṃ manuṣyāṇāṃ vibhūṣitam | [Rām, Ay, 94 43.2]
utthāyotthāya pūrvāhṇe rājaputro mahāpathe | [Rām, Ay, 94 43.3]
kaccit sarvāṇi durgāṇi dhanadhānyāyudhodakaiḥ | [Rām, Ay, 94 44.1]
yantraiś ca paripūrṇāni tathā śilpidhanurdharaiḥ | [Rām, Ay, 94 44.2]
āyas te vipulaḥ kaccit kaccid alpataro vyayaḥ | [Rām, Ay, 94 45.1]
apātreṣu na te kaccit kośo gacchati rāghava | [Rām, Ay, 94 45.2]
devatārthe ca pitrarthe brāhmaṇābhyāgateṣu ca | [Rām, Ay, 94 46.1]
yodheṣu mitravargeṣu kaccid gacchati te vyayaḥ | [Rām, Ay, 94 46.2]
kaccid āryo viśuddhātmākṣāritaś corakarmaṇā | [Rām, Ay, 94 47.1]
apṛṣṭaḥ śāstrakuśalair na lobhād badhyate śuciḥ | [Rām, Ay, 94 47.2]
gṛhītaś caiva pṛṣṭaś ca kāle dṛṣṭaḥ sakāraṇaḥ | [Rām, Ay, 94 48.1]
kaccin na mucyate coro dhanalobhān nararṣabha | [Rām, Ay, 94 48.2]
vyasane kaccid āḍhyasya durgatasya ca rāghava | [Rām, Ay, 94 49.1]
arthaṃ virāgāḥ paśyanti tavāmātyā bahuśrutāḥ | [Rām, Ay, 94 49.2]
yāni mithyābhiśastānāṃ patanty asrāṇi rāghava | [Rām, Ay, 94 50.1]
tāni putrapaśūn ghnanti prītyartham anuśāsataḥ | [Rām, Ay, 94 50.2]
kaccid vṛddhāṃś ca bālāṃś ca vaidyamukhyāṃś ca rāghava | [Rām, Ay, 94 51.1]
dānena manasā vācā tribhir etair bubhūṣase | [Rām, Ay, 94 51.2]
kaccid gurūṃś ca vṛddhāṃś ca tāpasān devatātithīn | [Rām, Ay, 94 52.1]
caityāṃś ca sarvān siddhārthān brāhmaṇāṃś ca namasyasi | [Rām, Ay, 94 52.2]
kaccid arthena vā dharmaṃ dharmaṃ dharmeṇa vā punaḥ | [Rām, Ay, 94 53.1]
ubhau vā prītilobhena kāmena na vibādhase | [Rām, Ay, 94 53.2]
kaccid arthaṃ ca dharmaṃ ca kāmaṃ ca jayatāṃ vara | [Rām, Ay, 94 54.1]
vibhajya kāle kālajña sarvān bharata sevase | [Rām, Ay, 94 54.2]
kaccit te brāhmaṇāḥ śarma sarvaśāstrārthakovidāḥ | [Rām, Ay, 94 55.1]
āśaṃsante mahāprājña paurajānapadaiḥ saha | [Rām, Ay, 94 55.2]
nāstikyam anṛtaṃ krodhaṃ pramādaṃ dīrghasūtratām | [Rām, Ay, 94 56.1]
adarśanaṃ jñānavatām ālasyaṃ pañcavṛttitām | [Rām, Ay, 94 56.2]
ekacintanam arthānām anarthajñaiś ca mantraṇam | [Rām, Ay, 94 57.1]
niścitānām anārambhaṃ mantrasyāparirakṣaṇam | [Rām, Ay, 94 57.2]
maṅgalasyāprayogaṃ ca pratyutthānaṃ ca sarvaśaḥ | [Rām, Ay, 94 58.1]
kaccit tvaṃ varjayasy etān rājadoṣāṃś caturdaśa | [Rām, Ay, 94 58.2]
kaccit svādukṛtaṃ bhojyam eko nāśnāsi rāghava | [Rām, Ay, 94 59.1]
kaccid āśaṃsamānebhyo mitrebhyaḥ samprayacchasi | [Rām, Ay, 94 59.2]
{Rām, Ay, 95}
rāmasya vacanaṃ śrutvā bharataḥ pratyuvāca ha | [Rām, Ay, 95 1.1]
kiṃ me dharmād vihīnasya rājadharmaḥ kariṣyati | [Rām, Ay, 95 1.2]
śāśvato 'yaṃ sadā dharmaḥ sthito 'smāsu nararṣabha | [Rām, Ay, 95 2.1]
jyeṣṭhaputre sthite rājan na kanīyān bhaven nṛpaḥ | [Rām, Ay, 95 2.2]
sa samṛddhāṃ mayā sārdham ayodhyāṃ gaccha rāghava | [Rām, Ay, 95 3.1]
abhiṣecaya cātmānaṃ kulasyāsya bhavāya naḥ | [Rām, Ay, 95 3.2]
rājānaṃ mānuṣaṃ prāhur devatve saṃmato mama | [Rām, Ay, 95 4.1]
yasya dharmārthasahitaṃ vṛttam āhur amānuṣam | [Rām, Ay, 95 4.2]
kekayasthe ca mayi tu tvayi cāraṇyam āśrite | [Rām, Ay, 95 5.1]
divam ārya gato rājā yāyajūkaḥ satāṃ mataḥ | [Rām, Ay, 95 5.2]
uttiṣṭha puruṣavyāghra kriyatām udakaṃ pituḥ | [Rām, Ay, 95 6.1]
ahaṃ cāyaṃ ca śatrughnaḥ pūrvam eva kṛtodakau | [Rām, Ay, 95 6.2]
priyeṇa kila dattaṃ hi pitṛlokeṣu rāghava | [Rām, Ay, 95 7.1]
akṣayyaṃ bhavatīty āhur bhavāṃś caiva pituḥ priyaḥ | [Rām, Ay, 95 7.2]
tāṃ śrutvā karuṇāṃ vācaṃ pitur maraṇasaṃhitām | [Rām, Ay, 95 8.1]
rāghavo bharatenoktāṃ babhūva gatacetanaḥ | [Rām, Ay, 95 8.2]
vāgvajraṃ bharatenoktam amanojñaṃ paraṃtapaḥ | [Rām, Ay, 95 9.1]
pragṛhya bāhū rāmo vai puṣpitāgro yathā drumaḥ | [Rām, Ay, 95 9.2]
vane paraśunā kṛttas tathā bhuvi papāta ha | [Rām, Ay, 95 9.3]
tathā hi patitaṃ rāmaṃ jagatyāṃ jagatīpatim | [Rām, Ay, 95 10.1]
kūlaghātapariśrāntaṃ prasuptam iva kuñjaram | [Rām, Ay, 95 10.2]
bhrātaras te maheṣvāsaṃ sarvataḥ śokakarśitam | [Rām, Ay, 95 11.1]
rudantaḥ saha vaidehyā siṣicuḥ salilena vai | [Rām, Ay, 95 11.2]
sa tu saṃjñāṃ punar labdhvā netrābhyām āsram utsṛjan | [Rām, Ay, 95 12.1]
upākrāmata kākutsthaḥ kṛpaṇaṃ bahubhāṣitum | [Rām, Ay, 95 12.2]
kiṃ nu tasya mayā kāryaṃ durjātena mahātmanaḥ | [Rām, Ay, 95 13.1]
yo mṛto mama śokena na mayā cāpi saṃskṛtaḥ | [Rām, Ay, 95 13.2]
aho bharata siddhārtho yena rājā tvayānagha | [Rām, Ay, 95 14.1]
śatrugheṇa ca sarveṣu pretakṛtyeṣu satkṛtaḥ | [Rām, Ay, 95 14.2]
niṣpradhānām anekāgrāṃ narendreṇa vinākṛtām | [Rām, Ay, 95 15.1]
nivṛttavanavāso 'pi nāyodhyāṃ gantum utsahe | [Rām, Ay, 95 15.2]
samāptavanavāsaṃ mām ayodhyāyāṃ paraṃtapa | [Rām, Ay, 95 16.1]
ko nu śāsiṣyati punas tāte lokāntaraṃ gate | [Rām, Ay, 95 16.2]
purā prekṣya suvṛttaṃ māṃ pitā yāny āha sāntvayan | [Rām, Ay, 95 17.1]
vākyāni tāni śroṣyāmi kutaḥ karṇasukhāny aham | [Rām, Ay, 95 17.2]
evam uktvā sa bharataṃ bhāryām abhyetya rāghavaḥ | [Rām, Ay, 95 18.1]
uvāca śokasaṃtaptaḥ pūrṇacandranibhānanām | [Rām, Ay, 95 18.2]
sīte mṛtas te śvaśuraḥ pitrā hīno 'si lakṣmaṇa | [Rām, Ay, 95 19.1]
bharato duḥkham ācaṣṭe svargataṃ pṛthivīpatim | [Rām, Ay, 95 19.2]
sāntvayitvā tu tāṃ rāmo rudantīṃ janakātmajām | [Rām, Ay, 95 20.1]
uvāca lakṣmaṇaṃ tatra duḥkhito duḥkhitaṃ vacaḥ | [Rām, Ay, 95 20.2]
ānayeṅgudīpiṇyākaṃ cīram āhara cottaram | [Rām, Ay, 95 21.1]
jalakriyārthaṃ tātasya gamiṣyāmi mahātmanaḥ | [Rām, Ay, 95 21.2]
sītā purastād vrajatu tvam enām abhito vraja | [Rām, Ay, 95 22.1]
ahaṃ paścād gamiṣyāmi gatir hy eṣā sudāruṇā | [Rām, Ay, 95 22.2]
tato nityānugas teṣāṃ viditātmā mahāmatiḥ | [Rām, Ay, 95 23.1]
mṛdur dāntaś ca śāntaś ca rāme ca dṛḍhabhaktimān | [Rām, Ay, 95 23.2]
sumantras tair nṛpasutaiḥ sārdham āśvāsya rāghavam | [Rām, Ay, 95 24.1]
avātārayad ālambya nadīṃ mandākinīṃ śivām | [Rām, Ay, 95 24.2]
te sutīrthāṃ tataḥ kṛcchrād upāgamya yaśasvinaḥ | [Rām, Ay, 95 25.1]
nadīṃ mandākinīṃ ramyāṃ sadā puṣpitakānanām | [Rām, Ay, 95 25.2]
śīghrasrotasam āsādya tīrthaṃ śivam akardamam | [Rām, Ay, 95 26.1]
siṣicus tūdakaṃ rājñe tata etad bhavatv iti | [Rām, Ay, 95 26.2]
pragṛhya ca mahīpālo jalapūritam añjalim | [Rām, Ay, 95 27.1]
diśaṃ yāmyām abhimukho rudan vacanam abravīt | [Rām, Ay, 95 27.2]
etat te rājaśārdūla vimalaṃ toyam akṣayam | [Rām, Ay, 95 28.1]
pitṛlokagatasyādya maddattam upatiṣṭhatu | [Rām, Ay, 95 28.2]
tato mandākinītīrāt pratyuttīrya sa rāghavaḥ | [Rām, Ay, 95 29.1]
pituś cakāra tejasvī nivāpaṃ bhrātṛbhiḥ saha | [Rām, Ay, 95 29.2]
aiṅgudaṃ badarīmiśraṃ piṇyākaṃ darbhasaṃstare | [Rām, Ay, 95 30.1]
nyasya rāmaḥ suduḥkhārto rudan vacanam abravīt | [Rām, Ay, 95 30.2]
idaṃ bhuṅkṣva mahārāja prīto yadaśanā vayam | [Rām, Ay, 95 31.1]
yadannaḥ puruṣo bhavati tadannās tasya devatāḥ | [Rām, Ay, 95 31.2]
tatas tenaiva mārgeṇa pratyuttīrya nadītaṭāt | [Rām, Ay, 95 32.1]
āruroha naravyāghro ramyasānuṃ mahīdharam | [Rām, Ay, 95 32.2]
tataḥ parṇakuṭīdvāram āsādya jagatīpatiḥ | [Rām, Ay, 95 33.1]
parijagrāha pāṇibhyām ubhau bharatalakṣmaṇau | [Rām, Ay, 95 33.2]
teṣāṃ tu rudatāṃ śabdāt pratiśrutkābhavad girau | [Rām, Ay, 95 34.1]
bhrātṝṇāṃ saha vaidehyā siṃhānāṃ nardatām iva | [Rām, Ay, 95 34.2]
vijñāya tumulaṃ śabdaṃ trastā bharatasainikāḥ | [Rām, Ay, 95 35.1]
abruvaṃś cāpi rāmeṇa bharataḥ saṃgato dhruvam | [Rām, Ay, 95 35.2]
teṣām eva mahāñ śabdaḥ śocatāṃ pitaraṃ mṛtam | [Rām, Ay, 95 35.3]
atha vāsān parityajya taṃ sarve 'bhimukhāḥ svanam | [Rām, Ay, 95 36.1]
apy ekamanaso jagmur yathāsthānaṃ pradhāvitāḥ | [Rām, Ay, 95 36.2]
hayair anye gajair anye rathair anye svalaṃkṛtaiḥ | [Rām, Ay, 95 37.1]
sukumārās tathaivānye padbhir eva narā yayuḥ | [Rām, Ay, 95 37.2]
aciraproṣitaṃ rāmaṃ ciraviproṣitaṃ yathā | [Rām, Ay, 95 38.1]
draṣṭukāmo janaḥ sarvo jagāma sahasāśramam | [Rām, Ay, 95 38.2]
bhrātṝṇāṃ tvaritās te tu draṣṭukāmāḥ samāgamam | [Rām, Ay, 95 39.1]
yayur bahuvidhair yānaiḥ khuranemisamākulaiḥ | [Rām, Ay, 95 39.2]
sā bhūmir bahubhir yānaiḥ khuranemisamāhatā | [Rām, Ay, 95 40.1]
mumoca tumulaṃ śabdaṃ dyaur ivābhrasamāgame | [Rām, Ay, 95 40.2]
tena vitrāsitā nāgāḥ kareṇuparivāritāḥ | [Rām, Ay, 95 41.1]
āvāsayanto gandhena jagmur anyad vanaṃ tataḥ | [Rām, Ay, 95 41.2]
varāhamṛgasiṃhāś ca mahiṣāḥ sarkṣavānarāḥ | [Rām, Ay, 95 42.1]
vyāghragokarṇagavayā vitreṣuḥ pṛṣataiḥ saha | [Rām, Ay, 95 42.2]
rathāṅgasāhvā natyūhā haṃsāḥ kāraṇḍavāḥ plavāḥ | [Rām, Ay, 95 43.1]
tathā puṃskokilāḥ krauñcā visaṃjñā bhejire diśaḥ | [Rām, Ay, 95 43.2]
tena śabdena vitrastair ākāśaṃ pakṣibhir vṛtam | [Rām, Ay, 95 44.1]
manuṣyair āvṛtā bhūmir ubhayaṃ prababhau tadā | [Rām, Ay, 95 44.2]
tān narān bāṣpapūrṇākṣān samīkṣyātha suduḥkhitān | [Rām, Ay, 95 45.1]
paryaṣvajata dharmajñaḥ pitṛvan mātṛvac ca saḥ | [Rām, Ay, 95 45.2]
sa tatra kāṃścit pariṣasvaje narān narāś ca kecit tu tam abhyavādayan | [Rām, Ay, 95 46.1]
cakāra sarvān savayasyabāndhavān yathārham āsādya tadā nṛpātmajaḥ | [Rām, Ay, 95 46.2]
tataḥ sa teṣāṃ rudatāṃ mahātmanāṃ bhuvaṃ ca khaṃ cānuvinādayan svanaḥ | [Rām, Ay, 95 47.1]
guhā girīṇāṃ ca diśaś ca saṃtataṃ mṛdaṅgaghoṣapratimo viśuśruve | [Rām, Ay, 95 47.2]
{Rām, Ay, 96}
vasiṣṭhaḥ purataḥ kṛtvā dārān daśarathasya ca | [Rām, Ay, 96 1.1]
abhicakrāma taṃ deśaṃ rāmadarśanatarṣitaḥ | [Rām, Ay, 96 1.2]
rājapatnyaś ca gacchantyo mandaṃ mandākinīṃ prati | [Rām, Ay, 96 2.1]
dadṛśus tatra tat tīrthaṃ rāmalakṣmaṇasevitam | [Rām, Ay, 96 2.2]
kausalyā bāṣpapūrṇena mukhena pariśuṣyatā | [Rām, Ay, 96 3.1]
sumitrām abravīd dīnā yāś cānyā rājayoṣitaḥ | [Rām, Ay, 96 3.2]
idaṃ teṣām anāthānāṃ kliṣṭam akliṣṭakarmaṇām | [Rām, Ay, 96 4.1]
vane prāk kevalaṃ tīrthaṃ ye te nirviṣayīkṛtāḥ | [Rām, Ay, 96 4.2]
itaḥ sumitre putras te sadā jalam atandritaḥ | [Rām, Ay, 96 5.1]
svayaṃ harati saumitrir mama putrasya kāraṇāt | [Rām, Ay, 96 5.2]
dakṣiṇāgreṣu darbheṣu sā dadarśa mahītale | [Rām, Ay, 96 6.1]
pitur iṅgudīpiṇyākaṃ nyastam āyatalocanā | [Rām, Ay, 96 6.2]
taṃ bhūmau pitur ārtena nyastaṃ rāmeṇa vīkṣya sā | [Rām, Ay, 96 7.1]
uvāca devī kausalyā sarvā daśarathastriyaḥ | [Rām, Ay, 96 7.2]
idam ikṣvākunāthasya rāghavasya mahātmanaḥ | [Rām, Ay, 96 8.1]
rāghaveṇa pitur dattaṃ paśyataitad yathāvidhi | [Rām, Ay, 96 8.2]
tasya devasamānasya pārthivasya mahātmanaḥ | [Rām, Ay, 96 9.1]
naitad aupayikaṃ manye bhuktabhogasya bhojanam | [Rām, Ay, 96 9.2]
caturantāṃ mahīṃ bhuktvā mahendrasadṛśo vibhuḥ | [Rām, Ay, 96 10.1]
katham iṅgudīpiṇyākaṃ sa bhuṅkte vasudhādhipaḥ | [Rām, Ay, 96 10.2]
ato duḥkhataraṃ loke na kiṃcit pratibhāti mā | [Rām, Ay, 96 11.1]
yatra rāmaḥ pitur dadyād iṅgudīkṣodam ṛddhimān | [Rām, Ay, 96 11.2]
rāmeṇeṅgudīpiṇyākaṃ pitur dattaṃ samīkṣya me | [Rām, Ay, 96 12.1]
kathaṃ duḥkhena hṛdayaṃ na sphoṭati sahasradhā | [Rām, Ay, 96 12.2]
evam ārtāṃ sapatnyas tā jagmur āśvāsya tāṃ tadā | [Rām, Ay, 96 13.1]
dadṛśuś cāśrame rāmaṃ svargāc cyutam ivāmaram | [Rām, Ay, 96 13.2]
sarvabhogaiḥ parityaktaṃ rāmaṃ samprekṣya mātaraḥ | [Rām, Ay, 96 14.1]
ārtā mumucur aśrūṇi sasvaraṃ śokakarśitāḥ | [Rām, Ay, 96 14.2]
tāsāṃ rāmaḥ samutthāya jagrāha caraṇāñ śubhān | [Rām, Ay, 96 15.1]
mātṝṇāṃ manujavyāghraḥ sarvāsāṃ satyasaṃgaraḥ | [Rām, Ay, 96 15.2]
tāḥ pāṇibhiḥ sukhasparśair mṛdvaṅgulitalaiḥ śubhaiḥ | [Rām, Ay, 96 16.1]
pramamārjū rajaḥ pṛṣṭhād rāmasyāyatalocanāḥ | [Rām, Ay, 96 16.2]
saumitrir api tāḥ sarvā mātṝn samprekṣya duḥkhitaḥ | [Rām, Ay, 96 17.1]
abhyavādayatāsaktaṃ śanai rāmād anantaram | [Rām, Ay, 96 17.2]
yathā rāme tathā tasmin sarvā vavṛtire striyaḥ | [Rām, Ay, 96 18.1]
vṛttiṃ daśarathāj jāte lakṣmaṇe śubhalakṣaṇe | [Rām, Ay, 96 18.2]
sītāpi caraṇāṃs tāsām upasaṃgṛhya duḥkhitā | [Rām, Ay, 96 19.1]
śvaśrūṇām aśrupūrṇākṣī sā babhūvāgrataḥ sthitā | [Rām, Ay, 96 19.2]
tāṃ pariṣvajya duḥkhārtāṃ mātā duhitaraṃ yathā | [Rām, Ay, 96 20.1]
vanavāsakṛśāṃ dīnāṃ kausalyā vākyam abravīt | [Rām, Ay, 96 20.2]
videharājasya sutā snuṣā daśarathasya ca | [Rām, Ay, 96 21.1]
rāmapatnī kathaṃ duḥkhaṃ samprāptā nirjane vane | [Rām, Ay, 96 21.2]
padmam ātapasaṃtaptaṃ parikliṣṭam ivotpalam | [Rām, Ay, 96 22.1]
kāñcanaṃ rajasā dhvastaṃ kliṣṭaṃ candram ivāmbudaiḥ | [Rām, Ay, 96 22.2]
mukhaṃ te prekṣya māṃ śoko dahaty agnir ivāśrayam | [Rām, Ay, 96 23.1]
bhṛśaṃ manasi vaidehi vyasanāraṇisambhavaḥ | [Rām, Ay, 96 23.2]
bruvantyām evam ārtāyāṃ jananyāṃ bharatāgrajaḥ | [Rām, Ay, 96 24.1]
pādāv āsādya jagrāha vasiṣṭhasya sa rāghavaḥ | [Rām, Ay, 96 24.2]
purohitasyāgnisamasya tasya vai bṛhaspater indra ivāmarādhipaḥ | [Rām, Ay, 96 25.1]
pragṛhya pādau susamṛddhatejasaḥ sahaiva tenopaviveśa rāghavaḥ | [Rām, Ay, 96 25.2]
tato jaghanyaṃ sahitaiḥ sa mantribhiḥ purapradhānaiś ca sahaiva sainikaiḥ | [Rām, Ay, 96 26.1]
janena dharmajñatamena dharmavān upopaviṣṭo bharatas tadāgrajam | [Rām, Ay, 96 26.2]
upopaviṣṭas tu tadā sa vīryavāṃs tapasviveṣeṇa samīkṣya rāghavam | [Rām, Ay, 96 27.1]
śriyā jvalantaṃ bharataḥ kṛtāñjalir yathā mahendraḥ prayataḥ prajāpatim | [Rām, Ay, 96 27.2]
kim eṣa vākyaṃ bharato 'dya rāghavaṃ praṇamya satkṛtya ca sādhu vakṣyati | [Rām, Ay, 96 28.1]
itīva tasyāryajanasya tattvato babhūva kautūhalam uttamaṃ tadā | [Rām, Ay, 96 28.2]
sa rāghavaḥ satyadhṛtiśca lakṣmaṇo mahānubhāvo bharataś ca dhārmikaḥ | [Rām, Ay, 96 29.1]
vṛtāḥ suhṛdbhiś ca virejur adhvare yathā sadasyaiḥ sahitās trayo 'gnayaḥ | [Rām, Ay, 96 29.2]
{Rām, Ay, 97}
taṃ tu rāmaḥ samāśvāsya bhrātaraṃ guruvatsalam | [Rām, Ay, 97 1.1]
lakṣmaṇena saha bhrātrā praṣṭuṃ samupacakrame | [Rām, Ay, 97 1.2]
kim etad iccheyam ahaṃ śrotuṃ pravyāhṛtaṃ tvayā | [Rām, Ay, 97 2.1]
yasmāt tvam āgato deśam imaṃ cīrajaṭājinī | [Rām, Ay, 97 2.2]
yannimittam imaṃ deśaṃ kṛṣṇājinajaṭādharaḥ | [Rām, Ay, 97 3.1]
hitvā rājyaṃ praviṣṭas tvaṃ tat sarvaṃ vaktum arhasi | [Rām, Ay, 97 3.2]
ity uktaḥ kekayīputraḥ kākutsthena mahātmanā | [Rām, Ay, 97 4.1]
pragṛhya balavad bhūyaḥ prāñjalir vākyam abravīt | [Rām, Ay, 97 4.2]
āryaṃ tātaḥ parityajya kṛtvā karma suduṣkaram | [Rām, Ay, 97 5.1]
gataḥ svargaṃ mahābāhuḥ putraśokābhipīḍitaḥ | [Rām, Ay, 97 5.2]
striyā niyuktaḥ kaikeyyā mama mātrā paraṃtapa | [Rām, Ay, 97 6.1]
cakāra sumahat pāpam idam ātmayaśoharam | [Rām, Ay, 97 6.2]
sā rājyaphalam aprāpya vidhavā śokakarśitā | [Rām, Ay, 97 7.1]
patiṣyati mahāghore niraye jananī mama | [Rām, Ay, 97 7.2]
tasya me dāsabhūtasya prasādaṃ kartum arhasi | [Rām, Ay, 97 8.1]
abhiṣiñcasva cādyaiva rājyena maghavān iva | [Rām, Ay, 97 8.2]
imāḥ prakṛtayaḥ sarvā vidhavā mātaraś ca yāḥ | [Rām, Ay, 97 9.1]
tvatsakāśam anuprāptāḥ prasādaṃ kartum arhasi | [Rām, Ay, 97 9.2]
tadānupūrvyā yuktaṃ ca yuktaṃ cātmani mānada | [Rām, Ay, 97 10.1]
rājyaṃ prāpnuhi dharmeṇa sakāmān suhṛdaḥ kuru | [Rām, Ay, 97 10.2]
bhavatv avidhavā bhūmiḥ samagrā patinā tvayā | [Rām, Ay, 97 11.1]
śaśinā vimaleneva śāradī rajanī yathā | [Rām, Ay, 97 11.2]
ebhiś ca sacivaiḥ sārdhaṃ śirasā yācito mayā | [Rām, Ay, 97 12.1]
bhrātuḥ śiṣyasya dāsasya prasādaṃ kartum arhasi | [Rām, Ay, 97 12.2]
tad idaṃ śāśvataṃ pitryaṃ sarvaṃ sacivamaṇḍalam | [Rām, Ay, 97 13.1]
pūjitaṃ puruṣavyāghra nātikramitum utsahe | [Rām, Ay, 97 13.2]
evam uktvā mahābāhuḥ sabāṣpaḥ kekayīsutaḥ | [Rām, Ay, 97 14.1]
rāmasya śirasā pādau jagrāha bharataḥ punaḥ | [Rām, Ay, 97 14.2]
taṃ mattam iva mātaṃgaṃ niḥśvasantaṃ punaḥ punaḥ | [Rām, Ay, 97 15.1]
bhrātaraṃ bharataṃ rāmaḥ pariṣvajyedam abravīt | [Rām, Ay, 97 15.2]
kulīnaḥ sattvasampannas tejasvī caritavrataḥ | [Rām, Ay, 97 16.1]
rājyahetoḥ kathaṃ pāpam ācaret tvadvidho janaḥ | [Rām, Ay, 97 16.2]
na doṣaṃ tvayi paśyāmi sūkṣmam apy arisūdana | [Rām, Ay, 97 17.1]
na cāpi jananīṃ bālyāt tvaṃ vigarhitum arhasi | [Rām, Ay, 97 17.2]
yāvat pitari dharmajña gauravaṃ lokasatkṛte | [Rām, Ay, 97 18.1]
tāvad dharmabhṛtāṃ śreṣṭha jananyām api gauravam | [Rām, Ay, 97 18.2]
etābhyāṃ dharmaśīlābhyāṃ vanaṃ gaccheti rāghava | [Rām, Ay, 97 19.1]
mātāpitṛbhyām ukto 'haṃ katham anyat samācare | [Rām, Ay, 97 19.2]
tvayā rājyam ayodhyāyāṃ prāptavyaṃ lokasatkṛtam | [Rām, Ay, 97 20.1]
vastavyaṃ daṇḍakāraṇye mayā valkalavāsasā | [Rām, Ay, 97 20.2]
evaṃ kṛtvā mahārājo vibhāgaṃ lokasaṃnidhau | [Rām, Ay, 97 21.1]
vyādiśya ca mahātejā divaṃ daśaratho gataḥ | [Rām, Ay, 97 21.2]
sa ca pramāṇaṃ dharmātmā rājā lokagurus tava | [Rām, Ay, 97 22.1]
pitrā dattaṃ yathābhāgam upabhoktuṃ tvam arhasi | [Rām, Ay, 97 22.2]
caturdaśa samāḥ saumya daṇḍakāraṇyam āśritaḥ | [Rām, Ay, 97 23.1]
upabhokṣye tv ahaṃ dattaṃ bhāgaṃ pitrā mahātmanā | [Rām, Ay, 97 23.2]
yad abravīn māṃ naralokasatkṛtaḥ pitā mahātmā vibudhādhipopamaḥ | [Rām, Ay, 97 24.1]
tad eva manye paramātmano hitaṃ na sarvalokeśvarabhāvam avyayam | [Rām, Ay, 97 24.2]
{Rām, Ay, 98}
tataḥ puruṣasiṃhānāṃ vṛtānāṃ taiḥ suhṛdgaṇaiḥ | [Rām, Ay, 98 1.1]
śocatām eva rajanī duḥkhena vyatyavartata | [Rām, Ay, 98 1.2]
rajanyāṃ suprabhātāyāṃ bhrātaras te suhṛdvṛtāḥ | [Rām, Ay, 98 2.1]
mandākinyāṃ hutaṃ japyaṃ kṛtvā rāmam upāgaman | [Rām, Ay, 98 2.2]
tūṣṇīṃ te samupāsīnā na kaścit kiṃcid abravīt | [Rām, Ay, 98 3.1]
bharatas tu suhṛnmadhye rāmaṃ vacanam abravīt | [Rām, Ay, 98 3.2]
sāntvitā māmikā mātā dattaṃ rājyam idaṃ mama | [Rām, Ay, 98 4.1]
tad dadāmi tavaivāhaṃ bhuṅkṣva rājyam akaṇṭakam | [Rām, Ay, 98 4.2]
mahatevāmbuvegena bhinnaḥ setur jalāgame | [Rām, Ay, 98 5.1]
durāvāraṃ tvadanyena rājyakhaṇḍam idaṃ mahat | [Rām, Ay, 98 5.2]
gatiṃ khara ivāśvasya tārkṣyasyeva patatriṇaḥ | [Rām, Ay, 98 6.1]
anugantuṃ na śaktir me gatiṃ tava mahīpate | [Rām, Ay, 98 6.2]
sujīvaṃ nityaśas tasya yaḥ parair upajīvyate | [Rām, Ay, 98 7.1]
rāma tena tu durjīvaṃ yaḥ parān upajīvati | [Rām, Ay, 98 7.2]
yathā tu ropito vṛkṣaḥ puruṣeṇa vivardhitaḥ | [Rām, Ay, 98 8.1]
hrasvakena durāroho rūḍhaskandho mahādrumaḥ | [Rām, Ay, 98 8.2]
sa yadā puṣpito bhūtvā phalāni na vidarśayet | [Rām, Ay, 98 9.1]
sa tāṃ nānubhavet prītiṃ yasya hetoḥ prabhāvitaḥ | [Rām, Ay, 98 9.2]
eṣopamā mahābāho tvam arthaṃ vettum arhasi | [Rām, Ay, 98 10.1]
yadi tvam asmān ṛṣabho bhartā bhṛtyān na śādhi hi | [Rām, Ay, 98 10.2]
śreṇayas tvāṃ mahārāja paśyantv agryāś ca sarvaśaḥ | [Rām, Ay, 98 11.1]
pratapantam ivādityaṃ rājye sthitam ariṃdamam | [Rām, Ay, 98 11.2]
tavānuyāne kākutstha mattā nardantu kuñjarāḥ | [Rām, Ay, 98 12.1]
antaḥpuragatā nāryo nandantu susamāhitāḥ | [Rām, Ay, 98 12.2]
tasya sādhv ity amanyanta nāgarā vividhā janāḥ | [Rām, Ay, 98 13.1]
bharatasya vacaḥ śrutvā rāmaṃ pratyanuyācataḥ | [Rām, Ay, 98 13.2]
tam evaṃ duḥkhitaṃ prekṣya vilapantaṃ yaśasvinam | [Rām, Ay, 98 14.1]
rāmaḥ kṛtātmā bharataṃ samāśvāsayad ātmavān | [Rām, Ay, 98 14.2]
nātmanaḥ kāmakāro 'sti puruṣo 'yam anīśvaraḥ | [Rām, Ay, 98 15.1]
itaś cetarataś cainaṃ kṛtāntaḥ parikarṣati | [Rām, Ay, 98 15.2]
sarve kṣayāntā nicayāḥ patanāntāḥ samucchrayāḥ | [Rām, Ay, 98 16.1]
saṃyogā viprayogāntā maraṇāntaṃ ca jīvitam | [Rām, Ay, 98 16.2]
yathā phalānāṃ pakvānāṃ nānyatra patanād bhayam | [Rām, Ay, 98 17.1]
evaṃ narasya jātasya nānyatra maraṇād bhayam | [Rām, Ay, 98 17.2]
yathāgāraṃ dṛḍhasthūṇaṃ jīrṇaṃ bhūtvāvasīdati | [Rām, Ay, 98 18.1]
tathāvasīdanti narā jarāmṛtyuvaśaṃ gatāḥ | [Rām, Ay, 98 18.2]
ahorātrāṇi gacchanti sarveṣāṃ prāṇinām iha | [Rām, Ay, 98 19.1]
āyūṃṣi kṣapayanty āśu grīṣme jalam ivāṃśavaḥ | [Rām, Ay, 98 19.2]
ātmānam anuśoca tvaṃ kim anyam anuśocasi | [Rām, Ay, 98 20.1]
āyus te hīyate yasya sthitasya ca gatasya ca | [Rām, Ay, 98 20.2]
sahaiva mṛtyur vrajati saha mṛtyur niṣīdati | [Rām, Ay, 98 21.1]
gatvā sudīrgham adhvānaṃ saha mṛtyur nivartate | [Rām, Ay, 98 21.2]
gātreṣu valayaḥ prāptāḥ śvetāś caiva śiroruhāḥ | [Rām, Ay, 98 22.1]
jarayā puruṣo jīrṇaḥ kiṃ hi kṛtvā prabhāvayet | [Rām, Ay, 98 22.2]
nandanty udita āditye nandanty astam ite ravau | [Rām, Ay, 98 23.1]
ātmano nāvabudhyante manuṣyā jīvitakṣayam | [Rām, Ay, 98 23.2]
hṛṣyanty ṛtumukhaṃ dṛṣṭvā navaṃ navam ihāgatam | [Rām, Ay, 98 24.1]
ṛtūnāṃ parivartena prāṇināṃ prāṇasaṃkṣayaḥ | [Rām, Ay, 98 24.2]
yathā kāṣṭhaṃ ca kāṣṭhaṃ ca sameyātāṃ mahārṇave | [Rām, Ay, 98 25.1]
sametya ca vyapeyātāṃ kālam āsādya kaṃcana | [Rām, Ay, 98 25.2]
evaṃ bhāryāś ca putrāś ca jñātayaś ca vasūni ca | [Rām, Ay, 98 26.1]
sametya vyavadhāvanti dhruvo hy eṣāṃ vinābhavaḥ | [Rām, Ay, 98 26.2]
nātra kaścid yathā bhāvaṃ prāṇī samabhivartate | [Rām, Ay, 98 27.1]
tena tasmin na sāmarthyaṃ pretasyāsty anuśocataḥ | [Rām, Ay, 98 27.2]
yathā hi sārthaṃ gacchantaṃ brūyāt kaścit pathi sthitaḥ | [Rām, Ay, 98 28.1]
aham apy āgamiṣyāmi pṛṣṭhato bhavatām iti | [Rām, Ay, 98 28.2]
evaṃ pūrvair gato mārgaḥ pitṛpaitāmaho dhruvaḥ | [Rām, Ay, 98 29.1]
tam āpannaḥ kathaṃ śoced yasya nāsti vyatikramaḥ | [Rām, Ay, 98 29.2]
vayasaḥ patamānasya srotaso vānivartinaḥ | [Rām, Ay, 98 30.1]
ātmā sukhe niyoktavyaḥ sukhabhājaḥ prajāḥ smṛtāḥ | [Rām, Ay, 98 30.2]
dharmātmā sa śubhaiḥ kṛtsnaiḥ kratubhiś cāptadakṣiṇaiḥ | [Rām, Ay, 98 31.1]
dhūtapāpo gataḥ svargaṃ pitā naḥ pṛthivīpatiḥ | [Rām, Ay, 98 31.2]
bhṛtyānāṃ bharaṇāt samyak prajānāṃ paripālanāt | [Rām, Ay, 98 32.1]
arthādānāc ca dhārmeṇa pitā nas tridivaṃ gataḥ | [Rām, Ay, 98 32.2]
iṣṭvā bahuvidhair yajñair bhogāṃś cāvāpya puṣkalān | [Rām, Ay, 98 33.1]
uttamaṃ cāyur āsādya svar gataḥ pṛthivīpatiḥ | [Rām, Ay, 98 33.2]
sa jīrṇaṃ mānuṣaṃ dehaṃ parityajya pitā hi naḥ | [Rām, Ay, 98 34.1]
daivīm ṛddhim anuprāpto brahmalokavihāriṇīm | [Rām, Ay, 98 34.2]
taṃ tu naivaṃvidhaḥ kaścit prājñaḥ śocitum arhati | [Rām, Ay, 98 35.1]
tvadvidho yadvidhaś cāpi śrutavān buddhimattaraḥ | [Rām, Ay, 98 35.2]
ete bahuvidhāḥ śokā vilāparudite tathā | [Rām, Ay, 98 36.1]
varjanīyā hi dhīreṇa sarvāvasthāsu dhīmatā | [Rām, Ay, 98 36.2]
sa svastho bhava mā śoco yātvā cāvasa tāṃ purīm | [Rām, Ay, 98 37.1]
tathā pitrā niyukto 'si vaśinā vadatāṃ vara | [Rām, Ay, 98 37.2]
yatrāham api tenaiva niyuktaḥ puṇyakarmaṇā | [Rām, Ay, 98 38.1]
tatraivāhaṃ kariṣyāmi pitur āryasya śāsanam | [Rām, Ay, 98 38.2]
na mayā śāsanaṃ tasya tyaktuṃ nyāyyam ariṃdama | [Rām, Ay, 98 39.1]
tat tvayāpi sadā mānyaṃ sa vai bandhuḥ sa naḥ pitā | [Rām, Ay, 98 39.2]
evam uktvā tu virate rāme vacanam arthavat | [Rām, Ay, 98 40.1]
uvāca bharataś citraṃ dhārmiko dhārmikaṃ vacaḥ | [Rām, Ay, 98 40.2]
ko hi syād īdṛśo loke yādṛśas tvam ariṃdama | [Rām, Ay, 98 41.1]
na tvāṃ pravyathayed duḥkhaṃ prītir vā na praharṣayet | [Rām, Ay, 98 41.2]
saṃmataś cāsi vṛddhānāṃ tāṃś ca pṛcchasi saṃśayān | [Rām, Ay, 98 42.1]
yathā mṛtas tathā jīvan yathāsati tathā sati | [Rām, Ay, 98 42.2]
yasyaiṣa buddhilābhaḥ syāt paritapyeta kena saḥ | [Rām, Ay, 98 43.1]
sa evaṃ vyasanaṃ prāpya na viṣīditum arhati | [Rām, Ay, 98 43.2]
amaropamasattvas tvaṃ mahātmā satyasaṃgaraḥ | [Rām, Ay, 98 44.1]
sarvajñaḥ sarvadarśī ca buddhimāṃś cāsi rāghava | [Rām, Ay, 98 44.2]
na tvām evaṃ guṇair yuktaṃ prabhavābhavakovidam | [Rām, Ay, 98 45.1]
aviṣahyatamaṃ duḥkham āsādayitum arhati | [Rām, Ay, 98 45.2]
proṣite mayi yat pāpaṃ mātrā matkāraṇāt kṛtam | [Rām, Ay, 98 46.1]
kṣudrayā tad aniṣṭaṃ me prasīdatu bhavān mama | [Rām, Ay, 98 46.2]
dharmabandhena baddho 'smi tenemāṃ neha mātaram | [Rām, Ay, 98 47.1]
hanmi tīvreṇa daṇḍena daṇḍārhāṃ pāpakāriṇīm | [Rām, Ay, 98 47.2]
kathaṃ daśarathāj jātaḥ śuddhābhijanakarmaṇaḥ | [Rām, Ay, 98 48.1]
jānan dharmam adharmiṣṭhaṃ kuryāṃ karma jugupsitam | [Rām, Ay, 98 48.2]
guruḥ kriyāvān vṛddhaś ca rājā pretaḥ piteti ca | [Rām, Ay, 98 49.1]
tātaṃ na parigarheyaṃ daivataṃ ceti saṃsadi | [Rām, Ay, 98 49.2]
ko hi dharmārthayor hīnam īdṛśaṃ karma kilbiṣam | [Rām, Ay, 98 50.1]
striyāḥ priyacikīrṣuḥ san kuryād dharmajña dharmavit | [Rām, Ay, 98 50.2]
antakāle hi bhūtāni muhyantīti purāśrutiḥ | [Rām, Ay, 98 51.1]
rājñaivaṃ kurvatā loke pratyakṣā sā śrutiḥ kṛtā | [Rām, Ay, 98 51.2]
sādhvartham abhisaṃdhāya krodhān mohāc ca sāhasāt | [Rām, Ay, 98 52.1]
tātasya yad atikrāntaṃ pratyāharatu tad bhavān | [Rām, Ay, 98 52.2]
pitur hi samatikrāntaṃ putro yaḥ sādhu manyate | [Rām, Ay, 98 53.1]
tad apatyaṃ mataṃ loke viparītam ato 'nyathā | [Rām, Ay, 98 53.2]
tad apatyaṃ bhavān astu mā bhavān duṣkṛtaṃ pituḥ | [Rām, Ay, 98 54.1]
abhipattā kṛtaṃ karma loke dhīravigarhitam | [Rām, Ay, 98 54.2]
kaikeyīṃ māṃ ca tātaṃ ca suhṛdo bāndhavāṃś ca naḥ | [Rām, Ay, 98 55.1]
paurajānapadān sarvāṃs trātu sarvam idaṃ bhavān | [Rām, Ay, 98 55.2]
kva cāraṇyaṃ kva ca kṣātraṃ kva jaṭāḥ kva ca pālanam | [Rām, Ay, 98 56.1]
īdṛśaṃ vyāhataṃ karma na bhavān kartum arhati | [Rām, Ay, 98 56.2]
atha kleśajam eva tvaṃ dharmaṃ caritum icchasi | [Rām, Ay, 98 57.1]
dharmeṇa caturo varṇān pālayan kleśam āpnuhi | [Rām, Ay, 98 57.2]
caturṇām āśramāṇāṃ hi gārhasthyaṃ śreṣṭham āśramam | [Rām, Ay, 98 58.1]
āhur dharmajña dharmajñās taṃ kathaṃ tyaktum arhasi | [Rām, Ay, 98 58.2]
śrutena bālaḥ sthānena janmanā bhavato hy aham | [Rām, Ay, 98 59.1]
sa kathaṃ pālayiṣyāmi bhūmiṃ bhavati tiṣṭhati | [Rām, Ay, 98 59.2]
hīnabuddhiguṇo bālo hīnaḥ sthānena cāpy aham | [Rām, Ay, 98 60.1]
bhavatā ca vinā bhūto na vartayitum utsahe | [Rām, Ay, 98 60.2]
idaṃ nikhilam avyagraṃ pitryaṃ rājyam akaṇṭakam | [Rām, Ay, 98 61.1]
anuśādhi svadharmeṇa dharmajña saha bāndhavaiḥ | [Rām, Ay, 98 61.2]
ihaiva tvābhiṣiñcantu dharmajña saha bāndhavaiḥ | [Rām, Ay, 98 62.1]
ṛtvijaḥ savasiṣṭhāś ca mantravan mantrakovidāḥ | [Rām, Ay, 98 62.2]
abhiṣiktas tvam asmābhir ayodhyāṃ pālane vraja | [Rām, Ay, 98 63.1]
vijitya tarasā lokān marudbhir iva vāsavaḥ | [Rām, Ay, 98 63.2]
ṛṇāni trīṇy apākurvan durhṛdaḥ sādhu nirdahan | [Rām, Ay, 98 64.1]
suhṛdas tarpayan kāmais tvam evātrānuśādhi mām | [Rām, Ay, 98 64.2]
adyārya muditāḥ santu suhṛdas te 'bhiṣecane | [Rām, Ay, 98 65.1]
adya bhītāḥ pālayantāṃ durhṛdas te diśo daśa | [Rām, Ay, 98 65.2]
ākrośaṃ mama mātuś ca pramṛjya puruṣarṣabha | [Rām, Ay, 98 66.1]
adya tatra bhavantaṃ ca pitaraṃ rakṣa kilbiṣāt | [Rām, Ay, 98 66.2]
śirasā tvābhiyāce 'haṃ kuruṣva karuṇāṃ mayi | [Rām, Ay, 98 67.1]
bāndhaveṣu ca sarveṣu bhūteṣv iva maheśvaraḥ | [Rām, Ay, 98 67.2]
athavā pṛṣṭhataḥ kṛtvā vanam eva bhavān itaḥ | [Rām, Ay, 98 68.1]
gamiṣyati gamiṣyāmi bhavatā sārdham apy aham | [Rām, Ay, 98 68.2]
tathāpi rāmo bharatena tāmyatā prasādyamānaḥ śirasā mahīpatiḥ | [Rām, Ay, 98 69.1]
na caiva cakre gamanāya sattvavān matiṃ pitus tadvacane pratiṣṭhitaḥ | [Rām, Ay, 98 69.2]
tad adbhutaṃ sthairyam avekṣya rāghave samaṃ jano harṣam avāpa duḥkhitaḥ | [Rām, Ay, 98 70.1]
na yāty ayodhyām iti duḥkhito 'bhavat sthirapratijñatvam avekṣya harṣitaḥ | [Rām, Ay, 98 70.2]
tam ṛtvijo naigamayūthavallabhās tathā visaṃjñāśrukalāś ca mātaraḥ | [Rām, Ay, 98 71.1]
tathā bruvāṇaṃ bharataṃ pratuṣṭuvuḥ praṇamya rāmaṃ ca yayācire saha | [Rām, Ay, 98 71.2]
{Rām, Ay, 99}
punar evaṃ bruvāṇaṃ tu bharataṃ lakṣmaṇāgrajaḥ | [Rām, Ay, 99 1.1]
pratyuvāca tataḥ śrīmāñ jñātimadhye 'tisatkṛtaḥ | [Rām, Ay, 99 1.2]
upapannam idaṃ vākyaṃ yat tvam evam abhāṣathāḥ | [Rām, Ay, 99 2.1]
jātaḥ putro daśarathāt kaikeyyāṃ rājasattamāt | [Rām, Ay, 99 2.2]
purā bhrātaḥ pitā naḥ sa mātaraṃ te samudvahan | [Rām, Ay, 99 3.1]
mātāmahe samāśrauṣīd rājyaśulkam anuttamam | [Rām, Ay, 99 3.2]
devāsure ca saṃgrāme jananyai tava pārthivaḥ | [Rām, Ay, 99 4.1]
samprahṛṣṭo dadau rājā varam ārādhitaḥ prabhuḥ | [Rām, Ay, 99 4.2]
tataḥ sā saṃpratiśrāvya tava mātā yaśasvinī | [Rām, Ay, 99 5.1]
ayācata naraśreṣṭhaṃ dvau varau varavarṇinī | [Rām, Ay, 99 5.2]
tava rājyaṃ naravyāghra mama pravrājanaṃ tathā | [Rām, Ay, 99 6.1]
tac ca rājā tathā tasyai niyuktaḥ pradadau varam | [Rām, Ay, 99 6.2]
tena pitrāham apy atra niyuktaḥ puruṣarṣabha | [Rām, Ay, 99 7.1]
caturdaśa vane vāsaṃ varṣāṇi varadānikam | [Rām, Ay, 99 7.2]
so 'haṃ vanam idaṃ prāpto nirjanaṃ lakṣmaṇānvitaḥ | [Rām, Ay, 99 8.1]
sītayā cāpratidvandvaḥ satyavāde sthitaḥ pituḥ | [Rām, Ay, 99 8.2]
bhavān api tathety eva pitaraṃ satyavādinam | [Rām, Ay, 99 9.1]
kartum arhati rājendraṃ kṣipram evābhiṣecanāt | [Rām, Ay, 99 9.2]
ṛṇān mocaya rājānaṃ matkṛte bharata prabhum | [Rām, Ay, 99 10.1]
pitaraṃ trāhi dharmajña mātaraṃ cābhinandaya | [Rām, Ay, 99 10.2]
śrūyate hi purā tāta śrutir gītā yaśasvinī | [Rām, Ay, 99 11.1]
gayena yajamānena gayeṣv eva pitṝn prati | [Rām, Ay, 99 11.2]
puṃnāmnā narakād yasmāt pitaraṃ trāyate sutaḥ | [Rām, Ay, 99 12.1]
tasmāt putra iti proktaḥ pitṝn yat pāti vā sutaḥ | [Rām, Ay, 99 12.2]
eṣṭavyā bahavaḥ putrā guṇavanto bahuśrutāḥ | [Rām, Ay, 99 13.1]
teṣāṃ vai samavetānām api kaścid gayāṃ vrajet | [Rām, Ay, 99 13.2]
evaṃ rājarṣayaḥ sarve pratītā rājanandana | [Rām, Ay, 99 14.1]
tasmāt trāhi naraśreṣṭha pitaraṃ narakāt prabho | [Rām, Ay, 99 14.2]
ayodhyāṃ gaccha bharata prakṛtīr anurañjaya | [Rām, Ay, 99 15.1]
śatrughnasahito vīra saha sarvair dvijātibhiḥ | [Rām, Ay, 99 15.2]
pravekṣye daṇḍakāraṇyam aham apy avilambayan | [Rām, Ay, 99 16.1]
ābhyāṃ tu sahito rājan vaidehyā lakṣmaṇena ca | [Rām, Ay, 99 16.2]
tvaṃ rājā bhava bharata svayaṃ narāṇāṃ vanyānām aham api rājarāṇ mṛgāṇām | [Rām, Ay, 99 17.1]
gaccha tvaṃ puravaram adya samprahṛṣṭaḥ saṃhṛṣṭas tv aham api daṇḍakān pravekṣye | [Rām, Ay, 99 17.2]
chāyāṃ te dinakarabhāḥ prabādhamānaṃ varṣatraṃ bharata karotu mūrdhni śītām | [Rām, Ay, 99 18.1]
eteṣām aham api kānanadrumāṇāṃ chāyāṃ tām atiśayinīṃ sukhaṃ śrayiṣye | [Rām, Ay, 99 18.2]
śatrughnaḥ kuśalamatis tu te sahāyaḥ saumitrir mama viditaḥ pradhānamitram | [Rām, Ay, 99 19.1]
catvāras tanayavarā vayaṃ narendraṃ satyasthaṃ bharata carāma mā viṣādam | [Rām, Ay, 99 19.2]
{Rām, Ay, 100}
āśvāsayantaṃ bharataṃ jābālir brāhmaṇottamaḥ | [Rām, Ay, 100 1.1]
uvāca rāmaṃ dharmajñaṃ dharmāpetam idaṃ vacaḥ | [Rām, Ay, 100 1.2]
sādhu rāghava mā bhūt te buddhir evaṃ nirarthakā | [Rām, Ay, 100 2.1]
prākṛtasya narasyeva āryabuddhes tapasvinaḥ | [Rām, Ay, 100 2.2]
kaḥ kasya puruṣo bandhuḥ kim āpyaṃ kasya kenacit | [Rām, Ay, 100 3.1]
yad eko jāyate jantur eka eva vinaśyati | [Rām, Ay, 100 3.2]
tasmān mātā pitā ceti rāma sajjeta yo naraḥ | [Rām, Ay, 100 4.1]
unmatta iva sa jñeyo nāsti kāciddhi kasyacit | [Rām, Ay, 100 4.2]
yathā grāmāntaraṃ gacchan naraḥ kaścit kvacid vaset | [Rām, Ay, 100 5.1]
utsṛjya ca tam āvāsaṃ pratiṣṭhetāpare 'hani | [Rām, Ay, 100 5.2]
evam eva manuṣyāṇāṃ pitā mātā gṛhaṃ vasu | [Rām, Ay, 100 6.1]
āvāsamātraṃ kākutstha sajjante nātra sajjanāḥ | [Rām, Ay, 100 6.2]
pitryaṃ rājyaṃ samutsṛjya sa nārhati narottama | [Rām, Ay, 100 7.1]
āsthātuṃ kāpathaṃ duḥkhaṃ viṣamaṃ bahukaṇṭakam | [Rām, Ay, 100 7.2]
samṛddhāyām ayodhyāyām ātmānam abhiṣecaya | [Rām, Ay, 100 8.1]
ekaveṇīdharā hi tvāṃ nagarī sampratīkṣate | [Rām, Ay, 100 8.2]
rājabhogān anubhavan mahārhān pārthivātmaja | [Rām, Ay, 100 9.1]
vihara tvam ayodhyāyāṃ yathā śakras triviṣṭape | [Rām, Ay, 100 9.2]
na te kaścid daśaratas tvaṃ ca tasya na kaścana | [Rām, Ay, 100 10.1]
anyo rājā tvam anyaś ca tasmāt kuru yad ucyate | [Rām, Ay, 100 10.2]
gataḥ sa nṛpatis tatra gantavyaṃ yatra tena vai | [Rām, Ay, 100 11.1]
pravṛttir eṣā martyānāṃ tvaṃ tu mithyā vihanyase | [Rām, Ay, 100 11.2]
arthadharmaparā ye ye tāṃs tāñ śocāmi netarān | [Rām, Ay, 100 12.1]
te hi duḥkham iha prāpya vināśaṃ pretya bhejire | [Rām, Ay, 100 12.2]
aṣṭakāpitṛdaivatyam ity ayaṃ prasṛto janaḥ | [Rām, Ay, 100 13.1]
annasyopadravaṃ paśya mṛto hi kim aśiṣyati | [Rām, Ay, 100 13.2]
yadi bhuktam ihānyena deham anyasya gacchati | [Rām, Ay, 100 14.1]
dadyāt pravasataḥ śrāddhaṃ na tat pathy aśanaṃ bhavet | [Rām, Ay, 100 14.2]
dānasaṃvananā hy ete granthā medhāvibhiḥ kṛtāḥ | [Rām, Ay, 100 15.1]
yajasva dehi dīkṣasva tapas tapyasva saṃtyaja | [Rām, Ay, 100 15.2]
sa nāsti param ity eva kuru buddhiṃ mahāmate | [Rām, Ay, 100 16.1]
pratyakṣaṃ yat tad ātiṣṭha parokṣaṃ pṛṣṭhataḥ kuru | [Rām, Ay, 100 16.2]
satāṃ buddhiṃ puraskṛtya sarvalokanidarśinīm | [Rām, Ay, 100 17.1]
rājyaṃ tvaṃ pratigṛhṇīṣva bharatena prasāditaḥ | [Rām, Ay, 100 17.2]
{Rām, Ay, 101}
jābāles tu vacaḥ śrutvā rāmaḥ satyātmanāṃ varaḥ | [Rām, Ay, 101 1.1]
uvāca parayā yuktyā svabuddhyā cāvipannayā | [Rām, Ay, 101 1.2]
bhavān me priyakāmārthaṃ vacanaṃ yad ihoktavān | [Rām, Ay, 101 2.1]
akāryaṃ kāryasaṃkāśam apathyaṃ pathyasaṃmitam | [Rām, Ay, 101 2.2]
nirmaryādas tu puruṣaḥ pāpācārasamanvitaḥ | [Rām, Ay, 101 3.1]
mānaṃ na labhate satsu bhinnacāritradarśanaḥ | [Rām, Ay, 101 3.2]
kulīnam akulīnaṃ vā vīraṃ puruṣamāninam | [Rām, Ay, 101 4.1]
cāritram eva vyākhyāti śuciṃ vā yadi vāśucim | [Rām, Ay, 101 4.2]
anāryas tv āryasaṃkāśaḥ śaucāddhīnas tathā śuciḥ | [Rām, Ay, 101 5.1]
lakṣaṇyavad alakṣaṇyo duḥśīlaḥ śīlavān iva | [Rām, Ay, 101 5.2]
adharmaṃ dharmaveṣeṇa yadīmaṃ lokasaṃkaram | [Rām, Ay, 101 6.1]
abhipatsye śubhaṃ hitvā kriyāvidhivivarjitam | [Rām, Ay, 101 6.2]
kaś cetayānaḥ puruṣaḥ kāryākāryavicakṣaṇaḥ | [Rām, Ay, 101 7.1]
bahu maṃsyati māṃ loke durvṛttaṃ lokadūṣaṇam | [Rām, Ay, 101 7.2]
kasya yāsyāmy ahaṃ vṛttaṃ kena vā svargam āpnuyām | [Rām, Ay, 101 8.1]
anayā vartamāno 'haṃ vṛttyā hīnapratijñayā | [Rām, Ay, 101 8.2]
kāmavṛttas tv ayaṃ lokaḥ kṛtsnaḥ samupavartate | [Rām, Ay, 101 9.1]
yadvṛttāḥ santi rājānas tadvṛttāḥ santi hi prajāḥ | [Rām, Ay, 101 9.2]
satyam evānṛśaṃsyaṃ ca rājavṛttaṃ sanātanam | [Rām, Ay, 101 10.1]
tasmāt satyātmakaṃ rājyaṃ satye lokaḥ pratiṣṭhitaḥ | [Rām, Ay, 101 10.2]
ṛṣayaś caiva devāś ca satyam eva hi menire | [Rām, Ay, 101 11.1]
satyavādī hi loke 'smin paramaṃ gacchati kṣayam | [Rām, Ay, 101 11.2]
udvijante yathā sarpān narād anṛtavādinaḥ | [Rām, Ay, 101 12.1]
dharmaḥ satyaṃ paro loke mūlaṃ svargasya cocyate | [Rām, Ay, 101 12.2]
satyam eveśvaro loke satyaṃ padmā samāśritā | [Rām, Ay, 101 13.1]
satyamūlāni sarvāṇi satyān nāsti paraṃ padam | [Rām, Ay, 101 13.2]
dattam iṣṭaṃ hutaṃ caiva taptāni ca tapāṃsi ca | [Rām, Ay, 101 14.1]
vedāḥ satyapratiṣṭhānās tasmāt satyaparo bhavet | [Rām, Ay, 101 14.2]
ekaḥ pālayate lokam ekaḥ pālayate kulam | [Rām, Ay, 101 15.1]
majjaty eko hi niraya ekaḥ svarge mahīyate | [Rām, Ay, 101 15.2]
so 'haṃ pitur nideśaṃ tu kimarthaṃ nānupālaye | [Rām, Ay, 101 16.1]
satyapratiśravaḥ satyaṃ satyena samayīkṛtaḥ | [Rām, Ay, 101 16.2]
naiva lobhān na mohād vā na cājñānāt tamo'nvitaḥ | [Rām, Ay, 101 17.1]
setuṃ satyasya bhetsyāmi guroḥ satyapratiśravaḥ | [Rām, Ay, 101 17.2]
asatyasaṃdhasya sataś calasyāsthiracetasaḥ | [Rām, Ay, 101 18.1]
naiva devā na pitaraḥ pratīcchantīti naḥ śrutam | [Rām, Ay, 101 18.2]
pratyagātmam imaṃ dharmaṃ satyaṃ paśyāmy ahaṃ svayam | [Rām, Ay, 101 19.1]
bhāraḥ satpuruṣācīrṇas tadartham abhinandyate | [Rām, Ay, 101 19.2]
kṣātraṃ dharmam ahaṃ tyakṣye hy adharmaṃ dharmasaṃhitam | [Rām, Ay, 101 20.1]
kṣudrair nṛśaṃsair lubdhaiś ca sevitaṃ pāpakarmabhiḥ | [Rām, Ay, 101 20.2]
kāyena kurute pāpaṃ manasā sampradhārya ca | [Rām, Ay, 101 21.1]
anṛtaṃ jihvayā cāha trividhaṃ karma pātakam | [Rām, Ay, 101 21.2]
bhūmiḥ kīrtir yaśo lakṣmīḥ puruṣaṃ prārthayanti hi | [Rām, Ay, 101 22.1]
svargasthaṃ cānubadhnanti satyam eva bhajeta tat | [Rām, Ay, 101 22.2]
śreṣṭhaṃ hy anāryam eva syād yad bhavān avadhārya mām | [Rām, Ay, 101 23.1]
āha yuktikarair vākyair idaṃ bhadraṃ kuruṣva ha | [Rām, Ay, 101 23.2]
kathaṃ hy ahaṃ pratijñāya vanavāsam imaṃ guroḥ | [Rām, Ay, 101 24.1]
bharatasya kariṣyāmi vaco hitvā guror vacaḥ | [Rām, Ay, 101 24.2]
sthirā mayā pratijñātā pratijñā gurusaṃnidhau | [Rām, Ay, 101 25.1]
prahṛṣṭamānasā devī kaikeyī cābhavat tadā | [Rām, Ay, 101 25.2]
vanavāsaṃ vasann evaṃ śucir niyatabhojanaḥ | [Rām, Ay, 101 26.1]
mūlaiḥ puṣpaiḥ phalaiḥ puṇyaiḥ pitṝn devāṃś ca tarpayan | [Rām, Ay, 101 26.2]
saṃtuṣṭapañcavargo 'haṃ lokayātrāṃ pravartaye | [Rām, Ay, 101 27.1]
akuhaḥ śraddadhānaḥ san kāryākāryavicakṣaṇaḥ | [Rām, Ay, 101 27.2]
karmabhūmim imāṃ prāpya kartavyaṃ karma yac chubham | [Rām, Ay, 101 28.1]
agnir vāyuś ca somaś ca karmaṇāṃ phalabhāginaḥ | [Rām, Ay, 101 28.2]
śataṃ kratūnām āhṛtya devarāṭ tridivaṃ gataḥ | [Rām, Ay, 101 29.1]
tapāṃsy ugrāṇi cāsthāya divaṃ yātā maharṣayaḥ | [Rām, Ay, 101 29.2]
satyaṃ ca dharmaṃ ca parākramaṃ ca bhūtānukampāṃ priyavāditāṃ ca | [Rām, Ay, 101 30.1]
dvijātidevātithipūjanaṃ ca panthānam āhus tridivasya santaḥ | [Rām, Ay, 101 30.2]
dharme ratāḥ satpuruṣaiḥ sametās tejasvino dānaguṇapradhānāḥ | [Rām, Ay, 101 31.1]
ahiṃsakā vītamalāś ca loke bhavanti pūjyā munayaḥ pradhānāḥ | [Rām, Ay, 101 31.2]
{Rām, Ay, 102}
kruddham ājñāya rāmaṃ tu vasiṣṭhaḥ pratyuvāca ha | [Rām, Ay, 102 1.1]
jābālir api jānīte lokasyāsya gatāgatim | [Rām, Ay, 102 1.2]
nivartayitukāmas tu tvām etad vākyam abravīt | [Rām, Ay, 102 1.3]
imāṃ lokasamutpattiṃ lokanātha nibodha me | [Rām, Ay, 102 2.1]
sarvaṃ salilam evāsīt pṛthivī yatra nirmitā | [Rām, Ay, 102 2.2]
tataḥ samabhavad brahmā svayambhūr daivataiḥ saha | [Rām, Ay, 102 2.3]
sa varāhas tato bhūtvā projjahāra vasuṃdharām | [Rām, Ay, 102 3.1]
asṛjac ca jagat sarvaṃ saha putraiḥ kṛtātmabhiḥ | [Rām, Ay, 102 3.2]
ākāśaprabhavo brahmā śāśvato nitya avyayaḥ | [Rām, Ay, 102 4.1]
tasmān marīciḥ saṃjajñe marīceḥ kaśyapaḥ sutaḥ | [Rām, Ay, 102 4.2]
vivasvān kaśyapāj jajñe manur vaivasvataḥ smṛtaḥ | [Rām, Ay, 102 5.1]
sa tu prajāpatiḥ pūrvam ikṣvākus tu manoḥ sutaḥ | [Rām, Ay, 102 5.2]
yasyeyaṃ prathamaṃ dattā samṛddhā manunā mahī | [Rām, Ay, 102 6.1]
tam ikṣvākum ayodhyāyāṃ rājānaṃ viddhi pūrvakam | [Rām, Ay, 102 6.2]
ikṣvākos tu sutaḥ śrīmān kukṣir eveti viśrutaḥ | [Rām, Ay, 102 7.1]
kukṣer athātmajo vīro vikukṣir udapadyata | [Rām, Ay, 102 7.2]
vikukṣes tu mahātejā bāṇaḥ putraḥ pratāpavān | [Rām, Ay, 102 8.1]
bāṇasya tu mahābāhur anaraṇyo mahāyaśāḥ | [Rām, Ay, 102 8.2]
nānāvṛṣṭir babhūvāsmin na durbhikṣaṃ satāṃ vare | [Rām, Ay, 102 9.1]
anaraṇye mahārāje taskaro vāpi kaścana | [Rām, Ay, 102 9.2]
anaraṇyān mahābāhuḥ pṛthū rājā babhūva ha | [Rām, Ay, 102 10.1]
tasmāt pṛthor mahārājas triśaṅkur udapadyata | [Rām, Ay, 102 10.2]
sa satyavacanād vīraḥ saśarīro divaṃ gataḥ | [Rām, Ay, 102 10.3]
triśaṅkor abhavat sūnur dhundhumāro mahāyaśāḥ | [Rām, Ay, 102 11.1]
dhundhumārān mahātejā yuvanāśvo vyajāyata | [Rām, Ay, 102 11.2]
yuvanāśvasutaḥ śrīmān māndhātā samapadyata | [Rām, Ay, 102 12.1]
māndhātus tu mahātejāḥ susaṃdhir udapadyata | [Rām, Ay, 102 12.2]
susaṃdher api putrau dvau dhruvasaṃdhiḥ prasenajit | [Rām, Ay, 102 13.1]
yaśasvī dhruvasaṃdhes tu bharato ripusūdanaḥ | [Rām, Ay, 102 13.2]
bharatāt tu mahābāhor asito nāma jāyata | [Rām, Ay, 102 14.1]
yasyaite pratirājāna udapadyanta śatravaḥ | [Rām, Ay, 102 14.2]
haihayās tālajaṅghāś ca śūrāś ca śaśabindavaḥ | [Rām, Ay, 102 14.3]
tāṃs tu sarvān prativyūhya yuddhe rājā pravāsitaḥ | [Rām, Ay, 102 15.1]
sa ca śailavare ramye babhūvābhirato muniḥ | [Rām, Ay, 102 15.2]
dve cāsya bhārye garbhiṇyau babhūvatur iti śrutiḥ | [Rām, Ay, 102 15.3]
bhārgavaś cyavano nāma himavantam upāśritaḥ | [Rām, Ay, 102 16.1]
tam ṛṣiṃ samupāgamya kālindī tv abhyavādayat | [Rām, Ay, 102 16.2]
sa tām abhyavadad vipro varepsuṃ putrajanmani | [Rām, Ay, 102 17.1]
tataḥ sā gṛham āgamya devī putraṃ vyajāyata | [Rām, Ay, 102 17.2]
sapatnyā tu garas tasyai datto garbhajighāṃsayā | [Rām, Ay, 102 18.1]
gareṇa saha tenaiva jātaḥ sa sagaro 'bhavat | [Rām, Ay, 102 18.2]
sa rājā sagaro nāma yaḥ samudram akhānayat | [Rām, Ay, 102 19.1]
iṣṭvā parvaṇi vegena trāsayantam imāḥ prajāḥ | [Rām, Ay, 102 19.2]
asamañjas tu putro 'bhūt sagarasyeti naḥ śrutam | [Rām, Ay, 102 20.1]
jīvann eva sa pitrā tu nirastaḥ pāpakarmakṛt | [Rām, Ay, 102 20.2]
aṃśumān iti putro 'bhūd asamañjasya vīryavān | [Rām, Ay, 102 21.1]
dilīpo 'ṃśumataḥ putro dilīpasya bhagīrathaḥ | [Rām, Ay, 102 21.2]
bhagīrathāt kakutsthas tu kākutsthā yena tu smṛtāḥ | [Rām, Ay, 102 22.1]
kakutsthasya tu putro 'bhūd raghur yena tu rāghavaḥ | [Rām, Ay, 102 22.2]
raghos tu putras tejasvī pravṛddhaḥ puruṣādakaḥ | [Rām, Ay, 102 23.1]
kalmāṣapādaḥ saudāsa ity evaṃ prathito bhuvi | [Rām, Ay, 102 23.2]
kalmāṣapādaputro 'bhūc chaṅkhaṇas tv iti viśrutaḥ | [Rām, Ay, 102 24.1]
yas tu tad vīryam āsādya sahaseno vyanīnaśat | [Rām, Ay, 102 24.2]
śaṅkhaṇasya tu putro 'bhūc chūraḥ śrīmān sudarśanaḥ | [Rām, Ay, 102 25.1]
sudarśanasyāgnivarṇa agnivarṇasya śīghragaḥ | [Rām, Ay, 102 25.2]
śīghragasya maruḥ putro maroḥ putraḥ praśuśrukaḥ | [Rām, Ay, 102 26.1]
praśuśrukasya putro 'bhūd ambarīṣo mahādyutiḥ | [Rām, Ay, 102 26.2]
ambarīṣasya putro 'bhūn nahuṣaḥ satyavikramaḥ | [Rām, Ay, 102 27.1]
nahuṣasya ca nābhāgaḥ putraḥ paramadhārmikaḥ | [Rām, Ay, 102 27.2]
ajaś ca suvrataś caiva nābhāgasya sutāv ubhau | [Rām, Ay, 102 28.1]
ajasya caiva dharmātmā rājā daśarathaḥ sutaḥ | [Rām, Ay, 102 28.2]
tasya jyeṣṭho 'si dāyādo rāma ity abhiviśrutaḥ | [Rām, Ay, 102 29.1]
tad gṛhāṇa svakaṃ rājyam avekṣasva jagan nṛpa | [Rām, Ay, 102 29.2]
ikṣvākūṇāṃ hi sarveṣāṃ rājā bhavati pūrvajaḥ | [Rām, Ay, 102 30.1]
pūrvajenāvaraḥ putro jyeṣṭho rājye 'bhiṣicyate | [Rām, Ay, 102 30.2]
sa rāghavāṇāṃ kuladharmam ātmanaḥ sanātanaṃ nādya vihātum arhasi | [Rām, Ay, 102 31.1]
prabhūtaratnām anuśādhi medinīṃ prabhūtarāṣṭrāṃ pitṛvan mahāyaśāḥ | [Rām, Ay, 102 31.2]
{Rām, Ay, 103}
vasiṣṭhas tu tadā rāmam uktvā rājapurohitaḥ | [Rām, Ay, 103 1.1]
abravīd dharmasaṃyuktaṃ punar evāparaṃ vacaḥ | [Rām, Ay, 103 1.2]
puruṣasyeha jātasya bhavanti guravas trayaḥ | [Rām, Ay, 103 2.1]
ācāryaś caiva kākutstha pitā mātā ca rāghava | [Rām, Ay, 103 2.2]
pitā hy enaṃ janayati puruṣaṃ puruṣarṣabha | [Rām, Ay, 103 3.1]
prajñāṃ dadāti cācāryas tasmāt sa gurur ucyate | [Rām, Ay, 103 3.2]
sa te 'haṃ pitur ācāryas tava caiva paraṃtapa | [Rām, Ay, 103 4.1]
mama tvaṃ vacanaṃ kurvan nātivarteḥ satāṃ gatim | [Rām, Ay, 103 4.2]
imā hi te pariṣadaḥ śreṇayaś ca samāgatāḥ | [Rām, Ay, 103 5.1]
eṣu tāta caran dharmaṃ nātivarteḥ satāṃ gatim | [Rām, Ay, 103 5.2]
vṛddhāyā dharmaśīlāyā mātur nārhasy avartitum | [Rām, Ay, 103 6.1]
asyās tu vacanaṃ kurvan nātivarteḥ satāṃ gatim | [Rām, Ay, 103 6.2]
bharatasya vacaḥ kurvan yācamānasya rāghava | [Rām, Ay, 103 7.1]
ātmānaṃ nātivartes tvaṃ satyadharmaparākrama | [Rām, Ay, 103 7.2]
evaṃ madhuram uktas tu guruṇā rāghavaḥ svayam | [Rām, Ay, 103 8.1]
pratyuvāca samāsīnaṃ vasiṣṭhaṃ puruṣarṣabhaḥ | [Rām, Ay, 103 8.2]
yan mātāpitarau vṛttaṃ tanaye kurutaḥ sadā | [Rām, Ay, 103 9.1]
na supratikaraṃ tat tu mātrā pitrā ca yat kṛtam | [Rām, Ay, 103 9.2]
yathāśakti pradānena snāpanāc chādanena ca | [Rām, Ay, 103 10.1]
nityaṃ ca priyavādena tathā saṃvardhanena ca | [Rām, Ay, 103 10.2]
sa hi rājā janayitā pitā daśaratho mama | [Rām, Ay, 103 11.1]
ājñātaṃ yan mayā tasya na tan mithyā bhaviṣyati | [Rām, Ay, 103 11.2]
evam uktas tu rāmeṇa bharataḥ pratyanantaram | [Rām, Ay, 103 12.1]
uvāca paramodāraḥ sūtaṃ paramadurmanāḥ | [Rām, Ay, 103 12.2]
iha me sthaṇḍile śīghraṃ kuśān āstara sārathe | [Rām, Ay, 103 13.1]
āryaṃ pratyupavekṣyāmi yāvan me na prasīdati | [Rām, Ay, 103 13.2]
anāhāro nirāloko dhanahīno yathā dvijaḥ | [Rām, Ay, 103 14.1]
śeṣye purastāc chālāyā yāvan na pratiyāsyati | [Rām, Ay, 103 14.2]
sa tu rāmam avekṣantaṃ sumantraṃ prekṣya durmanāḥ | [Rām, Ay, 103 15.1]
kuśottaram upasthāpya bhūmāv evāstarat svayam | [Rām, Ay, 103 15.2]
tam uvāca mahātejā rāmo rājarṣisattamāḥ | [Rām, Ay, 103 16.1]
kiṃ māṃ bharata kurvāṇaṃ tāta pratyupavekṣyasi | [Rām, Ay, 103 16.2]
brāhmaṇo hy ekapārśvena narān roddhum ihārhati | [Rām, Ay, 103 17.1]
na tu mūrdhāvasiktānāṃ vidhiḥ pratyupaveśane | [Rām, Ay, 103 17.2]
uttiṣṭha naraśārdūla hitvaitad dāruṇaṃ vratam | [Rām, Ay, 103 18.1]
puravaryām itaḥ kṣipram ayodhyāṃ yāhi rāghava | [Rām, Ay, 103 18.2]
āsīnas tv eva bharataḥ paurajānapadaṃ janam | [Rām, Ay, 103 19.1]
uvāca sarvataḥ prekṣya kim āryaṃ nānuśāsatha | [Rām, Ay, 103 19.2]
te tam ūcur mahātmānaṃ paurajānapadā janāḥ | [Rām, Ay, 103 20.1]
kākutstham abhijānīmaḥ samyag vadati rāghavaḥ | [Rām, Ay, 103 20.2]
eṣo 'pi hi mahābhāgaḥ pitur vacasi tiṣṭhati | [Rām, Ay, 103 21.1]
ata eva na śaktāḥ smo vyāvartayitum añjasā | [Rām, Ay, 103 21.2]
teṣām ājñāya vacanaṃ rāmo vacanam abravīt | [Rām, Ay, 103 22.1]
evaṃ nibodha vacanaṃ suhṛdāṃ dharmacakṣuṣām | [Rām, Ay, 103 22.2]
etac caivobhayaṃ śrutvā samyak saṃpaśya rāghava | [Rām, Ay, 103 23.1]
uttiṣṭha tvaṃ mahābāho māṃ ca spṛśa tathodakam | [Rām, Ay, 103 23.2]
athotthāya jalaṃ spṛṣṭvā bharato vākyam abravīt | [Rām, Ay, 103 24.1]
śṛṇvantu me pariṣado mantriṇaḥ śreṇayas tathā | [Rām, Ay, 103 24.2]
na yāce pitaraṃ rājyaṃ nānuśāsāmi mātaram | [Rām, Ay, 103 25.1]
āryaṃ paramadharmajñam abhijānāmi rāghavam | [Rām, Ay, 103 25.2]
yadi tv avaśyaṃ vastavyaṃ kartavyaṃ ca pitur vacaḥ | [Rām, Ay, 103 26.1]
aham eva nivatsyāmi caturdaśa vane samāḥ | [Rām, Ay, 103 26.2]
dharmātmā tasya tathyena bhrātur vākyena vismitaḥ | [Rām, Ay, 103 27.1]
uvāca rāmaḥ samprekṣya paurajānapadaṃ janam | [Rām, Ay, 103 27.2]
vikrītam āhitaṃ krītaṃ yat pitrā jīvatā mama | [Rām, Ay, 103 28.1]
na tal lopayituṃ śakyaṃ mayā vā bharatena vā | [Rām, Ay, 103 28.2]
upadhir na mayā kāryo vanavāse jugupsitaḥ | [Rām, Ay, 103 29.1]
yuktam uktaṃ ca kaikeyyā pitrā me sukṛtaṃ kṛtam | [Rām, Ay, 103 29.2]
jānāmi bharataṃ kṣāntaṃ gurusatkārakāriṇam | [Rām, Ay, 103 30.1]
sarvam evātra kalyāṇaṃ satyasaṃdhe mahātmani | [Rām, Ay, 103 30.2]
anena dharmaśīlena vanāt pratyāgataḥ punaḥ | [Rām, Ay, 103 31.1]
bhrātrā saha bhaviṣyāmi pṛthivyāḥ patir uttamaḥ | [Rām, Ay, 103 31.2]
vṛto rājā hi kaikeyyā mayā tadvacanaṃ kṛtam | [Rām, Ay, 103 32.1]
anṛtān mocayānena pitaraṃ taṃ mahīpatim | [Rām, Ay, 103 32.2]
{Rām, Ay, 104}
tam apratimatejobhyāṃ bhrātṛbhyāṃ romaharṣaṇam | [Rām, Ay, 104 1.1]
vismitāḥ saṃgamaṃ prekṣya samavetā maharṣayaḥ | [Rām, Ay, 104 1.2]
antarhitās tv ṛṣigaṇāḥ siddhāś ca paramarṣayaḥ | [Rām, Ay, 104 2.1]
tau bhrātarau mahātmānau kākutsthau praśaśaṃsire | [Rām, Ay, 104 2.2]
sa dhanyo yasya putrau dvau dharmajñau dharmavikramau | [Rām, Ay, 104 3.1]
śrutvā vayaṃ hi sambhāṣām ubhayoḥ spṛhayāmahe | [Rām, Ay, 104 3.2]
tatas tv ṛṣigaṇāḥ kṣipraṃ daśagrīvavadhaiṣiṇaḥ | [Rām, Ay, 104 4.1]
bharataṃ rājaśārdūlam ity ūcuḥ saṃgatā vacaḥ | [Rām, Ay, 104 4.2]
kule jāta mahāprājña mahāvṛtta mahāyaśaḥ | [Rām, Ay, 104 5.1]
grāhyaṃ rāmasya vākyaṃ te pitaraṃ yady avekṣase | [Rām, Ay, 104 5.2]
sadānṛṇam imaṃ rāmaṃ vayam icchāmahe pituḥ | [Rām, Ay, 104 6.1]
anṛṇatvācca kaikeyyāḥ svargaṃ daśaratho gataḥ | [Rām, Ay, 104 6.2]
etāvad uktvā vacanaṃ gandharvāḥ samaharṣayaḥ | [Rām, Ay, 104 7.1]
rājarṣayaś caiva tathā sarve svāṃ svāṃ gatiṃ gatāḥ | [Rām, Ay, 104 7.2]
hlāditas tena vākyena śubhena śubhadarśanaḥ | [Rām, Ay, 104 8.1]
rāmaḥ saṃhṛṣṭavadanas tān ṛṣīn abhyapūjayat | [Rām, Ay, 104 8.2]
srastagātras tu bharataḥ sa vācā sajjamānayā | [Rām, Ay, 104 9.1]
kṛtāñjalir idaṃ vākyaṃ rāghavaṃ punar abravīt | [Rām, Ay, 104 9.2]
rājadharmam anuprekṣya kuladharmānusaṃtatim | [Rām, Ay, 104 10.1]
kartum arhasi kākutstha mama mātuś ca yācanām | [Rām, Ay, 104 10.2]
rakṣituṃ sumahad rājyam aham ekas tu notsahe | [Rām, Ay, 104 11.1]
paurajānapadāṃś cāpi raktān rañjayituṃ tathā | [Rām, Ay, 104 11.2]
jñātayaś ca hi yodhāś ca mitrāṇi suhṛdaś ca naḥ | [Rām, Ay, 104 12.1]
tvām eva pratikāṅkṣante parjanyam iva karṣakāḥ | [Rām, Ay, 104 12.2]
idaṃ rājyaṃ mahāprājña sthāpaya pratipadya hi | [Rām, Ay, 104 13.1]
śaktimān asi kākutstha lokasya paripālane | [Rām, Ay, 104 13.2]
ity uktvā nyapatad bhrātuḥ pādayor bharatas tadā | [Rām, Ay, 104 14.1]
bhṛśaṃ samprārthayāmāsa rāmam evaṃ priyaṃvadaḥ | [Rām, Ay, 104 14.2]
tam aṅke bhrātaraṃ kṛtvā rāmo vacanam abravīt | [Rām, Ay, 104 15.1]
śyāmaṃ nalinapattrākṣaṃ mattahaṃsasvaraṃ svayam | [Rām, Ay, 104 15.2]
āgatā tvām iyaṃ buddhiḥ svajā vainayikī ca yā | [Rām, Ay, 104 16.1]
bhṛśam utsahase tāta rakṣituṃ pṛthivīm api | [Rām, Ay, 104 16.2]
amātyaiś ca suhṛdbhiś ca buddhimadbhiś ca mantribhiḥ | [Rām, Ay, 104 17.1]
sarvakāryāṇi saṃmantrya sumahāntyapi kāraya | [Rām, Ay, 104 17.2]
lakṣmīś candrād apeyād vā himavān vā himaṃ tyajet | [Rām, Ay, 104 18.1]
atīyāt sāgaro velāṃ na pratijñām ahaṃ pituḥ | [Rām, Ay, 104 18.2]
kāmād vā tāta lobhād vā mātrā tubhyam idaṃ kṛtam | [Rām, Ay, 104 19.1]
na tan manasi kartavyaṃ vartitavyaṃ ca mātṛvat | [Rām, Ay, 104 19.2]
evaṃ bruvāṇaṃ bharataḥ kausalyāsutam abravīt | [Rām, Ay, 104 20.1]
tejasādityasaṃkāśaṃ pratipaccandradarśanam | [Rām, Ay, 104 20.2]
adhirohārya pādābhyāṃ pāduke hemabhūṣite | [Rām, Ay, 104 21.1]
ete hi sarvalokasya yogakṣemaṃ vidhāsyataḥ | [Rām, Ay, 104 21.2]
so 'dhiruhya naravyāghraḥ pāduke hy avaruhya ca | [Rām, Ay, 104 22.1]
prāyacchat sumahātejā bharatāya mahātmane | [Rām, Ay, 104 22.2]
sa pāduke te bharataḥ pratāpavān svalaṃkṛte samparigṛhya dharmavit | [Rām, Ay, 104 23.1]
pradakṣiṇaṃ caiva cakāra rāghavaṃ cakāra caivottamanāgamūrdhani | [Rām, Ay, 104 23.2]
athānupūrvyāt pratipūjya taṃ janaṃ gurūṃś ca mantriprakṛtīs tathānujau | [Rām, Ay, 104 24.1]
vyasarjayad rāghavavaṃśavardhanaḥ sthitaḥ svadharme himavān ivācalaḥ | [Rām, Ay, 104 24.2]
taṃ mātaro bāṣpagṛhītakaṇṭhyo duḥkhena nāmantrayituṃ hi śekuḥ | [Rām, Ay, 104 25.1]
sa tv eva mātṝn abhivādya sarvā rudan kuṭīṃ svāṃ praviveśa rāmaḥ | [Rām, Ay, 104 25.2]
{Rām, Ay, 105}
tataḥ śirasi kṛtvā tu pāduke bharatas tadā | [Rām, Ay, 105 1.1]
āruroha rathaṃ hṛṣṭaḥ śatrughnena samanvitaḥ | [Rām, Ay, 105 1.2]
vasiṣṭho vāmadevaś ca jābāliś ca dṛḍhavrataḥ | [Rām, Ay, 105 2.1]
agrataḥ prayayuḥ sarve mantriṇo mantrapūjitāḥ | [Rām, Ay, 105 2.2]
mandākinīṃ nadīṃ ramyāṃ prāṅmukhās te yayus tadā | [Rām, Ay, 105 3.1]
pradakṣiṇaṃ ca kurvāṇāś citrakūṭaṃ mahāgirim | [Rām, Ay, 105 3.2]
paśyan dhātusahasrāṇi ramyāṇi vividhāni ca | [Rām, Ay, 105 4.1]
prayayau tasya pārśvena sasainyo bharatas tadā | [Rām, Ay, 105 4.2]
adūrāc citrakūṭasya dadarśa bharatas tadā | [Rām, Ay, 105 5.1]
āśramaṃ yatra sa munir bharadvājaḥ kṛtālayaḥ | [Rām, Ay, 105 5.2]
sa tam āśramam āgamya bharadvājasya buddhimān | [Rām, Ay, 105 6.1]
avatīrya rathāt pādau vavande kulanandanaḥ | [Rām, Ay, 105 6.2]
tato hṛṣṭo bharadvājo bharataṃ vākyam abravīt | [Rām, Ay, 105 7.1]
api kṛtyaṃ kṛtaṃ tāta rāmeṇa ca samāgatam | [Rām, Ay, 105 7.2]
evam uktas tu bharato bharadvājena dhīmatā | [Rām, Ay, 105 8.1]
pratyuvāca bharadvājaṃ bharato dharmavatsalaḥ | [Rām, Ay, 105 8.2]
sa yācyamāno guruṇā mayā ca dṛḍhavikramaḥ | [Rām, Ay, 105 9.1]
rāghavaḥ paramaprīto vasiṣṭhaṃ vākyam abravīt | [Rām, Ay, 105 9.2]
pituḥ pratijñāṃ tām eva pālayiṣyāmi tattvataḥ | [Rām, Ay, 105 10.1]
caturdaśa hi varṣāṇi yā pratijñā pitur mama | [Rām, Ay, 105 10.2]
evam ukto mahāprājño vasiṣṭhaḥ pratyuvāca ha | [Rām, Ay, 105 11.1]
vākyajño vākyakuśalaṃ rāghavaṃ vacanaṃ mahat | [Rām, Ay, 105 11.2]
ete prayaccha saṃhṛṣṭaḥ pāduke hemabhūṣite | [Rām, Ay, 105 12.1]
ayodhyāyāṃ mahāprājña yogakṣemakare tava | [Rām, Ay, 105 12.2]
evam ukto vasiṣṭhena rāghavaḥ prāṅmukhaḥ sthitaḥ | [Rām, Ay, 105 13.1]
pāduke hemavikṛte mama rājyāya te dadau | [Rām, Ay, 105 13.2]
nivṛtto 'ham anujñāto rāmeṇa sumahātmanā | [Rām, Ay, 105 14.1]
ayodhyām eva gacchāmi gṛhītvā pāduke śubhe | [Rām, Ay, 105 14.2]
etac chrutvā śubhaṃ vākyaṃ bharatasya mahātmanaḥ | [Rām, Ay, 105 15.1]
bharadvājaḥ śubhataraṃ munir vākyam udāharat | [Rām, Ay, 105 15.2]
naitac citraṃ naravyāghra śīlavṛttavatāṃ vara | [Rām, Ay, 105 16.1]
yad āryaṃ tvayi tiṣṭhet tu nimne vṛṣṭim ivodakam | [Rām, Ay, 105 16.2]
amṛtaḥ sa mahābāhuḥ pitā daśarathas tava | [Rām, Ay, 105 17.1]
yasya tvam īdṛśaḥ putro dharmātmā dharmavatsalaḥ | [Rām, Ay, 105 17.2]
tam ṛṣiṃ tu mahātmānam uktavākyaṃ kṛtāñjaliḥ | [Rām, Ay, 105 18.1]
āmantrayitum ārebhe caraṇāv upagṛhya ca | [Rām, Ay, 105 18.2]
tataḥ pradakṣiṇaṃ kṛtvā bharadvājaṃ punaḥ punaḥ | [Rām, Ay, 105 19.1]
bharatas tu yayau śrīmān ayodhyāṃ saha mantribhiḥ | [Rām, Ay, 105 19.2]
yānaiś ca śakaṭaiś caiva hayair nāgaiś ca sā camūḥ | [Rām, Ay, 105 20.1]
punar nivṛttā vistīrṇā bharatasyānuyāyinī | [Rām, Ay, 105 20.2]
tatas te yamunāṃ divyāṃ nadīṃ tīrtvormimālinīm | [Rām, Ay, 105 21.1]
dadṛśus tāṃ punaḥ sarve gaṅgāṃ śivajalāṃ nadīm | [Rām, Ay, 105 21.2]
tāṃ ramyajalasampūrṇāṃ saṃtīrya sahabāndhavaḥ | [Rām, Ay, 105 22.1]
śṛṅgaverapuraṃ ramyaṃ praviveśa sasainikaḥ | [Rām, Ay, 105 22.2]
śṛṅgaverapurād bhūya ayodhyāṃ saṃdadarśa ha | [Rām, Ay, 105 23.1]
bharato duḥkhasaṃtaptaḥ sārathiṃ cedam abravīt | [Rām, Ay, 105 23.2]
sārathe paśya vidhvastā ayodhyā na prakāśate | [Rām, Ay, 105 24.1]
nirākārā nirānandā dīnā pratihatasvanā | [Rām, Ay, 105 24.2]
{Rām, Ay, 106}
snigdhagambhīraghoṣeṇa syandanenopayān prabhuḥ | [Rām, Ay, 106 1.1]
ayodhyāṃ bharataḥ kṣipraṃ praviveśa mahāyaśāḥ | [Rām, Ay, 106 1.2]
biḍālolūkacaritām ālīnanaravāraṇām | [Rām, Ay, 106 2.1]
timirābhyāhatāṃ kālīm aprakāśāṃ niśām iva | [Rām, Ay, 106 2.2]
rāhuśatroḥ priyāṃ patnīṃ śriyā prajvalitaprabhām | [Rām, Ay, 106 3.1]
graheṇābhyutthitenaikāṃ rohiṇīm iva pīḍitām | [Rām, Ay, 106 3.2]
alpoṣṇakṣubdhasalilāṃ gharmottaptavihaṃgamām | [Rām, Ay, 106 4.1]
līnamīnajhaṣagrāhāṃ kṛśāṃ girinadīm iva | [Rām, Ay, 106 4.2]
vidhūmām iva hemābhām adhvarāgnisamutthitām | [Rām, Ay, 106 5.1]
havirabhyukṣitāṃ paścāc chikhāṃ vipralayaṃ gatām | [Rām, Ay, 106 5.2]
vidhvastakavacāṃ rugṇagajavājirathadhvajām | [Rām, Ay, 106 6.1]
hatapravīrām āpannāṃ camūm iva mahāhave | [Rām, Ay, 106 6.2]
saphenāṃ sasvanāṃ bhūtvā sāgarasya samutthitām | [Rām, Ay, 106 7.1]
praśāntamārutoddhūtāṃ jalormim iva niḥsvanām | [Rām, Ay, 106 7.2]
tyaktāṃ yajñāyudhaiḥ sarvair abhirūpaiś ca yājakaiḥ | [Rām, Ay, 106 8.1]
sutyākāle vinirvṛtte vediṃ gataravām iva | [Rām, Ay, 106 8.2]
goṣṭhamadhye sthitām ārtām acarantīṃ navaṃ tṛṇam | [Rām, Ay, 106 9.1]
govṛṣeṇa parityaktāṃ gavāṃ patnīm ivotsukām | [Rām, Ay, 106 9.2]
prabhākarālaiḥ susnigdhaiḥ prajvaladbhir ivottamaiḥ | [Rām, Ay, 106 10.1]
viyuktāṃ maṇibhir jātyair navāṃ muktāvalīm iva | [Rām, Ay, 106 10.2]
sahasā calitāṃ sthānān mahīṃ puṇyakṣayād gatām | [Rām, Ay, 106 11.1]
saṃhṛtadyutivistārāṃ tārām iva divaś cyutām | [Rām, Ay, 106 11.2]
puṣpanaddhāṃ vasantānte mattabhramaraśālinīm | [Rām, Ay, 106 12.1]
drutadāvāgnivipruṣṭāṃ klāntāṃ vanalatām iva | [Rām, Ay, 106 12.2]
saṃmūḍhanigamāṃ sarvāṃ saṃkṣiptavipaṇāpaṇām | [Rām, Ay, 106 13.1]
pracchannaśaśinakṣatrāṃ dyām ivāmbudharair vṛtām | [Rām, Ay, 106 13.2]
kṣīṇapānottamair bhinnaiḥ śarāvair abhisaṃvṛtām | [Rām, Ay, 106 14.1]
hataśauṇḍām ivākāśe pānabhūmim asaṃskṛtām | [Rām, Ay, 106 14.2]
vṛkṇabhūmitalāṃ nimnāṃ vṛkṇapātraiḥ samāvṛtām | [Rām, Ay, 106 15.1]
upayuktodakāṃ bhagnāṃ prapāṃ nipatitām iva | [Rām, Ay, 106 15.2]
vipulāṃ vitatāṃ caiva yuktapāśāṃ tarasvinām | [Rām, Ay, 106 16.1]
bhūmau bāṇair viniṣkṛttāṃ patitāṃ jyām ivāyudhāt | [Rām, Ay, 106 16.2]
sahasā yuddhaśauṇḍena hayāroheṇa vāhitām | [Rām, Ay, 106 17.1]
nikṣiptabhāṇḍām utsṛṣṭāṃ kiśorīm iva durbalām | [Rām, Ay, 106 17.2]
prāvṛṣi pravigāḍhāyāṃ praviṣṭasyābhramaṇḍalam | [Rām, Ay, 106 18.1]
pracchannāṃ nīlajīmūtair bhāskarasya prabhām iva | [Rām, Ay, 106 18.2]
bharatas tu rathasthaḥ sañ śrīmān daśarathātmajaḥ | [Rām, Ay, 106 19.1]
vāhayantaṃ rathaśreṣṭhaṃ sārathiṃ vākyam abravīt | [Rām, Ay, 106 19.2]
kiṃ nu khalv adya gambhīro mūrchito na niśamyate | [Rām, Ay, 106 20.1]
yathāpuram ayodhyāyāṃ gītavāditraniḥsvanaḥ | [Rām, Ay, 106 20.2]
vāruṇīmadagandhāś ca mālyagandhaś ca mūrchitaḥ | [Rām, Ay, 106 21.1]
dhūpitāgarugandhaś ca na pravāti samantataḥ | [Rām, Ay, 106 21.2]
yānapravaraghoṣaś ca snigdhaś ca hayaniḥsvanaḥ | [Rām, Ay, 106 22.1]
pramattagajanādaś ca mahāṃś ca rathaniḥsvanaḥ | [Rām, Ay, 106 22.2]
nedānīṃ śrūyate puryām asyāṃ rāme vivāsite | [Rām, Ay, 106 22.3]
taruṇaiś cāruveṣaiś ca narair unnatagāmibhiḥ | [Rām, Ay, 106 23.1]
saṃpatadbhir ayodhyāyāṃ na vibhānti mahāpathāḥ | [Rām, Ay, 106 23.2]
evaṃ bahuvidhaṃ jalpan viveśa vasatiṃ pituḥ | [Rām, Ay, 106 24.1]
tena hīnāṃ narendreṇa siṃhahīnāṃ guhām iva | [Rām, Ay, 106 24.2]
{Rām, Ay, 107}
tato nikṣipya mātṝn sa ayodhyāyāṃ dṛḍhavrataḥ | [Rām, Ay, 107 1.1]
bharataḥ śokasaṃtapto gurūn idam athābravīt | [Rām, Ay, 107 1.2]
nandigrāmaṃ gamiṣyāmi sarvān āmantraye 'dya vaḥ | [Rām, Ay, 107 2.1]
tatra duḥkham idaṃ sarvaṃ sahiṣye rāghavaṃ vinā | [Rām, Ay, 107 2.2]
gataś ca hi divaṃ rājā vanasthaś ca gurur mama | [Rām, Ay, 107 3.1]
rāmaṃ pratīkṣe rājyāya sa hi rājā mahāyaśāḥ | [Rām, Ay, 107 3.2]
etac chrutvā śubhaṃ vākyaṃ bharatasya mahātmanaḥ | [Rām, Ay, 107 4.1]
abruvan mantriṇaḥ sarve vasiṣṭhaś ca purohitaḥ | [Rām, Ay, 107 4.2]
sadṛśaṃ ślāghanīyaṃ ca yad uktaṃ bharata tvayā | [Rām, Ay, 107 5.1]
vacanaṃ bhrātṛvātsalyād anurūpaṃ tavaiva tat | [Rām, Ay, 107 5.2]
nityaṃ te bandhulubdhasya tiṣṭhato bhrātṛsauhṛde | [Rām, Ay, 107 6.1]
āryamārgaṃ prapannasya nānumanyeta kaḥ pumān | [Rām, Ay, 107 6.2]
mantriṇāṃ vacanaṃ śrutvā yathābhilaṣitaṃ priyam | [Rām, Ay, 107 7.1]
abravīt sārathiṃ vākyaṃ ratho me yujyatām iti | [Rām, Ay, 107 7.2]
prahṛṣṭavadanaḥ sarvā mātṝn samabhivādya saḥ | [Rām, Ay, 107 8.1]
āruroha rathaṃ śrīmāñ śatrughnena samanvitaḥ | [Rām, Ay, 107 8.2]
āruhya tu rathaṃ śīghraṃ śatrughnabharatāv ubhau | [Rām, Ay, 107 9.1]
yayatuḥ paramaprītau vṛtau mantripurohitaiḥ | [Rām, Ay, 107 9.2]
agrato guravas tatra vasiṣṭhapramukhā dvijāḥ | [Rām, Ay, 107 10.1]
prayayuḥ prāṅmukhāḥ sarve nandigrāmo yato 'bhavat | [Rām, Ay, 107 10.2]
balaṃ ca tad anāhūtaṃ gajāśvarathasaṃkulam | [Rām, Ay, 107 11.1]
prayayau bharate yāte sarve ca puravāsinaḥ | [Rām, Ay, 107 11.2]
rathasthaḥ sa tu dharmātmā bharato bhrātṛvatsalaḥ | [Rām, Ay, 107 12.1]
nandigrāmaṃ yayau tūrṇaṃ śirasy ādhāya pāduke | [Rām, Ay, 107 12.2]
tatas tu bharataḥ kṣipraṃ nandigrāmaṃ praviśya saḥ | [Rām, Ay, 107 13.1]
avatīrya rathāt tūrṇaṃ gurūn idam uvāca ha | [Rām, Ay, 107 13.2]
etad rājyaṃ mama bhrātrā dattaṃ saṃnyāsavat svayam | [Rām, Ay, 107 14.1]
yogakṣemavahe ceme pāduke hemabhūṣite | [Rām, Ay, 107 14.2]
tam imaṃ pālayiṣyāmi rāghavāgamanaṃ prati | [Rām, Ay, 107 14.3]
kṣipraṃ saṃyojayitvā tu rāghavasya punaḥ svayam | [Rām, Ay, 107 15.1]
caraṇau tau tu rāmasya drakṣyāmi sahapādukau | [Rām, Ay, 107 15.2]
tato nikṣiptabhāro 'haṃ rāghaveṇa samāgataḥ | [Rām, Ay, 107 16.1]
nivedya gurave rājyaṃ bhajiṣye guruvṛttitām | [Rām, Ay, 107 16.2]
rāghavāya ca saṃnyāsaṃ dattveme varapāduke | [Rām, Ay, 107 17.1]
rājyaṃ cedam ayodhyāṃ ca dhūtapāpo bhavāmi ca | [Rām, Ay, 107 17.2]
abhiṣikte tu kākutsthe prahṛṣṭamudite jane | [Rām, Ay, 107 18.1]
prītir mama yaśaś caiva bhaved rājyāc caturguṇam | [Rām, Ay, 107 18.2]
evaṃ tu vilapan dīno bharataḥ sa mahāyaśāḥ | [Rām, Ay, 107 19.1]
nandigrāme 'karod rājyaṃ duḥkhito mantribhiḥ saha | [Rām, Ay, 107 19.2]
sa valkalajaṭādhārī muniveṣadharaḥ prabhuḥ | [Rām, Ay, 107 20.1]
nandigrāme 'vasad vīraḥ sasainyo bharatas tadā | [Rām, Ay, 107 20.2]
rāmāgamanam ākāṅkṣan bharato bhrātṛvatsalaḥ | [Rām, Ay, 107 21.1]
bhrātur vacanakārī ca pratijñāpāragas tadā | [Rām, Ay, 107 21.2]
pāduke tv abhiṣicyātha nandigrāme 'vasat tadā | [Rām, Ay, 107 22.1]
bharataḥ śāsanaṃ sarvaṃ pādukābhyāṃ nyavedayat | [Rām, Ay, 107 22.2]
{Rām, Ay, 108}
pratiprayāte bharate vasan rāmas tapovane | [Rām, Ay, 108 1.1]
lakṣayāmāsa sodvegam athautsukyaṃ tapasvinām | [Rām, Ay, 108 1.2]
ye tatra citrakūṭasya purastāt tāpasāśrame | [Rām, Ay, 108 2.1]
rāmam āśritya niratās tān alakṣayad utsukān | [Rām, Ay, 108 2.2]
nayanair bhṛkuṭībhiś ca rāmaṃ nirdiśya śaṅkitāḥ | [Rām, Ay, 108 3.1]
anyonyam upajalpantaḥ śanaiś cakrur mithaḥ kathāḥ | [Rām, Ay, 108 3.2]
teṣām autsukyam ālakṣya rāmas tv ātmani śaṅkitaḥ | [Rām, Ay, 108 4.1]
kṛtāñjalir uvācedam ṛṣiṃ kulapatiṃ tataḥ | [Rām, Ay, 108 4.2]
na kaccid bhagavan kiṃcit pūrvavṛttam idaṃ mayi | [Rām, Ay, 108 5.1]
dṛśyate vikṛtaṃ yena vikriyante tapasvinaḥ | [Rām, Ay, 108 5.2]
pramādāc caritaṃ kaccit kiṃcin nāvarajasya me | [Rām, Ay, 108 6.1]
lakṣmaṇasyarṣibhir dṛṣṭaṃ nānurūpam ivātmanaḥ | [Rām, Ay, 108 6.2]
kaccicchuśrūṣamāṇā vaḥ śuśrūṣaṇaparā mayi | [Rām, Ay, 108 7.1]
pramadābhyucitāṃ vṛttiṃ sītā yuktaṃ na vartate | [Rām, Ay, 108 7.2]
atharṣir jarayā vṛddhas tapasā ca jarāṃ gataḥ | [Rām, Ay, 108 8.1]
vepamāna ivovāca rāmaṃ bhūtadayāparam | [Rām, Ay, 108 8.2]
kutaḥ kalyāṇasattvāyāḥ kalyāṇābhirates tathā | [Rām, Ay, 108 9.1]
calanaṃ tāta vaidehyās tapasviṣu viśeṣataḥ | [Rām, Ay, 108 9.2]
tvannimittam idaṃ tāvat tāpasān prati vartate | [Rām, Ay, 108 10.1]
rakṣobhyas tena saṃvignāḥ kathayanti mithaḥ kathāḥ | [Rām, Ay, 108 10.2]
rāvaṇāvarajaḥ kaścit kharo nāmeha rākṣasaḥ | [Rām, Ay, 108 11.1]
utpāṭya tāpasān sarvāñjanasthānaniketanān | [Rām, Ay, 108 11.2]
dhṛṣṭaś ca jitakāśī ca nṛśaṃsaḥ puruṣādakaḥ | [Rām, Ay, 108 12.1]
avaliptaś ca pāpaś ca tvāṃ ca tāta na mṛṣyate | [Rām, Ay, 108 12.2]
tvaṃ yadā prabhṛti hy asminn āśrame tāta vartase | [Rām, Ay, 108 13.1]
tadā prabhṛti rakṣāṃsi viprakurvanti tāpasān | [Rām, Ay, 108 13.2]
darśayanti hi bībhatsaiḥ krūrair bhīṣaṇakair api | [Rām, Ay, 108 14.1]
nānārūpair virūpaiś ca rūpair asukhadarśanaiḥ | [Rām, Ay, 108 14.2]
apraśastair aśucibhiḥ saṃprayojya ca tāpasān | [Rām, Ay, 108 15.1]
pratighnanty aparān kṣipram anāryāḥ purataḥ sthitāḥ | [Rām, Ay, 108 15.2]
teṣu teṣv āśramasthāneṣv abuddham avalīya ca | [Rām, Ay, 108 16.1]
ramante tāpasāṃs tatra nāśayanto 'lpacetasaḥ | [Rām, Ay, 108 16.2]
apakṣipanti srugbhāṇḍān agnīn siñcanti vāriṇā | [Rām, Ay, 108 17.1]
kalaśāṃś ca pramṛdnanti havane samupasthite | [Rām, Ay, 108 17.2]
tair durātmabhir āviṣṭān āśramān prajihāsavaḥ | [Rām, Ay, 108 18.1]
gamanāyānyadeśasya codayanty ṛṣayo 'dya mām | [Rām, Ay, 108 18.2]
tat purā rāma śārīrām upahiṃsāṃ tapasviṣu | [Rām, Ay, 108 19.1]
darśayanti hi duṣṭās te tyakṣyāma imam āśramam | [Rām, Ay, 108 19.2]
bahumūlaphalaṃ citram avidūrād ito vanam | [Rām, Ay, 108 20.1]
purāṇāśramam evāhaṃ śrayiṣye sagaṇaḥ punaḥ | [Rām, Ay, 108 20.2]
kharas tvayy api cāyuktaṃ purā tāta pravartate | [Rām, Ay, 108 21.1]
sahāsmābhir ito gaccha yadi buddhiḥ pravartate | [Rām, Ay, 108 21.2]
sakalatrasya saṃdeho nityaṃ yat tasya rāghava | [Rām, Ay, 108 22.1]
samarthasyāpi hi sato vāso duḥkham ihādya te | [Rām, Ay, 108 22.2]
ity uktavantaṃ rāmas taṃ rājaputras tapasvinam | [Rām, Ay, 108 23.1]
na śaśākottarair vākyair avaroddhuṃ samutsukam | [Rām, Ay, 108 23.2]
abhinandya samāpṛcchya samādhāya ca rāghavam | [Rām, Ay, 108 24.1]
sa jagāmāśramaṃ tyaktvā kulaiḥ kulapatiḥ saha | [Rām, Ay, 108 24.2]
rāmaḥ saṃsādhya tv ṛṣigaṇam anugamanād deśāt tasmāt kulapatim abhivādyarṣim | [Rām, Ay, 108 25.1]
samyakprītais tair anumata upadiṣṭārthaḥ puṇyaṃ vāsāya svanilayam upasaṃpede | [Rām, Ay, 108 25.2]
āśramaṃ tv ṛṣivirahitaṃ prabhuḥ kṣaṇam api na jahau sa rāghavaḥ | [Rām, Ay, 108 26.1]
rāghavaṃ hi satatam anugatās tāpasāś cārṣacaritadhṛtaguṇāḥ | [Rām, Ay, 108 26.2]
{Rām, Ay, 109}
rāghavas tv apayāteṣu tapasviṣu vicintayan | [Rām, Ay, 109 1.1]
na tatrārocayad vāsaṃ kāraṇair bahubhis tadā | [Rām, Ay, 109 1.2]
iha me bharato dṛṣṭo mātaraś ca sanāgarāḥ | [Rām, Ay, 109 2.1]
sā ca me smṛtir anveti tān nityam anuśocataḥ | [Rām, Ay, 109 2.2]
skandhāvāraniveśena tena tasya mahātmanaḥ | [Rām, Ay, 109 3.1]
hayahastikarīṣaiś ca upamardaḥ kṛto bhṛśam | [Rām, Ay, 109 3.2]
tasmād anyatra gacchāma iti saṃcintya rāghavaḥ | [Rām, Ay, 109 4.1]
prātiṣṭhata sa vaidehyā lakṣmaṇena ca saṃgataḥ | [Rām, Ay, 109 4.2]
so 'trer āśramam āsādya taṃ vavande mahāyaśāḥ | [Rām, Ay, 109 5.1]
taṃ cāpi bhagavān atriḥ putravat pratyapadyata | [Rām, Ay, 109 5.2]
svayam ātithyam ādiśya sarvam asya susatkṛtam | [Rām, Ay, 109 6.1]
saumitriṃ ca mahābhāgāṃ sītāṃ ca samasāntvayat | [Rām, Ay, 109 6.2]
patnīṃ ca samanuprāptāṃ vṛddhām āmantrya satkṛtām | [Rām, Ay, 109 7.1]
sāntvayāmāsa dharmajñaḥ sarvabhūtahite rataḥ | [Rām, Ay, 109 7.2]
anasūyāṃ mahābhāgāṃ tāpasīṃ dharmacāriṇīm | [Rām, Ay, 109 8.1]
pratigṛhṇīṣva vaidehīm abravīd ṛṣisattamaḥ | [Rām, Ay, 109 8.2]
rāmāya cācacakṣe tāṃ tāpasīṃ dharmacāriṇīm | [Rām, Ay, 109 9.1]
daśa varṣāṇy anāvṛṣṭyā dagdhe loke nirantaram | [Rām, Ay, 109 9.2]
yayā mūlaphale sṛṣṭe jāhnavī ca pravartitā | [Rām, Ay, 109 10.1]
ugreṇa tapasā yuktā niyamaiś cāpy alaṃkṛtā | [Rām, Ay, 109 10.2]
daśavarṣasahasrāṇi yayā taptaṃ mahat tapaḥ | [Rām, Ay, 109 11.1]
anasūyāvratais tāta pratyūhāś ca nibarhitāḥ | [Rām, Ay, 109 11.2]
devakāryanimittaṃ ca yayā saṃtvaramāṇayā | [Rām, Ay, 109 12.1]
daśarātraṃ kṛtvā rātriḥ seyaṃ māteva te 'nagha | [Rām, Ay, 109 12.2]
tām imāṃ sarvabhūtānāṃ namaskāryāṃ yaśasvinīm | [Rām, Ay, 109 13.1]
abhigacchatu vaidehī vṛddhām akrodhanāṃ sadā | [Rām, Ay, 109 13.2]
evaṃ bruvāṇaṃ tam ṛṣiṃ tathety uktvā sa rāghavaḥ | [Rām, Ay, 109 14.1]
sītām uvāca dharmajñām idaṃ vacanam uttamam | [Rām, Ay, 109 14.2]
rājaputri śrutaṃ tv etan muner asya samīritam | [Rām, Ay, 109 15.1]
śreyo'rtham ātmanaḥ śīghram abhigaccha tapasvinīm | [Rām, Ay, 109 15.2]
anasūyeti yā loke karmabhiḥ khyātim āgatā | [Rām, Ay, 109 16.1]
tāṃ śīghram abhigaccha tvam abhigamyāṃ tapasvinīm | [Rām, Ay, 109 16.2]
sītā tv etad vacaḥ śrutvā rāghavasya hitaiṣiṇī | [Rām, Ay, 109 17.1]
tām atripatnīṃ dharmajñām abhicakrāma maithilī | [Rām, Ay, 109 17.2]
śithilāṃ valitāṃ vṛddhāṃ jarāpāṇḍuramūrdhajām | [Rām, Ay, 109 18.1]
satataṃ vepamānāṅgīṃ pravāte kadalī yathā | [Rām, Ay, 109 18.2]
tāṃ tu sītā mahābhāgām anasūyāṃ pativratām | [Rām, Ay, 109 19.1]
abhyavādayad avyagrā svaṃ nāma samudāharat | [Rām, Ay, 109 19.2]
abhivādya ca vaidehī tāpasīṃ tām aninditām | [Rām, Ay, 109 20.1]
baddhāñjalipuṭā hṛṣṭā paryapṛcchad anāmayam | [Rām, Ay, 109 20.2]
tataḥ sītāṃ mahābhāgāṃ dṛṣṭvā tāṃ dharmacāriṇīm | [Rām, Ay, 109 21.1]
sāntvayanty abravīd dhṛṣṭā diṣṭyā dharmam avekṣase | [Rām, Ay, 109 21.2]
tyaktvā jñātijanaṃ sīte mānam ṛddhiṃ ca mānini | [Rām, Ay, 109 22.1]
avaruddhaṃ vane rāmaṃ diṣṭyā tvam anugacchasi | [Rām, Ay, 109 22.2]
nagarastho vanastho vā pāpo vā yadi vāśubhaḥ | [Rām, Ay, 109 23.1]
yāsāṃ strīṇāṃ priyo bhartā tāsāṃ lokā mahodayāḥ | [Rām, Ay, 109 23.2]
duḥśīlaḥ kāmavṛtto vā dhanair vā parivarjitaḥ | [Rām, Ay, 109 24.1]
strīṇām āryasvabhāvānāṃ paramaṃ daivataṃ patiḥ | [Rām, Ay, 109 24.2]
nāto viśiṣṭaṃ paśyāmi bāndhavaṃ vimṛśanty aham | [Rām, Ay, 109 25.1]
sarvatra yogyaṃ vaidehi tapaḥ kṛtam ivāvyayam | [Rām, Ay, 109 25.2]
na tv evam avagacchanti guṇadoṣam asatstriyaḥ | [Rām, Ay, 109 26.1]
kāmavaktavyahṛdayā bhartṛnāthāś caranti yāḥ | [Rām, Ay, 109 26.2]
prāpnuvanty ayaśaś caiva dharmabhraṃśaṃ ca maithili | [Rām, Ay, 109 27.1]
akāryavaśam āpannāḥ striyo yāḥ khalu tadvidhāḥ | [Rām, Ay, 109 27.2]
tvadvidhās tu guṇair yuktā dṛṣṭalokaparāvarāḥ | [Rām, Ay, 109 28.1]
striyaḥ svarge cariṣyanti yathā puṇyakṛtas tathā | [Rām, Ay, 109 28.2]
{Rām, Ay, 110}
sā tv evam uktā vaidehī anasūyānasūyayā | [Rām, Ay, 110 1.1]
pratipūjya vaco mandaṃ pravaktum upacakrame | [Rām, Ay, 110 1.2]
naitad āścaryam āryāyā yan māṃ tvam anubhāṣase | [Rām, Ay, 110 2.1]
viditaṃ tu mamāpy etad yathā nāryāḥ patir guruḥ | [Rām, Ay, 110 2.2]
yady apy eṣa bhaved bhartā mamārye vṛttavarjitaḥ | [Rām, Ay, 110 3.1]
advaidham upacartavyas tathāpy eṣa mayā bhavet | [Rām, Ay, 110 3.2]
kiṃ punar yo guṇaślāghyaḥ sānukrośo jitendriyaḥ | [Rām, Ay, 110 4.1]
sthirānurāgo dharmātmā mātṛvartī pitṛpriyaḥ | [Rām, Ay, 110 4.2]
yāṃ vṛttiṃ vartate rāmaḥ kausalyāyāṃ mahābalaḥ | [Rām, Ay, 110 5.1]
tām eva nṛpanārīṇām anyāsām api vartate | [Rām, Ay, 110 5.2]
sakṛd dṛṣṭāsv api strīṣu nṛpeṇa nṛpavatsalaḥ | [Rām, Ay, 110 6.1]
mātṛvad vartate vīro mānam utsṛjya dharmavit | [Rām, Ay, 110 6.2]
āgacchantyāś ca vijanaṃ vanam evaṃ bhayāvaham | [Rām, Ay, 110 7.1]
samāhitaṃ hi me śvaśrvā hṛdaye yat sthitaṃ mama | [Rām, Ay, 110 7.2]
pāṇipradānakāle ca yat purā tv agnisaṃnidhau | [Rām, Ay, 110 8.1]
anuśiṣṭā jananyāsmi vākyaṃ tad api me dhṛtam | [Rām, Ay, 110 8.2]
navīkṛtaṃ tu tat sarvaṃ vākyais te dharmacāriṇi | [Rām, Ay, 110 9.1]
patiśuśrūṣaṇān nāryās tapo nānyad vidhīyate | [Rām, Ay, 110 9.2]
sāvitrī patiśuśrūṣāṃ kṛtvā svarge mahīyate | [Rām, Ay, 110 10.1]
tathāvṛttiś ca yātā tvaṃ patiśuśrūṣayā divam | [Rām, Ay, 110 10.2]
variṣṭhā sarvanārīṇām eṣā ca divi devatā | [Rām, Ay, 110 11.1]
rohiṇī ca vinā candraṃ muhūrtam api dṛśyate | [Rām, Ay, 110 11.2]
evaṃvidhāś ca pravarāḥ striyo bhartṛdṛḍhavratāḥ | [Rām, Ay, 110 12.1]
devaloke mahīyante puṇyena svena karmaṇā | [Rām, Ay, 110 12.2]
tato 'nasūyā saṃhṛṣṭā śrutvoktaṃ sītayā vacaḥ | [Rām, Ay, 110 13.1]
śirasy āghrāya covāca maithilīṃ harṣayanty uta | [Rām, Ay, 110 13.2]
niyamair vividhair āptaṃ tapo hi mahad asti me | [Rām, Ay, 110 14.1]
tat saṃśritya balaṃ sīte chandaye tvāṃ śucivrate | [Rām, Ay, 110 14.2]
upapannaṃ ca yuktaṃ ca vacanaṃ tava maithili | [Rām, Ay, 110 15.1]
prītā cāsmy ucitaṃ kiṃ te karavāṇi bravīhi me | [Rām, Ay, 110 15.2]
kṛtam ity abravīt sītā tapobalasamanvitām | [Rām, Ay, 110 15.3]
sā tv evam uktā dharmajñā tayā prītatarābhavat | [Rām, Ay, 110 16.1]
saphalaṃ ca praharṣaṃ te hanta sīte karomy aham | [Rām, Ay, 110 16.2]
idaṃ divyaṃ varaṃ mālyaṃ vastram ābharaṇāni ca | [Rām, Ay, 110 17.1]
aṅgarāgaṃ ca vaidehi mahārham anulepanam | [Rām, Ay, 110 17.2]
mayā dattam idaṃ sīte tava gātrāṇi śobhayet | [Rām, Ay, 110 18.1]
anurūpam asaṃkliṣṭaṃ nityam eva bhaviṣyati | [Rām, Ay, 110 18.2]
aṅgarāgeṇa divyena liptāṅgī janakātmaje | [Rām, Ay, 110 19.1]
śobhayiṣyāmi bhartāraṃ yathā śrīr viṣṇum avyayam | [Rām, Ay, 110 19.2]
sā vastram aṅgarāgaṃ ca bhūṣaṇāni srajas tathā | [Rām, Ay, 110 20.1]
maithilī pratijagrāha prītidānam anuttamam | [Rām, Ay, 110 20.2]
pratigṛhya ca tat sītā prītidānaṃ yaśasvinī | [Rām, Ay, 110 21.1]
śliṣṭāñjalipuṭā dhīrā samupāsta tapodhanām | [Rām, Ay, 110 21.2]
tathā sītām upāsīnām anasūyā dṛḍhavratā | [Rām, Ay, 110 22.1]
vacanaṃ praṣṭum ārebhe kathāṃ kāṃcid anupriyām | [Rām, Ay, 110 22.2]
svayaṃvare kila prāptā tvam anena yaśasvinā | [Rām, Ay, 110 23.1]
rāghaveṇeti me sīte kathā śrutim upāgatā | [Rām, Ay, 110 23.2]
tāṃ kathāṃ śrotum icchāmi vistareṇa ca maithili | [Rām, Ay, 110 24.1]
yathānubhūtaṃ kārtsnyena tan me tvaṃ vaktum arhasi | [Rām, Ay, 110 24.2]
evam uktā tu sā sītā tāṃ tato dharmacāriṇīm | [Rām, Ay, 110 25.1]
śrūyatām iti coktvā vai kathayāmāsa tāṃ kathām | [Rām, Ay, 110 25.2]
mithilādhipatir vīro janako nāma dharmavit | [Rām, Ay, 110 26.1]
kṣatradharmaṇy abhirato nyāyataḥ śāsti medinīm | [Rām, Ay, 110 26.2]
tasya lāṅgalahastasya karṣataḥ kṣetramaṇḍalam | [Rām, Ay, 110 27.1]
ahaṃ kilotthitā bhittvā jagatīṃ nṛpateḥ sutā | [Rām, Ay, 110 27.2]
sa māṃ dṛṣṭvā narapatir muṣṭivikṣepatatparaḥ | [Rām, Ay, 110 28.1]
pāṃśuguṇṭhitasarvāṅgīṃ vismito janako 'bhavat | [Rām, Ay, 110 28.2]
anapatyena ca snehād aṅkam āropya ca svayam | [Rām, Ay, 110 29.1]
mameyaṃ tanayety uktvā sneho mayi nipātitaḥ | [Rām, Ay, 110 29.2]
antarikṣe ca vāg uktāpratimāmānuṣī kila | [Rām, Ay, 110 30.1]
evam etan narapate dharmeṇa tanayā tava | [Rām, Ay, 110 30.2]
tataḥ prahṛṣṭo dharmātmā pitā me mithilādhipaḥ | [Rām, Ay, 110 31.1]
avāpto vipulām ṛddhiṃ mām avāpya narādhipaḥ | [Rām, Ay, 110 31.2]
dattā cāsmīṣṭavad devyai jyeṣṭhāyai puṇyakarmaṇā | [Rām, Ay, 110 32.1]
tayā saṃbhāvitā cāsmi snigdhayā mātṛsauhṛdāt | [Rām, Ay, 110 32.2]
patisaṃyogasulabhaṃ vayo dṛṣṭvā tu me pitā | [Rām, Ay, 110 33.1]
cintām abhyagamad dīno vittanāśād ivādhanaḥ | [Rām, Ay, 110 33.2]
sadṛśāc cāpakṛṣṭāc ca loke kanyāpitā janāt | [Rām, Ay, 110 34.1]
pradharṣaṇām avāpnoti śakreṇāpi samo bhuvi | [Rām, Ay, 110 34.2]
tāṃ dharṣaṇām adūrasthāṃ saṃdṛśyātmani pārthivaḥ | [Rām, Ay, 110 35.1]
cintārṇavagataḥ pāraṃ nāsasādāplavo yathā | [Rām, Ay, 110 35.2]
ayonijāṃ hi māṃ jñātvā nādhyagacchat sa cintayan | [Rām, Ay, 110 36.1]
sadṛśaṃ cānurūpaṃ ca mahīpālaḥ patiṃ mama | [Rām, Ay, 110 36.2]
tasya buddhir iyaṃ jātā cintayānasya saṃtatam | [Rām, Ay, 110 37.1]
svayaṃvaraṃ tanūjāyāḥ kariṣyāmīti dhīmataḥ | [Rām, Ay, 110 37.2]
mahāyajñe tadā tasya varuṇena mahātmanā | [Rām, Ay, 110 38.1]
dattaṃ dhanurvaraṃ prītyā tūṇī cākṣayasāyakau | [Rām, Ay, 110 38.2]
asaṃcālyaṃ manuṣyaiś ca yatnenāpi ca gauravāt | [Rām, Ay, 110 39.1]
tan na śaktā namayituṃ svapneṣv api narādhipāḥ | [Rām, Ay, 110 39.2]
tad dhanuḥ prāpya me pitrā vyāhṛtaṃ satyavādinā | [Rām, Ay, 110 40.1]
samavāye narendrāṇāṃ pūrvam āmantrya pārthivān | [Rām, Ay, 110 40.2]
idaṃ ca dhanur udyamya sajyaṃ yaḥ kurute naraḥ | [Rām, Ay, 110 41.1]
tasya me duhitā bhāryā bhaviṣyati na saṃśayaḥ | [Rām, Ay, 110 41.2]
tac ca dṛṣṭvā dhanuḥśreṣṭhaṃ gauravād girisaṃnibham | [Rām, Ay, 110 42.1]
abhivādya nṛpā jagmur aśaktās tasya tolane | [Rām, Ay, 110 42.2]
sudīrghasya tu kālasya rāghavo 'yaṃ mahādyutiḥ | [Rām, Ay, 110 43.1]
viśvāmitreṇa sahito yajñaṃ draṣṭuṃ samāgataḥ | [Rām, Ay, 110 43.2]
lakṣmaṇena saha bhrātrā rāmaḥ satyaparākramaḥ | [Rām, Ay, 110 44.1]
viśvāmitras tu dharmātmā mama pitrā supūjitaḥ | [Rām, Ay, 110 44.2]
provāca pitaraṃ tatra bhrātarau rāmalakṣmaṇau | [Rām, Ay, 110 45.1]
sutau daśarathasyemau dhanurdarśanakāṅkṣiṇau | [Rām, Ay, 110 45.2]
ity uktas tena vipreṇa tad dhanuḥ samupānayat | [Rām, Ay, 110 45.3]
nimeṣāntaramātreṇa tad ānamya sa vīryavān | [Rām, Ay, 110 46.1]
jyāṃ samāropya jhaṭiti pūrayāmāsa vīryavān | [Rām, Ay, 110 46.2]
tena pūrayatā vegān madhye bhagnaṃ dvidhā dhanuḥ | [Rām, Ay, 110 47.1]
tasya śabdo 'bhavad bhīmaḥ patitasyāśaner iva | [Rām, Ay, 110 47.2]
tato 'haṃ tatra rāmāya pitrā satyābhisaṃdhinā | [Rām, Ay, 110 48.1]
udyatā dātum udyamya jalabhājanam uttamam | [Rām, Ay, 110 48.2]
dīyamānāṃ na tu tadā pratijagrāha rāghavaḥ | [Rām, Ay, 110 49.1]
avijñāya pituś chandam ayodhyādhipateḥ prabhoḥ | [Rām, Ay, 110 49.2]
tataḥ śvaśuram āmantrya vṛddhaṃ daśarathaṃ nṛpam | [Rām, Ay, 110 50.1]
mama pitrā ahaṃ dattā rāmāya viditātmane | [Rām, Ay, 110 50.2]
mama caivānujā sādhvī ūrmilā priyadarśanā | [Rām, Ay, 110 51.1]
bhāryārthe lakṣmaṇasyāpi dattā pitrā mama svayam | [Rām, Ay, 110 51.2]
evaṃ dattāsmi rāmāya tadā tasmin svayaṃvare | [Rām, Ay, 110 52.1]
anuraktā ca dharmeṇa patiṃ vīryavatāṃ varam | [Rām, Ay, 110 52.2]
{Rām, Ay, 111}
anasūyā tu dharmajñā śrutvā tāṃ mahatīṃ kathām | [Rām, Ay, 111 1.1]
paryaṣvajata bāhubhyāṃ śirasy āghrāya maithilīm | [Rām, Ay, 111 1.2]
vyaktākṣarapadaṃ citraṃ bhāṣitaṃ madhuraṃ tvayā | [Rām, Ay, 111 2.1]
yathā svayaṃvaraṃ vṛttaṃ tat sarvaṃ hi śrutaṃ mayā | [Rām, Ay, 111 2.2]
rame 'haṃ kathayā te tu dṛḍhaṃ madhurabhāṣiṇi | [Rām, Ay, 111 3.1]
ravir astaṃ gataḥ śrīmān upohya rajanīṃ śivām | [Rām, Ay, 111 3.2]
divasaṃ pratikīrṇānām āhārārthaṃ patatriṇām | [Rām, Ay, 111 4.1]
saṃdhyākāle nilīnānāṃ nidrārthaṃ śrūyate dhvaniḥ | [Rām, Ay, 111 4.2]
ete cāpy abhiṣekārdrā munayaḥ phalaśodhanāḥ | [Rām, Ay, 111 5.1]
sahitā upavartante salilāplutavalkalāḥ | [Rām, Ay, 111 5.2]
ṛṣīṇām agnihotreṣu huteṣu vidhipūrvakam | [Rām, Ay, 111 6.1]
kapotāṅgāruṇo dhūmo dṛśyate pavanoddhataḥ | [Rām, Ay, 111 6.2]
alpaparṇā hi taravo ghanībhūtāḥ samantataḥ | [Rām, Ay, 111 7.1]
viprakṛṣṭe 'pi ye deśe na prakāśanti vai diśaḥ | [Rām, Ay, 111 7.2]
rajanīcarasattvāni pracaranti samantataḥ | [Rām, Ay, 111 8.1]
tapovanamṛgā hy ete veditīrtheṣu śerate | [Rām, Ay, 111 8.2]
sampravṛttā niśā sīte nakṣatrasamalaṃkṛtā | [Rām, Ay, 111 9.1]
jyotsnāprāvaraṇaś candro dṛśyate 'bhyudito 'mbare | [Rām, Ay, 111 9.2]
gamyatām anujānāmi rāmasyānucarī bhava | [Rām, Ay, 111 10.1]
kathayantyā hi madhuraṃ tvayāhaṃ paritoṣitā | [Rām, Ay, 111 10.2]
alaṃkuru ca tāvat tvaṃ pratyakṣaṃ mama maithili | [Rām, Ay, 111 11.1]
prītiṃ janaya me vatsa divyālaṃkāraśobhinī | [Rām, Ay, 111 11.2]
sā tadā samalaṃkṛtya sītā surasutopamā | [Rām, Ay, 111 12.1]
praṇamya śirasā tasyai rāmaṃ tv abhimukhī yayau | [Rām, Ay, 111 12.2]
tathā tu bhūṣitāṃ sītāṃ dadarśa vadatāṃ varaḥ | [Rām, Ay, 111 13.1]
rāghavaḥ prītidānena tapasvinyā jaharṣa ca | [Rām, Ay, 111 13.2]
nyavedayat tataḥ sarvaṃ sītā rāmāya maithilī | [Rām, Ay, 111 14.1]
prītidānaṃ tapasvinyā vasanābharaṇasrajām | [Rām, Ay, 111 14.2]
prahṛṣṭas tv abhavad rāmo lakṣmaṇaś ca mahārathaḥ | [Rām, Ay, 111 15.1]
maithilyāḥ satkriyāṃ dṛṣṭvā mānuṣeṣu sudurlabhām | [Rām, Ay, 111 15.2]
tatas tāṃ śarvarīṃ prītaḥ puṇyāṃ śaśinibhānanaḥ | [Rām, Ay, 111 16.1]
arcitas tāpasaiḥ siddhair uvāsa raghunandanaḥ | [Rām, Ay, 111 16.2]
tasyāṃ rātryāṃ vyatītāyām abhiṣicya hutāgnikān | [Rām, Ay, 111 17.1]
āpṛcchetāṃ naravyāghrau tāpasān vanagocarān | [Rām, Ay, 111 17.2]
tāv ūcus te vanacarās tāpasā dharmacāriṇaḥ | [Rām, Ay, 111 18.1]
vanasya tasya saṃcāraṃ rākṣasaiḥ samabhiplutam | [Rām, Ay, 111 18.2]
eṣa panthā maharṣīṇāṃ phalāny āharatāṃ vane | [Rām, Ay, 111 19.1]
anena tu vanaṃ durgaṃ gantuṃ rāghava te kṣamam | [Rām, Ay, 111 19.2]
itīva taiḥ prāñjalibhis tapasvibhir dvijaiḥ kṛtasvastyayanaḥ paraṃtapaḥ | [Rām, Ay, 111 20.1]
vanaṃ sabhāryaḥ praviveśa rāghavaḥ salakṣmaṇaḥ sūrya ivābhramaṇḍalam | [Rām, Ay, 111 20.2]
{Rām, Ār, 1}
praviśya tu mahāraṇyaṃ daṇḍakāraṇyam ātmavān | [Rām, Ār, 1 1.1]
dadarśa rāmo durdharṣas tāpasāśramamaṇḍalam | [Rām, Ār, 1 1.2]
kuśacīraparikṣiptaṃ brāhmyā lakṣmyā samāvṛtam | [Rām, Ār, 1 2.1]
yathā pradīptaṃ durdharṣaṃ gagane sūryamaṇḍalam | [Rām, Ār, 1 2.2]
śaraṇyaṃ sarvabhūtānāṃ susaṃmṛṣṭājiraṃ sadā | [Rām, Ār, 1 3.1]
pūjitaṃ copanṛttaṃ ca nityam apsarasāṃ gaṇaiḥ | [Rām, Ār, 1 3.2]
viśālair agniśaraṇaiḥ srugbhāṇḍair ajinaiḥ kuśaiḥ | [Rām, Ār, 1 4.1]
samidbhis toyakalaśaiḥ phalamūlaiś ca śobhitam | [Rām, Ār, 1 4.2]
āraṇyaiś ca mahāvṛkṣaiḥ puṇyaiḥ svāduphalair vṛtam | [Rām, Ār, 1 5.1]
balihomārcitaṃ puṇyaṃ brahmaghoṣanināditam | [Rām, Ār, 1 5.2]
puṣpair vanyaiḥ parikṣiptaṃ padminyā ca sapadmayā | [Rām, Ār, 1 6.1]
phalamūlāśanair dāntaiś cīrakṛṣṇājināmbaraiḥ | [Rām, Ār, 1 6.2]
sūryavaiśvānarābhaiś ca purāṇair munibhir vṛtam | [Rām, Ār, 1 7.1]
puṇyaiś ca niyatāhāraiḥ śobhitaṃ paramarṣibhiḥ | [Rām, Ār, 1 7.2]
tad brahmabhavanaprakhyaṃ brahmaghoṣanināditam | [Rām, Ār, 1 8.1]
brahmavidbhir mahābhāgair brāhmaṇair upaśobhitam | [Rām, Ār, 1 8.2]
tad dṛṣṭvā rāghavaḥ śrīmāṃs tāpasāśramamaṇḍalam | [Rām, Ār, 1 9.1]
abhyagacchan mahātejā vijyaṃ kṛtvā mahad dhanuḥ | [Rām, Ār, 1 9.2]
divyajñānopapannās te rāmaṃ dṛṣṭvā maharṣayaḥ | [Rām, Ār, 1 10.1]
abhyagacchaṃs tadā prītā vaidehīṃ ca yaśasvinīm | [Rām, Ār, 1 10.2]
te taṃ somam ivodyantaṃ dṛṣṭvā vai dharmacāriṇaḥ | [Rām, Ār, 1 11.1]
maṅgalāni prayuñjānāḥ pratyagṛhṇan dṛḍhavratāḥ | [Rām, Ār, 1 11.2]
rūpasaṃhananaṃ lakṣmīṃ saukumāryaṃ suveṣatām | [Rām, Ār, 1 12.1]
dadṛśur vismitākārā rāmasya vanavāsinaḥ | [Rām, Ār, 1 12.2]
vaidehīṃ lakṣmaṇaṃ rāmaṃ netrair animiṣair iva | [Rām, Ār, 1 13.1]
āścaryabhūtān dadṛśuḥ sarve te vanacāriṇaḥ | [Rām, Ār, 1 13.2]
atrainaṃ hi mahābhāgāḥ sarvabhūtahite ratāḥ | [Rām, Ār, 1 14.1]
atithiṃ parṇaśālāyāṃ rāghavaṃ saṃnyaveśayan | [Rām, Ār, 1 14.2]
tato rāmasya satkṛtya vidhinā pāvakopamāḥ | [Rām, Ār, 1 15.1]
ājahrus te mahābhāgāḥ salilaṃ dharmacāriṇaḥ | [Rām, Ār, 1 15.2]
mūlaṃ puṣpaṃ phalaṃ vanyam āśramaṃ ca mahātmanaḥ | [Rām, Ār, 1 16.1]
nivedayitvā dharmajñās tataḥ prāñjalayo 'bruvan | [Rām, Ār, 1 16.2]
dharmapālo janasyāsya śaraṇyaś ca mahāyaśāḥ | [Rām, Ār, 1 17.1]
pūjanīyaś ca mānyaś ca rājā daṇḍadharo guruḥ | [Rām, Ār, 1 17.2]
indrasyeva caturbhāgaḥ prajā rakṣati rāghava | [Rām, Ār, 1 18.1]
rājā tasmād varān bhogān bhuṅkte lokanamaskṛtaḥ | [Rām, Ār, 1 18.2]
te vayaṃ bhavatā rakṣyā bhavadviṣayavāsinaḥ | [Rām, Ār, 1 19.1]
nagarastho vanastho vā tvaṃ no rājā janeśvaraḥ | [Rām, Ār, 1 19.2]
nyastadaṇḍā vayaṃ rājañ jitakrodhā jitendriyāḥ | [Rām, Ār, 1 20.1]
rakṣitavyās tvayā śaśvad garbhabhūtās tapodhanāḥ | [Rām, Ār, 1 20.2]
evam uktvā phalair mūlaiḥ puṣpair vanyaiś ca rāghavam | [Rām, Ār, 1 21.1]
anyaiś ca vividhāhāraiḥ salakṣmaṇam apūjayan | [Rām, Ār, 1 21.2]
tathānye tāpasāḥ siddhā rāmaṃ vaiśvānaropamāḥ | [Rām, Ār, 1 22.1]
nyāyavṛttā yathānyāyaṃ tarpayāmāsur īśvaram | [Rām, Ār, 1 22.2]
{Rām, Ār, 2}
kṛtātithyo 'tha rāmas tu sūryasyodayanaṃ prati | [Rām, Ār, 2 1.1]
āmantrya sa munīn sarvān vanam evānvagāhata | [Rām, Ār, 2 1.2]
nānāmṛgagaṇākīrṇaṃ śārdūlavṛkasevitam | [Rām, Ār, 2 2.1]
dhvastavṛkṣalatāgulmaṃ durdarśasalilāśayam | [Rām, Ār, 2 2.2]
niṣkūjanānāśakuni jhillikāgaṇanāditam | [Rām, Ār, 2 3.1]
lakṣmaṇānugato rāmo vanamadhyaṃ dadarśa ha | [Rām, Ār, 2 3.2]
vanamadhye tu kākutsthas tasmin ghoramṛgāyute | [Rām, Ār, 2 4.1]
dadarśa giriśṛṅgābhaṃ puruṣādaṃ mahāsvanam | [Rām, Ār, 2 4.2]
gabhīrākṣaṃ mahāvaktraṃ vikaṭaṃ viṣamodaram | [Rām, Ār, 2 5.1]
bībhatsaṃ viṣamaṃ dīrghaṃ vikṛtaṃ ghoradarśanam | [Rām, Ār, 2 5.2]
vasānaṃ carma vaiyāghraṃ vasārdraṃ rudhirokṣitam | [Rām, Ār, 2 6.1]
trāsanaṃ sarvabhūtānāṃ vyāditāsyam ivāntakam | [Rām, Ār, 2 6.2]
trīn siṃhāṃś caturo vyāghrān dvau vṛkau pṛṣatān daśa | [Rām, Ār, 2 7.1]
saviṣāṇaṃ vasādigdhaṃ gajasya ca śiro mahat | [Rām, Ār, 2 7.2]
avasajyāyase śūle vinadantaṃ mahāsvanam | [Rām, Ār, 2 8.1]
sa rāmaṃ lakṣmaṇaṃ caiva sītāṃ dṛṣṭvā ca maithilīm | [Rām, Ār, 2 8.2]
abhyadhāvat susaṃkruddhaḥ prajāḥ kāla ivāntakaḥ | [Rām, Ār, 2 9.1]
sa kṛtvā bhairavaṃ nādaṃ cālayann iva medinīm | [Rām, Ār, 2 9.2]
aṅgenādāya vaidehīm apakramya tato 'bravīt | [Rām, Ār, 2 10.1]
yuvāṃ jaṭācīradharau sabhāryau kṣīṇajīvitau | [Rām, Ār, 2 10.2]
praviṣṭau daṇḍakāraṇyaṃ śaracāpāsidhāriṇau | [Rām, Ār, 2 11.1]
kathaṃ tāpasayor vāṃ ca vāsaḥ pramadayā saha | [Rām, Ār, 2 11.2]
adharmacāriṇau pāpau kau yuvāṃ munidūṣakau | [Rām, Ār, 2 12.1]
ahaṃ vanam idaṃ durgaṃ virādho nāma rākṣasaḥ | [Rām, Ār, 2 12.2]
carāmi sāyudho nityam ṛṣimāṃsāni bhakṣayan | [Rām, Ār, 2 13.1]
iyaṃ nārī varārohā mama bhāryā bhaviṣyati | [Rām, Ār, 2 13.2]
yuvayoḥ pāpayoś cāhaṃ pāsyāmi rudhiraṃ mṛdhe | [Rām, Ār, 2 13.3]
tasyaivaṃ bruvato dhṛṣṭaṃ virādhasya durātmanaḥ | [Rām, Ār, 2 14.1]
śrutvā sagarvitaṃ vākyaṃ saṃbhrāntā janakātmajā | [Rām, Ār, 2 14.2]
sītā prāvepatodvegāt pravāte kadalī yathā | [Rām, Ār, 2 14.3]
tāṃ dṛṣṭvā rāghavaḥ sītāṃ virādhāṅkagatāṃ śubhām | [Rām, Ār, 2 15.1]
abravīl lakṣmaṇaṃ vākyaṃ mukhena pariśuṣyatā | [Rām, Ār, 2 15.2]
paśya saumya narendrasya janakasyātmasambhavām | [Rām, Ār, 2 16.1]
mama bhāryāṃ śubhācārāṃ virādhāṅke praveśitām | [Rām, Ār, 2 16.2]
atyantasukhasaṃvṛddhāṃ rājaputrīṃ yaśasvinīm | [Rām, Ār, 2 16.3]
yad abhipretam asmāsu priyaṃ varavṛtaṃ ca yat | [Rām, Ār, 2 17.1]
kaikeyyās tu susaṃvṛttaṃ kṣipram adyaiva lakṣmaṇa | [Rām, Ār, 2 17.2]
yā na tuṣyati rājyena putrārthe dīrghadarśinī | [Rām, Ār, 2 18.1]
yayāhaṃ sarvabhūtānāṃ hitaḥ prasthāpito vanam | [Rām, Ār, 2 18.2]
adyedānīṃ sakāmā sā yā mātā mama madhyamā | [Rām, Ār, 2 18.3]
parasparśāt tu vaidehyā na duḥkhataram asti me | [Rām, Ār, 2 19.1]
pitur vināśāt saumitre svarājyaharaṇāt tathā | [Rām, Ār, 2 19.2]
iti bruvati kākutsthe bāṣpaśokapariplute | [Rām, Ār, 2 20.1]
abravīl lakṣmaṇaḥ kruddho ruddho nāga iva śvasan | [Rām, Ār, 2 20.2]
anātha iva bhūtānāṃ nāthas tvaṃ vāsavopamaḥ | [Rām, Ār, 2 21.1]
mayā preṣyeṇa kākutstha kimarthaṃ paritapyase | [Rām, Ār, 2 21.2]
śareṇa nihatasyādya mayā kruddhena rakṣasaḥ | [Rām, Ār, 2 22.1]
virādhasya gatāsor hi mahī pāsyati śoṇitam | [Rām, Ār, 2 22.2]
rājyakāme mama krodho bharate yo babhūva ha | [Rām, Ār, 2 23.1]
taṃ virādhe vimokṣyāmi vajrī vajram ivācale | [Rām, Ār, 2 23.2]
mama bhujabalavegavegitaḥ patatu śaro 'sya mahān mahorasi | [Rām, Ār, 2 24.1]
vyapanayatu tanoś ca jīvitaṃ patatu tataś ca mahīṃ vighūrṇitaḥ | [Rām, Ār, 2 24.2]
{Rām, Ār, 3}
athovāca punar vākyaṃ virādhaḥ pūrayan vanam | [Rām, Ār, 3 1.1]
ātmānaṃ pṛcchate brūtaṃ kau yuvāṃ kva gamiṣyathaḥ | [Rām, Ār, 3 1.2]
tam uvāca tato rāmo rākṣasaṃ jvalitānanam | [Rām, Ār, 3 2.1]
pṛcchantaṃ sumahātejā ikṣvākukulam ātmanaḥ | [Rām, Ār, 3 2.2]
kṣatriyau vṛttasampannau viddhi nau vanagocarau | [Rām, Ār, 3 3.1]
tvāṃ tu veditum icchāvaḥ kas tvaṃ carasi daṇḍakān | [Rām, Ār, 3 3.2]
tam uvāca virādhas tu rāmaṃ satyaparākramam | [Rām, Ār, 3 4.1]
hanta vakṣyāmi te rājan nibodha mama rāghava | [Rām, Ār, 3 4.2]
putraḥ kila jayasyāhaṃ mātā mama śatahradā | [Rām, Ār, 3 5.1]
virādha iti mām āhuḥ pṛthivyāṃ sarvarākṣasāḥ | [Rām, Ār, 3 5.2]
tapasā cāpi me prāptā brahmaṇo hi prasādajā | [Rām, Ār, 3 6.1]
śastreṇāvadhyatā loke 'cchedyābhedyatvam eva ca | [Rām, Ār, 3 6.2]
utsṛjya pramadām enām anapekṣau yathāgatam | [Rām, Ār, 3 7.1]
tvaramāṇau pālayethāṃ na vāṃ jīvitam ādade | [Rām, Ār, 3 7.2]
taṃ rāmaḥ pratyuvācedaṃ kopasaṃraktalocanaḥ | [Rām, Ār, 3 8.1]
rākṣasaṃ vikṛtākāraṃ virādhaṃ pāpacetasam | [Rām, Ār, 3 8.2]
kṣudra dhik tvāṃ tu hīnārthaṃ mṛtyum anveṣase dhruvam | [Rām, Ār, 3 9.1]
raṇe samprāpsyase tiṣṭha na me jīvan gamiṣyasi | [Rām, Ār, 3 9.2]
tataḥ sajyaṃ dhanuḥ kṛtvā rāmaḥ suniśitāñśarān | [Rām, Ār, 3 10.1]
suśīghram abhisaṃdhāya rākṣasaṃ nijaghāna ha | [Rām, Ār, 3 10.2]
dhanuṣā jyāguṇavatā saptabāṇān mumoca ha | [Rām, Ār, 3 11.1]
rukmapuṅkhān mahāvegān suparṇānilatulyagān | [Rām, Ār, 3 11.2]
te śarīraṃ virādhasya bhittvā barhiṇavāsasaḥ | [Rām, Ār, 3 12.1]
nipetuḥ śoṇitādigdhā dharaṇyāṃ pāvakopamāḥ | [Rām, Ār, 3 12.2]
sa vinadya mahānādaṃ śūlaṃ śakradhvajopamam | [Rām, Ār, 3 13.1]
pragṛhyāśobhata tadā vyāttānana ivāntakaḥ | [Rām, Ār, 3 13.2]
tac chūlaṃ vajrasaṃkāśaṃ gagane jvalanopamam | [Rām, Ār, 3 14.1]
dvābhyāṃ śarābhyāṃ cicheda rāmaḥ śastrabhṛtāṃ varaḥ | [Rām, Ār, 3 14.2]
tasya raudrasya saumitrir bāhuṃ savyaṃ babhañja ha | [Rām, Ār, 3 15.1]
rāmas tu dakṣiṇaṃ bāhuṃ tarasā tasya rakṣasaḥ | [Rām, Ār, 3 15.2]
sa bhagnabāhuḥ saṃvigno nipapātāśu rākṣasaḥ | [Rām, Ār, 3 16.1]
dharaṇyāṃ meghasaṃkāśo vajrabhinna ivācalaḥ | [Rām, Ār, 3 16.2]
idaṃ provāca kākutsthaṃ virādhaḥ puruṣarṣabham | [Rām, Ār, 3 16.3]
kausalyā suprajās tāta rāmas tvaṃ vidito mayā | [Rām, Ār, 3 17.1]
vaidehī ca mahābhāgā lakṣmaṇaś ca mahāyaśāḥ | [Rām, Ār, 3 17.2]
abhiśāpād ahaṃ ghorāṃ praviṣṭo rākṣasīṃ tanum | [Rām, Ār, 3 18.1]
tumburur nāma gandharvaḥ śapto vaiśravaṇena hi | [Rām, Ār, 3 18.2]
prasādyamānaś ca mayā so 'bravīn māṃ mahāyaśāḥ | [Rām, Ār, 3 19.1]
yadā dāśarathī rāmas tvāṃ vadhiṣyati saṃyuge | [Rām, Ār, 3 19.2]
tadā prakṛtim āpanno bhavān svargaṃ gamiṣyati | [Rām, Ār, 3 20.1]
iti vaiśravaṇo rājā rambhāsaktam uvāca ha | [Rām, Ār, 3 20.2]
anupasthīyamāno māṃ saṃkruddho vyājahāra ha | [Rām, Ār, 3 21.1]
tava prasādān mukto 'ham abhiśāpāt sudāruṇāt | [Rām, Ār, 3 21.2]
bhavanaṃ svaṃ gamiṣyāmi svasti vo 'stu paraṃtapa | [Rām, Ār, 3 21.3]
ito vasati dharmātmā śarabhaṅgaḥ pratāpavān | [Rām, Ār, 3 22.1]
adhyardhayojane tāta maharṣiḥ sūryasaṃnibhaḥ | [Rām, Ār, 3 22.2]
taṃ kṣipram abhigaccha tvaṃ sa te śreyo vidhāsyati | [Rām, Ār, 3 23.1]
avaṭe cāpi māṃ rāma nikṣipya kuśalī vraja | [Rām, Ār, 3 23.2]
rakṣasāṃ gatasattvānām eṣa dharmaḥ sanātanaḥ | [Rām, Ār, 3 24.1]
avaṭe ye nidhīyante teṣāṃ lokāḥ sanātanāḥ | [Rām, Ār, 3 24.2]
evam uktvā tu kākutsthaṃ virādhaḥ śarapīḍitaḥ | [Rām, Ār, 3 25.1]
babhūva svargasamprāpto nyastadeho mahābalaḥ | [Rām, Ār, 3 25.2]
taṃ muktakaṇṭham utkṣipya śaṅkukarṇaṃ mahāsvanam | [Rām, Ār, 3 26.1]
virādhaṃ prākṣipac chvabhre nadantaṃ bhairavasvanam | [Rām, Ār, 3 26.2]
tatas tu tau kāñcanacitrakārmukau nihatya rakṣaḥ parigṛhya maithilīm | [Rām, Ār, 3 27.1]
vijahratus tau muditau mahāvane divi sthitau candradivākarāv iva | [Rām, Ār, 3 27.2]
{Rām, Ār, 4}
hatvā tu taṃ bhīmabalaṃ virādhaṃ rākṣasaṃ vane | [Rām, Ār, 4 1.1]
tataḥ sītāṃ pariṣvajya samāśvāsya ca vīryavān | [Rām, Ār, 4 1.2]
abravīl lakṣmaṇaṃ rāmo bhrātaraṃ dīptatejasam | [Rām, Ār, 4 1.3]
kaṣṭaṃ vanam idaṃ durgaṃ na ca smo vanagocarāḥ | [Rām, Ār, 4 2.1]
abhigacchāmahe śīghraṃ śarabhaṅgaṃ tapodhanam | [Rām, Ār, 4 2.2]
āśramaṃ śarabhaṅgasya rāghavo 'bhijagāma ha | [Rām, Ār, 4 3.1]
tasya devaprabhāvasya tapasā bhāvitātmanaḥ | [Rām, Ār, 4 4.1]
samīpe śarabhaṅgasya dadarśa mahad adbhutam | [Rām, Ār, 4 4.2]
vibhrājamānaṃ vapuṣā sūryavaiśvānaropamam | [Rām, Ār, 4 5.1]
asaṃspṛśantaṃ vasudhāṃ dadarśa vibudheśvaram | [Rām, Ār, 4 5.2]
suprabhābharaṇaṃ devaṃ virajo'mbaradhāriṇam | [Rām, Ār, 4 6.1]
tadvidhair eva bahubhiḥ pūjyamānaṃ mahātmabhiḥ | [Rām, Ār, 4 6.2]
haribhir vājibhir yuktam antarikṣagataṃ ratham | [Rām, Ār, 4 7.1]
dadarśādūratas tasya taruṇādityasaṃnibham | [Rām, Ār, 4 7.2]
pāṇḍurābhraghanaprakhyaṃ candramaṇḍalasaṃnibham | [Rām, Ār, 4 8.1]
apaśyad vimalaṃ chattraṃ citramālyopaśobhitam | [Rām, Ār, 4 8.2]
cāmaravyajane cāgrye rukmadaṇḍe mahādhane | [Rām, Ār, 4 9.1]
gṛhīte vananārībhyāṃ dhūyamāne ca mūrdhani | [Rām, Ār, 4 9.2]
gandharvāmarasiddhāś ca bahavaḥ paramarṣayaḥ | [Rām, Ār, 4 10.1]
antarikṣagataṃ devaṃ vāgbhir agryābhir īḍire | [Rām, Ār, 4 10.2]
dṛṣṭvā śatakratuṃ tatra rāmo lakṣmaṇam abravīt | [Rām, Ār, 4 11.1]
ye hayāḥ puruhūtasya purā śakrasya naḥ śrutāḥ | [Rām, Ār, 4 11.2]
antarikṣagatā divyās ta ime harayo dhruvam | [Rām, Ār, 4 11.3]
ime ca puruṣavyāghra ye tiṣṭhanty abhito ratham | [Rām, Ār, 4 12.1]
śataṃ śataṃ kuṇḍalino yuvānaḥ khaḍgapāṇayaḥ | [Rām, Ār, 4 12.2]
urodeśeṣu sarveṣāṃ hārā jvalanasaṃnibhāḥ | [Rām, Ār, 4 13.1]
rūpaṃ bibhrati saumitre pañcaviṃśativārṣikam | [Rām, Ār, 4 13.2]
etaddhi kila devānāṃ vayo bhavati nityadā | [Rām, Ār, 4 14.1]
yatheme puruṣavyāghrā dṛśyante priyadarśanāḥ | [Rām, Ār, 4 14.2]
ihaiva saha vaidehyā muhūrtaṃ tiṣṭha lakṣmaṇa | [Rām, Ār, 4 15.1]
yāvaj jānāmy ahaṃ vyaktaṃ ka eṣa dyutimān rathe | [Rām, Ār, 4 15.2]
tam evam uktvā saumitrim ihaiva sthīyatām iti | [Rām, Ār, 4 16.1]
abhicakrāma kākutsthaḥ śarabhaṅgāśramaṃ prati | [Rām, Ār, 4 16.2]
tataḥ samabhigacchantaṃ prekṣya rāmaṃ śacīpatiḥ | [Rām, Ār, 4 17.1]
śarabhaṅgam anujñāpya vibudhān idam abravīt | [Rām, Ār, 4 17.2]
ihopayāty asau rāmo yāvan māṃ nābhibhāṣate | [Rām, Ār, 4 18.1]
niṣṭhāṃ nayata tāvat tu tato māṃ draṣṭum arhati | [Rām, Ār, 4 18.2]
jitavantaṃ kṛtārthaṃ ca draṣṭāham acirād imam | [Rām, Ār, 4 19.1]
karma hy anena kartavyaṃ mahad anyaiḥ suduṣkaram | [Rām, Ār, 4 19.2]
iti vajrī tam āmantrya mānayitvā ca tāpasam | [Rām, Ār, 4 20.1]
rathena hariyuktena yayau divam ariṃdamaḥ | [Rām, Ār, 4 20.2]
prayāte tu sahasrākṣe rāghavaḥ saparicchadaḥ | [Rām, Ār, 4 21.1]
agnihotram upāsīnaṃ śarabhaṅgam upāgamat | [Rām, Ār, 4 21.2]
tasya pādau ca saṃgṛhya rāmaḥ sītā ca lakṣmaṇaḥ | [Rām, Ār, 4 22.1]
niṣedus tadanujñātā labdhavāsā nimantritāḥ | [Rām, Ār, 4 22.2]
tataḥ śakropayānaṃ tu paryapṛcchat sa rāghavaḥ | [Rām, Ār, 4 23.1]
śarabhaṅgaś ca tat sarvaṃ rāghavāya nyavedayat | [Rām, Ār, 4 23.2]
mām eṣa varado rāma brahmalokaṃ ninīṣati | [Rām, Ār, 4 24.1]
jitam ugreṇa tapasā duṣprāpam akṛtātmabhiḥ | [Rām, Ār, 4 24.2]
ahaṃ jñātvā naravyāghra vartamānam adūrataḥ | [Rām, Ār, 4 25.1]
brahmalokaṃ na gacchāmi tvām adṛṣṭvā priyātithim | [Rām, Ār, 4 25.2]
samāgamya gamiṣyāmi tridivaṃ devasevitam | [Rām, Ār, 4 26.1]
akṣayā naraśārdūla jitā lokā mayā śubhāḥ | [Rām, Ār, 4 26.2]
brāhmyāś ca nākapṛṣṭhyāś ca pratigṛhṇīṣva māmakān | [Rām, Ār, 4 26.3]
evam ukto naravyāghraḥ sarvaśāstraviśāradaḥ | [Rām, Ār, 4 27.1]
ṛṣiṇā śarabhaṅgena rāghavo vākyam abravīt | [Rām, Ār, 4 27.2]
aham evāhariṣyāmi sarvāṃl lokān mahāmune | [Rām, Ār, 4 28.1]
āvāsaṃ tv aham icchāmi pradiṣṭam iha kānane | [Rām, Ār, 4 28.2]
rāghaveṇaivam uktas tu śakratulyabalena vai | [Rām, Ār, 4 29.1]
śarabhaṅgo mahāprājñaḥ punar evābravīd vacaḥ | [Rām, Ār, 4 29.2]
sutīkṣṇam abhigaccha tvaṃ śucau deśe tapasvinam | [Rām, Ār, 4 30.1]
ramaṇīye vanoddeśe sa te vāsaṃ vidhāsyati | [Rām, Ār, 4 30.2]
eṣa panthā naravyāghra muhūrtaṃ paśya tāta mām | [Rām, Ār, 4 31.1]
yāvaj jahāmi gātrāṇi jīrṇāṃ tvacam ivoragaḥ | [Rām, Ār, 4 31.2]
tato 'gniṃ sa samādhāya hutvā cājyena mantravit | [Rām, Ār, 4 32.1]
śarabhaṅgo mahātejāḥ praviveśa hutāśanam | [Rām, Ār, 4 32.2]
tasya romāṇi keśāṃś ca dadāhāgnir mahātmanaḥ | [Rām, Ār, 4 33.1]
jīrṇāṃ tvacaṃ tathāsthīni yac ca māṃsaṃ ca śoṇitam | [Rām, Ār, 4 33.2]
sa ca pāvakasaṃkāśaḥ kumāraḥ samapadyata | [Rām, Ār, 4 34.1]
utthāyāgnicayāt tasmāc charabhaṅgo vyarocata | [Rām, Ār, 4 34.2]
sa lokān āhitāgnīnām ṛṣīṇāṃ ca mahātmanām | [Rām, Ār, 4 35.1]
devānāṃ ca vyatikramya brahmalokaṃ vyarohata | [Rām, Ār, 4 35.2]
sa puṇyakarmā bhuvane dvijarṣabhaḥ pitāmahaṃ sānucaraṃ dadarśa ha | [Rām, Ār, 4 36.1]
pitāmahaś cāpi samīkṣya taṃ dvijaṃ nananda susvāgatam ity uvāca ha | [Rām, Ār, 4 36.2]
{Rām, Ār, 5}
śarabhaṅge divaṃ prāpte munisaṃghāḥ samāgatāḥ | [Rām, Ār, 5 1.1]
abhyagacchanta kākutsthaṃ rāmaṃ jvalitatejasam | [Rām, Ār, 5 1.2]
vaikhānasā vālakhilyāḥ samprakṣālā marīcipāḥ | [Rām, Ār, 5 2.1]
aśmakuṭṭāś ca bahavaḥ pattrāhārāś ca tāpasāḥ | [Rām, Ār, 5 2.2]
dantolūkhalinaś caiva tathaivonmajjakāḥ pare | [Rām, Ār, 5 3.1]
munayaḥ salilāhārā vāyubhakṣās tathāpare | [Rām, Ār, 5 3.2]
ākāśanilayāś caiva tathā sthaṇḍilaśāyinaḥ | [Rām, Ār, 5 4.1]
tathordhvavāsino dāntās tathārdrapaṭavāsasaḥ | [Rām, Ār, 5 4.2]
sajapāś ca taponityās tathā pañcatapo'nvitāḥ | [Rām, Ār, 5 5.1]
sarve brāhmyā śriyā juṣṭā dṛḍhayogasamāhitāḥ | [Rām, Ār, 5 5.2]
śarabhaṅgāśrame rāmam abhijagmuś ca tāpasāḥ | [Rām, Ār, 5 5.3]
abhigamya ca dharmajñā rāmaṃ dharmabhṛtāṃ varam | [Rām, Ār, 5 6.1]
ūcuḥ paramadharmajñam ṛṣisaṃghāḥ samāhitāḥ | [Rām, Ār, 5 6.2]
tvam ikṣvākukulasyāsya pṛthivyāś ca mahārathaḥ | [Rām, Ār, 5 7.1]
pradhānaś cāsi nāthaś ca devānāṃ maghavān iva | [Rām, Ār, 5 7.2]
viśrutas triṣu lokeṣu yaśasā vikrameṇa ca | [Rām, Ār, 5 8.1]
pitṛvratatvaṃ satyaṃ ca tvayi dharmaś ca puṣkalaḥ | [Rām, Ār, 5 8.2]
tvām āsādya mahātmānaṃ dharmajñaṃ dharmavatsalam | [Rām, Ār, 5 9.1]
arthitvān nātha vakṣyāmas tac ca naḥ kṣantum arhasi | [Rām, Ār, 5 9.2]
adharmas tu mahāṃs tāta bhavet tasya mahīpateḥ | [Rām, Ār, 5 10.1]
yo hared baliṣaḍbhāgaṃ na ca rakṣati putravat | [Rām, Ār, 5 10.2]
yuñjānaḥ svān iva prāṇān prāṇair iṣṭān sutān iva | [Rām, Ār, 5 11.1]
nityayuktaḥ sadā rakṣan sarvān viṣayavāsinaḥ | [Rām, Ār, 5 11.2]
prāpnoti śāśvatīṃ rāma kīrtiṃ sa bahuvārṣikīm | [Rām, Ār, 5 12.1]
brahmaṇaḥ sthānam āsādya tatra cāpi mahīyate | [Rām, Ār, 5 12.2]
yat karoti paraṃ dharmaṃ munir mūlaphalāśanaḥ | [Rām, Ār, 5 13.1]
tatra rājñaś caturbhāgaḥ prajā dharmeṇa rakṣataḥ | [Rām, Ār, 5 13.2]
so 'yaṃ brāhmaṇabhūyiṣṭho vānaprasthagaṇo mahān | [Rām, Ār, 5 14.1]
tvannātho 'nāthavad rāma rākṣasair vadhyate bhṛśam | [Rām, Ār, 5 14.2]
ehi paśya śarīrāṇi munīnāṃ bhāvitātmanām | [Rām, Ār, 5 15.1]
hatānāṃ rākṣasair ghorair bahūnāṃ bahudhā vane | [Rām, Ār, 5 15.2]
pampānadīnivāsānām anumandākinīm api | [Rām, Ār, 5 16.1]
citrakūṭālayānāṃ ca kriyate kadanaṃ mahat | [Rām, Ār, 5 16.2]
evaṃ vayaṃ na mṛṣyāmo viprakāraṃ tapasvinām | [Rām, Ār, 5 17.1]
kriyamāṇaṃ vane ghoraṃ rakṣobhir bhīmakarmabhiḥ | [Rām, Ār, 5 17.2]
tatas tvāṃ śaraṇārthaṃ ca śaraṇyaṃ samupasthitāḥ | [Rām, Ār, 5 18.1]
paripālaya no rāma vadhyamānān niśācaraiḥ | [Rām, Ār, 5 18.2]
etac chrutvā tu kākutsthas tāpasānāṃ tapasvinām | [Rām, Ār, 5 19.1]
idaṃ provāca dharmātmā sarvān eva tapasvinaḥ | [Rām, Ār, 5 19.2]
naivam arhatha māṃ vaktum ājñāpyo 'haṃ tapasvinām | [Rām, Ār, 5 19.3]
bhavatām arthasiddhyartham āgato 'haṃ yadṛcchayā | [Rām, Ār, 5 20.1]
tasya me 'yaṃ vane vāso bhaviṣyati mahāphalaḥ | [Rām, Ār, 5 20.2]
tapasvināṃ raṇe śatrūn hantum icchāmi rākṣasān | [Rām, Ār, 5 20.3]
dattvā varaṃ cāpi tapodhanānāṃ dharme dhṛtātmā saha lakṣmaṇena | [Rām, Ār, 5 21.1]
tapodhanaiś cāpi sabhājyavṛttaḥ sutīkṣṇam evābhijagāma vīraḥ | [Rām, Ār, 5 21.2]
{Rām, Ār, 6}
rāmas tu sahito bhrātrā sītayā ca paraṃtapaḥ | [Rām, Ār, 6 1.1]
sutīkṣṇasyāśramapadaṃ jagāma saha tair dvijaiḥ | [Rām, Ār, 6 1.2]
sa gatvā dūram adhvānaṃ nadīs tīrtvā bahūdakāḥ | [Rām, Ār, 6 2.1]
dadarśa vipulaṃ śailaṃ mahāmegham ivonnatam | [Rām, Ār, 6 2.2]
tatas tad ikṣvākuvarau satataṃ vividhair drumaiḥ | [Rām, Ār, 6 3.1]
kānanaṃ tau viviśatuḥ sītayā saha rāghavau | [Rām, Ār, 6 3.2]
praviṣṭas tu vanaṃ ghoraṃ bahupuṣpaphaladrumam | [Rām, Ār, 6 4.1]
dadarśāśramam ekānte cīramālāpariṣkṛtam | [Rām, Ār, 6 4.2]
tatra tāpasam āsīnaṃ malapaṅkajaṭādharam | [Rām, Ār, 6 5.1]
rāmaḥ sutīkṣṇaṃ vidhivat tapovṛddham abhāṣata | [Rām, Ār, 6 5.2]
rāmo 'ham asmi bhagavan bhavantaṃ draṣṭum āgataḥ | [Rām, Ār, 6 6.1]
tan mābhivada dharmajña maharṣe satyavikrama | [Rām, Ār, 6 6.2]
sa nirīkṣya tato vīraṃ rāmaṃ dharmabhṛtāṃ varam | [Rām, Ār, 6 7.1]
samāśliṣya ca bāhubhyām idaṃ vacanam abravīt | [Rām, Ār, 6 7.2]
svāgataṃ khalu te vīra rāma dharmabhṛtāṃ vara | [Rām, Ār, 6 8.1]
āśramo 'yaṃ tvayākrāntaḥ sanātha iva sāmpratam | [Rām, Ār, 6 8.2]
pratīkṣamāṇas tvām eva nārohe 'haṃ mahāyaśaḥ | [Rām, Ār, 6 9.1]
devalokam ito vīra dehaṃ tyaktvā mahītale | [Rām, Ār, 6 9.2]
citrakūṭam upādāya rājyabhraṣṭo 'si me śrutaḥ | [Rām, Ār, 6 10.1]
ihopayātaḥ kākutstho devarājaḥ śatakratuḥ | [Rām, Ār, 6 10.2]
sarvāṃl lokāñ jitān āha mama puṇyena karmaṇā | [Rām, Ār, 6 10.3]
teṣu devarṣijuṣṭeṣu jiteṣu tapasā mayā | [Rām, Ār, 6 11.1]
matprasādāt sabhāryas tvaṃ viharasva salakṣmaṇaḥ | [Rām, Ār, 6 11.2]
tam ugratapasaṃ dīptaṃ maharṣiṃ satyavādinam | [Rām, Ār, 6 12.1]
pratyuvācātmavān rāmo brahmāṇam iva vāsavaḥ | [Rām, Ār, 6 12.2]
aham evāhariṣyāmi svayaṃ lokān mahāmune | [Rām, Ār, 6 13.1]
āvāsaṃ tv aham icchāmi pradiṣṭam iha kānane | [Rām, Ār, 6 13.2]
bhavān sarvatra kuśalaḥ sarvabhūtahite rataḥ | [Rām, Ār, 6 14.1]
ākhyātaḥ śarabhaṅgena gautamena mahātmanā | [Rām, Ār, 6 14.2]
evam uktas tu rāmeṇa maharṣir lokaviśrutaḥ | [Rām, Ār, 6 15.1]
abravīn madhuraṃ vākyaṃ harṣeṇa mahatāplutaḥ | [Rām, Ār, 6 15.2]
ayam evāśramo rāma guṇavān ramyatām iha | [Rām, Ār, 6 16.1]
ṛṣisaṃghānucaritaḥ sadā mūlaphalair yutaḥ | [Rām, Ār, 6 16.2]
imam āśramam āgamya mṛgasaṃghā mahāyaśaḥ | [Rām, Ār, 6 17.1]
aṭitvā pratigacchanti lobhayitvākutobhayāḥ | [Rām, Ār, 6 17.2]
tac chrutvā vacanaṃ tasya maharṣer lakṣmaṇāgrajaḥ | [Rām, Ār, 6 18.1]
uvāca vacanaṃ dhīro vikṛṣya saśaraṃ dhanuḥ | [Rām, Ār, 6 18.2]
tān ahaṃ sumahābhāga mṛgasaṃghān samāgatān | [Rām, Ār, 6 19.1]
hanyāṃ niśitadhāreṇa śareṇāśanivarcasā | [Rām, Ār, 6 19.2]
bhavāṃs tatrābhiṣajyeta kiṃ syāt kṛcchrataraṃ tataḥ | [Rām, Ār, 6 20.1]
etasminn āśrame vāsaṃ ciraṃ tu na samarthaye | [Rām, Ār, 6 20.2]
tam evam uktvā varadaṃ rāmaḥ saṃdhyām upāgamat | [Rām, Ār, 6 21.1]
anvāsya paścimāṃ saṃdhyāṃ tatra vāsam akalpayat | [Rām, Ār, 6 21.2]
tataḥ śubhaṃ tāpasabhojyam annaṃ svayaṃ sutīkṣṇaḥ puruṣarṣabhābhyām | [Rām, Ār, 6 22.1]
tābhyāṃ susatkṛtya dadau mahātmā saṃdhyānivṛttau rajanīṃ samīkṣya | [Rām, Ār, 6 22.2]
{Rām, Ār, 7}
rāmas tu sahasaumitriḥ sutīkṣṇenābhipūjitaḥ | [Rām, Ār, 7 1.1]
pariṇāmya niśāṃ tatra prabhāte pratyabudhyata | [Rām, Ār, 7 1.2]
utthāya tu yathākālaṃ rāghavaḥ saha sītayā | [Rām, Ār, 7 2.1]
upāspṛśat suśītena jalenotpalagandhinā | [Rām, Ār, 7 2.2]
atha te 'gniṃ surāṃś caiva vaidehī rāmalakṣmaṇau | [Rām, Ār, 7 3.1]
kālyaṃ vidhivad abhyarcya tapasviśaraṇe vane | [Rām, Ār, 7 3.2]
udayantaṃ dinakaraṃ dṛṣṭvā vigatakalmaṣāḥ | [Rām, Ār, 7 4.1]
sutīkṣṇam abhigamyedaṃ ślakṣṇaṃ vacanam abruvan | [Rām, Ār, 7 4.2]
sukhoṣitāḥ sma bhagavaṃs tvayā pūjyena pūjitāḥ | [Rām, Ār, 7 5.1]
āpṛcchāmaḥ prayāsyāmo munayas tvarayanti naḥ | [Rām, Ār, 7 5.2]
tvarāmahe vayaṃ draṣṭuṃ kṛtsnam āśramamaṇḍalam | [Rām, Ār, 7 6.1]
ṛṣīṇāṃ puṇyaśīlānāṃ daṇḍakāraṇyavāsinām | [Rām, Ār, 7 6.2]
abhyanujñātum icchāmaḥ sahaibhir munipuṃgavaiḥ | [Rām, Ār, 7 7.1]
dharmanityais tapodāntair viśikhair iva pāvakaiḥ | [Rām, Ār, 7 7.2]
aviṣahyātapo yāvat sūryo nātivirājate | [Rām, Ār, 7 8.1]
amārgeṇāgatāṃ lakṣmīṃ prāpyevānvayavarjitaḥ | [Rām, Ār, 7 8.2]
tāvad icchāmahe gantum ity uktvā caraṇau muneḥ | [Rām, Ār, 7 9.1]
vavande sahasaumitriḥ sītayā saha rāghavaḥ | [Rām, Ār, 7 9.2]
tau saṃspṛśantau caraṇāv utthāpya munipuṃgavaḥ | [Rām, Ār, 7 10.1]
gāḍham āliṅgya sasneham idaṃ vacanam abravīt | [Rām, Ār, 7 10.2]
ariṣṭaṃ gaccha panthānaṃ rāma saumitriṇā saha | [Rām, Ār, 7 11.1]
sītayā cānayā sārdhaṃ chāyayevānuvṛttayā | [Rām, Ār, 7 11.2]
paśyāśramapadaṃ ramyaṃ daṇḍakāraṇyavāsinām | [Rām, Ār, 7 12.1]
eṣāṃ tapasvināṃ vīra tapasā bhāvitātmanām | [Rām, Ār, 7 12.2]
suprājyaphalamūlāni puṣpitāni vanāni ca | [Rām, Ār, 7 13.1]
praśāntamṛgayūthāni śāntapakṣigaṇāni ca | [Rām, Ār, 7 13.2]
phullapaṅkajaṣaṇḍāni prasannasalilāni ca | [Rām, Ār, 7 14.1]
kāraṇḍavavikīrṇāni taṭākāni sarāṃsi ca | [Rām, Ār, 7 14.2]
drakṣyase dṛṣṭiramyāṇi giriprasravaṇāni ca | [Rām, Ār, 7 15.1]
ramaṇīyāny araṇyāni mayūrābhirutāni ca | [Rām, Ār, 7 15.2]
gamyatāṃ vatsa saumitre bhavān api ca gacchatu | [Rām, Ār, 7 16.1]
āgantavyaṃ ca te dṛṣṭvā punar evāśramaṃ mama | [Rām, Ār, 7 16.2]
evam uktas tathety uktvā kākutsthaḥ sahalakṣmaṇaḥ | [Rām, Ār, 7 17.1]
pradakṣiṇaṃ muniṃ kṛtvā prasthātum upacakrame | [Rām, Ār, 7 17.2]
tataḥ śubhatare tūṇī dhanuṣī cāyatekṣaṇā | [Rām, Ār, 7 18.1]
dadau sītā tayor bhrātroḥ khaḍgau ca vimalau tataḥ | [Rām, Ār, 7 18.2]
ābadhya ca śubhe tūṇī cāpau cādāya sasvanau | [Rām, Ār, 7 19.1]
niṣkrāntāv āśramād gantum ubhau tau rāmalakṣmaṇau | [Rām, Ār, 7 19.2]
{Rām, Ār, 8}
sutīkṣṇenābhyanujñātaṃ prasthitaṃ raghunandanam | [Rām, Ār, 8 1.1]
vaidehī snigdhayā vācā bhartāram idam abravīt | [Rām, Ār, 8 1.2]
ayaṃ dharmaḥ susūkṣmeṇa vidhinā prāpyate mahān | [Rām, Ār, 8 2.1]
nivṛttena ca śakyo 'yaṃ vyasanāt kāmajād iha | [Rām, Ār, 8 2.2]
trīṇy eva vyasanāny atra kāmajāni bhavanty uta | [Rām, Ār, 8 3.1]
mithyāvākyaṃ paramakaṃ tasmād gurutarāv ubhau | [Rām, Ār, 8 3.2]
paradārābhigamanaṃ vinā vairaṃ ca raudratā | [Rām, Ār, 8 3.3]
mithyāvākyaṃ na te bhūtaṃ na bhaviṣyati rāghava | [Rām, Ār, 8 4.1]
kuto 'bhilaṣaṇaṃ strīṇāṃ pareṣāṃ dharmanāśanam | [Rām, Ār, 8 4.2]
tac ca sarvaṃ mahābāho śakyaṃ voḍhuṃ jitendriyaiḥ | [Rām, Ār, 8 5.1]
tava vaśyendriyatvaṃ ca jānāmi śubhadarśana | [Rām, Ār, 8 5.2]
tṛtīyaṃ yad idaṃ raudraṃ paraprāṇābhihiṃsanam | [Rām, Ār, 8 6.1]
nirvairaṃ kriyate mohāt tac ca te samupasthitam | [Rām, Ār, 8 6.2]
pratijñātas tvayā vīra daṇḍakāraṇyavāsinām | [Rām, Ār, 8 7.1]
ṛṣīṇāṃ rakṣaṇārthāya vadhaḥ saṃyati rakṣasām | [Rām, Ār, 8 7.2]
etannimittaṃ ca vanaṃ daṇḍakā iti viśrutam | [Rām, Ār, 8 8.1]
prasthitas tvaṃ saha bhrātrā dhṛtabāṇaśarāsanaḥ | [Rām, Ār, 8 8.2]
tatas tvāṃ prasthitaṃ dṛṣṭvā mama cintākulaṃ manaḥ | [Rām, Ār, 8 9.1]
tvadvṛttaṃ cintayantyā vai bhaven niḥśreyasaṃ hitam | [Rām, Ār, 8 9.2]
na hi me rocate vīra gamanaṃ daṇḍakān prati | [Rām, Ār, 8 10.1]
kāraṇaṃ tatra vakṣyāmi vadantyāḥ śrūyatāṃ mama | [Rām, Ār, 8 10.2]
tvaṃ hi bāṇadhanuṣpāṇir bhrātrā saha vanaṃ gataḥ | [Rām, Ār, 8 11.1]
dṛṣṭvā vanacarān sarvān kaccit kuryāḥ śaravyayam | [Rām, Ār, 8 11.2]
kṣatriyāṇām iha dhanur hutāśasyendhanāni ca | [Rām, Ār, 8 12.1]
samīpataḥ sthitaṃ tejobalam ucchrayate bhṛśam | [Rām, Ār, 8 12.2]
purā kila mahābāho tapasvī satyavāk śuciḥ | [Rām, Ār, 8 13.1]
kasmiṃścid abhavat puṇye vane ratamṛgadvije | [Rām, Ār, 8 13.2]
tasyaiva tapaso vighnaṃ kartum indraḥ śacīpatiḥ | [Rām, Ār, 8 14.1]
khaḍgapāṇir athāgacchad āśramaṃ bhaṭarūpadhṛk | [Rām, Ār, 8 14.2]
tasmiṃs tadāśramapade nihitaḥ khaḍga uttamaḥ | [Rām, Ār, 8 15.1]
sa nyāsavidhinā dattaḥ puṇye tapasi tiṣṭhataḥ | [Rām, Ār, 8 15.2]
sa tac chastram anuprāpya nyāsarakṣaṇatatparaḥ | [Rām, Ār, 8 16.1]
vane tu vicaraty eva rakṣan pratyayam ātmanaḥ | [Rām, Ār, 8 16.2]
yatra gacchaty upādātuṃ mūlāni ca phalāni ca | [Rām, Ār, 8 17.1]
na vinā yāti taṃ khaḍgaṃ nyāsarakṣaṇatatparaḥ | [Rām, Ār, 8 17.2]
nityaṃ śastraṃ parivahan krameṇa sa tapodhanaḥ | [Rām, Ār, 8 18.1]
cakāra raudrīṃ svāṃ buddhiṃ tyaktvā tapasi niścayam | [Rām, Ār, 8 18.2]
tataḥ sa raudrābhirataḥ pramatto 'dharmakarṣitaḥ | [Rām, Ār, 8 19.1]
tasya śastrasya saṃvāsāj jagāma narakaṃ muniḥ | [Rām, Ār, 8 19.2]
snehāc ca bahumānāc ca smāraye tvāṃ na śikṣaye | [Rām, Ār, 8 20.1]
na kathaṃcana sā kāryā gṛhītadhanuṣā tvayā | [Rām, Ār, 8 20.2]
buddhir vairaṃ vinā hantuṃ rākṣasān daṇḍakāśritān | [Rām, Ār, 8 21.1]
aparādhaṃ vinā hantuṃ lokān vīra na kāmaye | [Rām, Ār, 8 21.2]
kṣatriyāṇāṃ tu vīrāṇāṃ vaneṣu niyatātmanām | [Rām, Ār, 8 22.1]
dhanuṣā kāryam etāvad ārtānām abhirakṣaṇam | [Rām, Ār, 8 22.2]
kva ca śastraṃ kva ca vanaṃ kva ca kṣātraṃ tapaḥ kva ca | [Rām, Ār, 8 23.1]
vyāviddham idam asmābhir deśadharmas tu pūjyatām | [Rām, Ār, 8 23.2]
tadārya kaluṣā buddhir jāyate śastrasevanāt | [Rām, Ār, 8 24.1]
punar gatvā tv ayodhyāyāṃ kṣatradharmaṃ cariṣyasi | [Rām, Ār, 8 24.2]
akṣayā tu bhavet prītiḥ śvaśrūśvaśurayor mama | [Rām, Ār, 8 25.1]
yadi rājyaṃ hi saṃnyasya bhaves tvaṃ nirato muniḥ | [Rām, Ār, 8 25.2]
dharmād arthaḥ prabhavati dharmāt prabhavate sukham | [Rām, Ār, 8 26.1]
dharmeṇa labhate sarvaṃ dharmasāram idaṃ jagat | [Rām, Ār, 8 26.2]
ātmānaṃ niyamais tais taiḥ karṣayitvā prayatnataḥ | [Rām, Ār, 8 27.1]
prāpyate nipuṇair dharmo na sukhāl labhyate sukham | [Rām, Ār, 8 27.2]
nityaṃ śucimatiḥ saumya cara dharmaṃ tapovane | [Rām, Ār, 8 28.1]
sarvaṃ hi viditaṃ tubhyaṃ trailokyam api tattvataḥ | [Rām, Ār, 8 28.2]
strīcāpalād etad udāhṛtaṃ me dharmaṃ ca vaktuṃ tava kaḥ samarthaḥ | [Rām, Ār, 8 29.1]
vicārya buddhyā tu sahānujena yad rocate tat kuru mācireṇa | [Rām, Ār, 8 29.2]
{Rām, Ār, 9}
vākyam etat tu vaidehyā vyāhṛtaṃ bhartṛbhaktayā | [Rām, Ār, 9 1.1]
śrutvā dharme sthito rāmaḥ pratyuvācātha maithilīm | [Rām, Ār, 9 1.2]
hitam uktaṃ tvayā devi snigdhayā sadṛśaṃ vacaḥ | [Rām, Ār, 9 2.1]
kulaṃ vyapadiśantyā ca dharmajñe janakātmaje | [Rām, Ār, 9 2.2]
kiṃ tu vakṣyāmy ahaṃ devi tvayaivoktam idaṃ vacaḥ | [Rām, Ār, 9 3.1]
kṣatriyair dhāryate cāpo nārtaśabdo bhaved iti | [Rām, Ār, 9 3.2]
te cārtā daṇḍakāraṇye munayaḥ saṃśitavratāḥ | [Rām, Ār, 9 4.1]
māṃ sīte svayam āgamya śaraṇyāḥ śaraṇaṃ gatāḥ | [Rām, Ār, 9 4.2]
vasanto dharmaniratā vane mūlaphalāśanāḥ | [Rām, Ār, 9 5.1]
na labhante sukhaṃ bhītā rākṣasaiḥ krūrakarmabhiḥ | [Rām, Ār, 9 5.2]
kāle kāle ca niratā niyamair vividhair vane | [Rām, Ār, 9 6.1]
bhakṣyante rākṣasair bhīmair naramāṃsopajīvibhiḥ | [Rām, Ār, 9 6.2]
te bhakṣyamāṇā munayo daṇḍakāraṇyavāsinaḥ | [Rām, Ār, 9 7.1]
asmān abhyavapadyeti mām ūcur dvijasattamāḥ | [Rām, Ār, 9 7.2]
mayā tu vacanaṃ śrutvā teṣām evaṃ mukhāc cyutam | [Rām, Ār, 9 8.1]
kṛtvā caraṇaśuśrūṣāṃ vākyam etad udāhṛtam | [Rām, Ār, 9 8.2]
prasīdantu bhavanto me hrīr eṣā hi mamātulā | [Rām, Ār, 9 9.1]
yadīdṛśair ahaṃ viprair upastheyair upasthitaḥ | [Rām, Ār, 9 9.2]
kiṃ karomīti ca mayā vyāhṛtaṃ dvijasaṃnidhau | [Rām, Ār, 9 9.3]
sarvair eva samāgamya vāg iyaṃ samudāhṛtā | [Rām, Ār, 9 10.1]
rākṣasair daṇḍakāraṇye bahubhiḥ kāmarūpibhiḥ | [Rām, Ār, 9 10.2]
arditāḥ sma bhṛśaṃ rāma bhavān nas trātum arhati | [Rām, Ār, 9 10.3]
homakāle tu samprāpte parvakāleṣu cānagha | [Rām, Ār, 9 11.1]
dharṣayanti sma durdharṣā rākṣasāḥ piśitāśanāḥ | [Rām, Ār, 9 11.2]
rākṣasair dharṣitānāṃ ca tāpasānāṃ tapasvinām | [Rām, Ār, 9 12.1]
gatiṃ mṛgayamāṇānāṃ bhavān naḥ paramā gatiḥ | [Rām, Ār, 9 12.2]
kāmaṃ tapaḥprabhāvena śaktā hantuṃ niśācarān | [Rām, Ār, 9 13.1]
cirārjitaṃ tu necchāmas tapaḥ khaṇḍayituṃ vayam | [Rām, Ār, 9 13.2]
bahuvighnaṃ taponityaṃ duścaraṃ caiva rāghava | [Rām, Ār, 9 14.1]
tena śāpaṃ na muñcāmo bhakṣyamāṇāś ca rākṣasaiḥ | [Rām, Ār, 9 14.2]
tad ardyamānān rakṣobhir daṇḍakāraṇyavāsibhiḥ | [Rām, Ār, 9 15.1]
rakṣa nas tvaṃ saha bhrātrā tvannāthā hi vayaṃ vane | [Rām, Ār, 9 15.2]
mayā caitad vacaḥ śrutvā kārtsnyena paripālanam | [Rām, Ār, 9 16.1]
ṛṣīṇāṃ daṇḍakāraṇye saṃśrutaṃ janakātmaje | [Rām, Ār, 9 16.2]
saṃśrutya ca na śakṣyāmi jīvamānaḥ pratiśravam | [Rām, Ār, 9 17.1]
munīnām anyathā kartuṃ satyam iṣṭaṃ hi me sadā | [Rām, Ār, 9 17.2]
apy ahaṃ jīvitaṃ jahyāṃ tvāṃ vā sīte salakṣmaṇām | [Rām, Ār, 9 18.1]
na tu pratijñāṃ saṃśrutya brāhmaṇebhyo viśeṣataḥ | [Rām, Ār, 9 18.2]
tad avaśyaṃ mayā kāryam ṛṣīṇāṃ paripālanam | [Rām, Ār, 9 19.1]
anuktenāpi vaidehi pratijñāya tu kiṃ punaḥ | [Rām, Ār, 9 19.2]
mama snehāc ca sauhārdād idam uktaṃ tvayā vacaḥ | [Rām, Ār, 9 20.1]
parituṣṭo 'smy ahaṃ sīte na hy aniṣṭo 'nuśiṣyate | [Rām, Ār, 9 20.2]
sadṛśaṃ cānurūpaṃ ca kulasya tava śobhane | [Rām, Ār, 9 20.3]
ity evam uktvā vacanaṃ mahātmā sītāṃ priyāṃ maithilarājaputrīm | [Rām, Ār, 9 21.1]
rāmo dhanuṣmān saha lakṣmaṇena jagāma ramyāṇi tapovanāni | [Rām, Ār, 9 21.2]
{Rām, Ār, 10}
agrataḥ prayayau rāmaḥ sītā madhye sumadhyamā | [Rām, Ār, 10 1.1]
pṛṣṭhatas tu dhanuṣpāṇir lakṣmaṇo 'nujagāma ha | [Rām, Ār, 10 1.2]
tau paśyamānau vividhāñ śailaprasthān vanāni ca | [Rām, Ār, 10 2.1]
nadīś ca vividhā ramyā jagmatuḥ saha sītayā | [Rām, Ār, 10 2.2]
sārasāṃś cakravākāṃś ca nadīpulinacāriṇaḥ | [Rām, Ār, 10 3.1]
sarāṃsi ca sapadmāni yutāni jalajaiḥ khagaiḥ | [Rām, Ār, 10 3.2]
yūthabaddhāṃś ca pṛṣatān madonmattān viṣāṇinaḥ | [Rām, Ār, 10 4.1]
mahiṣāṃś ca varāhāṃś ca gajāṃś ca drumavairiṇaḥ | [Rām, Ār, 10 4.2]
te gatvā dūram adhvānaṃ lambamāne divākare | [Rām, Ār, 10 5.1]
dadṛśuḥ sahitā ramyaṃ taṭākaṃ yojanāyatam | [Rām, Ār, 10 5.2]
padmapuṣkarasambādhaṃ gajayūthair alaṃkṛtam | [Rām, Ār, 10 6.1]
sārasair haṃsakādambaiḥ saṃkulaṃ jalacāribhiḥ | [Rām, Ār, 10 6.2]
prasannasalile ramye tasmin sarasi śuśruve | [Rām, Ār, 10 7.1]
gītavāditranirghoṣo na tu kaścana dṛśyate | [Rām, Ār, 10 7.2]
tataḥ kautūhalād rāmo lakṣmaṇaś ca mahārathaḥ | [Rām, Ār, 10 8.1]
muniṃ dharmabhṛtaṃ nāma praṣṭuṃ samupacakrame | [Rām, Ār, 10 8.2]
idam atyadbhutaṃ śrutvā sarveṣāṃ no mahāmune | [Rām, Ār, 10 9.1]
kautūhalaṃ mahaj jātaṃ kim idaṃ sādhu kathyatām | [Rām, Ār, 10 9.2]
tenaivam ukto dharmātmā rāghaveṇa munis tadā | [Rām, Ār, 10 10.1]
prabhāvaṃ sarasaḥ kṛtsnam ākhyātum upacakrame | [Rām, Ār, 10 10.2]
idaṃ pañcāpsaro nāma taṭākaṃ sārvakālikam | [Rām, Ār, 10 11.1]
nirmitaṃ tapasā rāma muninā māṇḍakarṇinā | [Rām, Ār, 10 11.2]
sa hi tepe tapas tīvraṃ māṇḍakarṇir mahāmuniḥ | [Rām, Ār, 10 12.1]
daśavarṣasahasrāṇi vāyubhakṣo jalāśrayaḥ | [Rām, Ār, 10 12.2]
tataḥ pravyathitāḥ sarve devāḥ sāgnipurogamāḥ | [Rām, Ār, 10 13.1]
abruvan vacanaṃ sarve parasparasamāgatāḥ | [Rām, Ār, 10 13.2]
asmākaṃ kasyacit sthānam eṣa prārthayate muniḥ | [Rām, Ār, 10 13.3]
tataḥ kartuṃ tapovighnaṃ sarvair devair niyojitāḥ | [Rām, Ār, 10 14.1]
pradhānāpsarasaḥ pañcavidyuccalitavarcasaḥ | [Rām, Ār, 10 14.2]
apsarobhis tatas tābhir munir dṛṣṭaparāvaraḥ | [Rām, Ār, 10 15.1]
nīto madanavaśyatvaṃ surāṇāṃ kāryasiddhaye | [Rām, Ār, 10 15.2]
tāś caivāpsarasaḥ pañca muneḥ patnītvam āgatāḥ | [Rām, Ār, 10 16.1]
taṭāke nirmitaṃ tāsām asminn antarhitaṃ gṛham | [Rām, Ār, 10 16.2]
tatraivāpsarasaḥ pañca nivasantyo yathāsukham | [Rām, Ār, 10 17.1]
ramayanti tapoyogān muniṃ yauvanam āsthitam | [Rām, Ār, 10 17.2]
tāsāṃ saṃkrīḍamānānām eṣa vāditraniḥsvanaḥ | [Rām, Ār, 10 18.1]
śrūyate bhūṣaṇonmiśro gītaśabdo manoharaḥ | [Rām, Ār, 10 18.2]
āścaryam iti tasyaitad vacanaṃ bhāvitātmanaḥ | [Rām, Ār, 10 19.1]
rāghavaḥ pratijagrāha saha bhrātrā mahāyaśāḥ | [Rām, Ār, 10 19.2]
evaṃ kathayamānasya dadarśāśramamaṇḍalam | [Rām, Ār, 10 20.1]
kuśacīraparikṣiptaṃ nānāvṛkṣasamāvṛtam | [Rām, Ār, 10 20.2]
praviśya saha vaidehyā lakṣmaṇena ca rāghavaḥ | [Rām, Ār, 10 21.1]
tadā tasmin sa kākutsthaḥ śrīmaty āśramamaṇḍale | [Rām, Ār, 10 21.2]
uṣitvā susukhaṃ tatra pūjyamāno maharṣibhiḥ | [Rām, Ār, 10 22.1]
jagāma cāśramāṃs teṣāṃ paryāyeṇa tapasvinām | [Rām, Ār, 10 22.2]
yeṣām uṣitavān pūrvaṃ sakāśe sa mahāstravit | [Rām, Ār, 10 23.1]
kvacit paridaśān māsān ekaṃ saṃvatsaraṃ kvacit | [Rām, Ār, 10 23.2]
kvacic ca caturo māsān pañcaṣaṭ cāparān kvacit | [Rām, Ār, 10 24.1]
aparatrādhikān māsān adhyardham adhikaṃ kvacit | [Rām, Ār, 10 24.2]
trīn māsān aṣṭamāsāṃś ca rāghavo nyavasat sukham | [Rām, Ār, 10 25.1]
tathā saṃvasatas tasya munīnām āśrameṣu vai | [Rām, Ār, 10 25.2]
ramataś cānukūlyena yayuḥ saṃvatsarā daśa | [Rām, Ār, 10 25.3]
parisṛtya ca dharmajño rāghavaḥ saha sītayā | [Rām, Ār, 10 26.1]
sutīkṣṇasyāśramaṃ śrīmān punar evājagāma ha | [Rām, Ār, 10 26.2]
sa tam āśramam āgamya munibhiḥ pratipūjitaḥ | [Rām, Ār, 10 27.1]
tatrāpi nyavasad rāmaḥ kaṃcit kālam ariṃdamaḥ | [Rām, Ār, 10 27.2]
athāśramastho vinayāt kadācit taṃ mahāmunim | [Rām, Ār, 10 28.1]
upāsīnaḥ sa kākutsthaḥ sutīkṣṇam idam abravīt | [Rām, Ār, 10 28.2]
asminn araṇye bhagavann agastyo munisattamaḥ | [Rām, Ār, 10 29.1]
vasatīti mayā nityaṃ kathāḥ kathayatāṃ śrutam | [Rām, Ār, 10 29.2]
na tu jānāmi taṃ deśaṃ vanasyāsya mahattayā | [Rām, Ār, 10 30.1]
kutrāśramapadaṃ puṇyaṃ maharṣes tasya dhīmataḥ | [Rām, Ār, 10 30.2]
prasādāt tatra bhavataḥ sānujaḥ saha sītayā | [Rām, Ār, 10 31.1]
agastyam abhigaccheyam abhivādayituṃ munim | [Rām, Ār, 10 31.2]
manoratho mahān eṣa hṛdi samparivartate | [Rām, Ār, 10 32.1]
yad ahaṃ taṃ munivaraṃ śuśrūṣeyam api svayam | [Rām, Ār, 10 32.2]
iti rāmasya sa muniḥ śrutvā dharmātmano vacaḥ | [Rām, Ār, 10 33.1]
sutīkṣṇaḥ pratyuvācedaṃ prīto daśarathātmajam | [Rām, Ār, 10 33.2]
aham apy etad eva tvāṃ vaktukāmaḥ salakṣmaṇam | [Rām, Ār, 10 34.1]
agastyam abhigaccheti sītayā saha rāghava | [Rām, Ār, 10 34.2]
diṣṭyā tv idānīm arthe 'smin svayam eva bravīṣi mām | [Rām, Ār, 10 35.1]
aham ākhyāsi te vatsa yatrāgastyo mahāmuniḥ | [Rām, Ār, 10 35.2]
yojanāny āśramāt tāta yāhi catvāri vai tataḥ | [Rām, Ār, 10 36.1]
dakṣiṇena mahāñ śrīmān agastyabhrātur āśramaḥ | [Rām, Ār, 10 36.2]
sthalaprāye vanoddeśe pippalīvanaśobhite | [Rām, Ār, 10 37.1]
bahupuṣpaphale ramye nānāśakuninādite | [Rām, Ār, 10 37.2]
padminyo vividhās tatra prasannasalilāḥ śivāḥ | [Rām, Ār, 10 38.1]
haṃsakāraṇḍavākīrṇāś cakravākopaśobhitāḥ | [Rām, Ār, 10 38.2]
tatraikāṃ rajanīm uṣya prabhāte rāma gamyatām | [Rām, Ār, 10 39.1]
dakṣiṇāṃ diśam āsthāya vanakhaṇḍasya pārśvataḥ | [Rām, Ār, 10 39.2]
tatrāgastyāśramapadaṃ gatvā yojanam antaram | [Rām, Ār, 10 40.1]
ramaṇīye vanoddeśe bahupādapasaṃvṛte | [Rām, Ār, 10 40.2]
raṃsyate tatra vaidehī lakṣmaṇaś ca tvayā saha | [Rām, Ār, 10 40.3]
sa hi ramyo vanoddeśo bahupādapasaṃkulaḥ | [Rām, Ār, 10 41.1]
yadi buddhiḥ kṛtā draṣṭum agastyaṃ taṃ mahāmunim | [Rām, Ār, 10 41.2]
adyaiva gamane buddhiṃ rocayasva mahāyaśaḥ | [Rām, Ār, 10 41.3]
iti rāmo muneḥ śrutvā saha bhrātrābhivādya ca | [Rām, Ār, 10 42.1]
pratasthe 'gastyam uddiśya sānujaḥ saha sītayā | [Rām, Ār, 10 42.2]
paśyan vanāni citrāṇi parvatāṃś cābhrasaṃnibhān | [Rām, Ār, 10 43.1]
sarāṃsi saritaś caiva pathi mārgavaśānugāḥ | [Rām, Ār, 10 43.2]
sutīkṣṇenopadiṣṭena gatvā tena pathā sukham | [Rām, Ār, 10 44.1]
idaṃ paramasaṃhṛṣṭo vākyaṃ lakṣmaṇam abravīt | [Rām, Ār, 10 44.2]
etad evāśramapadaṃ nūnaṃ tasya mahātmanaḥ | [Rām, Ār, 10 45.1]
agastyasya muner bhrātur dṛśyate puṇyakarmaṇaḥ | [Rām, Ār, 10 45.2]
yathā hīme vanasyāsya jñātāḥ pathi sahasraśaḥ | [Rām, Ār, 10 46.1]
saṃnatāḥ phalabhāreṇa puṣpabhāreṇa ca drumāḥ | [Rām, Ār, 10 46.2]
pippalīnāṃ ca pakvānāṃ vanād asmād upāgataḥ | [Rām, Ār, 10 47.1]
gandho 'yaṃ pavanotkṣiptaḥ sahasā kaṭukodayaḥ | [Rām, Ār, 10 47.2]
tatra tatra ca dṛśyante saṃkṣiptāḥ kāṣṭhasaṃcayāḥ | [Rām, Ār, 10 48.1]
lūnāś ca pathi dṛśyante darbhā vaiḍūryavarcasaḥ | [Rām, Ār, 10 48.2]
etac ca vanamadhyasthaṃ kṛṣṇābhraśikharopamam | [Rām, Ār, 10 49.1]
pāvakasyāśramasthasya dhūmāgraṃ sampradṛśyate | [Rām, Ār, 10 49.2]
vivikteṣu ca tīrtheṣu kṛtasnānā dvijātayaḥ | [Rām, Ār, 10 50.1]
puṣpopahāraṃ kurvanti kusumaiḥ svayam ārjitaiḥ | [Rām, Ār, 10 50.2]
tat sutīkṣṇasya vacanaṃ yathā saumya mayā śrutam | [Rām, Ār, 10 51.1]
agastyasyāśramo bhrātur nūnam eṣa bhaviṣyati | [Rām, Ār, 10 51.2]
nigṛhya tarasā mṛtyuṃ lokānāṃ hitakāmyayā | [Rām, Ār, 10 52.1]
yasya bhrātrā kṛteyaṃ dik śaraṇyā puṇyakarmaṇā | [Rām, Ār, 10 52.2]
ihaikadā kila krūro vātāpir api celvalaḥ | [Rām, Ār, 10 53.1]
bhrātarau sahitāv āstāṃ brāhmaṇaghnau mahāsurau | [Rām, Ār, 10 53.2]
dhārayan brāhmaṇaṃ rūpam ilvalaḥ saṃskṛtaṃ vadan | [Rām, Ār, 10 54.1]
āmantrayati viprān sa śrāddham uddiśya nirghṛṇaḥ | [Rām, Ār, 10 54.2]
bhrātaraṃ saṃskṛtaṃ bhrātā tatas taṃ meṣarūpiṇam | [Rām, Ār, 10 55.1]
tān dvijān bhojayāmāsa śrāddhadṛṣṭena karmaṇā | [Rām, Ār, 10 55.2]
tato bhuktavatāṃ teṣāṃ viprāṇām ilvalo 'bravīt | [Rām, Ār, 10 56.1]
vātāpe niṣkramasveti svareṇa mahatā vadan | [Rām, Ār, 10 56.2]
tato bhrātur vacaḥ śrutvā vātāpir meṣavan nadan | [Rām, Ār, 10 57.1]
bhittvā bhittvā śarīrāṇi brāhmaṇānāṃ viniṣpatat | [Rām, Ār, 10 57.2]
brāhmaṇānāṃ sahasrāṇi tair evaṃ kāmarūpibhiḥ | [Rām, Ār, 10 58.1]
vināśitāni saṃhatya nityaśaḥ piśitāśanaiḥ | [Rām, Ār, 10 58.2]
agastyena tadā devaiḥ prārthitena maharṣiṇā | [Rām, Ār, 10 59.1]
anubhūya kila śrāddhe bhakṣitaḥ sa mahāsuraḥ | [Rām, Ār, 10 59.2]
tataḥ sampannam ity uktvā dattvā hastāvasecanam | [Rām, Ār, 10 60.1]
bhrātaraṃ niṣkramasveti ilvalaḥ so 'bhyabhāṣata | [Rām, Ār, 10 60.2]
taṃ tathā bhāṣamāṇaṃ tu bhrātaraṃ vipraghātinam | [Rām, Ār, 10 61.1]
abravīt prahasan dhīmān agastyo munisattamaḥ | [Rām, Ār, 10 61.2]
kuto niṣkramituṃ śaktir mayā jīrṇasya rakṣasaḥ | [Rām, Ār, 10 62.1]
bhrātus te meṣarūpasya gatasya yamasādanam | [Rām, Ār, 10 62.2]
atha tasya vacaḥ śrutvā bhrātur nidhanasaṃśritam | [Rām, Ār, 10 63.1]
pradharṣayitum ārebhe muniṃ krodhān niśācaraḥ | [Rām, Ār, 10 63.2]
so 'bhyadravad dvijendraṃ taṃ muninā dīptatejasā | [Rām, Ār, 10 64.1]
cakṣuṣānalakalpena nirdagdho nidhanaṃ gataḥ | [Rām, Ār, 10 64.2]
tasyāyam āśramo bhrātus taṭākavanaśobhitaḥ | [Rām, Ār, 10 65.1]
viprānukampayā yena karmedaṃ duṣkaraṃ kṛtam | [Rām, Ār, 10 65.2]
evaṃ kathayamānasya tasya saumitriṇā saha | [Rām, Ār, 10 66.1]
rāmasyāstaṃ gataḥ sūryaḥ saṃdhyākālo 'bhyavartata | [Rām, Ār, 10 66.2]
upāsya paścimāṃ saṃdhyāṃ saha bhrātrā yathāvidhi | [Rām, Ār, 10 67.1]
praviveśāśramapadaṃ tam ṛṣiṃ cābhyavādayan | [Rām, Ār, 10 67.2]
samyak pratigṛhītas tu muninā tena rāghavaḥ | [Rām, Ār, 10 68.1]
nyavasat tāṃ niśām ekāṃ prāśya mūlaphalāni ca | [Rām, Ār, 10 68.2]
tasyāṃ rātryāṃ vyatītāyāṃ vimale sūryamaṇḍale | [Rām, Ār, 10 69.1]
bhrātaraṃ tam agastyasya āmantrayata rāghavaḥ | [Rām, Ār, 10 69.2]
abhivādaye tvā bhagavan sukham adhyuṣito niśām | [Rām, Ār, 10 70.1]
āmantraye tvāṃ gacchāmi guruṃ te draṣṭum agrajam | [Rām, Ār, 10 70.2]
gamyatām iti tenokto jagāma raghunandanaḥ | [Rām, Ār, 10 71.1]
yathoddiṣṭena mārgeṇa vanaṃ tac cāvalokayan | [Rām, Ār, 10 71.2]
nīvārān panasāṃs tālāṃs timiśān vañjulān dhavān | [Rām, Ār, 10 72.1]
ciribilvān madhūkāṃś ca bilvān api ca tindukān | [Rām, Ār, 10 72.2]
puṣpitān puṣpitāgrābhir latābhir anuveṣṭitān | [Rām, Ār, 10 73.1]
dadarśa rāmaḥ śataśas tatra kāntārapādapān | [Rām, Ār, 10 73.2]
hastihastair vimṛditān vānarair upaśobhitān | [Rām, Ār, 10 74.1]
mattaiḥ śakunisaṃghaiś ca śataśaḥ pratināditān | [Rām, Ār, 10 74.2]
tato 'bravīt samīpasthaṃ rāmo rājīvalocanaḥ | [Rām, Ār, 10 75.1]
pṛṣṭhato 'nugataṃ vīraṃ lakṣmaṇaṃ lakṣmivardhanam | [Rām, Ār, 10 75.2]
snigdhapattrā yathā vṛkṣā yathā kṣāntā mṛgadvijāḥ | [Rām, Ār, 10 76.1]
āśramo nātidūrastho maharṣer bhāvitātmanaḥ | [Rām, Ār, 10 76.2]
agastya iti vikhyāto loke svenaiva karmaṇā | [Rām, Ār, 10 77.1]
āśramo dṛśyate tasya pariśrāntaśramāpahaḥ | [Rām, Ār, 10 77.2]
prājyadhūmākulavanaś cīramālāpariṣkṛtaḥ | [Rām, Ār, 10 78.1]
praśāntamṛgayūthaś ca nānāśakunināditaḥ | [Rām, Ār, 10 78.2]
nigṛhya tarasā mṛtyuṃ lokānāṃ hitakāmyayā | [Rām, Ār, 10 79.1]
dakṣiṇā dik kṛtā yena śaraṇyā puṇyakarmaṇā | [Rām, Ār, 10 79.2]
tasyedam āśramapadaṃ prabhāvād yasya rākṣasaiḥ | [Rām, Ār, 10 80.1]
dig iyaṃ dakṣiṇā trāsād dṛśyate nopabhujyate | [Rām, Ār, 10 80.2]
yadāprabhṛti cākrāntā dig iyaṃ puṇyakarmaṇā | [Rām, Ār, 10 81.1]
tadā prabhṛti nirvairāḥ praśāntā rajanīcarāḥ | [Rām, Ār, 10 81.2]
nāmnā ceyaṃ bhagavato dakṣiṇā dik pradakṣiṇā | [Rām, Ār, 10 82.1]
prathitā triṣu lokeṣu durdharṣā krūrakarmabhiḥ | [Rām, Ār, 10 82.2]
mārgaṃ niroddhuṃ satataṃ bhāskarasyācalottamaḥ | [Rām, Ār, 10 83.1]
saṃdeśaṃ pālayaṃs tasya vindhyaḥ śailo na vardhate | [Rām, Ār, 10 83.2]
ayaṃ dīrghāyuṣas tasya loke viśrutakarmaṇaḥ | [Rām, Ār, 10 84.1]
agastyasyāśramaḥ śrīmān vinītamṛgasevitaḥ | [Rām, Ār, 10 84.2]
eṣa lokārcitaḥ sādhur hite nityaṃ rataḥ satām | [Rām, Ār, 10 85.1]
asmān adhigatān eṣa śreyasā yojayiṣyati | [Rām, Ār, 10 85.2]
ārādhayiṣyāmy atrāham agastyaṃ taṃ mahāmunim | [Rām, Ār, 10 86.1]
śeṣaṃ ca vanavāsasya saumya vatsyāmy ahaṃ prabho | [Rām, Ār, 10 86.2]
atra devāḥ sagandharvāḥ siddhāś ca paramarṣayaḥ | [Rām, Ār, 10 87.1]
agastyaṃ niyatāhāraṃ satataṃ paryupāsate | [Rām, Ār, 10 87.2]
nātra jīven mṛṣāvādī krūro vā yadi vā śaṭhaḥ | [Rām, Ār, 10 88.1]
nṛśaṃsaḥ kāmavṛtto vā munir eṣa tathāvidhaḥ | [Rām, Ār, 10 88.2]
atra devāś ca yakṣāś ca nāgāś ca patagaiḥ saha | [Rām, Ār, 10 89.1]
vasanti niyatāhārā dharmam ārādhayiṣṇavaḥ | [Rām, Ār, 10 89.2]
atra siddhā mahātmāno vimānaiḥ sūryasaṃnibhaiḥ | [Rām, Ār, 10 90.1]
tyaktvā dehān navair dehaiḥ svaryātāḥ paramarṣayaḥ | [Rām, Ār, 10 90.2]
yakṣatvam amaratvaṃ ca rājyāni vividhāni ca | [Rām, Ār, 10 91.1]
atra devāḥ prayacchanti bhūtair ārādhitāḥ śubhaiḥ | [Rām, Ār, 10 91.2]
āgatāḥ smāśramapadaṃ saumitre praviśāgrataḥ | [Rām, Ār, 10 92.1]
nivedayeha māṃ prāptam ṛṣaye saha sītayā | [Rām, Ār, 10 92.2]
{Rām, Ār, 11}
sa praviśyāśramapadaṃ lakṣmaṇo rāghavānujaḥ | [Rām, Ār, 11 1.1]
agastyaśiṣyam āsādya vākyam etad uvāca ha | [Rām, Ār, 11 1.2]
rājā daśaratho nāma jyeṣṭhas tasya suto balī | [Rām, Ār, 11 2.1]
rāmaḥ prāpto muniṃ draṣṭuṃ bhāryayā saha sītayā | [Rām, Ār, 11 2.2]
lakṣmaṇo nāma tasyāhaṃ bhrātā tv avarajo hitaḥ | [Rām, Ār, 11 3.1]
anukūlaś ca bhaktaś ca yadi te śrotram āgataḥ | [Rām, Ār, 11 3.2]
te vayaṃ vanam atyugraṃ praviṣṭāḥ pitṛśāsanāt | [Rām, Ār, 11 4.1]
draṣṭum icchāmahe sarve bhagavantaṃ nivedyatām | [Rām, Ār, 11 4.2]
tasya tadvacanaṃ śrutvā lakṣmaṇasya tapodhanaḥ | [Rām, Ār, 11 5.1]
tathety uktvāgniśaraṇaṃ praviveśa niveditum | [Rām, Ār, 11 5.2]
sa praviśya muniśreṣṭhaṃ tapasā duṣpradharṣaṇam | [Rām, Ār, 11 6.1]
kṛtāñjalir uvācedaṃ rāmāgamanam añjasā | [Rām, Ār, 11 6.2]
putrau daśarathasyemau rāmo lakṣmaṇa eva ca | [Rām, Ār, 11 7.1]
praviṣṭāv āśramapadaṃ sītayā saha bhāryayā | [Rām, Ār, 11 7.2]
draṣṭuṃ bhavantam āyātau śuśrūṣārtham ariṃdamau | [Rām, Ār, 11 8.1]
yad atrānantaraṃ tattvam ājñāpayitum arhasi | [Rām, Ār, 11 8.2]
tataḥ śiṣyād upaśrutya prāptaṃ rāmaṃ salakṣmaṇam | [Rām, Ār, 11 9.1]
vaidehīṃ ca mahābhāgām idaṃ vacanam abravīt | [Rām, Ār, 11 9.2]
diṣṭyā rāmaś cirasyādya draṣṭuṃ māṃ samupāgataḥ | [Rām, Ār, 11 10.1]
manasā kāṅkṣitaṃ hy asya mayāpy āgamanaṃ prati | [Rām, Ār, 11 10.2]
gamyatāṃ satkṛto rāmaḥ sabhāryaḥ sahalakṣmaṇaḥ | [Rām, Ār, 11 11.1]
praveśyatāṃ samīpaṃ me kiṃ cāsau na praveśitaḥ | [Rām, Ār, 11 11.2]
evam uktas tu muninā dharmajñena mahātmanā | [Rām, Ār, 11 12.1]
abhivādyābravīc chiṣyas tatheti niyatāñjaliḥ | [Rām, Ār, 11 12.2]
tato niṣkramya saṃbhrāntaḥ śiṣyo lakṣmaṇam abravīt | [Rām, Ār, 11 13.1]
kvāsau rāmo muniṃ draṣṭum etu praviśatu svayam | [Rām, Ār, 11 13.2]
tato gatvāśramapadaṃ śiṣyeṇa sahalakṣmaṇaḥ | [Rām, Ār, 11 14.1]
darśayāmāsa kākutsthaṃ sītāṃ ca janakātmajām | [Rām, Ār, 11 14.2]
taṃ śiṣyaḥ praśritaṃ vākyam agastyavacanaṃ bruvan | [Rām, Ār, 11 15.1]
prāveśayad yathānyāyaṃ satkārārthaṃ susatkṛtam | [Rām, Ār, 11 15.2]
praviveśa tato rāmaḥ sītayā sahalakṣmaṇaḥ | [Rām, Ār, 11 16.1]
praśāntahariṇākīrṇam āśramaṃ hy avalokayan | [Rām, Ār, 11 16.2]
sa tatra brahmaṇaḥ sthānam agneḥ sthānaṃ tathaiva ca | [Rām, Ār, 11 17.1]
viṣṇoḥ sthānaṃ mahendrasya sthānaṃ caiva vivasvataḥ | [Rām, Ār, 11 17.2]
somasthānaṃ bhagasthānaṃ sthānaṃ kauberam eva ca | [Rām, Ār, 11 18.1]
dhātur vidhātuḥ sthānaṃ ca vāyoḥ sthānaṃ tathaiva ca | [Rām, Ār, 11 18.2]
tataḥ śiṣyaiḥ parivṛto munir apy abhiniṣpatat | [Rām, Ār, 11 19.1]
taṃ dadarśāgrato rāmo munīnāṃ dīptatejasam | [Rām, Ār, 11 19.2]
abravīd vacanaṃ vīro lakṣmaṇaṃ lakṣmivardhanam | [Rām, Ār, 11 19.3]
eṣa lakṣmaṇa niṣkrāmaty agastyo bhagavān ṛṣiḥ | [Rām, Ār, 11 20.1]
audāryeṇāvagacchāmi nidhānaṃ tapasām imam | [Rām, Ār, 11 20.2]
evam uktvā mahābāhur agastyaṃ sūryavarcasam | [Rām, Ār, 11 21.1]
jagrāha paramaprītas tasya pādau paraṃtapaḥ | [Rām, Ār, 11 21.2]
abhivādya tu dharmātmā tasthau rāmaḥ kṛtāñjaliḥ | [Rām, Ār, 11 22.1]
sītayā saha vaidehyā tadā rāmaḥ salakṣmaṇaḥ | [Rām, Ār, 11 22.2]
pratigṛhya ca kākutstham arcayitvāsanodakaiḥ | [Rām, Ār, 11 23.1]
kuśalapraśnam uktvā ca āsyatām iti so 'bravīt | [Rām, Ār, 11 23.2]
agniṃ hutvā pradāyārghyam atithiṃ pratipūjya ca | [Rām, Ār, 11 24.1]
vānaprasthena dharmeṇa sa teṣāṃ bhojanaṃ dadau | [Rām, Ār, 11 24.2]
prathamaṃ copaviśyātha dharmajño munipuṃgavaḥ | [Rām, Ār, 11 25.1]
uvāca rāmam āsīnaṃ prāñjaliṃ dharmakovidam | [Rām, Ār, 11 25.2]
anyathā khalu kākutstha tapasvī samudācaran | [Rām, Ār, 11 26.1]
duḥsākṣīva pare loke svāni māṃsāni bhakṣayet | [Rām, Ār, 11 26.2]
rājā sarvasya lokasya dharmacārī mahārathaḥ | [Rām, Ār, 11 27.1]
pūjanīyaś ca mānyaś ca bhavān prāptaḥ priyātithiḥ | [Rām, Ār, 11 27.2]
evam uktvā phalair mūlaiḥ puṣpaiś cānyaiś ca rāghavam | [Rām, Ār, 11 28.1]
pūjayitvā yathākāmaṃ punar eva tato 'bravīt | [Rām, Ār, 11 28.2]
idaṃ divyaṃ mahac cāpaṃ hemavajravibhūṣitam | [Rām, Ār, 11 29.1]
vaiṣṇavaṃ puruṣavyāghra nirmitaṃ viśvakarmaṇā | [Rām, Ār, 11 29.2]
amoghaḥ sūryasaṃkāśo brahmadattaḥ śarottamaḥ | [Rām, Ār, 11 30.1]
datto mama mahendreṇa tūṇī cākṣayasāyakau | [Rām, Ār, 11 30.2]
sampūrṇau niśitair bāṇair jvaladbhir iva pāvakaiḥ | [Rām, Ār, 11 31.1]
mahārajatakośo 'yam asir hemavibhūṣitaḥ | [Rām, Ār, 11 31.2]
anena dhanuṣā rāma hatvā saṃkhye mahāsurān | [Rām, Ār, 11 32.1]
ājahāra śriyaṃ dīptāṃ purā viṣṇur divaukasām | [Rām, Ār, 11 32.2]
tad dhanus tau ca tūṇīrau śaraṃ khaḍgaṃ ca mānada | [Rām, Ār, 11 33.1]
jayāya pratigṛhṇīṣva vajraṃ vajradharo yathā | [Rām, Ār, 11 33.2]
evam uktvā mahātejāḥ samastaṃ tad varāyudham | [Rām, Ār, 11 34.1]
dattvā rāmāya bhagavān agastyaḥ punar abravīt | [Rām, Ār, 11 34.2]
{Rām, Ār, 12}
rāma prīto 'smi bhadraṃ te parituṣṭo 'smi lakṣmaṇa | [Rām, Ār, 12 1.1]
abhivādayituṃ yan māṃ prāptau sthaḥ saha sītayā | [Rām, Ār, 12 1.2]
adhvaśrameṇa vāṃ khedo bādhate pracuraśramaḥ | [Rām, Ār, 12 2.1]
vyaktam utkaṇṭhate cāpi maithilī janakātmajā | [Rām, Ār, 12 2.2]
eṣā hi sukumārī ca duḥkhaiś ca na vimānitā | [Rām, Ār, 12 3.1]
prājyadoṣaṃ vanaṃ prāptā bhartṛsnehapracoditā | [Rām, Ār, 12 3.2]
yathaiṣā ramate rāma iha sītā tathā kuru | [Rām, Ār, 12 4.1]
duṣkaraṃ kṛtavaty eṣā vane tvām anugacchatī | [Rām, Ār, 12 4.2]
eṣā hi prakṛtiḥ strīṇām āsṛṣṭe raghunandana | [Rām, Ār, 12 5.1]
samastham anurajyante viṣamasthaṃ tyajanti ca | [Rām, Ār, 12 5.2]
śatahradānāṃ lolatvaṃ śastrāṇāṃ tīkṣṇatāṃ tathā | [Rām, Ār, 12 6.1]
garuḍānilayoḥ śaighryam anugacchanti yoṣitaḥ | [Rām, Ār, 12 6.2]
iyaṃ tu bhavato bhāryā doṣair etair vivarjitā | [Rām, Ār, 12 7.1]
ślāghyā ca vyapadeśyā ca yathā devī hy arundhatī | [Rām, Ār, 12 7.2]
alaṃkṛto 'yaṃ deśaś ca yatra saumitriṇā saha | [Rām, Ār, 12 8.1]
vaidehyā cānayā rāma vatsyasi tvam ariṃdama | [Rām, Ār, 12 8.2]
evam uktas tu muninā rāghavaḥ saṃyatāñjaliḥ | [Rām, Ār, 12 9.1]
uvāca praśritaṃ vākyam ṛṣiṃ dīptam ivānalam | [Rām, Ār, 12 9.2]
dhanyo 'smy anugṛhīto 'smi yasya me munipuṃgavaḥ | [Rām, Ār, 12 10.1]
guṇaiḥ sabhrātṛbhāryasya varadaḥ parituṣyati | [Rām, Ār, 12 10.2]
kiṃ tu vyādiśa me deśaṃ sodakaṃ bahukānanam | [Rām, Ār, 12 11.1]
yatrāśramapadaṃ kṛtvā vaseyaṃ nirataḥ sukham | [Rām, Ār, 12 11.2]
tato 'bravīn muniśreṣṭhaḥ śrutvā rāmasya bhāṣitam | [Rām, Ār, 12 12.1]
dhyātvā muhūrtaṃ dharmātmā dhīro dhīrataraṃ vacaḥ | [Rām, Ār, 12 12.2]
ito dviyojane tāta bahumūlaphalodakaḥ | [Rām, Ār, 12 13.1]
deśo bahumṛgaḥ śrīmān pañcavaṭy abhiviśrutaḥ | [Rām, Ār, 12 13.2]
tatra gatvāśramapadaṃ kṛtvā saumitriṇā saha | [Rām, Ār, 12 14.1]
ramasva tvaṃ pitur vākyaṃ yathoktam anupālayan | [Rām, Ār, 12 14.2]
vidito hy eṣa vṛttānto mama sarvas tavānagha | [Rām, Ār, 12 15.1]
tapasaś ca prabhāvena snehād daśarathasya ca | [Rām, Ār, 12 15.2]
hṛdayasthaś ca te chando vijñātas tapasā mayā | [Rām, Ār, 12 16.1]
iha vāsaṃ pratijñāya mayā saha tapovane | [Rām, Ār, 12 16.2]
ataś ca tvām ahaṃ brūmi gaccha pañcavaṭīm iti | [Rām, Ār, 12 17.1]
sa hi ramyo vanoddeśo maithilī tatra raṃsyate | [Rām, Ār, 12 17.2]
sa deśaḥ ślāghanīyaś ca nātidūre ca rāghava | [Rām, Ār, 12 18.1]
godāvaryāḥ samīpe ca maithilī tatra raṃsyate | [Rām, Ār, 12 18.2]
prājyamūlaphalaiś caiva nānādvijagaṇair yutaḥ | [Rām, Ār, 12 19.1]
viviktaś ca mahābāho puṇyo ramyas tathaiva ca | [Rām, Ār, 12 19.2]
bhavān api sadāraś ca śaktaś ca parirakṣaṇe | [Rām, Ār, 12 20.1]
api cātra vasan rāmas tāpasān pālayiṣyasi | [Rām, Ār, 12 20.2]
etad ālakṣyate vīra madhūkānāṃ mahad vanam | [Rām, Ār, 12 21.1]
uttareṇāsya gantavyaṃ nyagrodham abhigacchatā | [Rām, Ār, 12 21.2]
tataḥ sthalam upāruhya parvatasyāvidūrataḥ | [Rām, Ār, 12 22.1]
khyātaḥ pañcavaṭīty eva nityapuṣpitakānanaḥ | [Rām, Ār, 12 22.2]
agastyenaivam uktas tu rāmaḥ saumitriṇā saha | [Rām, Ār, 12 23.1]
satkṛtyāmantrayāmāsa tam ṛṣiṃ satyavādinam | [Rām, Ār, 12 23.2]
tau tu tenābhyanujñātau kṛtapādābhivandanau | [Rām, Ār, 12 24.1]
tadāśramāt pañcavaṭīṃ jagmatuḥ saha sītayā | [Rām, Ār, 12 24.2]
gṛhītacāpau tu narādhipātmajau viṣaktatūṇī samareṣv akātarau | [Rām, Ār, 12 25.1]
yathopadiṣṭena pathā maharṣiṇā prajagmatuḥ pañcavaṭīṃ samāhitau | [Rām, Ār, 12 25.2]
{Rām, Ār, 13}
atha pañcavaṭīṃ gacchann antarā raghunandanaḥ | [Rām, Ār, 13 1.1]
āsasāda mahākāyaṃ gṛdhraṃ bhīmaparākramam | [Rām, Ār, 13 1.2]
taṃ dṛṣṭvā tau mahābhāgau vanasthaṃ rāmalakṣmaṇau | [Rām, Ār, 13 2.1]
menāte rākṣasaṃ pakṣiṃ bruvāṇau ko bhavān iti | [Rām, Ār, 13 2.2]
sa tau madhurayā vācā saumyayā prīṇayann iva | [Rām, Ār, 13 3.1]
uvāca vatsa māṃ viddhi vayasyaṃ pitur ātmanaḥ | [Rām, Ār, 13 3.2]
sa taṃ pitṛsakhaṃ buddhvā pūjayāmāsa rāghavaḥ | [Rām, Ār, 13 4.1]
sa tasya kulam avyagram atha papraccha nāma ca | [Rām, Ār, 13 4.2]
rāmasya vacanaṃ śrutvā kulam ātmānam eva ca | [Rām, Ār, 13 5.1]
ācacakṣe dvijas tasmai sarvabhūtasamudbhavam | [Rām, Ār, 13 5.2]
pūrvakāle mahābāho ye prajāpatayo 'bhavan | [Rām, Ār, 13 6.1]
tān me nigadataḥ sarvān āditaḥ śṛṇu rāghava | [Rām, Ār, 13 6.2]
kardamaḥ prathamas teṣāṃ vikṛtas tadanantaram | [Rām, Ār, 13 7.1]
śeṣaś ca saṃśrayaś caiva bahuputraś ca vīryavān | [Rām, Ār, 13 7.2]
sthāṇur marīcir atriś ca kratuś caiva mahābalaḥ | [Rām, Ār, 13 8.1]
pulastyaś cāṅgirāś caiva pracetāḥ pulahas tathā | [Rām, Ār, 13 8.2]
dakṣo vivasvān aparo 'riṣṭanemiś ca rāghava | [Rām, Ār, 13 9.1]
kaśyapaś ca mahātejās teṣām āsīc ca paścimaḥ | [Rām, Ār, 13 9.2]
prajāpates tu dakṣasya babhūvur iti naḥ śrutam | [Rām, Ār, 13 10.1]
ṣaṣṭir duhitaro rāma yaśasvinyo mahāyaśaḥ | [Rām, Ār, 13 10.2]
kaśyapaḥ pratijagrāha tāsām aṣṭau sumadhyamāḥ | [Rām, Ār, 13 11.1]
aditiṃ ca ditiṃ caiva danum api ca kālakām | [Rām, Ār, 13 11.2]
tāmrāṃ krodhavaśāṃ caiva manuṃ cāpy analām api | [Rām, Ār, 13 12.1]
tās tu kanyās tataḥ prītaḥ kaśyapaḥ punar abravīt | [Rām, Ār, 13 12.2]
putrāṃs trailokyabhartṝn vai janayiṣyatha matsamān | [Rām, Ār, 13 13.1]
aditis tanmanā rāma ditiś ca danur eva ca | [Rām, Ār, 13 13.2]
kālakā ca mahābāho śeṣās tv amanaso 'bhavan | [Rām, Ār, 13 14.1]
adityāṃ jajñire devās trayastriṃśad ariṃdama | [Rām, Ār, 13 14.2]
ādityā vasavo rudrā aśvinau ca paraṃtapa | [Rām, Ār, 13 15.1]
ditis tv ajanayat putrān daityāṃs tāta yaśasvinaḥ | [Rām, Ār, 13 15.2]
teṣām iyaṃ vasumatī purāsīt savanārṇavā | [Rām, Ār, 13 16.1]
danus tv ajanayat putram aśvagrīvam ariṃdama | [Rām, Ār, 13 16.2]
narakaṃ kālakaṃ caiva kālakāpi vyajāyata | [Rām, Ār, 13 17.1]
krauñcīṃ bhāsīṃ tathā śyenīṃ dhṛtarāṣṭrīṃ tathā śukīm | [Rām, Ār, 13 17.2]
tāmrāpi suṣuve kanyāḥ pañcaitā lokaviśrutāḥ | [Rām, Ār, 13 18.1]
ulūkāñ janayat krauñcī bhāsī bhāsān vyajāyata | [Rām, Ār, 13 18.2]
śyenī śyenāṃś ca gṛdhrāṃś ca vyajāyata sutejasaḥ | [Rām, Ār, 13 19.1]
dhṛtarāṣṭrī tu haṃsāṃś ca kalahaṃsāṃś ca sarvaśaḥ | [Rām, Ār, 13 19.2]
cakravākāṃś ca bhadraṃ te vijajñe sāpi bhāminī | [Rām, Ār, 13 20.1]
śukī natāṃ vijajñe tu natāyā vinatā sutā | [Rām, Ār, 13 20.2]
daśa krodhavaśā rāma vijajñe 'py ātmasambhavāḥ | [Rām, Ār, 13 21.1]
mṛgīṃ ca mṛgamandāṃ ca harīṃ bhadramadām api | [Rām, Ār, 13 21.2]
mātaṃgīm atha śārdūlīṃ śvetāṃ ca surabhīṃ tathā | [Rām, Ār, 13 22.1]
sarvalakṣaṇasampannāṃ surasāṃ kadrukām api | [Rām, Ār, 13 22.2]
apatyaṃ tu mṛgāḥ sarve mṛgyā naravarottama | [Rām, Ār, 13 23.1]
ṛkṣāś ca mṛgamandāyāḥ sṛmarāś camarās tathā | [Rām, Ār, 13 23.2]
tatas tv irāvatīṃ nāma jajñe bhadramadā sutām | [Rām, Ār, 13 24.1]
tasyās tv airāvataḥ putro lokanātho mahāgajaḥ | [Rām, Ār, 13 24.2]
haryāś ca harayo 'patyaṃ vānarāś ca tapasvinaḥ | [Rām, Ār, 13 25.1]
golāṅgūlāṃś ca śārdūlī vyāghrāṃś cājanayat sutān | [Rām, Ār, 13 25.2]
mātaṃgyās tv atha mātaṃgā apatyaṃ manujarṣabha | [Rām, Ār, 13 26.1]
diśāgajaṃ tu śvetākṣaṃ śvetā vyajanayat sutam | [Rām, Ār, 13 26.2]
tato duhitarau rāma surabhir devy ajāyata | [Rām, Ār, 13 27.1]
rohiṇīṃ nāma bhadraṃ te gandharvīṃ ca yaśasvinīm | [Rām, Ār, 13 27.2]
rohiṇy ajanayad gā vai gandharvī vājinaḥ sutān | [Rām, Ār, 13 28.1]
surasājanayan nāgān rāma kadrūś ca pannagān | [Rām, Ār, 13 28.2]
manur manuṣyāñ janayat kaśyapasya mahātmanaḥ | [Rām, Ār, 13 29.1]
brāhmaṇān kṣatriyān vaiśyāñ śūdrāṃś ca manujarṣabha | [Rām, Ār, 13 29.2]
mukhato brāhmaṇā jātā urasaḥ kṣatriyās tathā | [Rām, Ār, 13 30.1]
ūrubhyāṃ jajñire vaiśyāḥ padbhyāṃ śūdrā iti śrutiḥ | [Rām, Ār, 13 30.2]
sarvān puṇyaphalān vṛkṣān analāpi vyajāyata | [Rām, Ār, 13 31.1]
vinatā ca śukī pautrī kadrūś ca surasā svasā | [Rām, Ār, 13 31.2]
kadrūr nāgaṃ sahasrāsyaṃ tu vijajñe dharaṇīdharam | [Rām, Ār, 13 32.1]
dvau putrau vinatāyās tu garuḍo 'ruṇa eva ca | [Rām, Ār, 13 32.2]
tasmāj jāto 'ham aruṇāt sampātiś ca mamāgrajaḥ | [Rām, Ār, 13 33.1]
jaṭāyur iti māṃ viddhi śyenīputram ariṃdama | [Rām, Ār, 13 33.2]
so 'haṃ vāsasahāyas te bhaviṣyāmi yadīcchasi | [Rām, Ār, 13 34.1]
sītāṃ ca tāta rakṣiṣye tvayi yāte salakṣmaṇe | [Rām, Ār, 13 34.2]
jaṭāyuṣaṃ tu pratipūjya rāghavo mudā pariṣvajya ca saṃnato 'bhavat | [Rām, Ār, 13 35.1]
pitur hi śuśrāva sakhitvam ātmavāñ jaṭāyuṣā saṃkathitaṃ punaḥ punaḥ | [Rām, Ār, 13 35.2]
sa tatra sītāṃ paridāya maithilīṃ sahaiva tenātibalena pakṣiṇā | [Rām, Ār, 13 36.1]
jagāma tāṃ pañcavaṭīṃ salakṣmaṇo ripūn didhakṣañ śalabhān ivānalaḥ | [Rām, Ār, 13 36.2]
{Rām, Ār, 14}
tataḥ pañcavaṭīṃ gatvā nānāvyālamṛgāyutām | [Rām, Ār, 14 1.1]
uvāca bhrātaraṃ rāmo lakṣmaṇaṃ dīptatejasam | [Rām, Ār, 14 1.2]
āgatāḥ sma yathoddiṣṭam amuṃ deśaṃ maharṣiṇā | [Rām, Ār, 14 2.1]
ayaṃ pañcavaṭīdeśaḥ saumya puṣpitakānanaḥ | [Rām, Ār, 14 2.2]
sarvataś cāryatāṃ dṛṣṭiḥ kānane nipuṇo hy asi | [Rām, Ār, 14 3.1]
āśramaḥ katarasmin no deśe bhavati saṃmataḥ | [Rām, Ār, 14 3.2]
ramate yatra vaidehī tvam ahaṃ caiva lakṣmaṇa | [Rām, Ār, 14 4.1]
tādṛśo dṛśyatāṃ deśaḥ saṃnikṛṣṭajalāśayaḥ | [Rām, Ār, 14 4.2]
vanarāmaṇyakaṃ yatra jalarāmaṇyakaṃ tathā | [Rām, Ār, 14 5.1]
saṃnikṛṣṭaṃ ca yatra syāt samitpuṣpakuśodakam | [Rām, Ār, 14 5.2]
evam uktas tu rāmeṇa lakṣmaṇaḥ saṃyatāñjaliḥ | [Rām, Ār, 14 6.1]
sītāsamakṣaṃ kākutstham idaṃ vacanam abravīt | [Rām, Ār, 14 6.2]
paravān asmi kākutstha tvayi varṣaśataṃ sthite | [Rām, Ār, 14 7.1]
svayaṃ tu rucire deśe kriyatām iti māṃ vada | [Rām, Ār, 14 7.2]
suprītas tena vākyena lakṣmaṇasya mahādyutiḥ | [Rām, Ār, 14 8.1]
vimṛśan rocayāmāsa deśaṃ sarvaguṇānvitam | [Rām, Ār, 14 8.2]
sa taṃ ruciram ākramya deśam āśramakarmaṇi | [Rām, Ār, 14 9.1]
hastau gṛhītvā hastena rāmaḥ saumitrim abravīt | [Rām, Ār, 14 9.2]
ayaṃ deśaḥ samaḥ śrīmān puṣpitais tarubhir vṛtaḥ | [Rām, Ār, 14 10.1]
ihāśramapadaṃ saumya yathāvat kartum arhasi | [Rām, Ār, 14 10.2]
iyam ādityasaṃkāśaiḥ padmaiḥ surabhigandhibhiḥ | [Rām, Ār, 14 11.1]
adūre dṛśyate ramyā padminī padmaśobhitā | [Rām, Ār, 14 11.2]
yathākhyātam agastyena muninā bhāvitātmanā | [Rām, Ār, 14 12.1]
iyaṃ godāvarī ramyā puṣpitais tarubhir vṛtā | [Rām, Ār, 14 12.2]
haṃsakāraṇḍavākīrṇā cakravākopaśobhitā | [Rām, Ār, 14 13.1]
nātidūre na cāsanne mṛgayūthanipīḍitā | [Rām, Ār, 14 13.2]
mayūranāditā ramyāḥ prāṃśavo bahukandarāḥ | [Rām, Ār, 14 14.1]
dṛśyante girayaḥ saumya phullais tarubhir āvṛtāḥ | [Rām, Ār, 14 14.2]
sauvarṇe rājatais tāmrair deśe deśe ca dhātubhiḥ | [Rām, Ār, 14 15.1]
gavākṣitā ivābhānti gajāḥ paramabhaktibhiḥ | [Rām, Ār, 14 15.2]
sālais tālais tamālaiś ca kharjūraiḥ panasāmrakaiḥ | [Rām, Ār, 14 16.1]
nīvārais timiśaiś caiva puṃnāgaiś copaśobhitāḥ | [Rām, Ār, 14 16.2]
cūtair aśokais tilakaiś campakaiḥ ketakair api | [Rām, Ār, 14 17.1]
puṣpagulmalatopetais tais tais tarubhir āvṛtāḥ | [Rām, Ār, 14 17.2]
candanaiḥ syandanair nīpaiḥ panasair lakucair api | [Rām, Ār, 14 18.1]
dhavāśvakarṇakhadiraiḥ śamīkiṃśukapāṭalaiḥ | [Rām, Ār, 14 18.2]
idaṃ puṇyam idaṃ medhyam idaṃ bahumṛgadvijam | [Rām, Ār, 14 19.1]
iha vatsyāma saumitre sārdham etena pakṣiṇā | [Rām, Ār, 14 19.2]
evam uktas tu rāmeṇa lakṣmaṇaḥ paravīrahā | [Rām, Ār, 14 20.1]
acireṇāśramaṃ bhrātuś cakāra sumahābalaḥ | [Rām, Ār, 14 20.2]
parṇaśālāṃ suvipulāṃ tatra saṃghātamṛttikām | [Rām, Ār, 14 21.1]
sustambhāṃ maskarair dīrghaiḥ kṛtavaṃśāṃ suśobhanām | [Rām, Ār, 14 21.2]
sa gatvā lakṣmaṇaḥ śrīmān nadīṃ godāvarīṃ tadā | [Rām, Ār, 14 22.1]
snātvā padmāni cādāya saphalaḥ punar āgataḥ | [Rām, Ār, 14 22.2]
tataḥ puṣpabaliṃ kṛtvā śāntiṃ ca sa yathāvidhi | [Rām, Ār, 14 23.1]
darśayāmāsa rāmāya tad āśramapadaṃ kṛtam | [Rām, Ār, 14 23.2]
sa taṃ dṛṣṭvā kṛtaṃ saumyam āśramaṃ saha sītayā | [Rām, Ār, 14 24.1]
rāghavaḥ parṇaśālāyāṃ harṣam āhārayat param | [Rām, Ār, 14 24.2]
susaṃhṛṣṭaḥ pariṣvajya bāhubhyāṃ lakṣmaṇaṃ tadā | [Rām, Ār, 14 25.1]
atisnigdhaṃ ca gāḍhaṃ ca vacanaṃ cedam abravīt | [Rām, Ār, 14 25.2]
prīto 'smi te mahat karma tvayā kṛtam idaṃ prabho | [Rām, Ār, 14 26.1]
pradeyo yannimittaṃ te pariṣvaṅgo mayā kṛtaḥ | [Rām, Ār, 14 26.2]
bhāvajñena kṛtajñena dharmajñena ca lakṣmaṇa | [Rām, Ār, 14 27.1]
tvayā putreṇa dharmātmā na saṃvṛttaḥ pitā mama | [Rām, Ār, 14 27.2]
evaṃ lakṣmaṇam uktvā tu rāghavo lakṣmivardhanaḥ | [Rām, Ār, 14 28.1]
tasmin deśe bahuphale nyavasat sa sukhaṃ vaśī | [Rām, Ār, 14 28.2]
kaṃcit kālaṃ sa dharmātmā sītayā lakṣmaṇena ca | [Rām, Ār, 14 29.1]
anvāsyamāno nyavasat svargaloke yathāmaraḥ | [Rām, Ār, 14 29.2]
{Rām, Ār, 15}
vasatas tasya tu sukhaṃ rāghavasya mahātmanaḥ | [Rām, Ār, 15 1.1]
śaradvyapāye hemanta ṛtur iṣṭaḥ pravartate | [Rām, Ār, 15 1.2]
sa kadācit prabhātāyāṃ śarvaryāṃ raghunandanaḥ | [Rām, Ār, 15 2.1]
prayayāv abhiṣekārthaṃ ramyāṃ godāvarīṃ nadīm | [Rām, Ār, 15 2.2]
prahvaḥ kalaśahastas taṃ sītayā saha vīryavān | [Rām, Ār, 15 3.1]
pṛṣṭhato 'nuvrajan bhrātā saumitrir idam abravīt | [Rām, Ār, 15 3.2]
ayaṃ sa kālaḥ samprāptaḥ priyo yas te priyaṃvada | [Rām, Ār, 15 4.1]
alaṃkṛta ivābhāti yena saṃvatsaraḥ śubhaḥ | [Rām, Ār, 15 4.2]
nīhāraparuṣo lokaḥ pṛthivī sasyamālinī | [Rām, Ār, 15 5.1]
jalāny anupabhogyāni subhago havyavāhanaḥ | [Rām, Ār, 15 5.2]
navāgrayaṇapūjābhir abhyarcya pitṛdevatāḥ | [Rām, Ār, 15 6.1]
kṛtāgrayaṇakāḥ kāle santo vigatakalmaṣāḥ | [Rām, Ār, 15 6.2]
prājyakāmā janapadāḥ sampannataragorasāḥ | [Rām, Ār, 15 7.1]
vicaranti mahīpālā yātrārthaṃ vijigīṣavaḥ | [Rām, Ār, 15 7.2]
sevamāne dṛḍhaṃ sūrye diśam antakasevitām | [Rām, Ār, 15 8.1]
vihīnatilakeva strī nottarā dik prakāśate | [Rām, Ār, 15 8.2]
prakṛtyā himakośāḍhyo dūrasūryaś ca sāmpratam | [Rām, Ār, 15 9.1]
yathārthanāmā suvyaktaṃ himavān himavān giriḥ | [Rām, Ār, 15 9.2]
atyantasukhasaṃcārā madhyāhne sparśataḥ sukhāḥ | [Rām, Ār, 15 10.1]
divasāḥ subhagādityāś chāyāsaliladurbhagāḥ | [Rām, Ār, 15 10.2]
mṛdusūryāḥ sanīhārāḥ paṭuśītāḥ samārutāḥ | [Rām, Ār, 15 11.1]
śūnyāraṇyā himadhvastā divasā bhānti sāmpratam | [Rām, Ār, 15 11.2]
nivṛttākāśaśayanāḥ puṣyanītā himāruṇāḥ | [Rām, Ār, 15 12.1]
śītā vṛddhatarāyāmās triyāmā yānti sāmpratam | [Rām, Ār, 15 12.2]
ravisaṃkrāntasaubhāgyas tuṣārāruṇamaṇḍalaḥ | [Rām, Ār, 15 13.1]
niḥśvāsāndha ivādarśaś candramā na prakāśate | [Rām, Ār, 15 13.2]
jyotsnā tuṣāramalinā paurṇamāsyāṃ na rājate | [Rām, Ār, 15 14.1]
sīteva cātapaśyāmā lakṣyate na tu śobhate | [Rām, Ār, 15 14.2]
prakṛtyā śītalasparśo himaviddhaś ca sāmpratam | [Rām, Ār, 15 15.1]
pravāti paścimo vāyuḥ kāle dviguṇaśītalaḥ | [Rām, Ār, 15 15.2]
bāṣpacchannānyaraṇyāni yavagodhūmavanti ca | [Rām, Ār, 15 16.1]
śobhante 'bhyudite sūrye nadadbhiḥ krauñcasārasaiḥ | [Rām, Ār, 15 16.2]
kharjūrapuṣpākṛtibhiḥ śirobhiḥ pūrṇataṇḍulaiḥ | [Rām, Ār, 15 17.1]
śobhante kiṃcidālambāḥ śālayaḥ kanakaprabhāḥ | [Rām, Ār, 15 17.2]
mayūkhair upasarpadbhir himanīhārasaṃvṛtaiḥ | [Rām, Ār, 15 18.1]
dūram abhyuditaḥ sūryaḥ śaśāṅka iva lakṣyate | [Rām, Ār, 15 18.2]
agrāhyavīryaḥ pūrvāhṇe madhyāhne sparśataḥ sukhaḥ | [Rām, Ār, 15 19.1]
saṃraktaḥ kiṃcid āpāṇḍur ātapaḥ śobhate kṣitau | [Rām, Ār, 15 19.2]
avaśyāyanipātena kiṃcit praklinnaśādvalā | [Rām, Ār, 15 20.1]
vanānāṃ śobhate bhūmir niviṣṭataruṇātapā | [Rām, Ār, 15 20.2]
avaśyāyatamonaddhā nīhāratamasāvṛtāḥ | [Rām, Ār, 15 21.1]
prasuptā iva lakṣyante vipuṣpā vanarājayaḥ | [Rām, Ār, 15 21.2]
bāṣpasaṃchannasalilā rutavijñeyasārasāḥ | [Rām, Ār, 15 22.1]
himārdravālukais tīraiḥ sarito bhānti sāmpratam | [Rām, Ār, 15 22.2]
tuṣārapatanāc caiva mṛdutvād bhāskarasya ca | [Rām, Ār, 15 23.1]
śaityād agāgrastham api prāyeṇa rasavaj jalam | [Rām, Ār, 15 23.2]
jarājarjaritaiḥ parṇaiḥ śīrṇakesarakarṇikaiḥ | [Rām, Ār, 15 24.1]
nālaśeṣā himadhvastā na bhānti kamalākarāḥ | [Rām, Ār, 15 24.2]
asmiṃs tu puruṣavyāghra kāle duḥkhasamanvitaḥ | [Rām, Ār, 15 25.1]
tapaś carati dharmātmā tvadbhaktyā bharataḥ pure | [Rām, Ār, 15 25.2]
tyaktvā rājyaṃ ca mānaṃ ca bhogāṃś ca vividhān bahūn | [Rām, Ār, 15 26.1]
tapasvī niyatāhāraḥ śete śīte mahītale | [Rām, Ār, 15 26.2]
so 'pi velām imāṃ nūnam abhiṣekārtham udyataḥ | [Rām, Ār, 15 27.1]
vṛtaḥ prakṛtibhir nityaṃ prayāti sarayūṃ nadīm | [Rām, Ār, 15 27.2]
atyantasukhasaṃvṛddhaḥ sukumāro himārditaḥ | [Rām, Ār, 15 28.1]
kathaṃ tv apararātreṣu sarayūm avagāhate | [Rām, Ār, 15 28.2]
padmapattrekṣaṇaḥ śyāmaḥ śrīmān nirudaro mahān | [Rām, Ār, 15 29.1]
dharmajñaḥ satyavādī ca hrīniṣedho jitendriyaḥ | [Rām, Ār, 15 29.2]
priyābhibhāṣī madhuro dīrghabāhur ariṃdamaḥ | [Rām, Ār, 15 30.1]
saṃtyajya vividhān bhogān āryaṃ sarvātmanāśritaḥ | [Rām, Ār, 15 30.2]
jitaḥ svargas tava bhrātrā bharatena mahātmanā | [Rām, Ār, 15 31.1]
vanastham api tāpasye yas tvām anuvidhīyate | [Rām, Ār, 15 31.2]
na pitryam anuvartante mātṛkaṃ dvipadā iti | [Rām, Ār, 15 32.1]
khyāto lokapravādo 'yaṃ bharatenānyathākṛtaḥ | [Rām, Ār, 15 32.2]
bhartā daśaratho yasyāḥ sādhuś ca bharataḥ sutaḥ | [Rām, Ār, 15 33.1]
kathaṃ nu sāmbā kaikeyī tādṛśī krūradarśinī | [Rām, Ār, 15 33.2]
ity evaṃ lakṣmaṇe vākyaṃ snehād bruvati dhārmike | [Rām, Ār, 15 34.1]
parivādaṃ jananyās tam asahan rāghavo 'bravīt | [Rām, Ār, 15 34.2]
na te 'mbā madhyamā tāta garhitavyā kathaṃcana | [Rām, Ār, 15 35.1]
tām evekṣvākunāthasya bharatasya kathāṃ kuru | [Rām, Ār, 15 35.2]
niścitāpi hi me buddhir vanavāse dṛḍhavratā | [Rām, Ār, 15 36.1]
bharatasnehasaṃtaptā bāliśī kriyate punaḥ | [Rām, Ār, 15 36.2]
ity evaṃ vilapaṃs tatra prāpya godāvarīṃ nadīm | [Rām, Ār, 15 37.1]
cakre 'bhiṣekaṃ kākutsthaḥ sānujaḥ saha sītayā | [Rām, Ār, 15 37.2]
tarpayitvātha salilais te pitṝn daivatāni ca | [Rām, Ār, 15 38.1]
stuvanti smoditaṃ sūryaṃ devatāś ca samāhitāḥ | [Rām, Ār, 15 38.2]
kṛtābhiṣekaḥ sa rarāja rāmaḥ sītādvitīyaḥ saha lakṣmaṇena | [Rām, Ār, 15 39.1]
kṛtābhiṣekas tv agarājaputryā rudraḥ sanandī bhagavān iveśaḥ | [Rām, Ār, 15 39.2]
{Rām, Ār, 16}
kṛtābhiṣeko rāmas tu sītā saumitrir eva ca | [Rām, Ār, 16 1.1]
tasmād godāvarītīrāt tato jagmuḥ svam āśramam | [Rām, Ār, 16 1.2]
āśramaṃ tam upāgamya rāghavaḥ sahalakṣmaṇaḥ | [Rām, Ār, 16 2.1]
kṛtvā paurvāhṇikaṃ karma parṇaśālām upāgamat | [Rām, Ār, 16 2.2]
sa rāmaḥ parṇaśālāyām āsīnaḥ saha sītayā | [Rām, Ār, 16 3.1]
virarāja mahābāhuś citrayā candramā iva | [Rām, Ār, 16 3.2]
lakṣmaṇena saha bhrātrā cakāra vividhāḥ kathāḥ | [Rām, Ār, 16 3.3]
tadāsīnasya rāmasya kathāsaṃsaktacetasaḥ | [Rām, Ār, 16 4.1]
taṃ deśaṃ rākṣasī kācid ājagāma yadṛcchayā | [Rām, Ār, 16 4.2]
sā tu śūrpaṇakhā nāma daśagrīvasya rakṣasaḥ | [Rām, Ār, 16 5.1]
bhaginī rāmam āsādya dadarśa tridaśopamam | [Rām, Ār, 16 5.2]
siṃhoraskaṃ mahābāhuṃ padmapattranibhekṣaṇam | [Rām, Ār, 16 6.1]
sukumāraṃ mahāsattvaṃ pārthivavyañjanānvitam | [Rām, Ār, 16 6.2]
rāmam indīvaraśyāmaṃ kandarpasadṛśaprabham | [Rām, Ār, 16 7.1]
babhūvendropamaṃ dṛṣṭvā rākṣasī kāmamohitā | [Rām, Ār, 16 7.2]
sumukhaṃ durmukhī rāmaṃ vṛttamadhyaṃ mahodarī | [Rām, Ār, 16 8.1]
viśālākṣaṃ virūpākṣī sukeśaṃ tāmramūrdhajā | [Rām, Ār, 16 8.2]
priyarūpaṃ virūpā sā susvaraṃ bhairavasvarā | [Rām, Ār, 16 9.1]
taruṇaṃ dāruṇā vṛddhā dakṣiṇaṃ vāmabhāṣiṇī | [Rām, Ār, 16 9.2]
nyāyavṛttaṃ sudurvṛttā priyam apriyadarśanā | [Rām, Ār, 16 10.1]
śarīrajasamāviṣṭā rākṣasī rāmam abravīt | [Rām, Ār, 16 10.2]
jaṭī tāpasarūpeṇa sabhāryaḥ śaracāpadhṛk | [Rām, Ār, 16 11.1]
āgatas tvam imaṃ deśaṃ kathaṃ rākṣasasevitam | [Rām, Ār, 16 11.2]
evam uktas tu rākṣasyā śūrpaṇakhyā paraṃtapaḥ | [Rām, Ār, 16 12.1]
ṛjubuddhitayā sarvam ākhyātum upacakrame | [Rām, Ār, 16 12.2]
āsīd daśaratho nāma rājā tridaśavikramaḥ | [Rām, Ār, 16 13.1]
tasyāham agrajaḥ putro rāmo nāma janaiḥ śrutaḥ | [Rām, Ār, 16 13.2]
bhrātāyaṃ lakṣmaṇo nāma yavīyān mām anuvrataḥ | [Rām, Ār, 16 14.1]
iyaṃ bhāryā ca vaidehī mama sīteti viśrutā | [Rām, Ār, 16 14.2]
niyogāt tu narendrasya pitur mātuś ca yantritaḥ | [Rām, Ār, 16 15.1]
dharmārthaṃ dharmakāṅkṣī ca vanaṃ vastum ihāgataḥ | [Rām, Ār, 16 15.2]
tvāṃ tu veditum icchāmi kathyatāṃ kāsi kasya vā | [Rām, Ār, 16 16.1]
iha vā kiṃnimittaṃ tvam āgatā brūhi tattvataḥ | [Rām, Ār, 16 16.2]
sābravīd vacanaṃ śrutvā rākṣasī madanārditā | [Rām, Ār, 16 17.1]
śrūyatāṃ rāma vakṣyāmi tattvārthaṃ vacanaṃ mama | [Rām, Ār, 16 17.2]
ahaṃ śūrpaṇakhā nāma rākṣasī kāmarūpiṇī | [Rām, Ār, 16 18.1]
araṇyaṃ vicarāmīdam ekā sarvabhayaṃkarā | [Rām, Ār, 16 18.2]
rāvaṇo nāma me bhrātā rākṣaso rākṣaseśvaraḥ | [Rām, Ār, 16 19.1]
pravṛddhanidraś ca sadā kumbhakarṇo mahābalaḥ | [Rām, Ār, 16 19.2]
vibhīṣaṇas tu dharmātmā na tu rākṣasaceṣṭitaḥ | [Rām, Ār, 16 20.1]
prakhyātavīryau ca raṇe bhrātarau kharadūṣaṇau | [Rām, Ār, 16 20.2]
tān ahaṃ samatikrāntā rāma tvā pūrvadarśanāt | [Rām, Ār, 16 21.1]
samupetāsmi bhāvena bhartāraṃ puruṣottamam | [Rām, Ār, 16 21.2]
cirāya bhava bhartā me sītayā kiṃ kariṣyasi | [Rām, Ār, 16 21.3]
vikṛtā ca virūpā ca na seyaṃ sadṛśī tava | [Rām, Ār, 16 22.1]
aham evānurūpā te bhāryā rūpeṇa paśya mām | [Rām, Ār, 16 22.2]
imāṃ virūpām asatīṃ karālāṃ nirṇatodarīm | [Rām, Ār, 16 23.1]
anena saha te bhrātrā bhakṣayiṣyāmi mānuṣīm | [Rām, Ār, 16 23.2]
tataḥ parvataśṛṅgāṇi vanāni vividhāni ca | [Rām, Ār, 16 24.1]
paśyan saha mayā kānta daṇḍakān vicariṣyasi | [Rām, Ār, 16 24.2]
ity evam uktaḥ kākutsthaḥ prahasya madirekṣaṇām | [Rām, Ār, 16 25.1]
idaṃ vacanam ārebhe vaktuṃ vākyaviśāradaḥ | [Rām, Ār, 16 25.2]
{Rām, Ār, 17}
tāṃ tu śūrpaṇakhāṃ rāmaḥ kāmapāśāvapāśitām | [Rām, Ār, 17 1.1]
svacchayā ślakṣṇayā vācā smitapūrvam athābravīt | [Rām, Ār, 17 1.2]
kṛtadāro 'smi bhavati bhāryeyaṃ dayitā mama | [Rām, Ār, 17 2.1]
tvadvidhānāṃ tu nārīṇāṃ suduḥkhā sasapatnatā | [Rām, Ār, 17 2.2]
anujas tv eṣa me bhrātā śīlavān priyadarśanaḥ | [Rām, Ār, 17 3.1]
śrīmān akṛtadāraś ca lakṣmaṇo nāma vīryavān | [Rām, Ār, 17 3.2]
apūrvī bhāryayā cārthī taruṇaḥ priyadarśanaḥ | [Rām, Ār, 17 4.1]
anurūpaś ca te bhartā rūpasyāsya bhaviṣyati | [Rām, Ār, 17 4.2]
enaṃ bhaja viśālākṣi bhartāraṃ bhrātaraṃ mama | [Rām, Ār, 17 5.1]
asapatnā varārohe merum arkaprabhā yathā | [Rām, Ār, 17 5.2]
iti rāmeṇa sā proktā rākṣasī kāmamohitā | [Rām, Ār, 17 6.1]
visṛjya rāmaṃ sahasā tato lakṣmaṇam abravīt | [Rām, Ār, 17 6.2]
asya rūpasya te yuktā bhāryāhaṃ varavarṇinī | [Rām, Ār, 17 7.1]
mayā saha sukhaṃ sarvān daṇḍakān vicariṣyasi | [Rām, Ār, 17 7.2]
evam uktas tu saumitrī rākṣasyā vākyakovidaḥ | [Rām, Ār, 17 8.1]
tataḥ śūrpaṇakhīṃ smitvā lakṣmaṇo yuktam abravīt | [Rām, Ār, 17 8.2]
kathaṃ dāsasya me dāsī bhāryā bhavitum icchasi | [Rām, Ār, 17 9.1]
so 'ham āryeṇa paravān bhrātrā kamalavarṇini | [Rām, Ār, 17 9.2]
samṛddhārthasya siddhārthā muditāmalavarṇinī | [Rām, Ār, 17 10.1]
āryasya tvaṃ viśālākṣi bhāryā bhava yavīyasī | [Rām, Ār, 17 10.2]
etāṃ virūpām asatīṃ karālāṃ nirṇatodarīm | [Rām, Ār, 17 11.1]
bhāryāṃ vṛddhāṃ parityajya tvām evaiṣa bhajiṣyati | [Rām, Ār, 17 11.2]
ko hi rūpam idaṃ śreṣṭhaṃ saṃtyajya varavarṇini | [Rām, Ār, 17 12.1]
mānuṣeṣu varārohe kuryād bhāvaṃ vicakṣaṇaḥ | [Rām, Ār, 17 12.2]
iti sā lakṣmaṇenoktā karālā nirṇatodarī | [Rām, Ār, 17 13.1]
manyate tad vacaḥ satyaṃ parihāsāvicakṣaṇā | [Rām, Ār, 17 13.2]
sā rāmaṃ parṇaśālāyām upaviṣṭaṃ paraṃtapam | [Rām, Ār, 17 14.1]
sītayā saha durdharṣam abravīt kāmamohitā | [Rām, Ār, 17 14.2]
imāṃ virūpām asatīṃ karālāṃ nirṇatodarīm | [Rām, Ār, 17 15.1]
vṛddhāṃ bhāryām avaṣṭabhya na māṃ tvaṃ bahu manyase | [Rām, Ār, 17 15.2]
adyemāṃ bhakṣayiṣyāmi paśyatas tava mānuṣīm | [Rām, Ār, 17 16.1]
tvayā saha cariṣyāmi niḥsapatnā yathāsukham | [Rām, Ār, 17 16.2]
ity uktvā mṛgaśāvākṣīm alātasadṛśekṣaṇā | [Rām, Ār, 17 17.1]
abhyadhāvat susaṃkruddhā maholkā rohiṇīm iva | [Rām, Ār, 17 17.2]
tāṃ mṛtyupāśapratimām āpatantīṃ mahābalaḥ | [Rām, Ār, 17 18.1]
nigṛhya rāmaḥ kupitas tato lakṣmaṇam abravīt | [Rām, Ār, 17 18.2]
krūrair anāryaiḥ saumitre parihāsaḥ kathaṃcana | [Rām, Ār, 17 19.1]
na kāryaḥ paśya vaidehīṃ kathaṃcit saumya jīvatīm | [Rām, Ār, 17 19.2]
imāṃ virūpām asatīm atimattāṃ mahodarīm | [Rām, Ār, 17 20.1]
rākṣasīṃ puruṣavyāghra virūpayitum arhasi | [Rām, Ār, 17 20.2]
ity ukto lakṣmaṇas tasyāḥ kruddho rāmasya paśyataḥ | [Rām, Ār, 17 21.1]
uddhṛtya khaḍgaṃ cicheda karṇanāsaṃ mahābalaḥ | [Rām, Ār, 17 21.2]
nikṛttakarṇanāsā tu visvaraṃ sā vinadya ca | [Rām, Ār, 17 22.1]
yathāgataṃ pradudrāva ghorā śūrpaṇakhā vanam | [Rām, Ār, 17 22.2]
sā virūpā mahāghorā rākṣasī śoṇitokṣitā | [Rām, Ār, 17 23.1]
nanāda vividhān nādān yathā prāvṛṣi toyadaḥ | [Rām, Ār, 17 23.2]
sā vikṣarantī rudhiraṃ bahudhā ghoradarśanā | [Rām, Ār, 17 24.1]
pragṛhya bāhū garjantī praviveśa mahāvanam | [Rām, Ār, 17 24.2]
tatas tu sā rākṣasasaṃghasaṃvṛtaṃ kharaṃ janasthānagataṃ virūpitā | [Rām, Ār, 17 25.1]
upetya taṃ bhrātaram ugratejasaṃ papāta bhūmau gaganād yathāśaniḥ | [Rām, Ār, 17 25.2]
tataḥ sabhāryaṃ bhayamohamūrchitā salakṣmaṇaṃ rāghavam āgataṃ vanam | [Rām, Ār, 17 26.1]
virūpaṇaṃ cātmani śoṇitokṣitā śaśaṃsa sarvaṃ bhaginī kharasya sā | [Rām, Ār, 17 26.2]
{Rām, Ār, 18}
tāṃ tathā patitāṃ dṛṣṭvā virūpāṃ śoṇitokṣitām | [Rām, Ār, 18 1.1]
bhaginīṃ krodhasaṃtaptaḥ kharaḥ papraccha rākṣasaḥ | [Rām, Ār, 18 1.2]
balavikramasampannā kāmagā kāmarūpiṇī | [Rām, Ār, 18 2.1]
imām avasthāṃ nītā tvaṃ kenāntakasamā gatā | [Rām, Ār, 18 2.2]
devagandharvabhūtānām ṛṣīṇāṃ ca mahātmanām | [Rām, Ār, 18 3.1]
ko 'yam evaṃ mahāvīryas tvāṃ virūpāṃ cakāra ha | [Rām, Ār, 18 3.2]
na hi paśyāmy ahaṃ loke yaḥ kuryān mama vipriyam | [Rām, Ār, 18 4.1]
antareṇa sahasrākṣaṃ mahendraṃ pākaśāsanam | [Rām, Ār, 18 4.2]
adyāhaṃ mārgaṇaiḥ prāṇān ādāsye jīvitāntakaiḥ | [Rām, Ār, 18 5.1]
salile kṣīram āsaktaṃ niṣpibann iva sārasaḥ | [Rām, Ār, 18 5.2]
nihatasya mayā saṃkhye śarasaṃkṛttamarmaṇaḥ | [Rām, Ār, 18 6.1]
saphenaṃ rudhiraṃ raktaṃ medinī kasya pāsyati | [Rām, Ār, 18 6.2]
kasya pattrarathāḥ kāyān māṃsam utkṛtya saṃgatāḥ | [Rām, Ār, 18 7.1]
prahṛṣṭā bhakṣayiṣyanti nihatasya mayā raṇe | [Rām, Ār, 18 7.2]
taṃ na devā na gandharvā na piśācā na rākṣasāḥ | [Rām, Ār, 18 8.1]
mayāpakṛṣṭaṃ kṛpaṇaṃ śaktās trātuṃ mahāhave | [Rām, Ār, 18 8.2]
upalabhya śanaiḥ saṃjñāṃ taṃ me śaṃsitum arhasi | [Rām, Ār, 18 9.1]
yena tvaṃ durvinītena vane vikramya nirjitā | [Rām, Ār, 18 9.2]
iti bhrātur vacaḥ śrutvā kruddhasya ca viśeṣataḥ | [Rām, Ār, 18 10.1]
tataḥ śūrpaṇakhā vākyaṃ sabāṣpam idam abravīt | [Rām, Ār, 18 10.2]
taruṇau rūpasampannau sukumārau mahābalau | [Rām, Ār, 18 11.1]
puṇḍarīkaviśālākṣau cīrakṛṣṇājināmbarau | [Rām, Ār, 18 11.2]
gandharvarājapratimau pārthivavyañjanānvitau | [Rām, Ār, 18 12.1]
devau vā mānuṣau vā tau na tarkayitum utsahe | [Rām, Ār, 18 12.2]
taruṇī rūpasampannā sarvābharaṇabhūṣitā | [Rām, Ār, 18 13.1]
dṛṣṭā tatra mayā nārī tayor madhye sumadhyamā | [Rām, Ār, 18 13.2]
tābhyām ubhābhyāṃ sambhūya pramadām adhikṛtya tām | [Rām, Ār, 18 14.1]
imām avasthāṃ nītāhaṃ yathānāthāsatī tathā | [Rām, Ār, 18 14.2]
tasyāś cānṛjuvṛttāyās tayoś ca hatayor aham | [Rām, Ār, 18 15.1]
saphenaṃ pātum icchāmi rudhiraṃ raṇamūrdhani | [Rām, Ār, 18 15.2]
eṣa me prathamaḥ kāmaḥ kṛtas tāta tvayā bhavet | [Rām, Ār, 18 16.1]
tasyās tayoś ca rudhiraṃ pibeyam aham āhave | [Rām, Ār, 18 16.2]
iti tasyāṃ bruvāṇāyāṃ caturdaśa mahābalān | [Rām, Ār, 18 17.1]
vyādideśa kharaḥ kruddho rākṣasān antakopamān | [Rām, Ār, 18 17.2]
mānuṣau śastrasampannau cīrakṛṣṇājināmbarau | [Rām, Ār, 18 18.1]
praviṣṭau daṇḍakāraṇyaṃ ghoraṃ pramadayā saha | [Rām, Ār, 18 18.2]
tau hatvā tāṃ ca durvṛttām upāvartitum arhatha | [Rām, Ār, 18 19.1]
iyaṃ ca rudhiraṃ teṣāṃ bhaginī mama pāsyati | [Rām, Ār, 18 19.2]
manoratho 'yam iṣṭo 'syā bhaginyā mama rākṣasāḥ | [Rām, Ār, 18 20.1]
śīghraṃ saṃpadyatāṃ gatvā tau pramathya svatejasā | [Rām, Ār, 18 20.2]
iti pratisamādiṣṭā rākṣasās te caturdaśa | [Rām, Ār, 18 21.1]
tatra jagmus tayā sārdhaṃ ghanā vāteritā yathā | [Rām, Ār, 18 21.2]
{Rām, Ār, 19}
tataḥ śūrpaṇakhā ghorā rāghavāśramam āgatā | [Rām, Ār, 19 1.1]
rakṣasām ācacakṣe tau bhrātarau saha sītayā | [Rām, Ār, 19 1.2]
te rāmaṃ parṇaśālāyām upaviṣṭaṃ mahābalam | [Rām, Ār, 19 2.1]
dadṛśuḥ sītayā sārdhaṃ vaidehyā lakṣmaṇena ca | [Rām, Ār, 19 2.2]
tān dṛṣṭvā rāghavaḥ śrīmān āgatāṃ tāṃ ca rākṣasīm | [Rām, Ār, 19 3.1]
abravīd bhrātaraṃ rāmo lakṣmaṇaṃ dīptatejasam | [Rām, Ār, 19 3.2]
muhūrtaṃ bhava saumitre sītāyāḥ pratyanantaraḥ | [Rām, Ār, 19 4.1]
imān asyā vadhiṣyāmi padavīm āgatān iha | [Rām, Ār, 19 4.2]
vākyam etat tataḥ śrutvā rāmasya viditātmanaḥ | [Rām, Ār, 19 5.1]
tatheti lakṣmaṇo vākyaṃ rāmasya pratyapūjayat | [Rām, Ār, 19 5.2]
rāghavo 'pi mahac cāpaṃ cāmīkaravibhūṣitam | [Rām, Ār, 19 6.1]
cakāra sajyaṃ dharmātmā tāni rakṣāṃsi cābravīt | [Rām, Ār, 19 6.2]
putrau daśarathasyāvāṃ bhrātarau rāmalakṣmaṇau | [Rām, Ār, 19 7.1]
praviṣṭau sītayā sārdhaṃ duścaraṃ daṇḍakāvanam | [Rām, Ār, 19 7.2]
phalamūlāśanau dāntau tāpasau dharmacāriṇau | [Rām, Ār, 19 8.1]
vasantau daṇḍakāraṇye kimartham upahiṃsatha | [Rām, Ār, 19 8.2]
yuṣmān pāpātmakān hantuṃ viprakārān mahāvane | [Rām, Ār, 19 9.1]
ṛṣīṇāṃ tu niyogena prāpto 'haṃ saśarāsanaḥ | [Rām, Ār, 19 9.2]
tiṣṭhataivātra saṃtuṣṭā nopasarpitum arhatha | [Rām, Ār, 19 10.1]
yadi prāṇair ihārtho vo nivartadhvaṃ niśācarāḥ | [Rām, Ār, 19 10.2]
tasya tadvacanaṃ śrutvā rākṣasās te caturdaśa | [Rām, Ār, 19 11.1]
ūcur vācaṃ susaṃkruddhā brahmaghnāḥ śūlapāṇayaḥ | [Rām, Ār, 19 11.2]
saṃraktanayanā ghorā rāmaṃ raktāntalocanam | [Rām, Ār, 19 12.1]
paruṣāmadhurābhāṣaṃ hṛṣṭā dṛṣṭaparākramam | [Rām, Ār, 19 12.2]
krodham utpādya no bhartuḥ kharasya sumahātmanaḥ | [Rām, Ār, 19 13.1]
tvam eva hāsyase prāṇān adyāsmābhir hato yudhi | [Rām, Ār, 19 13.2]
kā hi te śaktir ekasya bahūnāṃ raṇamūrdhani | [Rām, Ār, 19 14.1]
asmākam agrataḥ sthātuṃ kiṃ punar yoddhum āhave | [Rām, Ār, 19 14.2]
ebhir bāhuprayuktair naḥ parighaiḥ śūlapaṭṭiśaiḥ | [Rām, Ār, 19 15.1]
prāṇāṃs tyakṣyasi vīryaṃ ca dhanuś ca karapīḍitam | [Rām, Ār, 19 15.2]
ity evam uktvā saṃrabdhā rākṣasās te caturdaśa | [Rām, Ār, 19 16.1]
udyatāyudhanistriṃśā rāmam evābhidudruvuḥ | [Rām, Ār, 19 16.2]
cikṣipus tāni śūlāni rāghavaṃ prati durjayam | [Rām, Ār, 19 16.3]
tāni śūlāni kākutsthaḥ samastāni caturdaśa | [Rām, Ār, 19 17.1]
tāvadbhir eva cicheda śaraiḥ kāñcanabhūṣaṇaiḥ | [Rām, Ār, 19 17.2]
tataḥ paścān mahātejā nārācān sūryasaṃnibhān | [Rām, Ār, 19 18.1]
jagrāha paramakruddhaś caturdaśa śilāśitān | [Rām, Ār, 19 18.2]
gṛhītvā dhanur āyamya lakṣyān uddiśya rākṣasān | [Rām, Ār, 19 19.1]
mumoca rāghavo bāṇān vajrān iva śatakratuḥ | [Rām, Ār, 19 19.2]
rukmapuṅkhāś ca viśikhāḥ pradīptā hemabhūṣaṇāḥ | [Rām, Ār, 19 20.1]
antarikṣe maholkānāṃ babhūvus tulyavarcasaḥ | [Rām, Ār, 19 20.2]
te bhittvā rakṣasāṃ vegād vakṣāṃsi rudhirāplutāḥ | [Rām, Ār, 19 21.1]
viniṣpetus tadā bhūmau nyamajjantāśanisvanāḥ | [Rām, Ār, 19 21.2]
te bhinnahṛdayā bhūmau chinnamūlā iva drumāḥ | [Rām, Ār, 19 22.1]
nipetuḥ śoṇitārdrāṅgā vikṛtā vigatāsavaḥ | [Rām, Ār, 19 22.2]
tān bhūmau patitān dṛṣṭvā rākṣasī krodhamūrchitā | [Rām, Ār, 19 23.1]
paritrastā punas tatra vyasṛjad bhairavaṃ ravam | [Rām, Ār, 19 23.2]
sā nadantī mahānādaṃ javāc chūrpaṇakhā punaḥ | [Rām, Ār, 19 24.1]
upagamya kharaṃ sā tu kiṃcit saṃśuṣkaśoṇitā | [Rām, Ār, 19 24.2]
papāta punar evārtā saniryāseva vallarī | [Rām, Ār, 19 24.3]
nipātitān prekṣya raṇe tu rākṣasān pradhāvitā śūrpaṇakhā punas tataḥ | [Rām, Ār, 19 25.1]
vadhaṃ ca teṣāṃ nikhilena rakṣasāṃ śaśaṃsa sarvaṃ bhaginī kharasya sā | [Rām, Ār, 19 25.2]
{Rām, Ār, 20}
sa punaḥ patitāṃ dṛṣṭvā krodhācchūrpaṇakhāṃ kharaḥ | [Rām, Ār, 20 1.1]
uvāca vyaktayā vācā tām anarthārtham āgatām | [Rām, Ār, 20 1.2]
mayā tv idānīṃ śūrās te rākṣasā rudhirāśanāḥ | [Rām, Ār, 20 2.1]
tvatpriyārthaṃ vinirdiṣṭāḥ kimarthaṃ rudyate punaḥ | [Rām, Ār, 20 2.2]
bhaktāś caivānuraktāś ca hitāś ca mama nityaśaḥ | [Rām, Ār, 20 3.1]
ghnanto 'pi na nihantavyā na na kuryur vaco mama | [Rām, Ār, 20 3.2]
kim etacchrotum icchāmi kāraṇaṃ yatkṛte punaḥ | [Rām, Ār, 20 4.1]
hā nātheti vinardantī sarpavad veṣṭase kṣitau | [Rām, Ār, 20 4.2]
anāthavad vilapasi kiṃ nu nāthe mayi sthite | [Rām, Ār, 20 5.1]
uttiṣṭhottiṣṭha mā bhaiṣīr vaiklavyaṃ tyajyatām iha | [Rām, Ār, 20 5.2]
ity evam uktā durdharṣā khareṇa parisāntvitā | [Rām, Ār, 20 6.1]
vimṛjya nayane sāsre kharaṃ bhrātaram abravīt | [Rām, Ār, 20 6.2]
preṣitāś ca tvayā śūrā rākṣasās te caturdaśa | [Rām, Ār, 20 7.1]
nihantuṃ rāghavaṃ ghorā matpriyārthaṃ salakṣmaṇam | [Rām, Ār, 20 7.2]
te tu rāmeṇa sāmarṣāḥ śūlapaṭṭiśapāṇayaḥ | [Rām, Ār, 20 8.1]
samare nihatāḥ sarve sāyakair marmabhedibhiḥ | [Rām, Ār, 20 8.2]
tān bhūmau patitān dṛṣṭvā kṣaṇenaiva mahābalān | [Rām, Ār, 20 9.1]
rāmasya ca mahat karma mahāṃs trāso 'bhavan mama | [Rām, Ār, 20 9.2]
sāsmi bhītā samudvignā viṣaṇṇā ca niśācara | [Rām, Ār, 20 10.1]
śaraṇaṃ tvāṃ punaḥ prāptā sarvato bhayadarśinī | [Rām, Ār, 20 10.2]
viṣādanakrādhyuṣite paritrāsormimālini | [Rām, Ār, 20 11.1]
kiṃ māṃ na trāyase magnāṃ vipule śokasāgare | [Rām, Ār, 20 11.2]
ete ca nihatā bhūmau rāmeṇa niśitaiḥ śaraiḥ | [Rām, Ār, 20 12.1]
ye ca me padavīṃ prāptā rākṣasāḥ piśitāśanāḥ | [Rām, Ār, 20 12.2]
mayi te yady anukrośo yadi rakṣaḥsu teṣu ca | [Rām, Ār, 20 13.1]
rāmeṇa yadi śaktis te tejo vāsti niśācara | [Rām, Ār, 20 13.2]
daṇḍakāraṇyanilayaṃ jahi rākṣasakaṇṭakam | [Rām, Ār, 20 13.3]
yadi rāmaṃ mamāmitram adya tvaṃ na vadhiṣyasi | [Rām, Ār, 20 14.1]
tava caivāgrataḥ prāṇāṃs tyakṣyāmi nirapatrapā | [Rām, Ār, 20 14.2]
buddhyāham anupaśyāmi na tvaṃ rāmasya saṃyuge | [Rām, Ār, 20 15.1]
sthātuṃ pratimukhe śaktaḥ sacāpasya mahāraṇe | [Rām, Ār, 20 15.2]
śūramānī na śūras tvaṃ mithyāropitavikramaḥ | [Rām, Ār, 20 16.1]
mānuṣau yan na śaknoṣi hantuṃ tau rāmalakṣmaṇau | [Rām, Ār, 20 16.2]
apayāhi janasthānāt tvaritaḥ sahabāndhavaḥ | [Rām, Ār, 20 17.1]
niḥsattvasyālpavīryasya vāsas te kīdṛśas tv iha | [Rām, Ār, 20 17.2]
rāmatejo'bhibhūto hi tvaṃ kṣipraṃ vinaśiṣyasi | [Rām, Ār, 20 18.1]
sa hi tejaḥsamāyukto rāmo daśarathātmajaḥ | [Rām, Ār, 20 18.2]
bhrātā cāsya mahāvīryo yena cāsmi virūpitā | [Rām, Ār, 20 18.3]
{Rām, Ār, 21}
evam ādharṣitaḥ śūraḥ śūrpaṇakhyā kharas tadā | [Rām, Ār, 21 1.1]
uvāca rakṣasāṃ madhye kharaḥ kharataraṃ vacaḥ | [Rām, Ār, 21 1.2]
tavāpamānaprabhavaḥ krodho 'yam atulo mama | [Rām, Ār, 21 2.1]
na śakyate dhārayituṃ lavaṇāmbha ivotthitam | [Rām, Ār, 21 2.2]
na rāmaṃ gaṇaye vīryān mānuṣaṃ kṣīṇajīvitam | [Rām, Ār, 21 3.1]
ātmā duścaritaiḥ prāṇān hato yo 'dya vimokṣyati | [Rām, Ār, 21 3.2]
bāṣpaḥ saṃhriyatām eṣa sambhramaś ca vimucyatām | [Rām, Ār, 21 4.1]
ahaṃ rāmaṃ saha bhrātrā nayāmi yamasādanam | [Rām, Ār, 21 4.2]
paraśvadhahatasyādya mandaprāṇasya bhūtale | [Rām, Ār, 21 5.1]
rāmasya rudhiraṃ raktam uṣṇaṃ pāsyasi rākṣasi | [Rām, Ār, 21 5.2]
sā prahṛṣṭā vacaḥ śrutvā kharasya vadanāc cyutam | [Rām, Ār, 21 6.1]
praśaśaṃsa punar maurkhyād bhrātaraṃ rakṣasāṃ varam | [Rām, Ār, 21 6.2]
tayā paruṣitaḥ pūrvaṃ punar eva praśaṃsitaḥ | [Rām, Ār, 21 7.1]
abravīd dūṣaṇaṃ nāma kharaḥ senāpatiṃ tadā | [Rām, Ār, 21 7.2]
caturdaśa sahasrāṇi mama cittānuvartinām | [Rām, Ār, 21 8.1]
rakṣasāṃ bhīmavegānāṃ samareṣv anivartinām | [Rām, Ār, 21 8.2]
nīlajīmūtavarṇānāṃ ghorāṇāṃ krūrakarmaṇām | [Rām, Ār, 21 9.1]
lokahiṃsāvihārāṇāṃ balinām ugratejasām | [Rām, Ār, 21 9.2]
teṣāṃ śārdūladarpāṇāṃ mahāsyānāṃ mahaujasām | [Rām, Ār, 21 10.1]
sarvodyogam udīrṇānāṃ rakṣasāṃ saumya kāraya | [Rām, Ār, 21 10.2]
upasthāpaya me kṣipraṃ rathaṃ saumya dhanūṃṣi ca | [Rām, Ār, 21 11.1]
śarāṃś ca citrān khaḍgāṃś ca śaktīś ca vividhāḥ śitāḥ | [Rām, Ār, 21 11.2]
agre niryātum icchāmi paulastyānāṃ mahātmanām | [Rām, Ār, 21 12.1]
vadhārthaṃ durvinītasya rāmasya raṇakovidaḥ | [Rām, Ār, 21 12.2]
iti tasya bruvāṇasya sūryavarṇaṃ mahāratham | [Rām, Ār, 21 13.1]
sadaśvaiḥ śabalair yuktam ācacakṣe 'tha dūṣaṇaḥ | [Rām, Ār, 21 13.2]
taṃ meruśikharākāraṃ taptakāñcanabhūṣaṇam | [Rām, Ār, 21 14.1]
hemacakram asaṃbādhaṃ vaidūryamayakūbaram | [Rām, Ār, 21 14.2]
matsyaiḥ puṣpair drumaiḥ śailaiś candrasūryaiś ca kāñcanaiḥ | [Rām, Ār, 21 15.1]
māṅgalyaiḥ pakṣisaṃghaiś ca tārābhiś ca samāvṛtam | [Rām, Ār, 21 15.2]
dhvajanistriṃśasampannaṃ kiṅkiṇīkavibhūṣitam | [Rām, Ār, 21 16.1]
sadaśvayuktaṃ so 'marṣād āruroha rathaṃ kharaḥ | [Rām, Ār, 21 16.2]
niśāmya taṃ rathagataṃ rākṣasā bhīmavikramāḥ | [Rām, Ār, 21 17.1]
tasthuḥ saṃparivāryainaṃ dūṣaṇaṃ ca mahābalam | [Rām, Ār, 21 17.2]
kharas tu tān maheṣvāsān ghoracarmāyudhadhvajān | [Rām, Ār, 21 18.1]
niryātety abravīd dṛṣṭvā rathasthaḥ sarvarākṣasān | [Rām, Ār, 21 18.2]
tatas tad rākṣasaṃ sainyaṃ ghoracarmāyudhadhvajam | [Rām, Ār, 21 19.1]
nirjagāma janasthānān mahānādaṃ mahājavam | [Rām, Ār, 21 19.2]
mudgaraiḥ paṭṭiśaiḥ śūlaiḥ sutīkṣṇaiś ca paraśvadhaiḥ | [Rām, Ār, 21 20.1]
khaḍgaiś cakraiś ca hastasthair bhrājamānaiś ca tomaraiḥ | [Rām, Ār, 21 20.2]
śaktibhiḥ parighair ghorair atimātraiś ca kārmukaiḥ | [Rām, Ār, 21 21.1]
gadāsimusalair vajrair gṛhītair bhīmadarśanaiḥ | [Rām, Ār, 21 21.2]
rākṣasānāṃ sughorāṇāṃ sahasrāṇi caturdaśa | [Rām, Ār, 21 22.1]
niryātāni janasthānāt kharacittānuvartinām | [Rām, Ār, 21 22.2]
tāṃs tv abhidravato dṛṣṭvā rākṣasān bhīmavikramān | [Rām, Ār, 21 23.1]
kharasyāpi rathaḥ kiṃcij jagāma tadanantaram | [Rām, Ār, 21 23.2]
tatas tāñ śabalān aśvāṃs taptakāñcanabhūṣitān | [Rām, Ār, 21 24.1]
kharasya matam ājñāya sārathiḥ samacodayat | [Rām, Ār, 21 24.2]
sa codito rathaḥ śīghraṃ kharasya ripughātinaḥ | [Rām, Ār, 21 25.1]
śabdenāpūrayāmāsa diśaś ca pratidiśas tathā | [Rām, Ār, 21 25.2]
pravṛddhamanyus tu kharaḥ kharasvano ripor vadhārthaṃ tvarito yathāntakaḥ | [Rām, Ār, 21 26.1]
acūcudat sārathim unnadan punar mahābalo megha ivāśmavarṣavān | [Rām, Ār, 21 26.2]
{Rām, Ār, 22}
tat prayātaṃ balaṃ ghoram aśivaṃ śoṇitodakam | [Rām, Ār, 22 1.1]
abhyavarṣan mahāmeghas tumulo gardabhāruṇaḥ | [Rām, Ār, 22 1.2]
nipetus turagās tasya rathayuktā mahājavāḥ | [Rām, Ār, 22 2.1]
same puṣpacite deśe rājamārge yadṛcchayā | [Rām, Ār, 22 2.2]
śyāmaṃ rudhiraparyantaṃ babhūva pariveṣaṇam | [Rām, Ār, 22 3.1]
alātacakrapratimaṃ pratigṛhya divākaram | [Rām, Ār, 22 3.2]
tato dhvajam upāgamya hemadaṇḍaṃ samucchritam | [Rām, Ār, 22 4.1]
samākramya mahākāyas tasthau gṛdhraḥ sudāruṇaḥ | [Rām, Ār, 22 4.2]
janasthānasamīpe ca samākramya kharasvanāḥ | [Rām, Ār, 22 5.1]
visvarān vividhāṃś cakrur māṃsādā mṛgapakṣiṇaḥ | [Rām, Ār, 22 5.2]
vyājahruś ca pradīptāyāṃ diśi vai bhairavasvanam | [Rām, Ār, 22 6.1]
aśivaṃ yātudhānānāṃ śivā ghorā mahāsvanāḥ | [Rām, Ār, 22 6.2]
prabhinnagirisaṃkāśās toyaśoṣitadhāriṇaḥ | [Rām, Ār, 22 7.1]
ākāśaṃ tad anākāśaṃ cakrur bhīmā balāhakāḥ | [Rām, Ār, 22 7.2]
babhūva timiraṃ ghoram uddhataṃ romaharṣaṇam | [Rām, Ār, 22 8.1]
diśo vā vidiśo vāpi suvyaktaṃ na cakāśire | [Rām, Ār, 22 8.2]
kṣatajārdrasavarṇābhā saṃdhyākālaṃ vinā babhau | [Rām, Ār, 22 9.1]
kharasyābhimukhaṃ nedus tadā ghorā mṛgāḥ khagāḥ | [Rām, Ār, 22 9.2]
nityāśivakarā yuddhe śivā ghoranidarśanāḥ | [Rām, Ār, 22 10.1]
nedur balasyābhimukhaṃ jvālodgāribhir ānanaiḥ | [Rām, Ār, 22 10.2]
kabandhaḥ parighābhāso dṛśyate bhāskarāntike | [Rām, Ār, 22 11.1]
jagrāha sūryaṃ svarbhānur aparvaṇi mahāgrahaḥ | [Rām, Ār, 22 11.2]
pravāti mārutaḥ śīghraṃ niṣprabho 'bhūd divākaraḥ | [Rām, Ār, 22 12.1]
utpetuś ca vinā rātriṃ tārāḥ khadyotasaprabhāḥ | [Rām, Ār, 22 12.2]
saṃlīnamīnavihagā nalinyaḥ puṣpapaṅkajāḥ | [Rām, Ār, 22 13.1]
tasmin kṣaṇe babhūvuś ca vinā puṣpaphalair drumāḥ | [Rām, Ār, 22 13.2]
uddhūtaḥ ca vinā vātam reṇuḥ jaladhara aruṇaḥ | [Rām, Ār, 22 123474_1]
vīcīkūcīti vāśyanto babhūvus tatra sārikāḥ | [Rām, Ār, 22 14.2]
ulkāś cāpi sanirghoṣā nipetur ghoradarśanāḥ | [Rām, Ār, 22 15.1]
pracacāla mahī cāpi saśailavanakānanā | [Rām, Ār, 22 15.2]
kharasya ca rathasthasya nardamānasya dhīmataḥ | [Rām, Ār, 22 16.1]
prākampata bhujaḥ savyaḥ kharaś cāsyāvasajjata | [Rām, Ār, 22 16.2]
sāsrā saṃpadyate dṛṣṭiḥ paśyamānasya sarvataḥ | [Rām, Ār, 22 17.1]
lalāṭe ca rujā jātā na ca mohān nyavartata | [Rām, Ār, 22 17.2]
tān samīkṣya mahotpātān utthitān romaharṣaṇān | [Rām, Ār, 22 18.1]
abravīd rākṣasān sarvān prahasan sa kharas tadā | [Rām, Ār, 22 18.2]
mahotpātān imān sarvān utthitān ghoradarśanān | [Rām, Ār, 22 19.1]
na cintayāmy ahaṃ vīryād balavān durbalān iva | [Rām, Ār, 22 19.2]
tārā api śarais tīkṣṇaiḥ pātayeyaṃ nabhastalāt | [Rām, Ār, 22 20.1]
mṛtyuṃ maraṇadharmeṇa saṃkruddho yojayāmy aham | [Rām, Ār, 22 20.2]
rāghavaṃ taṃ balotsiktaṃ bhrātaraṃ cāpi lakṣmaṇam | [Rām, Ār, 22 21.1]
ahatvā sāyakais tīkṣṇair nopāvartitum utsahe | [Rām, Ār, 22 21.2]
sakāmā bhaginī me 'stu pītvā tu rudhiraṃ tayoḥ | [Rām, Ār, 22 22.1]
yannimittaṃ tu rāmasya lakṣmaṇasya viparyayaḥ | [Rām, Ār, 22 22.2]
na kvacit prāptapūrvo me saṃyugeṣu parājayaḥ | [Rām, Ār, 22 23.1]
yuṣmākam etat pratyakṣaṃ nānṛtaṃ kathayāmy aham | [Rām, Ār, 22 23.2]
devarājam api kruddho mattairāvatayāyinam | [Rām, Ār, 22 24.1]
vajrahastaṃ raṇe hanyāṃ kiṃ punas tau ca mānuṣau | [Rām, Ār, 22 24.2]
sā tasya garjitaṃ śrutvā rākṣasasya mahācamūḥ | [Rām, Ār, 22 25.1]
praharṣam atulaṃ lebhe mṛtyupāśāvapāśitā | [Rām, Ār, 22 25.2]
sameyuś ca mahātmāno yuddhadarśanakāṅkṣiṇaḥ | [Rām, Ār, 22 26.1]
ṛṣayo devagandharvāḥ siddhāś ca saha cāraṇaiḥ | [Rām, Ār, 22 26.2]
sametya cocuḥ sahitās te 'nyonyaṃ puṇyakarmaṇaḥ | [Rām, Ār, 22 27.1]
svasti gobrāhmaṇebhyo 'stu lokānāṃ ye ca saṃmatāḥ | [Rām, Ār, 22 27.2]
jayatāṃ rāghavo yuddhe paulastyān rajanīcarān | [Rām, Ār, 22 28.1]
cakrahasto yathā yuddhe sarvān asurapuṃgavān | [Rām, Ār, 22 28.2]
etac cānyac ca bahuśo bruvāṇāḥ paramarṣayaḥ | [Rām, Ār, 22 29.1]
dadṛśur vāhinīṃ teṣāṃ rākṣasānāṃ gatāyuṣām | [Rām, Ār, 22 29.2]
rathena tu kharo vegāt sainyasyāgrād viniḥsṛtaḥ | [Rām, Ār, 22 30.1]
taṃ dṛṣṭvā rākṣasaṃ bhūyo rākṣasāś ca viniḥsṛtāḥ | [Rām, Ār, 22 30.2]
śyenagāmī pṛthugrīvo yajñaśatrur vihaṃgamaḥ | [Rām, Ār, 22 31.1]
durjayaḥ karavīrākṣaḥ paruṣaḥ kālakārmukaḥ | [Rām, Ār, 22 31.2]
meghamālī mahāmālī sarpāsyo rudhirāśanaḥ | [Rām, Ār, 22 32.1]
dvādaśaite mahāvīryāḥ pratasthur abhitaḥ kharam | [Rām, Ār, 22 32.2]
mahākapālaḥ sthūlākṣaḥ pramāthī triśirās tathā | [Rām, Ār, 22 33.1]
catvāra ete senāgryā dūṣaṇaṃ pṛṣṭhato 'nvayuḥ | [Rām, Ār, 22 33.2]
sā bhīmavegā samarābhikāmā sudāruṇā rākṣasavīrasenā | [Rām, Ār, 22 34.1]
tau rājaputrau sahasābhyupetā mālā grahāṇām iva candrasūryau | [Rām, Ār, 22 34.2]
{Rām, Ār, 23}
āśramaṃ pratiyāte tu khare kharaparākrame | [Rām, Ār, 23 1.1]
tān evautpātikān rāmaḥ saha bhrātrā dadarśa ha | [Rām, Ār, 23 1.2]
tān utpātān mahāghorān utthitān romaharṣaṇān | [Rām, Ār, 23 2.1]
prajānām ahitān dṛṣṭvā vākyaṃ lakṣmaṇam abravīt | [Rām, Ār, 23 2.2]
imān paśya mahābāho sarvabhūtāpahāriṇaḥ | [Rām, Ār, 23 3.1]
samutthitān mahotpātān saṃhartuṃ sarvarākṣasān | [Rām, Ār, 23 3.2]
amī rudhiradhārās tu visṛjantaḥ kharasvanān | [Rām, Ār, 23 4.1]
vyomni meghā vivartante paruṣā gardabhāruṇāḥ | [Rām, Ār, 23 4.2]
sadhūmāś ca śarāḥ sarve mama yuddhābhinandinaḥ | [Rām, Ār, 23 5.1]
rukmapṛṣṭhāni cāpāni viveṣṭante ca lakṣmaṇa | [Rām, Ār, 23 5.2]
yādṛśā iha kūjanti pakṣiṇo vanacāriṇaḥ | [Rām, Ār, 23 6.1]
agrato no bhayaṃ prāptaṃ saṃśayo jīvitasya ca | [Rām, Ār, 23 6.2]
samprahāras tu sumahān bhaviṣyati na saṃśayaḥ | [Rām, Ār, 23 7.1]
ayam ākhyāti me bāhuḥ sphuramāṇo muhur muhuḥ | [Rām, Ār, 23 7.2]
saṃnikarṣe tu naḥ śūra jayaṃ śatroḥ parājayam | [Rām, Ār, 23 8.1]
suprabhaṃ ca prasannaṃ ca tava vaktraṃ hi lakṣyate | [Rām, Ār, 23 8.2]
udyatānāṃ hi yuddhārthaṃ yeṣāṃ bhavati lakṣmaṇaḥ | [Rām, Ār, 23 9.1]
niṣprabhaṃ vadanaṃ teṣāṃ bhavaty āyuḥparikṣayaḥ | [Rām, Ār, 23 9.2]
anāgatavidhānaṃ tu kartavyaṃ śubham icchatā | [Rām, Ār, 23 10.1]
āpadaṃ śaṅkamānena puruṣeṇa vipaścitā | [Rām, Ār, 23 10.2]
tasmād gṛhītvā vaidehīṃ śarapāṇir dhanurdharaḥ | [Rām, Ār, 23 11.1]
guhām āśraya śailasya durgāṃ pādapasaṃkulām | [Rām, Ār, 23 11.2]
pratikūlitum icchāmi na hi vākyam idaṃ tvayā | [Rām, Ār, 23 12.1]
śāpito mama pādābhyāṃ gamyatāṃ vatsa māciram | [Rām, Ār, 23 12.2]
evam uktas tu rāmeṇa lakṣmaṇaḥ saha sītayā | [Rām, Ār, 23 13.1]
śarān ādāya cāpaṃ ca guhāṃ durgāṃ samāśrayat | [Rām, Ār, 23 13.2]
tasmin praviṣṭe tu guhāṃ lakṣmaṇe saha sītayā | [Rām, Ār, 23 14.1]
hanta niryuktam ity uktvā rāmaḥ kavacam āviśat | [Rām, Ār, 23 14.2]
sa tenāgninikāśena kavacena vibhūṣitaḥ | [Rām, Ār, 23 15.1]
babhūva rāmas timire vidhūmo 'gnir ivotthitaḥ | [Rām, Ār, 23 15.2]
sa cāpam udyamya mahac charān ādāya vīryavān | [Rām, Ār, 23 16.1]
babhūvāvasthitas tatra jyāsvanaiḥ pūrayan diśaḥ | [Rām, Ār, 23 16.2]
tato devāḥ sagandharvāḥ siddhāś ca saha cāraṇaiḥ | [Rām, Ār, 23 17.1]
ūcuḥ paramasaṃtrastā guhyakāś ca parasparam | [Rām, Ār, 23 17.2]
caturdaśa sahasrāṇi rakṣasāṃ bhīmakarmaṇām | [Rām, Ār, 23 18.1]
ekaś ca rāmo dharmātmā kathaṃ yuddhaṃ bhaviṣyati | [Rām, Ār, 23 18.2]
tato gambhīranirhrādaṃ ghoravarmāyudhadhvajam | [Rām, Ār, 23 19.1]
anīkaṃ yātudhānānāṃ samantāt pratyadṛśyata | [Rām, Ār, 23 19.2]
siṃhanādaṃ visṛjatām anyonyam abhigarjatām | [Rām, Ār, 23 20.1]
cāpāni visphārayatāṃ jṛmbhatāṃ cāpy abhīkṣṇaśaḥ | [Rām, Ār, 23 20.2]
vipraghuṣṭasvanānāṃ ca dundubhīṃś cāpi nighnatām | [Rām, Ār, 23 21.1]
teṣāṃ sutumulaḥ śabdaḥ pūrayāmāsa tad vanam | [Rām, Ār, 23 21.2]
tena śabdena vitrastāḥ śvāpadā vanacāriṇaḥ | [Rām, Ār, 23 22.1]
dudruvur yatra niḥśabdaṃ pṛṣṭhato nāvalokayan | [Rām, Ār, 23 22.2]
tat tv anīkaṃ mahāvegaṃ rāmaṃ samupasarpata | [Rām, Ār, 23 23.1]
dhṛtanānāpraharaṇaṃ gambhīraṃ sāgaropamam | [Rām, Ār, 23 23.2]
rāmo 'pi cārayaṃś cakṣuḥ sarvato raṇapaṇḍitaḥ | [Rām, Ār, 23 24.1]
dadarśa kharasainyaṃ tad yuddhābhimukham udyatam | [Rām, Ār, 23 24.2]
vitatya ca dhanur bhīmaṃ tūṇyāś coddhṛtya sāyakān | [Rām, Ār, 23 25.1]
krodham āhārayat tīvraṃ vadhārthaṃ sarvarakṣasām | [Rām, Ār, 23 25.2]
duṣprekṣyaḥ so 'bhavat kruddho yugāntāgnir iva jvalan | [Rām, Ār, 23 26.1]
taṃ dṛṣṭvā tejasāviṣṭaṃ prāvyathan vanadevatāḥ | [Rām, Ār, 23 26.2]
tasya kruddhasya rūpaṃ tu rāmasya dadṛśe tadā | [Rām, Ār, 23 27.1]
dakṣasyeva kratuṃ hantum udyatasya pinākinaḥ | [Rām, Ār, 23 27.2]
{Rām, Ār, 24}
avaṣṭabdhadhanuṃ rāmaṃ kruddhaṃ ca ripughātinam | [Rām, Ār, 24 1.1]
dadarśāśramam āgamya kharaḥ saha puraḥsaraiḥ | [Rām, Ār, 24 1.2]
taṃ dṛṣṭvā saguṇaṃ cāpam udyamya kharaniḥsvanam | [Rām, Ār, 24 2.1]
rāmasyābhimukhaṃ sūtaṃ codyatām ity acodayat | [Rām, Ār, 24 2.2]
sa kharasyājñayā sūtas turagān samacodayat | [Rām, Ār, 24 3.1]
yatra rāmo mahābāhur eko dhunvan dhanuḥ sthitaḥ | [Rām, Ār, 24 3.2]
taṃ tu niṣpatitaṃ dṛṣṭvā sarve te rajanīcarāḥ | [Rām, Ār, 24 4.1]
nardamānā mahānādaṃ sacivāḥ paryavārayan | [Rām, Ār, 24 4.2]
sa teṣāṃ yātudhānānāṃ madhye rato gataḥ kharaḥ | [Rām, Ār, 24 5.1]
babhūva madhye tārāṇāṃ lohitāṅga ivoditaḥ | [Rām, Ār, 24 5.2]
tatas taṃ bhīmadhanvānaṃ kruddhāḥ sarve niśācarāḥ | [Rām, Ār, 24 6.1]
rāmaṃ nānāvidhaiḥ śastrair abhyavarṣanta durjayam | [Rām, Ār, 24 6.2]
mudgarair āyasaiḥ śūlaiḥ prāsaiḥ khaḍgaiḥ paraśvadhaiḥ | [Rām, Ār, 24 7.1]
rākṣasāḥ samare rāmaṃ nijaghnū roṣatatparāḥ | [Rām, Ār, 24 7.2]
te balāhakasaṃkāśā mahānādā mahābalāḥ | [Rām, Ār, 24 8.1]
abhyadhāvanta kākutsthaṃ rāmaṃ yuddhe jighāṃsavaḥ | [Rām, Ār, 24 8.2]
te rāme śaravarṣāṇi vyasṛjan rakṣasāṃ guṇāḥ | [Rām, Ār, 24 9.1]
śailendram iva dhārābhir varṣamāṇā balāhakāḥ | [Rām, Ār, 24 9.2]
sa taiḥ parivṛto ghorai rāghavo rakṣasāṃ gaṇaiḥ | [Rām, Ār, 24 10.1]
tithiṣv iva mahādevo vṛtaḥ pāriṣadāṃ gaṇaiḥ | [Rām, Ār, 24 10.2]
tāni muktāni śastrāṇi yātudhānaiḥ sa rāghavaḥ | [Rām, Ār, 24 11.1]
pratijagrāha viśikhair nadyoghān iva sāgaraḥ | [Rām, Ār, 24 11.2]
sa taiḥ praharaṇair ghorair bhinnagātro na vivyathe | [Rām, Ār, 24 12.1]
rāmaḥ pradīptair bahubhir vajrair iva mahācalaḥ | [Rām, Ār, 24 12.2]
sa viddhaḥ kṣatajādigdhaḥ sarvagātreṣu rāghavaḥ | [Rām, Ār, 24 13.1]
babhūva rāmaḥ saṃdhyābhrair divākara ivāvṛtaḥ | [Rām, Ār, 24 13.2]
viṣedur devagandharvāḥ siddhāś ca paramarṣayaḥ | [Rām, Ār, 24 14.1]
ekaṃ sahasrair bahubhis tadā dṛṣṭvā samāvṛtam | [Rām, Ār, 24 14.2]
tato rāmaḥ susaṃkruddho maṇḍalīkṛtakārmukaḥ | [Rām, Ār, 24 15.1]
sasarja niśitān bāṇāñ śataśo 'tha sahasraśaḥ | [Rām, Ār, 24 15.2]
durāvārān durviṣahān kālapāśopamān raṇe | [Rām, Ār, 24 16.1]
mumoca līlayā rāmaḥ kaṅkapattrān ajihmagān | [Rām, Ār, 24 16.2]
te śarāḥ śatrusainyeṣu muktā rāmeṇa līlayā | [Rām, Ār, 24 17.1]
ādadū rakṣasāṃ prāṇān pāśāḥ kālakṛtā iva | [Rām, Ār, 24 17.2]
bhittvā rākṣasadehāṃs tāṃs te śarā rudhirāplutāḥ | [Rām, Ār, 24 18.1]
antarikṣagatā rejur dīptāgnisamatejasaḥ | [Rām, Ār, 24 18.2]
asaṃkhyeyās tu rāmasya sāyakāś cāpamaṇḍalāt | [Rām, Ār, 24 19.1]
viniṣpetur atīvogrā rakṣaḥprāṇāpahāriṇaḥ | [Rām, Ār, 24 19.2]
tair dhanūṃṣi dhvajāgrāṇi varmāṇi ca śirāṃsi ca | [Rām, Ār, 24 20.1]
bahūn sahastābharaṇān ūrūn karikaropamān | [Rām, Ār, 24 20.2]
tato nālīkanārācais tīkṣṇāgraiś ca vikarṇibhiḥ | [Rām, Ār, 24 21.1]
bhīmam ārtasvaraṃ cakrur bhidyamānā niśācarāḥ | [Rām, Ār, 24 21.2]
tat sainyaṃ niśitair bāṇair arditaṃ marmabhedibhiḥ | [Rām, Ār, 24 22.1]
rāmeṇa na sukhaṃ lebhe śuṣkaṃ vanam ivāgninā | [Rām, Ār, 24 22.2]
kecid bhīmabalāḥ śūrāḥ śūlān khaḍgān paraśvadhān | [Rām, Ār, 24 23.1]
cikṣipuḥ paramakruddhā rāmāya rajanīcarāḥ | [Rām, Ār, 24 23.2]
tāni bāṇair mahābāhuḥ śastrāṇy āvārya rāghavaḥ | [Rām, Ār, 24 24.1]
jahāra samare prāṇāṃś cicheda ca śirodharān | [Rām, Ār, 24 24.2]
avaśiṣṭāś ca ye tatra viṣaṇṇāś ca niśācarāḥ | [Rām, Ār, 24 25.1]
kharam evābhyadhāvanta śaraṇārthaṃ śarārditāḥ | [Rām, Ār, 24 25.2]
tān sarvān punar ādāya samāśvāsya ca dūṣaṇaḥ | [Rām, Ār, 24 26.1]
abhyadhāvata kākutsthaṃ kruddho rudram ivāntakaḥ | [Rām, Ār, 24 26.2]
nivṛttās tu punaḥ sarve dūṣaṇāśrayanirbhayāḥ | [Rām, Ār, 24 27.1]
rāmam evābhyadhāvanta sālatālaśilāyudhāḥ | [Rām, Ār, 24 27.2]
tad babhūvādbhutaṃ yuddhaṃ tumulaṃ romaharṣaṇam | [Rām, Ār, 24 28.1]
rāmasyāsya mahāghoraṃ punas teṣāṃ ca rakṣasām | [Rām, Ār, 24 28.2]
{Rām, Ār, 25}
tad drumāṇāṃ śilānāṃ ca varṣaṃ prāṇaharaṃ mahat | [Rām, Ār, 25 1.1]
pratijagrāha dharmātmā rāghavas tīkṣṇasāyakaiḥ | [Rām, Ār, 25 1.2]
pratigṛhya ca tad varaṃ nimīlita ivarṣabhaḥ | [Rām, Ār, 25 2.1]
rāmaḥ krodhaṃ paraṃ bheje vadhārthaṃ sarvarakṣasām | [Rām, Ār, 25 2.2]
tataḥ krodhasamāviṣṭaḥ pradīpta iva tejasā | [Rām, Ār, 25 3.1]
śarair abhyakirat sainyaṃ sarvataḥ sahadūṣaṇam | [Rām, Ār, 25 3.2]
tataḥ senāpatiḥ kruddho dūṣaṇaḥ śatrudūṣaṇaḥ | [Rām, Ār, 25 4.1]
jagrāha giriśṛṅgābhaṃ parighaṃ romaharṣaṇam | [Rām, Ār, 25 4.2]
veṣṭitaṃ kāñcanaiḥ paṭṭair devasainyābhimardanam | [Rām, Ār, 25 5.1]
āyasaiḥ śaṅkubhis tīkṣṇaiḥ kīrṇaṃ paravasokṣitam | [Rām, Ār, 25 5.2]
vajrāśanisamasparśaṃ paragopuradāraṇam | [Rām, Ār, 25 6.1]
taṃ mahoragasaṃkāśaṃ pragṛhya parighaṃ raṇe | [Rām, Ār, 25 6.2]
dūṣaṇo 'bhyapatad rāmaṃ krūrakarmā niśācaraḥ | [Rām, Ār, 25 6.3]
tasyābhipatamānasya dūṣaṇasya sa rāghavaḥ | [Rām, Ār, 25 7.1]
dvābhyāṃ śarābhyāṃ cicheda sahastābharaṇau bhujau | [Rām, Ār, 25 7.2]
bhraṣṭas tasya mahākāyaḥ papāta raṇamūrdhani | [Rām, Ār, 25 8.1]
parighaś chinnahastasya śakradhvaja ivāgrataḥ | [Rām, Ār, 25 8.2]
sa karābhyāṃ vikīrṇābhyāṃ papāta bhuvi dūṣaṇaḥ | [Rām, Ār, 25 9.1]
viṣāṇābhyāṃ viśīrṇābhyāṃ manasvīva mahāgajaḥ | [Rām, Ār, 25 9.2]
dṛṣṭvā taṃ patitaṃ bhūmau dūṣaṇaṃ nihataṃ raṇe | [Rām, Ār, 25 10.1]
sādhu sādhv iti kākutsthaṃ sarvabhūtāny apūjayan | [Rām, Ār, 25 10.2]
etasminn antare kruddhās trayaḥ senāgrayāyinaḥ | [Rām, Ār, 25 11.1]
saṃhatyābhyadravan rāmaṃ mṛtyupāśāvapāśitāḥ | [Rām, Ār, 25 11.2]
mahākapālaḥ sthūlākṣaḥ pramāthī ca mahābalaḥ | [Rām, Ār, 25 11.3]
mahākapālo vipulaṃ śūlam udyamya rākṣasaḥ | [Rām, Ār, 25 12.1]
sthūlākṣaḥ paṭṭiśaṃ gṛhya pramāthī ca paraśvadham | [Rām, Ār, 25 12.2]
dṛṣṭvaivāpatatas tāṃs tu rāghavaḥ sāyakaiḥ śitaiḥ | [Rām, Ār, 25 13.1]
tīkṣṇāgraiḥ pratijagrāha samprāptān atithīn iva | [Rām, Ār, 25 13.2]
mahākapālasya śiraś cicheda raghunandanaḥ | [Rām, Ār, 25 14.1]
asaṃkhyeyais tu bāṇaughaiḥ pramamātha pramāthinam | [Rām, Ār, 25 14.2]
sthūlākṣasyākṣiṇī tīkṣṇaiḥ pūrayāmāsa sāyakaiḥ | [Rām, Ār, 25 15.1]
sa papāta hato bhūmau viṭapīva mahādrumaḥ | [Rām, Ār, 25 15.2]
tataḥ pāvakasaṃkāśair hemavajravibhūṣitaiḥ | [Rām, Ār, 25 16.1]
jaghanaśeṣaṃ tejasvī tasya sainyasya sāyakaiḥ | [Rām, Ār, 25 16.2]
te rukmapuṅkhā viśikhāḥ sadhūmā iva pāvakāḥ | [Rām, Ār, 25 17.1]
nijaghnus tāni rakṣāṃsi vajrā iva mahādrumān | [Rām, Ār, 25 17.2]
rakṣasāṃ tu śataṃ rāmaḥ śatenaikena karṇinā | [Rām, Ār, 25 18.1]
sahasraṃ ca sahasreṇa jaghāna raṇamūrdhani | [Rām, Ār, 25 18.2]
tair bhinnavarmābharaṇāś chinnabhinnaśarāsanāḥ | [Rām, Ār, 25 19.1]
nipetuḥ śoṇitādigdhā dharaṇyāṃ rajanīcarāḥ | [Rām, Ār, 25 19.2]
tair muktakeśaiḥ samare patitaiḥ śoṇitokṣitaiḥ | [Rām, Ār, 25 20.1]
āstīrṇā vasudhā kṛtsnā mahāvediḥ kuśair iva | [Rām, Ār, 25 20.2]
kṣaṇena tu mahāghoraṃ vanaṃ nihatarākṣasam | [Rām, Ār, 25 21.1]
babhūva nirayaprakhyaṃ māṃsaśoṇitakardamam | [Rām, Ār, 25 21.2]
caturdaśa sahasrāṇi rakṣasāṃ bhīmakarmaṇām | [Rām, Ār, 25 22.1]
hatāny ekena rāmeṇa mānuṣeṇa padātinā | [Rām, Ār, 25 22.2]
tasya sainyasya sarvasya kharaḥ śeṣo mahārathaḥ | [Rām, Ār, 25 23.1]
rākṣasas triśirāś caiva rāmaś ca ripusūdanaḥ | [Rām, Ār, 25 23.2]
tatas tu tad bhīmabalaṃ mahāhave samīkṣya rāmeṇa hataṃ balīyasā | [Rām, Ār, 25 24.1]
rathena rāmaṃ mahatā kharas tataḥ samāsasādendra ivodyatāśaniḥ | [Rām, Ār, 25 24.2]
{Rām, Ār, 26}
kharaṃ tu rāmābhimukhaṃ prayāntaṃ vāhinīpatiḥ | [Rām, Ār, 26 1.1]
rākṣasas triśirā nāma saṃnipatyedam abravīt | [Rām, Ār, 26 1.2]
māṃ niyojaya vikrānta saṃnivartasva sāhasāt | [Rām, Ār, 26 2.1]
paśya rāmaṃ mahābāhuṃ saṃyuge vinipātitam | [Rām, Ār, 26 2.2]
pratijānāmi te satyam āyudhaṃ cāham ālabhe | [Rām, Ār, 26 3.1]
yathā rāmaṃ vadhiṣyāmi vadhārhaṃ sarvarakṣasām | [Rām, Ār, 26 3.2]
ahaṃ vāsya raṇe mṛtyur eṣa vā samare mama | [Rām, Ār, 26 4.1]
vinivartya raṇotsāhaṃ muhūrtaṃ prāśniko bhava | [Rām, Ār, 26 4.2]
prahṛṣṭo vā hate rāme janasthānaṃ prayāsyasi | [Rām, Ār, 26 5.1]
mayi vā nihate rāmaṃ saṃyugāyopayāsyasi | [Rām, Ār, 26 5.2]
kharas triśirasā tena mṛtyulobhāt prasāditaḥ | [Rām, Ār, 26 6.1]
gaccha yudhyety anujñāto rāghavābhimukho yayau | [Rām, Ār, 26 6.2]
triśirāś ca rathenaiva vājiyuktena bhāsvatā | [Rām, Ār, 26 7.1]
abhyadravad raṇe rāmaṃ triśṛṅga iva parvataḥ | [Rām, Ār, 26 7.2]
śaradhārāsamūhān sa mahāmegha ivotsṛjan | [Rām, Ār, 26 8.1]
vyasṛjat sadṛśaṃ nādaṃ jalārdrasyeva dundubheḥ | [Rām, Ār, 26 8.2]
āgacchantaṃ triśirasaṃ rākṣasaṃ prekṣya rāghavaḥ | [Rām, Ār, 26 9.1]
dhanuṣā pratijagrāha vidhunvan sāyakāñ śitān | [Rām, Ār, 26 9.2]
sa samprahāras tumulo rāmatriśirasor mahān | [Rām, Ār, 26 10.1]
babhūvātīva balinoḥ siṃhakuñjarayor iva | [Rām, Ār, 26 10.2]
tatas triśirasā bāṇair lalāṭe tāḍitas tribhiḥ | [Rām, Ār, 26 11.1]
amarṣī kupito rāmaḥ saṃrabdham idam abravīt | [Rām, Ār, 26 11.2]
aho vikramaśūrasya rākṣasasyedṛśaṃ balam | [Rām, Ār, 26 12.1]
puṣpair iva śarair yasya lalāṭe 'smi parikṣataḥ | [Rām, Ār, 26 12.2]
mamāpi pratigṛhṇīṣva śarāṃś cāpaguṇacyutān | [Rām, Ār, 26 12.3]
evam uktvā tu saṃrabdhaḥ śarān āśīviṣopamān | [Rām, Ār, 26 13.1]
triśirovakṣasi kruddho nijaghāna caturdaśa | [Rām, Ār, 26 13.2]
caturbhis turagān asya śaraiḥ saṃnataparvabhiḥ | [Rām, Ār, 26 14.1]
nyapātayata tejasvī caturas tasya vājinaḥ | [Rām, Ār, 26 14.2]
aṣṭabhiḥ sāyakaiḥ sūtaṃ rathopasthe nyapātayat | [Rām, Ār, 26 15.1]
rāmaś cicheda bāṇena dhvajaṃ cāsya samucchritam | [Rām, Ār, 26 15.2]
tato hatarathāt tasmād utpatantaṃ niśācaram | [Rām, Ār, 26 16.1]
bibheda rāmas taṃ bāṇair hṛdaye so 'bhavaj jaḍaḥ | [Rām, Ār, 26 16.2]
sāyakaiś cāprameyātmā sāmarṣas tasya rakṣasaḥ | [Rām, Ār, 26 17.1]
śirāṃsy apātayat trīṇi vegavadbhis tribhiḥ śataiḥ | [Rām, Ār, 26 17.2]
sa bhūmau śoṇitodgārī rāmabāṇābhipīḍitaḥ | [Rām, Ār, 26 18.1]
nyapatat patitaiḥ pūrvaṃ svaśirobhir niśācaraḥ | [Rām, Ār, 26 18.2]
hataśeṣās tato bhagnā rākṣasāḥ kharasaṃśrayāḥ | [Rām, Ār, 26 19.1]
dravanti sma na tiṣṭhanti vyāghratrastā mṛgā iva | [Rām, Ār, 26 19.2]
tān kharo dravato dṛṣṭvā nivartya ruṣitaḥ svayam | [Rām, Ār, 26 20.1]
rāmam evābhidudrāva rāhuś candramasaṃ yathā | [Rām, Ār, 26 20.2]
{Rām, Ār, 27}
nihataṃ dūṣaṇaṃ dṛṣṭvā raṇe triśirasā saha | [Rām, Ār, 27 1.1]
kharasyāpy abhavat trāso dṛṣṭvā rāmasya vikramam | [Rām, Ār, 27 1.2]
sa dṛṣṭvā rākṣasaṃ sainyam aviṣahyaṃ mahābalam | [Rām, Ār, 27 2.1]
hatam ekena rāmeṇa dūṣaṇas triśirā api | [Rām, Ār, 27 2.2]
tad balaṃ hatabhūyiṣṭhaṃ vimanāḥ prekṣya rākṣasaḥ | [Rām, Ār, 27 3.1]
āsasāda kharo rāmaṃ namucir vāsavaṃ yathā | [Rām, Ār, 27 3.2]
vikṛṣya balavaccāpaṃ nārācān raktabhojanān | [Rām, Ār, 27 4.1]
kharaś cikṣepa rāmāya kruddhān āśīviṣān iva | [Rām, Ār, 27 4.2]
jyāṃ vidhunvan subahuśaḥ śikṣayāstrāṇi darśayan | [Rām, Ār, 27 5.1]
cacāra samare mārgāñ śarai rathagataḥ kharaḥ | [Rām, Ār, 27 5.2]
sa sarvāś ca diśo bāṇaiḥ pradiśaś ca mahārathaḥ | [Rām, Ār, 27 6.1]
pūrayāmāsa taṃ dṛṣṭvā rāmo 'pi sumahad dhanuḥ | [Rām, Ār, 27 6.2]
sa sāyakair durviṣahaiḥ sasphuliṅgair ivāgnibhiḥ | [Rām, Ār, 27 7.1]
nabhaś cakārāvivaraṃ parjanya iva vṛṣṭibhiḥ | [Rām, Ār, 27 7.2]
tad babhūva śitair bāṇaiḥ khararāmavisarjitaiḥ | [Rām, Ār, 27 8.1]
paryākāśam anākāśaṃ sarvataḥ śarasaṃkulam | [Rām, Ār, 27 8.2]
śarajālāvṛtaḥ sūryo na tadā sma prakāśate | [Rām, Ār, 27 9.1]
anyonyavadhasaṃrambhād ubhayoḥ samprayudhyatoḥ | [Rām, Ār, 27 9.2]
tato nālīkanārācais tīkṣṇāgraiś ca vikarṇibhiḥ | [Rām, Ār, 27 10.1]
ājaghāna raṇe rāmaṃ totrair iva mahādvipam | [Rām, Ār, 27 10.2]
taṃ rathasthaṃ dhanuṣpāṇiṃ rākṣasaṃ paryavasthitam | [Rām, Ār, 27 11.1]
dadṛśuḥ sarvabhūtāni pāśahastam ivāntakam | [Rām, Ār, 27 11.2]
taṃ siṃham iva vikrāntaṃ siṃhavikrāntagāminam | [Rām, Ār, 27 12.1]
dṛṣṭvā nodvijate rāmaḥ siṃhaḥ kṣudramṛgaṃ yathā | [Rām, Ār, 27 12.2]
tataḥ sūryanikāśena rathena mahatā kharaḥ | [Rām, Ār, 27 13.1]
āsasāda raṇe rāmaṃ pataṃga iva pāvakam | [Rām, Ār, 27 13.2]
tato 'sya saśaraṃ cāpaṃ muṣṭideśe mahātmanaḥ | [Rām, Ār, 27 14.1]
kharaś cicheda rāmasya darśayan pāṇilāghavam | [Rām, Ār, 27 14.2]
sa punas tv aparān sapta śarān ādāya varmaṇi | [Rām, Ār, 27 15.1]
nijaghāna raṇe kruddhaḥ śakrāśanisamaprabhān | [Rām, Ār, 27 15.2]
tatas tat prahataṃ bāṇaiḥ kharamuktaiḥ suparvabhiḥ | [Rām, Ār, 27 16.1]
papāta kavacaṃ bhūmau rāmasyādityavarcasaḥ | [Rām, Ār, 27 16.2]
sa śarair arpitaḥ kruddhaḥ sarvagātreṣu rāghavaḥ | [Rām, Ār, 27 17.1]
rarāja samare rāmo vidhūmo 'gnir iva jvalan | [Rām, Ār, 27 17.2]
tato gambhīranirhrādaṃ rāmaḥ śatrunibarhaṇaḥ | [Rām, Ār, 27 18.1]
cakārāntāya sa ripoḥ sajyam anyan mahad dhanuḥ | [Rām, Ār, 27 18.2]
sumahad vaiṣṇavaṃ yat tad atisṛṣṭaṃ maharṣiṇā | [Rām, Ār, 27 19.1]
varaṃ tad dhanur udyamya kharaṃ samabhidhāvata | [Rām, Ār, 27 19.2]
tataḥ kanakapuṅkhais tu śaraiḥ saṃnataparvabhiḥ | [Rām, Ār, 27 20.1]
cicheda rāmaḥ saṃkruddhaḥ kharasya samare dhvajam | [Rām, Ār, 27 20.2]
sa darśanīyo bahudhā vicchinnaḥ kāñcano dhvajaḥ | [Rām, Ār, 27 21.1]
jagāma dharaṇīṃ sūryo devatānām ivājñayā | [Rām, Ār, 27 21.2]
taṃ caturbhiḥ kharaḥ kruddho rāmaṃ gātreṣu mārgaṇaiḥ | [Rām, Ār, 27 22.1]
vivyādha hṛdi marmajño mātaṃgam iva tomaraiḥ | [Rām, Ār, 27 22.2]
sa rāmo bahubhir bāṇaiḥ kharakārmukaniḥsṛtaiḥ | [Rām, Ār, 27 23.1]
viddho rudhirasiktāṅgo babhūva ruṣito bhṛśam | [Rām, Ār, 27 23.2]
sa dhanur dhanvināṃ śreṣṭhaḥ pragṛhya paramāhave | [Rām, Ār, 27 24.1]
mumoca parameṣvāsaḥ ṣaṭ śarān abhilakṣitān | [Rām, Ār, 27 24.2]
śirasy ekena bāṇena dvābhyāṃ bāhvor athārpayat | [Rām, Ār, 27 25.1]
tribhiś candrārdhavaktraiś ca vakṣasy abhijaghāna ha | [Rām, Ār, 27 25.2]
tataḥ paścān mahātejā nārācān bhāskaropamān | [Rām, Ār, 27 26.1]
jighāṃsū rākṣasaṃ kruddhas trayodaśa śilāśitān | [Rām, Ār, 27 26.2]
tato 'sya yugam ekena caturbhiś caturo hayān | [Rām, Ār, 27 27.1]
ṣaṣṭhena ca śiraḥ saṃkhye cicheda kharasāratheḥ | [Rām, Ār, 27 27.2]
tribhis triveṇuṃ balavān dvābhyām akṣaṃ mahābalaḥ | [Rām, Ār, 27 28.1]
dvādaśena tu bāṇena kharasya saśaraṃ dhanuḥ | [Rām, Ār, 27 28.2]
chittvā vajranikāśena rāghavaḥ prahasann iva | [Rām, Ār, 27 28.3]
trayodaśenendrasamo bibheda samare kharam | [Rām, Ār, 27 28.4]
prabhagnadhanvā viratho hatāśvo hatasārathiḥ | [Rām, Ār, 27 29.1]
gadāpāṇir avaplutya tasthau bhūmau kharas tadā | [Rām, Ār, 27 29.2]
tat karma rāmasya mahārathasya sametya devāś ca maharṣayaś ca | [Rām, Ār, 27 30.1]
apūjayan prāñjalayaḥ prahṛṣṭās tadā vimānāgragatāḥ sametāḥ | [Rām, Ār, 27 30.2]
{Rām, Ār, 28}
kharaṃ tu virathaṃ rāmo gadāpāṇim avasthitam | [Rām, Ār, 28 1.1]
mṛdupūrvaṃ mahātejāḥ paruṣaṃ vākyam abravīt | [Rām, Ār, 28 1.2]
gajāśvarathasambādhe bale mahati tiṣṭhatā | [Rām, Ār, 28 2.1]
kṛtaṃ sudāruṇaṃ karma sarvalokajugupsitam | [Rām, Ār, 28 2.2]
udvejanīyo bhūtānāṃ nṛśaṃsaḥ pāpakarmakṛt | [Rām, Ār, 28 3.1]
trayāṇām api lokānām īśvaro 'pi na tiṣṭhati | [Rām, Ār, 28 3.2]
karma lokaviruddhaṃ tu kurvāṇaṃ kṣaṇadācara | [Rām, Ār, 28 4.1]
tīkṣṇaṃ sarvajano hanti sarpaṃ duṣṭam ivāgatam | [Rām, Ār, 28 4.2]
lobhāt pāpāni kurvāṇaḥ kāmād vā yo na budhyate | [Rām, Ār, 28 5.1]
bhraṣṭaḥ paśyati tasyāntaṃ brāhmaṇī karakād iva | [Rām, Ār, 28 5.2]
vasato daṇḍakāraṇye tāpasān dharmacāriṇaḥ | [Rām, Ār, 28 6.1]
kiṃ nu hatvā mahābhāgān phalaṃ prāpsyasi rākṣasa | [Rām, Ār, 28 6.2]
na ciraṃ pāpakarmāṇaḥ krūrā lokajugupsitāḥ | [Rām, Ār, 28 7.1]
aiśvaryaṃ prāpya tiṣṭhanti śīrṇamūlā iva drumāḥ | [Rām, Ār, 28 7.2]
avaśyaṃ labhate kartā phalaṃ pāpasya karmaṇaḥ | [Rām, Ār, 28 8.1]
ghoraṃ paryāgate kāle drumaḥ puṣpam ivārtavam | [Rām, Ār, 28 8.2]
nacirāt prāpyate loke pāpānāṃ karmaṇāṃ phalam | [Rām, Ār, 28 9.1]
saviṣāṇām ivānnānāṃ bhuktānāṃ kṣaṇadācara | [Rām, Ār, 28 9.2]
pāpam ācaratāṃ ghoraṃ lokasyāpriyam icchatām | [Rām, Ār, 28 10.1]
aham āsādito rājā prāṇān hantuṃ niśācara | [Rām, Ār, 28 10.2]
adya hi tvāṃ mayā muktāḥ śarāḥ kāñcanabhūṣaṇāḥ | [Rām, Ār, 28 11.1]
vidārya nipatiṣyanti valmīkam iva pannagāḥ | [Rām, Ār, 28 11.2]
ye tvayā daṇḍakāraṇye bhakṣitā dharmacāriṇaḥ | [Rām, Ār, 28 12.1]
tān adya nihataḥ saṃkhye sasainyo 'nugamiṣyasi | [Rām, Ār, 28 12.2]
adya tvāṃ nihataṃ bāṇaiḥ paśyantu paramarṣayaḥ | [Rām, Ār, 28 13.1]
nirayasthaṃ vimānasthā ye tvayā hiṃsitāḥ purā | [Rām, Ār, 28 13.2]
prahara tvaṃ yathākāmaṃ kuru yatnaṃ kulādhama | [Rām, Ār, 28 14.1]
adya te pātayiṣyāmi śiras tālaphalaṃ yathā | [Rām, Ār, 28 14.2]
evam uktas tu rāmeṇa kruddhaḥ saṃraktalocanaḥ | [Rām, Ār, 28 15.1]
pratyuvāca tato rāmaṃ prahasan krodhamūrchitaḥ | [Rām, Ār, 28 15.2]
prākṛtān rākṣasān hatvā yuddhe daśarathātmaja | [Rām, Ār, 28 16.1]
ātmanā katham ātmānam apraśasyaṃ praśaṃsasi | [Rām, Ār, 28 16.2]
vikrāntā balavanto vā ye bhavanti nararṣabhāḥ | [Rām, Ār, 28 17.1]
kathayanti na te kiṃcit tejasā svena garvitāḥ | [Rām, Ār, 28 17.2]
prākṛtās tv akṛtātmāno loke kṣatriyapāṃsanāḥ | [Rām, Ār, 28 18.1]
nirarthakaṃ vikatthante yathā rāma vikatthase | [Rām, Ār, 28 18.2]
kulaṃ vyapadiśan vīraḥ samare ko 'bhidhāsyati | [Rām, Ār, 28 19.1]
mṛtyukāle hi samprāpte svayam aprastave stavam | [Rām, Ār, 28 19.2]
sarvathā tu laghutvaṃ te katthanena vidarśitam | [Rām, Ār, 28 20.1]
suvarṇapratirūpeṇa tapteneva kuśāgninā | [Rām, Ār, 28 20.2]
na tu mām iha tiṣṭhantaṃ paśyasi tvaṃ gadādharam | [Rām, Ār, 28 21.1]
dharādharam ivākampyaṃ parvataṃ dhātubhiś citam | [Rām, Ār, 28 21.2]
paryāpto 'haṃ gadāpāṇir hantuṃ prāṇān raṇe tava | [Rām, Ār, 28 22.1]
trayāṇām api lokānāṃ pāśahasta ivāntakaḥ | [Rām, Ār, 28 22.2]
kāmaṃ bahv api vaktavyaṃ tvayi vakṣyāmi na tv aham | [Rām, Ār, 28 23.1]
astaṃ gaccheddhi savitā yuddhavighnas tato bhavet | [Rām, Ār, 28 23.2]
caturdaśa sahasrāṇi rākṣasānāṃ hatāni te | [Rām, Ār, 28 24.1]
tvadvināśāt karomy adya teṣām aśrupramārjanam | [Rām, Ār, 28 24.2]
ity uktvā paramakruddhas tāṃ gadāṃ paramāṅgadaḥ | [Rām, Ār, 28 25.1]
kharaś cikṣepa rāmāya pradīptām aśaniṃ yathā | [Rām, Ār, 28 25.2]
kharabāhupramuktā sā pradīptā mahatī gadā | [Rām, Ār, 28 26.1]
bhasma vṛkṣāṃś ca gulmāṃś ca kṛtvāgāt tatsamīpataḥ | [Rām, Ār, 28 26.2]
tām āpatantīṃ jvalitāṃ mṛtyupāśopamāṃ gadām | [Rām, Ār, 28 27.1]
antarikṣagatāṃ rāmaś cicheda bahudhā śaraiḥ | [Rām, Ār, 28 27.2]
sā viśīrṇā śarair bhinnā papāta dharaṇītale | [Rām, Ār, 28 28.1]
gadāmantrauṣadhibalair vyālīva vinipātitā | [Rām, Ār, 28 28.2]
{Rām, Ār, 29}
bhittvā tu tāṃ gadāṃ bāṇai rāghavo dharmavatsalaḥ | [Rām, Ār, 29 1.1]
smayamānaḥ kharaṃ vākyaṃ saṃrabdham idam abravīt | [Rām, Ār, 29 1.2]
etat te balasarvasvaṃ darśitaṃ rākṣasādhama | [Rām, Ār, 29 2.1]
śaktihīnataro matto vṛthā tvam avagarjasi | [Rām, Ār, 29 2.2]
eṣā bāṇavinirbhinnā gadā bhūmitalaṃ gatā | [Rām, Ār, 29 3.1]
abhidhānapragalbhasya tava pratyayaghātinī | [Rām, Ār, 29 3.2]
yat tvayoktaṃ vinaṣṭānām idam aśrupramārjanam | [Rām, Ār, 29 4.1]
rākṣasānāṃ karomīti mithyā tad api te vacaḥ | [Rām, Ār, 29 4.2]
nīcasya kṣudraśīlasya mithyāvṛttasya rakṣasaḥ | [Rām, Ār, 29 5.1]
prāṇān apahariṣyāmi garutmān amṛtaṃ yathā | [Rām, Ār, 29 5.2]
adya te bhinnakaṇṭhasya phenabudbudabhūṣitam | [Rām, Ār, 29 6.1]
vidāritasya madbāṇair mahī pāsyati śoṇitam | [Rām, Ār, 29 6.2]
pāṃsurūṣitasarvāṅgaḥ srastanyastabhujadvayaḥ | [Rām, Ār, 29 7.1]
svapsyase gāṃ samāśliṣya durlabhāṃ pramadām iva | [Rām, Ār, 29 7.2]
pravṛddhanidre śayite tvayi rākṣasapāṃsane | [Rām, Ār, 29 8.1]
bhaviṣyanty aśaraṇyānāṃ śaraṇyā daṇḍakā ime | [Rām, Ār, 29 8.2]
janasthāne hatasthāne tava rākṣasa maccharaiḥ | [Rām, Ār, 29 9.1]
nirbhayā vicariṣyanti sarvato munayo vane | [Rām, Ār, 29 9.2]
adya viprasariṣyanti rākṣasyo hatabāndhavāḥ | [Rām, Ār, 29 10.1]
bāṣpārdravadanā dīnā bhayād anyabhayāvahāḥ | [Rām, Ār, 29 10.2]
adya śokarasajñās tā bhaviṣyanti niśācara | [Rām, Ār, 29 11.1]
anurūpakulāḥ patnyo yāsāṃ tvaṃ patir īdṛśaḥ | [Rām, Ār, 29 11.2]
nṛśaṃsaśīla kṣudrātman nityaṃ brāhmaṇakaṇṭaka | [Rām, Ār, 29 12.1]
tvatkṛte śaṅkitair agnau munibhiḥ pātyate haviḥ | [Rām, Ār, 29 12.2]
tam evam abhisaṃrabdhaṃ bruvāṇaṃ rāghavaṃ raṇe | [Rām, Ār, 29 13.1]
kharo nirbhartsayāmāsa roṣāt kharatarasvanaḥ | [Rām, Ār, 29 13.2]
dṛḍhaṃ khalv avalipto 'si bhayeṣv api ca nirbhayaḥ | [Rām, Ār, 29 14.1]
vācyāvācyaṃ tato hi tvaṃ mṛtyuvaśyo na budhyase | [Rām, Ār, 29 14.2]
kālapāśaparikṣiptā bhavanti puruṣā hi ye | [Rām, Ār, 29 15.1]
kāryākāryaṃ na jānanti te nirastaṣaḍindriyāḥ | [Rām, Ār, 29 15.2]
evam uktvā tato rāmaṃ saṃrudhya bhrukuṭiṃ tataḥ | [Rām, Ār, 29 16.1]
sa dadarśa mahāsālam avidūre niśācaraḥ | [Rām, Ār, 29 16.2]
raṇe praharaṇasyārthe sarvato hy avalokayan | [Rām, Ār, 29 17.1]
sa tam utpāṭayāmāsa saṃdṛśya daśanacchadam | [Rām, Ār, 29 17.2]
taṃ samutkṣipya bāhubhyāṃ vinarditvā mahābalaḥ | [Rām, Ār, 29 18.1]
rāmam uddiśya cikṣepa hatas tvam iti cābravīt | [Rām, Ār, 29 18.2]
tam āpatantaṃ bāṇaughaiś chittvā rāmaḥ pratāpavān | [Rām, Ār, 29 19.1]
roṣam āhārayat tīvraṃ nihantuṃ samare kharam | [Rām, Ār, 29 19.2]
jātasvedas tato rāmo roṣād raktāntalocanaḥ | [Rām, Ār, 29 20.1]
nirbibheda sahasreṇa bāṇānāṃ samare kharam | [Rām, Ār, 29 20.2]
tasya bāṇāntarād raktaṃ bahu susrāva phenilam | [Rām, Ār, 29 21.1]
gireḥ prasravaṇasyeva toyadhārāparisravaḥ | [Rām, Ār, 29 21.2]
vihvalaḥ sa kṛto bāṇaiḥ kharo rāmeṇa saṃyuge | [Rām, Ār, 29 22.1]
matto rudhiragandhena tam evābhyadravad drutam | [Rām, Ār, 29 22.2]
tam āpatantaṃ saṃrabdhaṃ kṛtāstro rudhirāplutam | [Rām, Ār, 29 23.1]
apāsarpat pratipadaṃ kiṃcit tvaritavikramaḥ | [Rām, Ār, 29 23.2]
tataḥ pāvakasaṃkāśaṃ vadhāya samare śaram | [Rām, Ār, 29 24.1]
kharasya rāmo jagrāha brahmadaṇḍam ivāparam | [Rām, Ār, 29 24.2]
sa tad dattaṃ maghavatā surarājena dhīmatā | [Rām, Ār, 29 25.1]
saṃdadhe ca sa dharmātmā mumoca ca kharaṃ prati | [Rām, Ār, 29 25.2]
sa vimukto mahābāṇo nirghātasamaniḥsvanaḥ | [Rām, Ār, 29 26.1]
rāmeṇa dhanur udyamya kharasyorasi cāpatat | [Rām, Ār, 29 26.2]
sa papāta kharo bhūmau dahyamānaḥ śarāgninā | [Rām, Ār, 29 27.1]
rudreṇaiva vinirdagdhaḥ śvetāraṇye yathāndhakaḥ | [Rām, Ār, 29 27.2]
sa vṛtra iva vajreṇa phenena namucir yathā | [Rām, Ār, 29 28.1]
balo vendrāśanihato nipapāta hataḥ kharaḥ | [Rām, Ār, 29 28.2]
tato rājarṣayaḥ sarve saṃgatāḥ paramarṣayaḥ | [Rām, Ār, 29 29.1]
sabhājya muditā rāmam idaṃ vacanam abruvan | [Rām, Ār, 29 29.2]
etadarthaṃ mahātejā mahendraḥ pākaśāsanaḥ | [Rām, Ār, 29 30.1]
śarabhaṅgāśramaṃ puṇyam ājagāma puraṃdaraḥ | [Rām, Ār, 29 30.2]
ānītas tvam imaṃ deśam upāyena maharṣibhiḥ | [Rām, Ār, 29 31.1]
eṣāṃ vadhārthaṃ krūrāṇāṃ rakṣasāṃ pāpakarmaṇām | [Rām, Ār, 29 31.2]
tad idaṃ naḥ kṛtaṃ kāryaṃ tvayā daśarathātmaja | [Rām, Ār, 29 32.1]
sukhaṃ dharmaṃ cariṣyanti daṇḍakeṣu maharṣayaḥ | [Rām, Ār, 29 32.2]
etasminn antare vīro lakṣmaṇaḥ saha sītayā | [Rām, Ār, 29 33.1]
giridurgād viniṣkramya saṃviveśāśramaṃ sukhī | [Rām, Ār, 29 33.2]
tato rāmas tu vijayī pūjyamāno maharṣibhiḥ | [Rām, Ār, 29 34.1]
praviveśāśramaṃ vīro lakṣmaṇenābhivāditaḥ | [Rām, Ār, 29 34.2]
taṃ dṛṣṭvā śatruhantāraṃ maharṣīṇāṃ sukhāvaham | [Rām, Ār, 29 35.1]
babhūva hṛṣṭā vaidehī bhartāraṃ pariṣasvaje | [Rām, Ār, 29 35.2]
{Rām, Ār, 30}
tataḥ śūrpaṇakhā dṛṣṭvā sahasrāṇi caturdaśa | [Rām, Ār, 30 1.1]
hatāny ekena rāmeṇa rakṣasāṃ bhīmakarmaṇām | [Rām, Ār, 30 1.2]
dūṣaṇaṃ ca kharaṃ caiva hataṃ triśirasaṃ raṇe | [Rām, Ār, 30 2.1]
dṛṣṭvā punar mahānādaṃ nanāda jaladopamā | [Rām, Ār, 30 2.2]
sā dṛṣṭvā karma rāmasya kṛtam anyaiḥ suduṣkaram | [Rām, Ār, 30 3.1]
jagāma paramodvignā laṅkāṃ rāvaṇapālitām | [Rām, Ār, 30 3.2]
sā dadarśa vimānāgre rāvaṇaṃ dīptatejasam | [Rām, Ār, 30 4.1]
upopaviṣṭaṃ sacivair marudbhir iva vāsavam | [Rām, Ār, 30 4.2]
āsīnaṃ sūryasaṃkāśe kāñcane paramāsane | [Rām, Ār, 30 5.1]
rukmavedigataṃ prājyaṃ jvalantam iva pāvakam | [Rām, Ār, 30 5.2]
devagandharvabhūtānām ṛṣīṇāṃ ca mahātmanām | [Rām, Ār, 30 6.1]
ajeyaṃ samare śūraṃ vyāttānanam ivāntakam | [Rām, Ār, 30 6.2]
devāsuravimardeṣu vajrāśanikṛtavraṇam | [Rām, Ār, 30 7.1]
airāvataviṣāṇāgrair utkṛṣṭakiṇavakṣasam | [Rām, Ār, 30 7.2]
viṃśadbhujaṃ daśagrīvaṃ darśanīyaparicchadam | [Rām, Ār, 30 8.1]
viśālavakṣasaṃ vīraṃ rājalakṣmaṇalakṣitam | [Rām, Ār, 30 8.2]
snigdhavaiḍūryasaṃkāśaṃ taptakāñcanakuṇḍalam | [Rām, Ār, 30 9.1]
subhujaṃ śukladaśanaṃ mahāsyaṃ parvatopamam | [Rām, Ār, 30 9.2]
viṣṇucakranipātaiś ca śataśo devasaṃyuge | [Rām, Ār, 30 10.1]
āhatāṅgaṃ samastaiś ca devapraharaṇais tathā | [Rām, Ār, 30 10.2]
akṣobhyāṇāṃ samudrāṇāṃ kṣobhaṇaṃ kṣiprakāriṇam | [Rām, Ār, 30 11.1]
kṣeptāraṃ parvatāgrāṇāṃ surāṇāṃ ca pramardanam | [Rām, Ār, 30 11.2]
ucchettāraṃ ca dharmāṇāṃ paradārābhimarśanam | [Rām, Ār, 30 12.1]
sarvadivyāstrayoktāraṃ yajñavighnakaraṃ sadā | [Rām, Ār, 30 12.2]
purīṃ bhogavatīṃ gatvā parājitya ca vāsukim | [Rām, Ār, 30 13.1]
takṣakasya priyāṃ bhāryāṃ parājitya jahāra yaḥ | [Rām, Ār, 30 13.2]
kailāsaṃ parvataṃ gatvā vijitya naravāhanam | [Rām, Ār, 30 14.1]
vimānaṃ puṣpakaṃ tasya kāmagaṃ vai jahāra yaḥ | [Rām, Ār, 30 14.2]
vanaṃ caitrarathaṃ divyaṃ nalinīṃ nandanaṃ vanam | [Rām, Ār, 30 15.1]
vināśayati yaḥ krodhād devodyānāni vīryavān | [Rām, Ār, 30 15.2]
candrasūryau mahābhāgāv uttiṣṭhantau paraṃtapau | [Rām, Ār, 30 16.1]
nivārayati bāhubhyāṃ yaḥ śailaśikharopamaḥ | [Rām, Ār, 30 16.2]
daśavarṣasahasrāṇi tapas taptvā mahāvane | [Rām, Ār, 30 17.1]
purā svayambhuve dhīraḥ śirāṃsy upajahāra yaḥ | [Rām, Ār, 30 17.2]
devadānavagandharvapiśācapatagoragaiḥ | [Rām, Ār, 30 18.1]
abhayaṃ yasya saṃgrāme mṛtyuto mānuṣād ṛte | [Rām, Ār, 30 18.2]
mantrair abhiṣutaṃ puṇyam adhvareṣu dvijātibhiḥ | [Rām, Ār, 30 19.1]
havirdhāneṣu yaḥ somam upahanti mahābalaḥ | [Rām, Ār, 30 19.2]
āptayajñaharaṃ krūraṃ brahmaghnaṃ duṣṭacāriṇam | [Rām, Ār, 30 20.1]
karkaśaṃ niranukrośaṃ prajānām ahite ratam | [Rām, Ār, 30 20.2]
rāvaṇaṃ sarvabhūtānāṃ sarvalokabhayāvaham | [Rām, Ār, 30 20.3]
rākṣasī bhrātaraṃ krūraṃ sā dadarśa mahābalam | [Rām, Ār, 30 21.1]
taṃ divyavastrābharaṇaṃ divyamālyopaśobhitam | [Rām, Ār, 30 21.2]
rākṣasendraṃ mahābhāgaṃ paulastyakulanandanam | [Rām, Ār, 30 21.3]
tam abravīd dīptaviśālalocanaṃ pradarśayitvā bhayamohamūrchitā | [Rām, Ār, 30 22.1]
sudāruṇaṃ vākyam abhītacāriṇī mahātmanā śūrpaṇakhā virūpitā | [Rām, Ār, 30 22.2]
{Rām, Ār, 31}
tataḥ śūrpaṇakhā dīnā rāvaṇaṃ lokarāvaṇam | [Rām, Ār, 31 1.1]
amātyamadhye saṃkruddhā paruṣaṃ vākyam abravīt | [Rām, Ār, 31 1.2]
pramattaḥ kāmabhogeṣu svairavṛtto niraṅkuśaḥ | [Rām, Ār, 31 2.1]
samutpannaṃ bhayaṃ ghoraṃ boddhavyaṃ nāvabudhyase | [Rām, Ār, 31 2.2]
saktaṃ grāmyeṣu bhogeṣu kāmavṛttaṃ mahīpatim | [Rām, Ār, 31 3.1]
lubdhaṃ na bahu manyante śmaśānāgnim iva prajāḥ | [Rām, Ār, 31 3.2]
svayaṃ kāryāṇi yaḥ kāle nānutiṣṭhati pārthivaḥ | [Rām, Ār, 31 4.1]
sa tu vai saha rājyena taiś ca kāryair vinaśyati | [Rām, Ār, 31 4.2]
ayuktacāraṃ durdarśam asvādhīnaṃ narādhipam | [Rām, Ār, 31 5.1]
varjayanti narā dūrān nadīpaṅkam iva dvipāḥ | [Rām, Ār, 31 5.2]
ye na rakṣanti viṣayam asvādhīnā narādhipāḥ | [Rām, Ār, 31 6.1]
te na vṛddhyā prakāśante girayaḥ sāgare yathā | [Rām, Ār, 31 6.2]
ātmavadbhir vigṛhya tvaṃ devagandharvadānavaiḥ | [Rām, Ār, 31 7.1]
ayuktacāraś capalaḥ kathaṃ rājā bhaviṣyasi | [Rām, Ār, 31 7.2]
yeṣāṃ cāraś ca kośaś ca nayaś ca jayatāṃ vara | [Rām, Ār, 31 8.1]
asvādhīnā narendrāṇāṃ prākṛtais te janaiḥ samāḥ | [Rām, Ār, 31 8.2]
yasmāt paśyanti dūrasthān sarvān arthān narādhipāḥ | [Rām, Ār, 31 9.1]
cāreṇa tasmād ucyante rājāno dīrghacakṣuṣaḥ | [Rām, Ār, 31 9.2]
ayuktacāraṃ manye tvāṃ prākṛtaiḥ sacivair vṛtam | [Rām, Ār, 31 10.1]
svajanaṃ ca janasthānaṃ hataṃ yo nāvabudhyase | [Rām, Ār, 31 10.2]
caturdaśa sahasrāṇi rakṣasāṃ bhīmakarmaṇām | [Rām, Ār, 31 11.1]
hatāny ekena rāmeṇa kharaś ca sahadūṣaṇaḥ | [Rām, Ār, 31 11.2]
ṛṣīṇām abhayaṃ dattaṃ kṛtakṣemāś ca daṇḍakāḥ | [Rām, Ār, 31 12.1]
dharṣitaṃ ca janasthānaṃ rāmeṇākliṣṭakarmaṇā | [Rām, Ār, 31 12.2]
tvaṃ tu lubdhaḥ pramattaś ca parādhīnaś ca rāvaṇa | [Rām, Ār, 31 13.1]
viṣaye sve samutpannaṃ bhayaṃ yo nāvabudhyase | [Rām, Ār, 31 13.2]
tīkṣṇam alpapradātāraṃ pramattaṃ garvitaṃ śaṭham | [Rām, Ār, 31 14.1]
vyasane sarvabhūtāni nābhidhāvanti pārthivam | [Rām, Ār, 31 14.2]
atimāninam agrāhyam ātmasaṃbhāvitaṃ naram | [Rām, Ār, 31 15.1]
krodhanaṃ vyasane hanti svajano 'pi narādhipam | [Rām, Ār, 31 15.2]
nānutiṣṭhati kāryāṇi bhayeṣu na bibheti ca | [Rām, Ār, 31 16.1]
kṣipraṃ rājyāc cyuto dīnas tṛṇais tulyo bhaviṣyati | [Rām, Ār, 31 16.2]
śuṣkakāṣṭhair bhavet kāryaṃ loṣṭair api ca pāṃsubhiḥ | [Rām, Ār, 31 17.1]
na tu sthānāt paribhraṣṭaiḥ kāryaṃ syād vasudhādhipaiḥ | [Rām, Ār, 31 17.2]
upabhuktaṃ yathā vāsaḥ srajo vā mṛditā yathā | [Rām, Ār, 31 18.1]
evaṃ rājyāt paribhraṣṭaḥ samartho 'pi nirarthakaḥ | [Rām, Ār, 31 18.2]
apramattaś ca yo rājā sarvajño vijitendriyaḥ | [Rām, Ār, 31 19.1]
kṛtajño dharmaśīlaś ca sa rājā tiṣṭhate ciram | [Rām, Ār, 31 19.2]
nayanābhyāṃ prasupto 'pi jāgarti nayacakṣuṣā | [Rām, Ār, 31 20.1]
vyaktakrodhaprasādaś ca sa rājā pūjyate janaiḥ | [Rām, Ār, 31 20.2]
tvaṃ tu rāvaṇa durbuddhir guṇair etair vivarjitaḥ | [Rām, Ār, 31 21.1]
yasya te 'viditaś cārai rakṣasāṃ sumahān vadhaḥ | [Rām, Ār, 31 21.2]
parāvamantā viṣayeṣu saṃgato na deśakālapravibhāgatattvavit | [Rām, Ār, 31 22.1]
ayuktabuddhir guṇadoṣaniścaye vipannarājyo nacirād vipatsyate | [Rām, Ār, 31 22.2]
iti svadoṣān parikīrtitāṃs tayā samīkṣya buddhyā kṣaṇadācareśvaraḥ | [Rām, Ār, 31 23.1]
dhanena darpeṇa balena cānvito vicintayāmāsa ciraṃ sa rāvaṇaḥ | [Rām, Ār, 31 23.2]
{Rām, Ār, 32}
tataḥ śūrpaṇakhāṃ kruddhāṃ bruvatīṃ paruṣaṃ vacaḥ | [Rām, Ār, 32 1.1]
amātyamadhye saṃkruddhaḥ paripapraccha rāvaṇaḥ | [Rām, Ār, 32 1.2]
kaś ca rāmaḥ kathaṃvīryaḥ kiṃrūpaḥ kiṃparākramaḥ | [Rām, Ār, 32 2.1]
kimarthaṃ daṇḍakāraṇyaṃ praviṣṭaś ca suduścaram | [Rām, Ār, 32 2.2]
āyudhaṃ kiṃ ca rāmasya nihatā yena rākṣasāḥ | [Rām, Ār, 32 3.1]
kharaś ca nihataḥ saṃkhye dūṣaṇas triśirās tathā | [Rām, Ār, 32 3.2]
ity uktā rākṣasendreṇa rākṣasī krodhamūrchitā | [Rām, Ār, 32 4.1]
tato rāmaṃ yathānyāyam ākhyātum upacakrame | [Rām, Ār, 32 4.2]
dīrghabāhur viśālākṣaś cīrakṛṣṇājināmbaraḥ | [Rām, Ār, 32 5.1]
kandarpasamarūpaś ca rāmo daśarathātmajaḥ | [Rām, Ār, 32 5.2]
śakracāpanibhaṃ cāpaṃ vikṛṣya kanakāṅgadam | [Rām, Ār, 32 6.1]
dīptān kṣipati nārācān sarpān iva mahāviṣān | [Rām, Ār, 32 6.2]
nādadānaṃ śarān ghorān na muñcantaṃ mahābalam | [Rām, Ār, 32 7.1]
na kārmukaṃ vikarṣantaṃ rāmaṃ paśyāmi saṃyuge | [Rām, Ār, 32 7.2]
hanyamānaṃ tu tat sainyaṃ paśyāmi śaravṛṣṭibhiḥ | [Rām, Ār, 32 8.1]
indreṇevottamaṃ sasyam āhataṃ tv aśmavṛṣṭibhiḥ | [Rām, Ār, 32 8.2]
rakṣasāṃ bhīmavīryāṇāṃ sahasrāṇi caturdaśa | [Rām, Ār, 32 9.1]
nihatāni śarais tīkṣṇais tenaikena padātinā | [Rām, Ār, 32 9.2]
ardhādhikamuhūrtena kharaś ca sahadūṣaṇaḥ | [Rām, Ār, 32 10.1]
ṛṣīṇām abhayaṃ dattaṃ kṛtakṣemāś ca daṇḍakāḥ | [Rām, Ār, 32 10.2]
ekā kathaṃcin muktāhaṃ paribhūya mahātmanā | [Rām, Ār, 32 11.1]
strīvadhaṃ śaṅkamānena rāmeṇa viditātmanā | [Rām, Ār, 32 11.2]
bhrātā cāsya mahātejā guṇatas tulyavikramaḥ | [Rām, Ār, 32 12.1]
anuraktaś ca bhaktaś ca lakṣmaṇo nāma vīryavān | [Rām, Ār, 32 12.2]
amarṣī durjayo jetā vikrānto buddhimān balī | [Rām, Ār, 32 13.1]
rāmasya dakṣiṇo bāhur nityaṃ prāṇo bahiścaraḥ | [Rām, Ār, 32 13.2]
rāmasya tu viśālākṣī dharmapatnī yaśasvinī | [Rām, Ār, 32 14.1]
sītā nāma varārohā vaidehī tanumadhyamā | [Rām, Ār, 32 14.2]
naiva devī na gandharvī na yakṣī na ca kiṃnarī | [Rām, Ār, 32 15.1]
tathārūpā mayā nārī dṛṣṭapūrvā mahītale | [Rām, Ār, 32 15.2]
yasya sītā bhaved bhāryā yaṃ ca hṛṣṭā pariṣvajet | [Rām, Ār, 32 16.1]
atijīvet sa sarveṣu lokeṣv api puraṃdarāt | [Rām, Ār, 32 16.2]
sā suśīlā vapuḥślāghyā rūpeṇāpratimā bhuvi | [Rām, Ār, 32 17.1]
tavānurūpā bhāryā sā tvaṃ ca tasyās tathā patiḥ | [Rām, Ār, 32 17.2]
tāṃ tu vistīrṇajaghanāṃ pīnottuṅgapayodharām | [Rām, Ār, 32 18.1]
bhāryārthe tu tavānetum udyatāhaṃ varānanām | [Rām, Ār, 32 18.2]
tāṃ tu dṛṣṭvādya vaidehīṃ pūrṇacandranibhānanām | [Rām, Ār, 32 19.1]
manmathasya śarāṇāṃ ca tvaṃ vidheyo bhaviṣyasi | [Rām, Ār, 32 19.2]
yadi tasyām abhiprāyo bhāryārthe tava jāyate | [Rām, Ār, 32 20.1]
śīghram uddhriyatāṃ pādo jayārtham iha dakṣiṇaḥ | [Rām, Ār, 32 20.2]
kuru priyaṃ tathā teṣāṃ rakṣasāṃ rākṣaseśvara | [Rām, Ār, 32 21.1]
vadhāt tasya nṛśaṃsasya rāmasyāśramavāsinaḥ | [Rām, Ār, 32 21.2]
taṃ śarair niśitair hatvā lakṣmaṇaṃ ca mahāratham | [Rām, Ār, 32 22.1]
hatanāthāṃ sukhaṃ sītāṃ yathāvad upabhokṣyase | [Rām, Ār, 32 22.2]
rocate yadi te vākyaṃ mamaitad rākṣaseśvara | [Rām, Ār, 32 23.1]
kriyatāṃ nirviśaṅkena vacanaṃ mama rāghava | [Rām, Ār, 32 23.2]
niśamya rāmeṇa śarair ajihmagair hatāñ janasthānagatān niśācarān | [Rām, Ār, 32 24.1]
kharaṃ ca buddhvā nihataṃ ca dūṣaṇaṃ tvam adya kṛtyaṃ pratipattum arhasi | [Rām, Ār, 32 24.2]
{Rām, Ār, 33}
tataḥ śūrpaṇakhāvākyaṃ tac chrutvā romaharṣaṇam | [Rām, Ār, 33 1.1]
sacivān abhyanujñāya kāryaṃ buddhvā jagāma ha | [Rām, Ār, 33 1.2]
tat kāryam anugamyātha yathāvad upalabhya ca | [Rām, Ār, 33 2.1]
doṣāṇāṃ ca guṇānāṃ ca sampradhārya balābalam | [Rām, Ār, 33 2.2]
iti kartavyam ity eva kṛtvā niścayam ātmanaḥ | [Rām, Ār, 33 3.1]
sthirabuddhis tato ramyāṃ yānaśālāṃ jagāma ha | [Rām, Ār, 33 3.2]
yānaśālāṃ tato gatvā pracchanno rākṣasādhipaḥ | [Rām, Ār, 33 4.1]
sūtaṃ saṃcodayāmāsa rathaḥ saṃyujyatām iti | [Rām, Ār, 33 4.2]
evam uktaḥ kṣaṇenaiva sārathir laghuvikramaḥ | [Rām, Ār, 33 5.1]
rathaṃ saṃyojayāmāsa tasyābhimatam uttamam | [Rām, Ār, 33 5.2]
kāñcanaṃ ratham āsthāya kāmagaṃ ratnabhūṣitam | [Rām, Ār, 33 6.1]
piśācavadanair yuktaṃ kharaiḥ kanakabhūṣaṇaiḥ | [Rām, Ār, 33 6.2]
meghapratimanādena sa tena dhanadānujaḥ | [Rām, Ār, 33 7.1]
rākṣasādhipatiḥ śrīmān yayau nadanadīpatim | [Rām, Ār, 33 7.2]
sa śvetavālavyasanaḥ śvetacchattro daśānanaḥ | [Rām, Ār, 33 8.1]
snigdhavaiḍūryasaṃkāśas taptakāñcanabhūṣaṇaḥ | [Rām, Ār, 33 8.2]
daśāsyo viṃśatibhujo darśanīyaparicchadaḥ | [Rām, Ār, 33 9.1]
tridaśārir munīndraghno daśaśīrṣa ivādrirāṭ | [Rām, Ār, 33 9.2]
kāmagaṃ ratham āsthāya śuśubhe rākṣasādhipaḥ | [Rām, Ār, 33 10.1]
vidyunmaṇḍalavān meghaḥ sabalāka ivāmbare | [Rām, Ār, 33 10.2]
saśailaṃ sāgarānūpaṃ vīryavān avalokayan | [Rām, Ār, 33 11.1]
nānāpuṣpaphalair vṛkṣair anukīrṇaṃ sahasraśaḥ | [Rām, Ār, 33 11.2]
śītamaṅgalatoyābhiḥ padminībhiḥ samantataḥ | [Rām, Ār, 33 12.1]
viśālair āśramapadair vedimadbhiḥ samāvṛtam | [Rām, Ār, 33 12.2]
kadalyāḍhakīsambādhaṃ nālikeropaśobhitam | [Rām, Ār, 33 13.1]
sālais tālais tamālaiś ca tarubhiś ca supuṣpitaiḥ | [Rām, Ār, 33 13.2]
atyantaniyatāhāraiḥ śobhitaṃ paramarṣibhiḥ | [Rām, Ār, 33 14.1]
nāgaiḥ suparṇair gandharvaiḥ kiṃnaraiś ca sahasraśaḥ | [Rām, Ār, 33 14.2]
jitakāmaiś ca siddhaiś ca cāraṇaiś copaśobhitam | [Rām, Ār, 33 15.1]
ājair vaikhānasair māṣair vālakhilyair marīcipaiḥ | [Rām, Ār, 33 15.2]
divyābharaṇamālyābhir divyarūpābhir āvṛtam | [Rām, Ār, 33 16.1]
krīḍāratividhijñābhir apsarobhiḥ sahasraśaḥ | [Rām, Ār, 33 16.2]
sevitaṃ devapatnībhiḥ śrīmatībhiḥ śriyā vṛtam | [Rām, Ār, 33 17.1]
devadānavasaṃghaiś ca caritaṃ tv amṛtāśibhiḥ | [Rām, Ār, 33 17.2]
haṃsakrauñcaplavākīrṇaṃ sārasaiḥ saṃpraṇāditam | [Rām, Ār, 33 18.1]
vaiḍūryaprastaraṃ ramyaṃ snigdhaṃ sāgaratejasā | [Rām, Ār, 33 18.2]
pāṇḍurāṇi viśālāni divyamālyayutāni ca | [Rām, Ār, 33 19.1]
tūryagītābhijuṣṭāni vimānāni samantataḥ | [Rām, Ār, 33 19.2]
tapasā jitalokānāṃ kāmagāny abhisaṃpatan | [Rām, Ār, 33 20.1]
gandharvāpsarasaś caiva dadarśa dhanadānujaḥ | [Rām, Ār, 33 20.2]
niryāsarasamūlānāṃ candanānāṃ sahasraśaḥ | [Rām, Ār, 33 21.1]
vanāni paśyan saumyāni ghrāṇatṛptikarāṇi ca | [Rām, Ār, 33 21.2]
agarūṇāṃ ca mukhyānāṃ vanāny upavanāni ca | [Rām, Ār, 33 22.1]
takkolānāṃ ca jātyānāṃ phalānāṃ ca sugandhinām | [Rām, Ār, 33 22.2]
puṣpāṇi ca tamālasya gulmāni maricasya ca | [Rām, Ār, 33 23.1]
muktānāṃ ca samūhāni śuṣyamāṇāni tīrataḥ | [Rām, Ār, 33 23.2]
śaṅkhānāṃ prastaraṃ caiva pravālanicayaṃ tathā | [Rām, Ār, 33 24.1]
kāñcanāni ca śailāni rājatāni ca sarvaśaḥ | [Rām, Ār, 33 24.2]
prasravāṇi manojñāni prasannāni hradāni ca | [Rām, Ār, 33 25.1]
dhanadhānyopapannāni strīratnair āvṛtāni ca | [Rām, Ār, 33 25.2]
hastyaśvarathagāḍhāni nagarāṇy avalokayan | [Rām, Ār, 33 26.1]
taṃ samaṃ sarvataḥ snigdhaṃ mṛdusaṃsparśamārutam | [Rām, Ār, 33 26.2]
anūpaṃ sindhurājasya dadarśa tridivopamam | [Rām, Ār, 33 27.1]
tatrāpaśyat sa meghābhaṃ nyagrodham ṛṣibhir vṛtam | [Rām, Ār, 33 27.2]
samantād yasya tāḥ śākhāḥ śatayojanam āyatāḥ | [Rām, Ār, 33 28.1]
yasya hastinam ādāya mahākāyaṃ ca kacchapam | [Rām, Ār, 33 28.2]
bhakṣārthaṃ garuḍaḥ śākhām ājagāma mahābalaḥ | [Rām, Ār, 33 28.3]
tasya tāṃ sahasā śākhāṃ bhāreṇa patagottamaḥ | [Rām, Ār, 33 29.1]
suparṇaḥ parṇabahulāṃ babhañjātha mahābalaḥ | [Rām, Ār, 33 29.2]
tatra vaikhānasā māṣā vālakhilyā marīcipāḥ | [Rām, Ār, 33 30.1]
ajā babhūvur dhūmrāś ca saṃgatāḥ paramarṣayaḥ | [Rām, Ār, 33 30.2]
teṣāṃ dayārthaṃ garuḍas tāṃ śākhāṃ śatayojanām | [Rām, Ār, 33 31.1]
jagāmādāya vegena tau cobhau gajakacchapau | [Rām, Ār, 33 31.2]
ekapādena dharmātmā bhakṣayitvā tad āmiṣam | [Rām, Ār, 33 32.1]
niṣādaviṣayaṃ hatvā śākhayā patagottamaḥ | [Rām, Ār, 33 32.2]
praharṣam atulaṃ lebhe mokṣayitvā mahāmunīn | [Rām, Ār, 33 32.3]
sa tenaiva praharṣeṇa dviguṇīkṛtavikramaḥ | [Rām, Ār, 33 33.1]
amṛtānayanārthaṃ vai cakāra matimān matim | [Rām, Ār, 33 33.2]
ayojālāni nirmathya bhittvā ratnagṛhaṃ varam | [Rām, Ār, 33 34.1]
mahendrabhavanād guptam ājahārāmṛtaṃ tataḥ | [Rām, Ār, 33 34.2]
taṃ maharṣigaṇair juṣṭaṃ suparṇakṛtalakṣaṇam | [Rām, Ār, 33 35.1]
nāmnā subhadraṃ nyagrodhaṃ dadarśa dhanadānujaḥ | [Rām, Ār, 33 35.2]
taṃ tu gatvā paraṃ pāraṃ samudrasya nadīpateḥ | [Rām, Ār, 33 36.1]
dadarśāśramam ekānte puṇye ramye vanāntare | [Rām, Ār, 33 36.2]
tatra kṛṣṇājinadharaṃ jaṭāvalkaladhāriṇam | [Rām, Ār, 33 37.1]
dadarśa niyatāhāraṃ mārīcaṃ nāma rākṣasam | [Rām, Ār, 33 37.2]
sa rāvaṇaḥ samāgamya vidhivat tena rakṣasā | [Rām, Ār, 33 38.1]
tataḥ paścād idaṃ vākyam abravīd vākyakovidaḥ | [Rām, Ār, 33 38.2]
{Rām, Ār, 34}
mārīca śrūyatāṃ tāta vacanaṃ mama bhāṣataḥ | [Rām, Ār, 34 1.1]
ārto 'smi mama cārtasya bhavān hi paramā gatiḥ | [Rām, Ār, 34 1.2]
jānīṣe tvaṃ janasthānaṃ bhrātā yatra kharo mama | [Rām, Ār, 34 2.1]
dūṣaṇaś ca mahābāhuḥ svasā śūrpaṇakhā ca me | [Rām, Ār, 34 2.2]
triśirāś ca mahātejā rākṣasaḥ piśitāśanaḥ | [Rām, Ār, 34 3.1]
anye ca bahavaḥ śūrā labdhalakṣā niśācarāḥ | [Rām, Ār, 34 3.2]
vasanti manniyogena adhivāsaṃ ca rākṣasaḥ | [Rām, Ār, 34 4.1]
bādhamānā mahāraṇye munīn ye dharmacāriṇaḥ | [Rām, Ār, 34 4.2]
caturdaśa sahasrāṇi rakṣasāṃ bhīmakarmaṇām | [Rām, Ār, 34 5.1]
śūrāṇāṃ labdhalakṣāṇāṃ kharacittānuvartinām | [Rām, Ār, 34 5.2]
te tv idānīṃ janasthāne vasamānā mahābalāḥ | [Rām, Ār, 34 6.1]
saṃgatāḥ param āyattā rāmeṇa saha saṃyuge | [Rām, Ār, 34 6.2]
tena saṃjātaroṣeṇa rāmeṇa raṇamūrdhani | [Rām, Ār, 34 7.1]
anuktvā paruṣaṃ kiṃcic charair vyāpāritaṃ dhanuḥ | [Rām, Ār, 34 7.2]
caturdaśa sahasrāṇi rakṣasāṃ bhīmakarmaṇām | [Rām, Ār, 34 8.1]
nihatāni śarais tīkṣṇair mānuṣeṇa padātinā | [Rām, Ār, 34 8.2]
kharaś ca nihataḥ saṃkhye dūṣaṇaś ca nipātitaḥ | [Rām, Ār, 34 9.1]
hatvā triśirasaṃ cāpi nirbhayā daṇḍakāḥ kṛtāḥ | [Rām, Ār, 34 9.2]
pitrā nirastaḥ kruddhena sabhāryaḥ kṣīṇajīvitaḥ | [Rām, Ār, 34 10.1]
sa hantā tasya sainyasya rāmaḥ kṣatriyapāṃsanaḥ | [Rām, Ār, 34 10.2]
aśīlaḥ karkaśas tīkṣṇo mūrkho lubdho 'jitendriyaḥ | [Rām, Ār, 34 11.1]
tyaktadharmas tv adharmātmā bhūtānām ahite rataḥ | [Rām, Ār, 34 11.2]
yena vairaṃ vināraṇye sattvam āśritya kevalam | [Rām, Ār, 34 12.1]
karṇanāsāpahāreṇa bhaginī me virūpitā | [Rām, Ār, 34 12.2]
tasya bhāryāṃ janasthānāt sītāṃ surasutopamām | [Rām, Ār, 34 13.1]
ānayiṣyāmi vikramya sahāyas tatra me bhava | [Rām, Ār, 34 13.2]
tvayā hy ahaṃ sahāyena pārśvasthena mahābala | [Rām, Ār, 34 14.1]
bhrātṛbhiś ca surān yuddhe samagrān nābhicintaye | [Rām, Ār, 34 14.2]
tat sahāyo bhava tvaṃ me samartho hy asi rākṣasa | [Rām, Ār, 34 15.1]
vīrye yuddhe ca darpe ca na hy asti sadṛśas tava | [Rām, Ār, 34 15.2]
etadartham ahaṃ prāptas tvatsamīpaṃ niśācara | [Rām, Ār, 34 16.1]
śṛṇu tat karma sāhāyye yat kāryaṃ vacanān mama | [Rām, Ār, 34 16.2]
sauvarṇas tvaṃ mṛgo bhūtvā citro rajatabindubhiḥ | [Rām, Ār, 34 17.1]
āśrame tasya rāmasya sītāyāḥ pramukhe cara | [Rām, Ār, 34 17.2]
tvāṃ tu niḥsaṃśayaṃ sītā dṛṣṭvā tu mṛgarūpiṇam | [Rām, Ār, 34 18.1]
gṛhyatām iti bhartāraṃ lakṣmaṇaṃ cābhidhāsyati | [Rām, Ār, 34 18.2]
tatas tayor apāye tu śūnye sītāṃ yathāsukham | [Rām, Ār, 34 19.1]
nirābādho hariṣyāmi rāhuś candraprabhām iva | [Rām, Ār, 34 19.2]
tataḥ paścāt sukhaṃ rāme bhāryāharaṇakarśite | [Rām, Ār, 34 20.1]
viśrabdhaḥ prahariṣyāmi kṛtārthenāntarātmanā | [Rām, Ār, 34 20.2]
tasya rāmakathāṃ śrutvā mārīcasya mahātmanaḥ | [Rām, Ār, 34 21.1]
śuṣkaṃ samabhavad vaktraṃ paritrasto babhūva ca | [Rām, Ār, 34 21.2]
sa rāvaṇaṃ trastaviṣaṇṇacetā mahāvane rāmaparākramajñaḥ | [Rām, Ār, 34 22.1]
kṛtāñjalis tattvam uvāca vākyaṃ hitaṃ ca tasmai hitam ātmanaś ca | [Rām, Ār, 34 22.2]
{Rām, Ār, 35}
tac chrutvā rākṣasendrasya vākyaṃ vākyaviśāradaḥ | [Rām, Ār, 35 1.1]
pratyuvāca mahāprājño mārīco rākṣaseśvaram | [Rām, Ār, 35 1.2]
sulabhāḥ puruṣā rājan satataṃ priyavādinaḥ | [Rām, Ār, 35 2.1]
apriyasya ca pathyasya vaktā śrotā ca durlabhaḥ | [Rām, Ār, 35 2.2]
na nūnaṃ budhyase rāmaṃ mahāvīryaṃ guṇonnatam | [Rām, Ār, 35 3.1]
ayuktacāraś capalo mahendravaruṇopamam | [Rām, Ār, 35 3.2]
api svasti bhavet tāta sarveṣāṃ bhuvi rakṣasām | [Rām, Ār, 35 4.1]
api rāmo na saṃkruddhaḥ kuryāl lokam arākṣasam | [Rām, Ār, 35 4.2]
api te jīvitāntāya notpannā janakātmajā | [Rām, Ār, 35 5.1]
api sītā nimittaṃ ca na bhaved vyasanaṃ mahat | [Rām, Ār, 35 5.2]
api tvām īśvaraṃ prāpya kāmavṛttaṃ niraṅkuśam | [Rām, Ār, 35 6.1]
na vinaśyet purī laṅkā tvayā saha sarākṣasā | [Rām, Ār, 35 6.2]
tvadvidhaḥ kāmavṛtto hi duḥśīlaḥ pāpamantritaḥ | [Rām, Ār, 35 7.1]
ātmānaṃ svajanaṃ rāṣṭraṃ sa rājā hanti durmatiḥ | [Rām, Ār, 35 7.2]
na ca pitrā parityakto nāmaryādaḥ kathaṃcana | [Rām, Ār, 35 8.1]
na lubdho na ca duḥśīlo na ca kṣatriyapāṃsanaḥ | [Rām, Ār, 35 8.2]
na ca dharmaguṇair hīnaḥ kausalyānandavardhanaḥ | [Rām, Ār, 35 9.1]
na ca tīkṣṇo hi bhūtānāṃ sarveṣāṃ ca hite rataḥ | [Rām, Ār, 35 9.2]
vañcitaṃ pitaraṃ dṛṣṭvā kaikeyyā satyavādinam | [Rām, Ār, 35 10.1]
kariṣyāmīti dharmātmā tataḥ pravrajito vanam | [Rām, Ār, 35 10.2]
kaikeyyāḥ priyakāmārthaṃ pitur daśarathasya ca | [Rām, Ār, 35 11.1]
hitvā rājyaṃ ca bhogāṃś ca praviṣṭo daṇḍakāvanam | [Rām, Ār, 35 11.2]
na rāmaḥ karkaśas tāta nāvidvān nājitendriyaḥ | [Rām, Ār, 35 12.1]
anṛtaṃ na śrutaṃ caiva naiva tvaṃ vaktum arhasi | [Rām, Ār, 35 12.2]
rāmo vigrahavān dharmaḥ sādhuḥ satyaparākramaḥ | [Rām, Ār, 35 13.1]
rājā sarvasya lokasya devānām iva vāsavaḥ | [Rām, Ār, 35 13.2]
kathaṃ tvaṃ tasya vaidehīṃ rakṣitāṃ svena tejasā | [Rām, Ār, 35 14.1]
icchasi prasabhaṃ hartuṃ prabhām iva vivasvataḥ | [Rām, Ār, 35 14.2]
śarārciṣam anādhṛṣyaṃ cāpakhaḍgendhanaṃ raṇe | [Rām, Ār, 35 15.1]
rāmāgniṃ sahasā dīptaṃ na praveṣṭuṃ tvam arhasi | [Rām, Ār, 35 15.2]
dhanurvyāditadīptāsyaṃ śarārciṣam amarṣaṇam | [Rām, Ār, 35 16.1]
cāpabāṇadharaṃ vīraṃ śatrusenāpahāriṇam | [Rām, Ār, 35 16.2]
rājyaṃ sukhaṃ ca saṃtyajya jīvitaṃ ceṣṭam ātmanaḥ | [Rām, Ār, 35 17.1]
nātyāsādayituṃ tāta rāmāntakam ihārhasi | [Rām, Ār, 35 17.2]
aprameyaṃ hi tattejo yasya sā janakātmajā | [Rām, Ār, 35 18.1]
na tvaṃ samarthas tāṃ hartuṃ rāmacāpāśrayāṃ vane | [Rām, Ār, 35 18.2]
prāṇebhyo 'pi priyatarā bhāryā nityam anuvratā | [Rām, Ār, 35 19.1]
dīptasyeva hutāśasya śikhā sītā sumadhyamā | [Rām, Ār, 35 19.2]
kim udyamaṃ vyartham imaṃ kṛtvā te rākṣasādhipa | [Rām, Ār, 35 20.1]
dṛṣṭaś cet tvaṃ raṇe tena tadantaṃ tava jīvitam | [Rām, Ār, 35 20.2]
jīvitaṃ ca sukhaṃ caiva rājyaṃ caiva sudurlabham | [Rām, Ār, 35 20.3]
sa sarvaiḥ sacivaiḥ sārdhaṃ vibhīṣaṇapuraskṛtaiḥ | [Rām, Ār, 35 21.1]
mantrayitvā tu dharmiṣṭhaiḥ kṛtvā niścayam ātmanaḥ | [Rām, Ār, 35 21.2]
doṣāṇāṃ ca guṇānāṃ ca sampradhārya balābalam | [Rām, Ār, 35 22.1]
ātmanaś ca balaṃ jñātvā rāghavasya ca tattvataḥ | [Rām, Ār, 35 22.2]
hitaṃ hi tava niścitya kṣamaṃ tvaṃ kartum arhasi | [Rām, Ār, 35 22.3]
ahaṃ tu manye tava na kṣamaṃ raṇe samāgamaṃ kosalarājasūnunā | [Rām, Ār, 35 23.1]
idaṃ hi bhūyaḥ śṛṇu vākyam uttamaṃ kṣamaṃ ca yuktaṃ ca niśācarādhipa | [Rām, Ār, 35 23.2]
{Rām, Ār, 36}
kadācid apy ahaṃ vīryāt paryaṭan pṛthivīm imām | [Rām, Ār, 36 1.1]
balaṃ nāgasahasrasya dhārayan parvatopamaḥ | [Rām, Ār, 36 1.2]
nīlajīmūtasaṃkāśas taptakāñcanakuṇḍalaḥ | [Rām, Ār, 36 2.1]
bhayaṃ lokasya janayan kirīṭī parighāyudhaḥ | [Rām, Ār, 36 2.2]
vyacaraṃ daṇḍakāraṇyam ṛṣimāṃsāni bhakṣayan | [Rām, Ār, 36 2.3]
viśvāmitro 'tha dharmātmā madvitrasto mahāmuniḥ | [Rām, Ār, 36 3.1]
svayaṃ gatvā daśarathaṃ narendram idam abravīt | [Rām, Ār, 36 3.2]
ayaṃ rakṣatu māṃ rāmaḥ parvakāle samāhitaḥ | [Rām, Ār, 36 4.1]
mārīcān me bhayaṃ ghoraṃ samutpannaṃ nareśvara | [Rām, Ār, 36 4.2]
ity evam ukto dharmātmā rājā daśarathas tadā | [Rām, Ār, 36 5.1]
pratyuvāca mahābhāgaṃ viśvāmitraṃ mahāmunim | [Rām, Ār, 36 5.2]
ūnaṣoḍaśavarṣo 'yam akṛtāstraś ca rāghavaḥ | [Rām, Ār, 36 6.1]
kāmaṃ tu mama yat sainyaṃ mayā saha gamiṣyati | [Rām, Ār, 36 6.2]
vadhiṣyāmi muniśreṣṭha śatruṃ tava yathepsitam | [Rām, Ār, 36 6.3]
ity evam uktaḥ sa munī rājānaṃ punar abravīt | [Rām, Ār, 36 7.1]
rāmān nānyad balaṃ loke paryāptaṃ tasya rakṣasaḥ | [Rām, Ār, 36 7.2]
bālo 'py eṣa mahātejāḥ samarthas tasya nigrahe | [Rām, Ār, 36 8.1]
gamiṣye rāmam ādāya svasti te 'stu paraṃtapa | [Rām, Ār, 36 8.2]
ity evam uktvā sa munis tam ādāya nṛpātmajam | [Rām, Ār, 36 9.1]
jagāma paramaprīto viśvāmitraḥ svam āśramam | [Rām, Ār, 36 9.2]
taṃ tadā daṇḍakāraṇye yajñam uddiśya dīkṣitam | [Rām, Ār, 36 10.1]
babhūvāvasthito rāmaś citraṃ visphārayan dhanuḥ | [Rām, Ār, 36 10.2]
ajātavyañjanaḥ śrīmān bālaḥ śyāmaḥ śubhekṣaṇaḥ | [Rām, Ār, 36 11.1]
ekavastradharo dhanvī śikhī kanakamālayā | [Rām, Ār, 36 11.2]
śobhayan daṇḍakāraṇyaṃ dīptena svena tejasā | [Rām, Ār, 36 12.1]
adṛśyata tadā rāmo bālacandra ivoditaḥ | [Rām, Ār, 36 12.2]
tato 'haṃ meghasaṃkāśas taptakāñcanakuṇḍalaḥ | [Rām, Ār, 36 13.1]
balī dattavaro darpād ājagāma tadāśramam | [Rām, Ār, 36 13.2]
tena dṛṣṭaḥ praviṣṭo 'haṃ sahasaivodyatāyudhaḥ | [Rām, Ār, 36 14.1]
māṃ tu dṛṣṭvā dhanuḥ sajyam asambhrāntaś cakāra ha | [Rām, Ār, 36 14.2]
avajānann ahaṃ mohād bālo 'yam iti rāghavam | [Rām, Ār, 36 15.1]
viśvāmitrasya tāṃ vedim adhyadhāvaṃ kṛtatvaraḥ | [Rām, Ār, 36 15.2]
tena muktas tato bāṇaḥ śitaḥ śatrunibarhaṇaḥ | [Rām, Ār, 36 16.1]
tenāhaṃ tāḍitaḥ kṣiptaḥ samudre śatayojane | [Rām, Ār, 36 16.2]
rāmasya śaravegena nirasto bhrāntacetanaḥ | [Rām, Ār, 36 17.1]
pātito 'haṃ tadā tena gambhīre sāgarāmbhasi | [Rām, Ār, 36 17.2]
prāpya saṃjñāṃ cirāt tāta laṅkāṃ prati gataḥ purīm | [Rām, Ār, 36 17.3]
evam asmi tadā muktaḥ sahāyās te nipātitāḥ | [Rām, Ār, 36 18.1]
akṛtāstreṇa rāmeṇa bālenākliṣṭakarmaṇā | [Rām, Ār, 36 18.2]
tan mayā vāryamāṇas tvaṃ yadi rāmeṇa vigraham | [Rām, Ār, 36 19.1]
kariṣyasy āpadaṃ ghorāṃ kṣipraṃ prāpya naśiṣyasi | [Rām, Ār, 36 19.2]
krīḍāratividhijñānāṃ samājotsavaśālinām | [Rām, Ār, 36 20.1]
rakṣasāṃ caiva saṃtāpam anarthaṃ cāhariṣyasi | [Rām, Ār, 36 20.2]
harmyaprāsādasambādhāṃ nānāratnavibhūṣitām | [Rām, Ār, 36 21.1]
drakṣyasi tvaṃ purīṃ laṅkāṃ vinaṣṭāṃ maithilīkṛte | [Rām, Ār, 36 21.2]
akurvanto 'pi pāpāni śucayaḥ pāpasaṃśrayāt | [Rām, Ār, 36 22.1]
parapāpair vinaśyanti matsyā nāgahrade yathā | [Rām, Ār, 36 22.2]
divyacandanadigdhāṅgān divyābharaṇabhūṣitān | [Rām, Ār, 36 23.1]
drakṣyasy abhihatān bhūmau tava doṣāt tu rākṣasān | [Rām, Ār, 36 23.2]
hṛtadārān sadārāṃś ca daśa vidravato diśaḥ | [Rām, Ār, 36 24.1]
hataśeṣān aśaraṇān drakṣyasi tvaṃ niśācarān | [Rām, Ār, 36 24.2]
śarajālaparikṣiptām agnijvālāsamāvṛtām | [Rām, Ār, 36 25.1]
pradagdhabhavanāṃ laṅkāṃ drakṣyasi tvam asaṃśayam | [Rām, Ār, 36 25.2]
pramadānāṃ sahasrāṇi tava rājan parigrahaḥ | [Rām, Ār, 36 26.1]
bhava svadāranirataḥ svakulaṃ rakṣa rākṣasa | [Rām, Ār, 36 26.2]
mānaṃ vṛddhiṃ ca rājyaṃ ca jīvitaṃ ceṣṭam ātmanaḥ | [Rām, Ār, 36 27.1]
yadīcchasi ciraṃ bhoktuṃ mā kṛthā rāmavipriyam | [Rām, Ār, 36 27.2]
nivāryamāṇaḥ suhṛdā mayā bhṛśaṃ prasahya sītāṃ yadi dharṣayiṣyasi | [Rām, Ār, 36 28.1]
gamiṣyasi kṣīṇabalaḥ sabāndhavo yamakṣayaṃ rāmaśarāttajīvitaḥ | [Rām, Ār, 36 28.2]
{Rām, Ār, 37}
evam asmi tadā muktaḥ kathaṃcit tena saṃyuge | [Rām, Ār, 37 1.1]
idānīm api yad vṛttaṃ tac chṛṇuṣva yad uttaram | [Rām, Ār, 37 1.2]
rākṣasābhyām ahaṃ dvābhyām anirviṇṇas tathā kṛtaḥ | [Rām, Ār, 37 2.1]
sahito mṛgarūpābhyāṃ praviṣṭo daṇḍakāvanam | [Rām, Ār, 37 2.2]
dīptajihvo mahākāyas tīkṣṇaśṛṅgo mahābalaḥ | [Rām, Ār, 37 3.1]
vyacaraṃ daṇḍakāraṇyaṃ māṃsabhakṣo mahāmṛgaḥ | [Rām, Ār, 37 3.2]
agnihotreṣu tīrtheṣu caityavṛkṣeṣu rāvaṇa | [Rām, Ār, 37 4.1]
atyantaghoro vyacaraṃ tāpasāṃs tān pradharṣayan | [Rām, Ār, 37 4.2]
nihatya daṇḍakāraṇye tāpasān dharmacāriṇaḥ | [Rām, Ār, 37 5.1]
rudhirāṇi pibaṃs teṣāṃ tathā māṃsāni bhakṣayan | [Rām, Ār, 37 5.2]
ṛṣimāṃsāśanaḥ krūras trāsayan vanagocarān | [Rām, Ār, 37 6.1]
tadā rudhiramatto 'haṃ vyacaraṃ daṇḍakāvanam | [Rām, Ār, 37 6.2]
tadāhaṃ daṇḍakāraṇye vicaran dharmadūṣakaḥ | [Rām, Ār, 37 7.1]
āsādayaṃ tadā rāmaṃ tāpasaṃ dharmam āśritam | [Rām, Ār, 37 7.2]
vaidehīṃ ca mahābhāgāṃ lakṣmaṇaṃ ca mahāratham | [Rām, Ār, 37 8.1]
tāpasaṃ niyatāhāraṃ sarvabhūtahite ratam | [Rām, Ār, 37 8.2]
so 'haṃ vanagataṃ rāmaṃ paribhūya mahābalam | [Rām, Ār, 37 9.1]
tāpaso 'yam iti jñātvā pūrvavairam anusmaran | [Rām, Ār, 37 9.2]
abhyadhāvaṃ susaṃkruddhas tīkṣṇaśṛṅgo mṛgākṛtiḥ | [Rām, Ār, 37 10.1]
jighāṃsur akṛtaprajñas taṃ prahāram anusmaran | [Rām, Ār, 37 10.2]
tena muktās trayo bāṇāḥ śitāḥ śatrunibarhaṇāḥ | [Rām, Ār, 37 11.1]
vikṛṣya balavac cāpaṃ suparṇānilatulyagāḥ | [Rām, Ār, 37 11.2]
te bāṇā vajrasaṃkāśāḥ sughorā raktabhojanāḥ | [Rām, Ār, 37 12.1]
ājagmuḥ sahitāḥ sarve trayaḥ saṃnataparvaṇaḥ | [Rām, Ār, 37 12.2]
parākramajño rāmasya śaṭho dṛṣṭabhayaḥ purā | [Rām, Ār, 37 13.1]
samutkrāntas tato muktas tāv ubhau rākṣasau hatau | [Rām, Ār, 37 13.2]
śareṇa mukto rāmasya kathaṃcit prāpya jīvitam | [Rām, Ār, 37 14.1]
iha pravrājito yuktas tāpaso 'haṃ samāhitaḥ | [Rām, Ār, 37 14.2]
vṛkṣe vṛkṣe hi paśyāmi cīrakṛṣṇājināmbaram | [Rām, Ār, 37 15.1]
gṛhītadhanuṣaṃ rāmaṃ pāśahastam ivāntakam | [Rām, Ār, 37 15.2]
api rāmasahasrāṇi bhītaḥ paśyāmi rāvaṇa | [Rām, Ār, 37 16.1]
rāmabhūtam idaṃ sarvam araṇyaṃ pratibhāti me | [Rām, Ār, 37 16.2]
rāmam eva hi paśyāmi rahite rākṣaseśvara | [Rām, Ār, 37 17.1]
dṛṣṭvā svapnagataṃ rāmam udbhramāmi vicetanaḥ | [Rām, Ār, 37 17.2]
rakārādīni nāmāni rāmatrastasya rāvaṇa | [Rām, Ār, 37 18.1]
ratnāni ca rathāś caiva trāsaṃ saṃjanayanti me | [Rām, Ār, 37 18.2]
ahaṃ tasya prabhāvajño na yuddhaṃ tena te kṣamam | [Rām, Ār, 37 19.1]
raṇe rāmeṇa yudhyasva kṣamāṃ vā kuru rākṣasa | [Rām, Ār, 37 19.2]
na te rāmakathā kāryā yadi māṃ draṣṭum icchasi | [Rām, Ār, 37 19.3]
idaṃ vaco bandhuhitārthinā mayā yathocyamānaṃ yadi nābhipatsyase | [Rām, Ār, 37 20.1]
sabāndhavas tyakṣyasi jīvitaṃ raṇe hato 'dya rāmeṇa śarair ajihmagaiḥ | [Rām, Ār, 37 20.2]
{Rām, Ār, 38}
mārīcena tu tad vākyaṃ kṣamaṃ yuktaṃ ca rāvaṇaḥ | [Rām, Ār, 38 1.1]
ukto na pratijagrāha martukāma ivauṣadham | [Rām, Ār, 38 1.2]
taṃ pathyahitavaktāraṃ mārīcaṃ rākṣasādhipaḥ | [Rām, Ār, 38 2.1]
abravīt paruṣaṃ vākyam ayuktaṃ kālacoditaḥ | [Rām, Ār, 38 2.2]
yat kilaitad ayuktārthaṃ mārīca mayi kathyate | [Rām, Ār, 38 3.1]
vākyaṃ niṣphalam atyarthaṃ bījam uptam ivoṣare | [Rām, Ār, 38 3.2]
tvadvākyair na tu māṃ śakyaṃ bhettuṃ rāmasya saṃyuge | [Rām, Ār, 38 4.1]
pāpaśīlasya mūrkhasya mānuṣasya viśeṣataḥ | [Rām, Ār, 38 4.2]
yas tyaktvā suhṛdo rājyaṃ mātaraṃ pitaraṃ tathā | [Rām, Ār, 38 5.1]
strīvākyaṃ prākṛtaṃ śrutvā vanam ekapade gataḥ | [Rām, Ār, 38 5.2]
avaśyaṃ tu mayā tasya saṃyuge kharaghātinaḥ | [Rām, Ār, 38 6.1]
prāṇaiḥ priyatarā sītā hartavyā tava saṃnidhau | [Rām, Ār, 38 6.2]
evaṃ me niścitā buddhir hṛdi mārīca vartate | [Rām, Ār, 38 7.1]
na vyāvartayituṃ śakyā sendrair api surāsuraiḥ | [Rām, Ār, 38 7.2]
doṣaṃ guṇaṃ vā saṃpṛṣṭas tvam evaṃ vaktum arhasi | [Rām, Ār, 38 8.1]
apāyaṃ vāpy upāyaṃ vā kāryasyāsya viniścaye | [Rām, Ār, 38 8.2]
saṃpṛṣṭena tu vaktavyaṃ sacivena vipaścitā | [Rām, Ār, 38 9.1]
udyatāñjalinā rājño ya icched bhūtim ātmanaḥ | [Rām, Ār, 38 9.2]
vākyam apratikūlaṃ tu mṛdupūrvaṃ śubhaṃ hitam | [Rām, Ār, 38 10.1]
upacāreṇa yuktaṃ ca vaktavyo vasudhādhipaḥ | [Rām, Ār, 38 10.2]
sāvamardaṃ tu yad vākyaṃ mārīca hitam ucyate | [Rām, Ār, 38 11.1]
nābhinandati tad rājā mānārho mānavarjitam | [Rām, Ār, 38 11.2]
pañcarūpāṇi rājāno dhārayanty amitaujasaḥ | [Rām, Ār, 38 12.1]
agner indrasya somasya yamasya varuṇasya ca | [Rām, Ār, 38 12.2]
auṣṇyaṃ tathā vikramaṃ ca saumyaṃ daṇḍaṃ prasannatām | [Rām, Ār, 38 12.3]
tasmāt sarvāsv avasthāsu mānyāḥ pūjyāś ca pārthivāḥ | [Rām, Ār, 38 13.1]
tvaṃ tu dharmam avijñāya kevalaṃ moham āsthitaḥ | [Rām, Ār, 38 13.2]
abhyāgataṃ māṃ daurātmyāt paruṣaṃ vadasīdṛśam | [Rām, Ār, 38 14.1]
guṇadoṣau na pṛcchāmi kṣamaṃ cātmani rākṣasa | [Rām, Ār, 38 14.2]
asmiṃs tu sa bhavān kṛtye sāhāyyaṃ kartum arhasi | [Rām, Ār, 38 14.3]
sauvarṇas tvaṃ mṛgo bhūtvā citro rajatabindubhiḥ | [Rām, Ār, 38 15.1]
pralobhayitvā vaidehīṃ yatheṣṭaṃ gantum arhasi | [Rām, Ār, 38 15.2]
tvāṃ tu māyāmṛgaṃ dṛṣṭvā kāñcanaṃ jātavismayā | [Rām, Ār, 38 16.1]
ānayainam iti kṣipraṃ rāmaṃ vakṣyati maithilī | [Rām, Ār, 38 16.2]
apakrānte ca kākutsthe lakṣmaṇe ca yathāsukham | [Rām, Ār, 38 17.1]
ānayiṣyāmi vaidehīṃ sahasrākṣaḥ śacīm iva | [Rām, Ār, 38 17.2]
evaṃ kṛtvā tv idaṃ kāryaṃ yatheṣṭaṃ gaccha rākṣasa | [Rām, Ār, 38 18.1]
rājyasyārdhaṃ pradāsyāmi mārīca tava suvrata | [Rām, Ār, 38 18.2]
gaccha saumya śivaṃ mārgaṃ kāryasyāsya vivṛddhaye | [Rām, Ār, 38 19.1]
prāpya sītām ayuddhena vañcayitvā tu rāghavam | [Rām, Ār, 38 19.2]
laṅkāṃ prati gamiṣyāmi kṛtakāryaḥ saha tvayā | [Rām, Ār, 38 19.3]
etat kāryam avaśyaṃ me balād api kariṣyasi | [Rām, Ār, 38 20.1]
rājño hi pratikūlastho na jātu sukham edhate | [Rām, Ār, 38 20.2]
āsādya taṃ jīvitasaṃśayas te mṛtyur dhruvo hy adya mayā virudhya | [Rām, Ār, 38 21.1]
etad yathāvat parigṛhya buddhyā yad atra pathyaṃ kuru tat tathā tvam | [Rām, Ār, 38 21.2]
{Rām, Ār, 39}
ājñapto rājavad vākyaṃ pratikūlaṃ niśācaraḥ | [Rām, Ār, 39 1.1]
abravīt paruṣaṃ vākyaṃ mārīco rākṣasādhipam | [Rām, Ār, 39 1.2]
kenāyam upadiṣṭas te vināśaḥ pāpakarmaṇā | [Rām, Ār, 39 2.1]
saputrasya sarāṣṭrasya sāmātyasya niśācara | [Rām, Ār, 39 2.2]
kas tvayā sukhinā rājan nābhinandati pāpakṛt | [Rām, Ār, 39 3.1]
kenedam upadiṣṭaṃ te mṛtyudvāram upāyataḥ | [Rām, Ār, 39 3.2]
śatravas tava suvyaktaṃ hīnavīryā niśācara | [Rām, Ār, 39 4.1]
icchanti tvāṃ vinaśyantam uparuddhaṃ balīyasā | [Rām, Ār, 39 4.2]
kenedam upadiṣṭaṃ te kṣudreṇāhitavādinā | [Rām, Ār, 39 5.1]
yas tvām icchati naśyantaṃ svakṛtena niśācara | [Rām, Ār, 39 5.2]
vadhyāḥ khalu na hanyante sacivās tava rāvaṇa | [Rām, Ār, 39 6.1]
ye tvām utpatham ārūḍhaṃ na nigṛhṇanti sarvaśaḥ | [Rām, Ār, 39 6.2]
amātyaiḥ kāmavṛtto hi rājā kāpatham āśritaḥ | [Rām, Ār, 39 7.1]
nigrāhyaḥ sarvathā sadbhir na nigrāhyo nigṛhyase | [Rām, Ār, 39 7.2]
dharmam arthaṃ ca kāmaṃ ca yaśaś ca jayatāṃ vara | [Rām, Ār, 39 8.1]
svāmiprasādāt sacivāḥ prāpnuvanti niśācara | [Rām, Ār, 39 8.2]
viparyaye tu tat sarvaṃ vyarthaṃ bhavati rāvaṇa | [Rām, Ār, 39 9.1]
vyasanaṃ svāmivaiguṇyāt prāpnuvantītare janāḥ | [Rām, Ār, 39 9.2]
rājamūlo hi dharmaś ca jayaś ca jayatāṃ vara | [Rām, Ār, 39 10.1]
tasmāt sarvāsv avasthāsu rakṣitavyo narādhipaḥ | [Rām, Ār, 39 10.2]
rājyaṃ pālayituṃ śakyaṃ na tīkṣṇena niśācara | [Rām, Ār, 39 11.1]
na cāpi pratikūlena nāvinītena rākṣasa | [Rām, Ār, 39 11.2]
ye tīkṣṇamantrāḥ sacivā bhajyante saha tena vai | [Rām, Ār, 39 12.1]
viṣameṣu rathāḥ śīghraṃ mandasārathayo yathā | [Rām, Ār, 39 12.2]
bahavaḥ sādhavo loke yuktadharmam anuṣṭhitāḥ | [Rām, Ār, 39 13.1]
pareṣām aparādhena vinaṣṭāḥ saparicchadāḥ | [Rām, Ār, 39 13.2]
svāminā pratikūlena prajās tīkṣṇena rāvaṇa | [Rām, Ār, 39 14.1]
rakṣyamāṇā na vardhante meṣā gomāyunā yathā | [Rām, Ār, 39 14.2]
avaśyaṃ vinaśiṣyanti sarve rāvaṇa rākṣasāḥ | [Rām, Ār, 39 15.1]
yeṣāṃ tvaṃ karkaśo rājā durbuddhir ajitendriyaḥ | [Rām, Ār, 39 15.2]
tad idaṃ kākatālīyaṃ ghoram āsāditaṃ tvayā | [Rām, Ār, 39 16.1]
atra kiṃ śobhanaṃ yat tvaṃ sasainyo vinaśiṣyasi | [Rām, Ār, 39 16.2]
māṃ nihatya tu rāmo 'sau nacirāt tvāṃ vadhiṣyati | [Rām, Ār, 39 17.1]
anena kṛtakṛtyo 'smi mriye yad ariṇā hataḥ | [Rām, Ār, 39 17.2]
darśanād eva rāmasya hataṃ mām upadhāraya | [Rām, Ār, 39 18.1]
ātmānaṃ ca hataṃ viddhi hṛtvā sītāṃ sabāndhavam | [Rām, Ār, 39 18.2]
ānayiṣyāmi cet sītām āśramāt sahito mayā | [Rām, Ār, 39 19.1]
naiva tvam asi naivāhaṃ naiva laṅkā na rākṣasāḥ | [Rām, Ār, 39 19.2]
nivāryamāṇas tu mayā hitaiṣiṇā na mṛṣyase vākyam idaṃ niśācara | [Rām, Ār, 39 20.1]
paretakalpā hi gatāyuṣo narā hitaṃ na gṛhṇanti suhṛdbhir īritam | [Rām, Ār, 39 20.2]
{Rām, Ār, 40}
evam uktvā tu paruṣaṃ mārīco rāvaṇaṃ tataḥ | [Rām, Ār, 40 1.1]
gacchāvety abravīd dīno bhayād rātriṃcaraprabhoḥ | [Rām, Ār, 40 1.2]
dṛṣṭaścāhaṃ punas tena śaracāpāsidhāriṇā | [Rām, Ār, 40 2.1]
madvadhodyataśastreṇa vinaṣṭaṃ jīvitaṃ ca me | [Rām, Ār, 40 2.2]
kiṃ tu kartuṃ mayā śakyam evaṃ tvayi durātmani | [Rām, Ār, 40 3.1]
eṣa gacchāmy ahaṃ tāta svasti te 'stu niśācara | [Rām, Ār, 40 3.2]
prahṛṣṭas tv abhavat tena vacanena sa rākṣasaḥ | [Rām, Ār, 40 4.1]
pariṣvajya susaṃśliṣṭam idaṃ vacanam abravīt | [Rām, Ār, 40 4.2]
etac chauṇḍīryayuktaṃ te macchandād iva bhāṣitam | [Rām, Ār, 40 5.1]
idānīm asi mārīcaḥ pūrvam anyo niśācaraḥ | [Rām, Ār, 40 5.2]
āruhyatām ayaṃ śīghraṃ khago ratnavibhūṣitaḥ | [Rām, Ār, 40 6.1]
mayā saha ratho yuktaḥ piśācavadanaiḥ kharaiḥ | [Rām, Ār, 40 6.2]
tato rāvaṇamārīcau vimānam iva taṃ ratham | [Rām, Ār, 40 7.1]
āruhya yayatuḥ śīghraṃ tasmād āśramamaṇḍalāt | [Rām, Ār, 40 7.2]
tathaiva tatra paśyantau pattanāni vanāni ca | [Rām, Ār, 40 8.1]
girīṃś ca saritaḥ sarvā rāṣṭrāṇi nagarāṇi ca | [Rām, Ār, 40 8.2]
sametya daṇḍakāraṇyaṃ rāghavasyāśramaṃ tataḥ | [Rām, Ār, 40 9.1]
dadarśa sahamārīco rāvaṇo rākṣasādhipaḥ | [Rām, Ār, 40 9.2]
avatīrya rathāt tasmāt tataḥ kāñcanabhūṣaṇāt | [Rām, Ār, 40 10.1]
haste gṛhītvā mārīcaṃ rāvaṇo vākyam abravīt | [Rām, Ār, 40 10.2]
etad rāmāśramapadaṃ dṛśyate kadalīvṛtam | [Rām, Ār, 40 11.1]
kriyatāṃ tat sakhe śīghraṃ yadarthaṃ vayam āgatāḥ | [Rām, Ār, 40 11.2]
sa rāvaṇavacaḥ śrutvā mārīco rākṣasas tadā | [Rām, Ār, 40 12.1]
mṛgo bhūtvāśramadvāri rāmasya vicacāra ha | [Rām, Ār, 40 12.2]
maṇipravaraśṛṅgāgraḥ sitāsitamukhākṛtiḥ | [Rām, Ār, 40 13.1]
raktapadmotpalamukha indranīlotpalaśravāḥ | [Rām, Ār, 40 13.2]
kiṃcid abhyunnatagrīva indranīlanibhodaraḥ | [Rām, Ār, 40 14.1]
madhūkanibhapārśvaś ca kañjakiñjalkasaṃnibhaḥ | [Rām, Ār, 40 14.2]
vaiḍūryasaṃkāśakhuras tanujaṅghaḥ susaṃhataḥ | [Rām, Ār, 40 15.1]
indrāyudhasavarṇena pucchenordhvaṃ virājitaḥ | [Rām, Ār, 40 15.2]
manoharasnigdhavarṇo ratnair nānāvidhair vṛtaḥ | [Rām, Ār, 40 16.1]
kṣaṇena rākṣaso jāto mṛgaḥ paramaśobhanaḥ | [Rām, Ār, 40 16.2]
vanaṃ prajvalayan ramyaṃ rāmāśramapadaṃ ca tat | [Rām, Ār, 40 17.1]
manoharaṃ darśanīyaṃ rūpaṃ kṛtvā sa rākṣasaḥ | [Rām, Ār, 40 17.2]
pralobhanārthaṃ vaidehyā nānādhātuvicitritam | [Rām, Ār, 40 18.1]
vicaran gacchate samyak śādvalāni samantataḥ | [Rām, Ār, 40 18.2]
rūpyabinduśataiś citro bhūtvā ca priyadarśanaḥ | [Rām, Ār, 40 19.1]
viṭapīnāṃ kisalayān bhaṅktvādan vicacāra ha | [Rām, Ār, 40 19.2]
kadalīgṛhakaṃ gatvā karṇikārān itas tataḥ | [Rām, Ār, 40 20.1]
samāśrayanmandagatiḥ sītāsaṃdarśanaṃ tadā | [Rām, Ār, 40 20.2]
rājīvacitrapṛṣṭhaḥ sa virarāja mahāmṛgaḥ | [Rām, Ār, 40 21.1]
rāmāśramapadābhyāśe vicacāra yathāsukham | [Rām, Ār, 40 21.2]
punar gatvā nivṛttaś ca vicacāra mṛgottamaḥ | [Rām, Ār, 40 22.1]
gatvā muhūrtaṃ tvarayā punaḥ pratinivartate | [Rām, Ār, 40 22.2]
vikrīḍaṃś ca punar bhūmau punar eva niṣīdati | [Rām, Ār, 40 23.1]
āśramadvāram āgamya mṛgayūthāni gacchati | [Rām, Ār, 40 23.2]
mṛgayūthair anugataḥ punar eva nivartate | [Rām, Ār, 40 24.1]
sītādarśanam ākāṅkṣan rākṣaso mṛgatāṃ gataḥ | [Rām, Ār, 40 24.2]
paribhramati citrāṇi maṇḍalāni viniṣpatan | [Rām, Ār, 40 25.1]
samudvīkṣya ca sarve taṃ mṛgā ye 'nye vanecarāḥ | [Rām, Ār, 40 25.2]
upagamya samāghrāya vidravanti diśo daśa | [Rām, Ār, 40 26.1]
rākṣasaḥ so 'pi tān vanyān mṛgān mṛgavadhe rataḥ | [Rām, Ār, 40 26.2]
pracchādanārthaṃ bhāvasya na bhakṣayati saṃspṛśan | [Rām, Ār, 40 27.1]
tasminn eva tataḥ kāle vaidehī śubhalocanā | [Rām, Ār, 40 27.2]
kusumāpacaye vyagrā pādapān atyavartata | [Rām, Ār, 40 28.1]
karṇikārān aśokāṃś ca cūtāṃś ca madirekṣaṇā | [Rām, Ār, 40 28.2]
kusumāny apacinvantī cacāra rucirānanā | [Rām, Ār, 40 29.1]
anarhāraṇyavāsasya sā taṃ ratnamayaṃ mṛgam | [Rām, Ār, 40 29.2]
muktāmaṇivicitrāṅgaṃ dadarśa paramāṅganā | [Rām, Ār, 40 29.3]
taṃ vai ruciradantauṣṭhaṃ rūpyadhātutanūruham | [Rām, Ār, 40 30.1]
vismayotphullanayanā sasnehaṃ samudaikṣata | [Rām, Ār, 40 30.2]
sa ca tāṃ rāmadayitāṃ paśyan māyāmayo mṛgaḥ | [Rām, Ār, 40 31.1]
vicacāra tatas tatra dīpayann iva tad vanam | [Rām, Ār, 40 31.2]
adṛṣṭapūrvaṃ dṛṣṭvā taṃ nānāratnamayaṃ mṛgam | [Rām, Ār, 40 32.1]
vismayaṃ paramaṃ sītā jagāma janakātmajā | [Rām, Ār, 40 32.2]
{Rām, Ār, 41}
sā taṃ samprekṣya suśroṇī kusumāni vicinvatī | [Rām, Ār, 41 1.1]
hemarājatavarṇābhyāṃ pārśvābhyām upaśobhitam | [Rām, Ār, 41 1.2]
prahṛṣṭā cānavadyāṅgī mṛṣṭahāṭakavarṇinī | [Rām, Ār, 41 2.1]
bhartāram api cākrandal lakṣmaṇaṃ caiva sāyudham | [Rām, Ār, 41 2.2]
tayāhūtau naravyāghrau vaidehyā rāmalakṣmaṇau | [Rām, Ār, 41 3.1]
vīkṣamāṇau tu taṃ deśaṃ tadā dadṛśatur mṛgam | [Rām, Ār, 41 3.2]
śaṅkamānas tu taṃ dṛṣṭvā lakṣmaṇo rāmam abravīt | [Rām, Ār, 41 4.1]
tam evainam ahaṃ manye mārīcaṃ rākṣasaṃ mṛgam | [Rām, Ār, 41 4.2]
caranto mṛgayāṃ hṛṣṭā pāpenopādhinā vane | [Rām, Ār, 41 5.1]
anena nihatā rāma rājānaḥ kāmarūpiṇā | [Rām, Ār, 41 5.2]
asya māyāvido māyāmṛgarūpam idaṃ kṛtam | [Rām, Ār, 41 6.1]
bhānumatpuruṣavyāghra gandharvapurasaṃnibham | [Rām, Ār, 41 6.2]
mṛgo hy evaṃvidho ratnavicitro nāsti rāghava | [Rām, Ār, 41 7.1]
jagatyāṃ jagatīnātha māyaiṣā hi na saṃśayaḥ | [Rām, Ār, 41 7.2]
evaṃ bruvāṇaṃ kākutsthaṃ prativārya śucismitā | [Rām, Ār, 41 8.1]
uvāca sītā saṃhṛṣṭā chadmanā hṛtacetanā | [Rām, Ār, 41 8.2]
āryaputrābhirāmo 'sau mṛgo harati me manaḥ | [Rām, Ār, 41 9.1]
ānayainaṃ mahābāho krīḍārthaṃ no bhaviṣyati | [Rām, Ār, 41 9.2]
ihāśramapade 'smākaṃ bahavaḥ puṇyadarśanāḥ | [Rām, Ār, 41 10.1]
mṛgāś caranti sahitāś camarāḥ sṛmarās tathā | [Rām, Ār, 41 10.2]
ṛkṣāḥ pṛṣatasaṃghāś ca vānarāḥ kiṃnarās tathā | [Rām, Ār, 41 11.1]
vicaranti mahābāho rūpaśreṣṭhā mahābalāḥ | [Rām, Ār, 41 11.2]
na cāsya sadṛśo rājan dṛṣṭapūrvo mṛgaḥ purā | [Rām, Ār, 41 12.1]
tejasā kṣamayā dīptyā yathāyaṃ mṛgasattamaḥ | [Rām, Ār, 41 12.2]
nānāvarṇavicitrāṅgo ratnabindusamācitaḥ | [Rām, Ār, 41 13.1]
dyotayan vanam avyagraṃ śobhate śaśisaṃnibhaḥ | [Rām, Ār, 41 13.2]
aho rūpam aho lakṣmīḥ svarasampac ca śobhanā | [Rām, Ār, 41 14.1]
mṛgo 'dbhuto vicitro 'sau hṛdayaṃ haratīva me | [Rām, Ār, 41 14.2]
yadi grahaṇam abhyeti jīvann eva mṛgas tava | [Rām, Ār, 41 15.1]
āścaryabhūtaṃ bhavati vismayaṃ janayiṣyati | [Rām, Ār, 41 15.2]
samāptavanavāsānāṃ rājyasthānāṃ ca naḥ punaḥ | [Rām, Ār, 41 16.1]
antaḥpuravibhūṣārtho mṛga eṣa bhaviṣyati | [Rām, Ār, 41 16.2]
bharatasyāryaputrasya śvaśrūṇāṃ mama ca prabho | [Rām, Ār, 41 17.1]
mṛgarūpam idaṃ divyaṃ vismayaṃ janayiṣyati | [Rām, Ār, 41 17.2]
jīvan na yadi te 'bhyeti grahaṇaṃ mṛgasattamaḥ | [Rām, Ār, 41 18.1]
ajinaṃ naraśārdūla ruciraṃ me bhaviṣyati | [Rām, Ār, 41 18.2]
nihatasyāsya sattvasya jāmbūnadamayatvaci | [Rām, Ār, 41 19.1]
śaṣpabṛsyāṃ vinītāyām icchāmy aham upāsitum | [Rām, Ār, 41 19.2]
kāmavṛttam idaṃ raudraṃ strīṇām asadṛśaṃ matam | [Rām, Ār, 41 20.1]
vapuṣā tv asya sattvasya vismayo janito mama | [Rām, Ār, 41 20.2]
tena kāñcanaromnā tu maṇipravaraśṛṅgiṇā | [Rām, Ār, 41 21.1]
taruṇādityavarṇena nakṣatrapathavarcasā | [Rām, Ār, 41 21.2]
babhūva rāghavasyāpi mano vismayam āgatam | [Rām, Ār, 41 21.3]
evaṃ sītāvacaḥ śrutvā dṛṣṭvā ca mṛgam adbhutam | [Rām, Ār, 41 22.1]
uvāca rāghavo hṛṣṭo bhrātaraṃ lakṣmaṇaṃ vacaḥ | [Rām, Ār, 41 22.2]
paśya lakṣmaṇa vaidehyāḥ spṛhāṃ mṛgagatām imām | [Rām, Ār, 41 23.1]
rūpaśreṣṭhatayā hy eṣa mṛgo 'dya na bhaviṣyati | [Rām, Ār, 41 23.2]
na vane nandanoddeśe na caitrarathasaṃśraye | [Rām, Ār, 41 24.1]
kutaḥ pṛthivyāṃ saumitre yo 'sya kaścit samo mṛgaḥ | [Rām, Ār, 41 24.2]
pratilomānulomāś ca rucirā romarājayaḥ | [Rām, Ār, 41 25.1]
śobhante mṛgam āśritya citrāḥ kanakabindubhiḥ | [Rām, Ār, 41 25.2]
paśyāsya jṛmbhamāṇasya dīptām agniśikhopamām | [Rām, Ār, 41 26.1]
jihvāṃ mukhān niḥsarantīṃ meghād iva śatahradām | [Rām, Ār, 41 26.2]
masāragalvarkamukhaḥ śaṅkhamuktānibhodaraḥ | [Rām, Ār, 41 27.1]
kasya nāmābhirūpo 'sau na mano lobhayen mṛgaḥ | [Rām, Ār, 41 27.2]
kasya rūpam idaṃ dṛṣṭvā jāmbūnadamayaprabham | [Rām, Ār, 41 28.1]
nānāratnamayaṃ divyaṃ na mano vismayaṃ vrajet | [Rām, Ār, 41 28.2]
māṃsahetor api mṛgān vihārārthaṃ ca dhanvinaḥ | [Rām, Ār, 41 29.1]
ghnanti lakṣmaṇa rājāno mṛgayāyāṃ mahāvane | [Rām, Ār, 41 29.2]
dhanāni vyavasāyena vicīyante mahāvane | [Rām, Ār, 41 30.1]
dhātavo vividhāś cāpi maṇiratnasuvarṇinaḥ | [Rām, Ār, 41 30.2]
tat sāram akhilaṃ nṝṇāṃ dhanaṃ nicayavardhanam | [Rām, Ār, 41 31.1]
manasā cintitaṃ sarvaṃ yathā śukrasya lakṣmaṇa | [Rām, Ār, 41 31.2]
arthī yenārthakṛtyena saṃvrajaty avicārayan | [Rām, Ār, 41 32.1]
tam artham arthaśāstrajñaḥ prāhur arthyāś ca lakṣmaṇa | [Rām, Ār, 41 32.2]
etasya mṛgaratnasya parārdhye kāñcanatvaci | [Rām, Ār, 41 33.1]
upavekṣyati vaidehī mayā saha sumadhyamā | [Rām, Ār, 41 33.2]
na kādalī na priyakī na praveṇī na cāvikī | [Rām, Ār, 41 34.1]
bhaved etasya sadṛśī sparśaneneti me matiḥ | [Rām, Ār, 41 34.2]
eṣa caiva mṛgaḥ śrīmān yaś ca divyo nabhaścaraḥ | [Rām, Ār, 41 35.1]
ubhāv etau mṛgau divyau tārāmṛgamahīmṛgau | [Rām, Ār, 41 35.2]
yadi vāyaṃ tathā yan māṃ bhaved vadasi lakṣmaṇa | [Rām, Ār, 41 36.1]
māyaiṣā rākṣasasyeti kartavyo 'sya vadho mayā | [Rām, Ār, 41 36.2]
etena hi nṛśaṃsena mārīcenākṛtātmanā | [Rām, Ār, 41 37.1]
vane vicaratā pūrvaṃ hiṃsitā munipuṃgavāḥ | [Rām, Ār, 41 37.2]
utthāya bahavo yena mṛgayāyāṃ janādhipāḥ | [Rām, Ār, 41 38.1]
nihatāḥ parameṣvāsās tasmād vadhyas tv ayaṃ mṛgaḥ | [Rām, Ār, 41 38.2]
purastād iha vātāpiḥ paribhūya tapasvinaḥ | [Rām, Ār, 41 39.1]
udarastho dvijān hanti svagarbho 'śvatarīm iva | [Rām, Ār, 41 39.2]
sa kadācic cirāl loke āsasāda mahāmunim | [Rām, Ār, 41 40.1]
agastyaṃ tejasā yuktaṃ bhakṣyas tasya babhūva ha | [Rām, Ār, 41 40.2]
samutthāne ca tadrūpaṃ kartukāmaṃ samīkṣya tam | [Rām, Ār, 41 41.1]
utsmayitvā tu bhagavān vātāpim idam abravīt | [Rām, Ār, 41 41.2]
tvayāvigaṇya vātāpe paribhūtāś ca tejasā | [Rām, Ār, 41 42.1]
jīvaloke dvijaśreṣṭhās tasmād asi jarāṃ gataḥ | [Rām, Ār, 41 42.2]
evaṃ tan na bhaved rakṣo vātāpir iva lakṣmaṇa | [Rām, Ār, 41 43.1]
madvidhaṃ yo 'timanyeta dharmanityaṃ jitendriyam | [Rām, Ār, 41 43.2]
bhaveddhato 'yaṃ vātāpir agastyeneva māṃ gatiḥ | [Rām, Ār, 41 44.1]
iha tvaṃ bhava saṃnaddho yantrito rakṣa maithilīm | [Rām, Ār, 41 44.2]
asyām āyattam asmākaṃ yat kṛtyaṃ raghunandana | [Rām, Ār, 41 45.1]
aham enaṃ vadhiṣyāmi grahīṣyāmy athavā mṛgam | [Rām, Ār, 41 45.2]
yāvad gacchāmi saumitre mṛgam ānayituṃ drutam | [Rām, Ār, 41 46.1]
paśya lakṣmaṇa vaidehīṃ mṛgatvaci gataspṛhām | [Rām, Ār, 41 46.2]
tvacā pradhānayā hy eṣa mṛgo 'dya na bhaviṣyati | [Rām, Ār, 41 47.1]
apramattena te bhāvyam āśramasthena sītayā | [Rām, Ār, 41 47.2]
yāvat pṛṣatam ekena sāyakena nihanmy aham | [Rām, Ār, 41 48.1]
hatvaitac carma ādāya śīghram eṣyāmi lakṣmaṇa | [Rām, Ār, 41 48.2]
pradakṣiṇenātibalena pakṣiṇā jaṭāyuṣā buddhimatā ca lakṣmaṇa | [Rām, Ār, 41 49.1]
bhavāpramattaḥ pratigṛhya maithilīṃ pratikṣaṇaṃ sarvata eva śaṅkitaḥ | [Rām, Ār, 41 49.2]
{Rām, Ār, 42}
tathā tu taṃ samādiśya bhrātaraṃ raghunandanaḥ | [Rām, Ār, 42 1.1]
babandhāsiṃ mahātejā jāmbūnadamayatsarum | [Rām, Ār, 42 1.2]
tatas tryavanataṃ cāpam ādāyātmavibhūṣaṇam | [Rām, Ār, 42 2.1]
ābadhya ca kalāpau dvau jagāmodagravikramaḥ | [Rām, Ār, 42 2.2]
taṃ vañcayāno rājendram āpatantaṃ nirīkṣya vai | [Rām, Ār, 42 3.1]
babhūvāntarhitas trāsāt punaḥ saṃdarśane 'bhavat | [Rām, Ār, 42 3.2]
baddhāsir dhanur ādāya pradudrāva yato mṛgaḥ | [Rām, Ār, 42 4.1]
taṃ sa paśyati rūpeṇa dyotamānam ivāgrataḥ | [Rām, Ār, 42 4.2]
avekṣyāvekṣya dhāvantaṃ dhanuṣpāṇir mahāvane | [Rām, Ār, 42 5.1]
ativṛttam iṣoḥ pātāl lobhayānaṃ kadācana | [Rām, Ār, 42 5.2]
śaṅkitaṃ tu samudbhrāntam utpatantam ivāmbare | [Rām, Ār, 42 6.1]
dṛśyamānam adṛśyaṃ ca navoddeśeṣu keṣucit | [Rām, Ār, 42 6.2]
chinnābhrair iva saṃvītaṃ śāradaṃ candramaṇḍalam | [Rām, Ār, 42 7.1]
muhūrtād eva dadṛśe muhur dūrāt prakāśate | [Rām, Ār, 42 7.2]
darśanādarśanenaiva so 'pākarṣata rāghavam | [Rām, Ār, 42 8.1]
āsīt kruddhas tu kākutstho vivaśas tena mohitaḥ | [Rām, Ār, 42 8.2]
athāvatasthe suśrāntaś chāyām āśritya śādvale | [Rām, Ār, 42 9.1]
mṛgaiḥ parivṛto vanyair adūrāt pratyadṛśyata | [Rām, Ār, 42 9.2]
dṛṣṭvā rāmo mahātejās taṃ hantuṃ kṛtaniścayaḥ | [Rām, Ār, 42 10.1]
saṃdhāya sudṛḍhe cāpe vikṛṣya balavad balī | [Rām, Ār, 42 10.2]
tam eva mṛgam uddiśya jvalantam iva pannagam | [Rām, Ār, 42 11.1]
mumoca jvalitaṃ dīptam astrabrahmavinirmitam | [Rām, Ār, 42 11.2]
sa bhṛśaṃ mṛgarūpasya vinirbhidya śarottamaḥ | [Rām, Ār, 42 12.1]
mārīcasyaiva hṛdayaṃ bibhedāśanisaṃnibhaḥ | [Rām, Ār, 42 12.2]
tālamātram athotpatya nyapatat sa śarāturaḥ | [Rām, Ār, 42 13.1]
vyanadad bhairavaṃ nādaṃ dharaṇyām alpajīvitaḥ | [Rām, Ār, 42 13.2]
mriyamāṇas tu mārīco jahau tāṃ kṛtrimāṃ tanum | [Rām, Ār, 42 13.3]
samprāptakālam ājñāya cakāra ca tataḥ svaram | [Rām, Ār, 42 14.1]
sadṛśaṃ rāghavasyaiva hā sīte lakṣmaṇeti ca | [Rām, Ār, 42 14.2]
tena marmaṇi nirviddhaḥ śareṇānupamena hi | [Rām, Ār, 42 15.1]
mṛgarūpaṃ tu tat tyaktvā rākṣasaṃ rūpam ātmanaḥ | [Rām, Ār, 42 15.2]
cakre sa sumahākāyo mārīco jīvitaṃ tyajan | [Rām, Ār, 42 15.3]
tato vicitrakeyūraḥ sarvābharaṇabhūṣitaḥ | [Rām, Ār, 42 16.1]
hemamālī mahādaṃṣṭro rākṣaso 'bhūc charāhataḥ | [Rām, Ār, 42 16.2]
taṃ dṛṣṭvā patitaṃ bhūmau rākṣasaṃ ghoradarśanam | [Rām, Ār, 42 17.1]
jagāma manasā sītāṃ lakṣmaṇasya vacaḥ smaran | [Rām, Ār, 42 17.2]
hā sīte lakṣmaṇety evam ākruśya tu mahāsvaram | [Rām, Ār, 42 18.1]
mamāra rākṣasaḥ so 'yaṃ śrutvā sītā kathaṃ bhavet | [Rām, Ār, 42 18.2]
lakṣmaṇaś ca mahābāhuḥ kām avasthāṃ gamiṣyati | [Rām, Ār, 42 19.1]
iti saṃcintya dharmātmā rāmo hṛṣṭatanūruhaḥ | [Rām, Ār, 42 19.2]
tatra rāmaṃ bhayaṃ tīvram āviveśa viṣādajam | [Rām, Ār, 42 20.1]
rākṣasaṃ mṛgarūpaṃ taṃ hatvā śrutvā ca tatsvaram | [Rām, Ār, 42 20.2]
nihatya pṛṣataṃ cānyaṃ māṃsam ādāya rāghavaḥ | [Rām, Ār, 42 21.1]
tvaramāṇo janasthānaṃ sasārābhimukhas tadā | [Rām, Ār, 42 21.2]
{Rām, Ār, 43}
ārtasvaraṃ tu taṃ bhartur vijñāya sadṛśaṃ vane | [Rām, Ār, 43 1.1]
uvāca lakṣmaṇaṃ sītā gaccha jānīhi rāghavam | [Rām, Ār, 43 1.2]
na hi me jīvitaṃ sthāne hṛdayaṃ vāvatiṣṭhate | [Rām, Ār, 43 2.1]
krośataḥ paramārtasya śrutaḥ śabdo mayā bhṛśam | [Rām, Ār, 43 2.2]
ākrandamānaṃ tu vane bhrātaraṃ trātum arhasi | [Rām, Ār, 43 3.1]
taṃ kṣipram abhidhāva tvaṃ bhrātaraṃ śaraṇaiṣiṇam | [Rām, Ār, 43 3.2]
rakṣasāṃ vaśam āpannaṃ siṃhānām iva govṛṣam | [Rām, Ār, 43 4.1]
na jagāma tathoktas tu bhrātur ājñāya śāsanam | [Rām, Ār, 43 4.2]
tam uvāca tatas tatra kupitā janakātmajā | [Rām, Ār, 43 5.1]
saumitre mitrarūpeṇa bhrātus tvam asi śatruvat | [Rām, Ār, 43 5.2]
yas tvam asyām avasthāyāṃ bhrātaraṃ nābhipadyase | [Rām, Ār, 43 6.1]
icchasi tvaṃ vinaśyantaṃ rāmaṃ lakṣmaṇa matkṛte | [Rām, Ār, 43 6.2]
vyasanaṃ te priyaṃ manye sneho bhrātari nāsti te | [Rām, Ār, 43 7.1]
tena tiṣṭhasi viśrabdhas tam apaśyan mahādyutim | [Rām, Ār, 43 7.2]
kiṃ hi saṃśayam āpanne tasminn iha mayā bhavet | [Rām, Ār, 43 8.1]
kartavyam iha tiṣṭhantyā yat pradhānas tvam āgataḥ | [Rām, Ār, 43 8.2]
iti bruvāṇāṃ vaidehīṃ bāṣpaśokapariplutām | [Rām, Ār, 43 9.1]
abravīl lakṣmaṇas trastāṃ sītāṃ mṛgavadhūm iva | [Rām, Ār, 43 9.2]
devi devamanuṣyeṣu gandharveṣu patatriṣu | [Rām, Ār, 43 10.1]
rākṣaseṣu piśāceṣu kiṃnareṣu mṛgeṣu ca | [Rām, Ār, 43 10.2]
dānaveṣu ca ghoreṣu na sa vidyeta śobhane | [Rām, Ār, 43 11.1]
yo rāmaṃ pratiyudhyeta samare vāsavopamam | [Rām, Ār, 43 11.2]
avadhyaḥ samare rāmo naivaṃ tvaṃ vaktum arhasi | [Rām, Ār, 43 12.1]
na tvām asmin vane hātum utsahe rāghavaṃ vinā | [Rām, Ār, 43 12.2]
anivāryaṃ balaṃ tasya balair balavatām api | [Rām, Ār, 43 13.1]
tribhir lokaiḥ samudyuktaiḥ seśvaraiḥ sāmarair api | [Rām, Ār, 43 13.2]
hṛdayaṃ nirvṛtaṃ te 'stu saṃtāpas tyajyatām ayam | [Rām, Ār, 43 14.1]
āgamiṣyati te bhartā śīghraṃ hatvā mṛgottamam | [Rām, Ār, 43 14.2]
na sa tasya svaro vyaktaṃ na kaścid api daivataḥ | [Rām, Ār, 43 15.1]
gandharvanagaraprakhyā māyā sā tasya rakṣasaḥ | [Rām, Ār, 43 15.2]
nyāsabhūtāsi vaidehi nyastā mayi mahātmanā | [Rām, Ār, 43 16.1]
rāmeṇa tvaṃ varārohe na tvāṃ tyaktum ihotsahe | [Rām, Ār, 43 16.2]
kṛtavairāś ca kalyāṇi vayam etair niśācaraiḥ | [Rām, Ār, 43 17.1]
kharasya nidhane devi janasthānavadhaṃ prati | [Rām, Ār, 43 17.2]
rākṣasā vidhinā vāco visṛjanti mahāvane | [Rām, Ār, 43 18.1]
hiṃsāvihārā vaidehi na cintayitum arhasi | [Rām, Ār, 43 18.2]
lakṣmaṇenaivam uktā tu kruddhā saṃraktalocanā | [Rām, Ār, 43 19.1]
abravīt paruṣaṃ vākyaṃ lakṣmaṇaṃ satyavādinam | [Rām, Ār, 43 19.2]
anārya karuṇārambha nṛśaṃsa kulapāṃsana | [Rām, Ār, 43 20.1]
ahaṃ tava priyaṃ manye tenaitāni prabhāṣase | [Rām, Ār, 43 20.2]
naitac citraṃ sapatneṣu pāpaṃ lakṣmaṇa yad bhavet | [Rām, Ār, 43 21.1]
tvadvidheṣu nṛśaṃseṣu nityaṃ pracchannacāriṣu | [Rām, Ār, 43 21.2]
suduṣṭas tvaṃ vane rāmam ekam eko 'nugacchasi | [Rām, Ār, 43 22.1]
mama hetoḥ praticchannaḥ prayukto bharatena vā | [Rām, Ār, 43 22.2]
katham indīvaraśyāmaṃ rāmaṃ padmanibhekṣaṇam | [Rām, Ār, 43 23.1]
upasaṃśritya bhartāraṃ kāmayeyaṃ pṛthag janam | [Rām, Ār, 43 23.2]
samakṣaṃ tava saumitre prāṇāṃs tyakṣye na saṃśayaḥ | [Rām, Ār, 43 24.1]
rāmaṃ vinā kṣaṇam api na hi jīvāmi bhūtale | [Rām, Ār, 43 24.2]
ity uktaḥ paruṣaṃ vākyaṃ sītayā romaharṣaṇam | [Rām, Ār, 43 25.1]
abravīl lakṣmaṇaḥ sītāṃ prāñjalir vijitendriyaḥ | [Rām, Ār, 43 25.2]
uttaraṃ notsahe vaktuṃ daivataṃ bhavatī mama | [Rām, Ār, 43 26.1]
vākyam apratirūpaṃ tu na citraṃ strīṣu maithili | [Rām, Ār, 43 26.2]
svabhāvas tv eṣa nārīṇām eṣu lokeṣu dṛśyate | [Rām, Ār, 43 27.1]
vimuktadharmāś capalās tīkṣṇā bhedakarāḥ striyaḥ | [Rām, Ār, 43 27.2]
upaśṛṇvantu me sarve sākṣibhūtā vanecarāḥ | [Rām, Ār, 43 28.1]
nyāyavādī yathā vākyam ukto 'haṃ paruṣaṃ tvayā | [Rām, Ār, 43 28.2]
dhik tvām adya praṇaśya tvaṃ yan mām evaṃ viśaṅkase | [Rām, Ār, 43 29.1]
strītvād duṣṭasvabhāvena guruvākye vyavasthitam | [Rām, Ār, 43 29.2]
gamiṣye yatra kākutsthaḥ svasti te 'stu varānane | [Rām, Ār, 43 30.1]
rakṣantu tvāṃ viśālākṣi samagrā vanadevatāḥ | [Rām, Ār, 43 30.2]
nimittāni hi ghorāṇi yāni prādurbhavanti me | [Rām, Ār, 43 31.1]
api tvāṃ saha rāmeṇa paśyeyaṃ punar āgataḥ | [Rām, Ār, 43 31.2]
lakṣmaṇenaivam uktā tu rudatī janakātmajā | [Rām, Ār, 43 32.1]
pratyuvāca tato vākyaṃ tīvraṃ bāṣpapariplutā | [Rām, Ār, 43 32.2]
godāvarīṃ pravekṣyāmi vinā rāmeṇa lakṣmaṇa | [Rām, Ār, 43 33.1]
ābandhiṣye 'thavā tyakṣye viṣame deham ātmanaḥ | [Rām, Ār, 43 33.2]
pibāmi vā viṣaṃ tīkṣṇaṃ pravekṣyāmi hutāśanam | [Rām, Ār, 43 34.1]
na tv ahaṃ rāghavād anyaṃ padāpi puruṣaṃ spṛśe | [Rām, Ār, 43 34.2]
iti lakṣmaṇam ākruśya sītā duḥkhasamanvitā | [Rām, Ār, 43 35.1]
pāṇibhyāṃ rudatī duḥkhād udaraṃ prajaghāna ha | [Rām, Ār, 43 35.2]
tām ārtarūpāṃ vimanā rudantīṃ saumitrir ālokya viśālanetrām | [Rām, Ār, 43 36.1]
āśvāsayāmāsa na caiva bhartus taṃ bhrātaraṃ kiṃcid uvāca sītā | [Rām, Ār, 43 36.2]
tatas tu sītām abhivādya lakṣmaṇaḥ kṛtāñjaliḥ kiṃcid abhipraṇamya | [Rām, Ār, 43 37.1]
avekṣamāṇo bahuśaś ca maithilīṃ jagāma rāmasya samīpam ātmavān | [Rām, Ār, 43 37.2]
{Rām, Ār, 44}
tayā paruṣam uktas tu kupito rāghavānujaḥ | [Rām, Ār, 44 1.1]
sa vikāṅkṣan bhṛśaṃ rāmaṃ pratasthe nacirād iva | [Rām, Ār, 44 1.2]
tadāsādya daśagrīvaḥ kṣipram antaram āsthitaḥ | [Rām, Ār, 44 2.1]
abhicakrāma vaidehīṃ parivrājakarūpadhṛk | [Rām, Ār, 44 2.2]
ślakṣṇakāṣāyasaṃvītaḥ śikhī chattrī upānahī | [Rām, Ār, 44 3.1]
vāme cāṃse 'vasajyātha śubhe yaṣṭikamaṇḍalū | [Rām, Ār, 44 3.2]
parivrājakarūpeṇa vaidehīṃ samupāgamat | [Rām, Ār, 44 3.3]
tām āsasādātibalo bhrātṛbhyāṃ rahitāṃ vane | [Rām, Ār, 44 4.1]
rahitāṃ sūryacandrābhyāṃ saṃdhyām iva mahattamaḥ | [Rām, Ār, 44 4.2]
tām apaśyat tato bālāṃ rājaputrīṃ yaśasvinīm | [Rām, Ār, 44 5.1]
rohiṇīṃ śaśinā hīnāṃ grahavad bhṛśadāruṇaḥ | [Rām, Ār, 44 5.2]
tam ugraṃ pāpakarmāṇaṃ janasthānaruhā drumāḥ | [Rām, Ār, 44 6.1]
samīkṣya na prakampante na pravāti ca mārutaḥ | [Rām, Ār, 44 6.2]
śīghrasrotāś ca taṃ dṛṣṭvā vīkṣantaṃ raktalocanam | [Rām, Ār, 44 7.1]
stimitaṃ gantum ārebhe bhayād godāvarī nadī | [Rām, Ār, 44 7.2]
rāmasya tv antaraṃ prepsur daśagrīvas tadantare | [Rām, Ār, 44 8.1]
upatasthe ca vaidehīṃ bhikṣurūpeṇa rāvaṇaḥ | [Rām, Ār, 44 8.2]
abhavyo bhavyarūpeṇa bhartāram anuśocatīm | [Rām, Ār, 44 9.1]
abhyavartata vaidehīṃ citrām iva śanaiścaraḥ | [Rām, Ār, 44 9.2]
sa pāpo bhavyarūpeṇa tṛṇaiḥ kūpa ivāvṛtaḥ | [Rām, Ār, 44 10.1]
atiṣṭhat prekṣya vaidehīṃ rāmapatnīṃ yaśasvinīm | [Rām, Ār, 44 10.2]
śubhāṃ ruciradantauṣṭhīṃ pūrṇacandranibhānanām | [Rām, Ār, 44 11.1]
āsīnāṃ parṇaśālāyāṃ bāṣpaśokābhipīḍitām | [Rām, Ār, 44 11.2]
sa tāṃ padmapalāśākṣīṃ pītakauśeyavāsinīm | [Rām, Ār, 44 12.1]
abhyagacchata vaidehīṃ duṣṭacetā niśācaraḥ | [Rām, Ār, 44 12.2]
sa manmathaśarāviṣṭo brahmaghoṣam udīrayan | [Rām, Ār, 44 13.1]
abravīt praśritaṃ vākyaṃ rahite rākṣasādhipaḥ | [Rām, Ār, 44 13.2]
tām uttamāṃ trilokānāṃ padmahīnām iva śriyam | [Rām, Ār, 44 14.1]
vibhrājamānāṃ vapuṣā rāvaṇaḥ praśaśaṃsa ha | [Rām, Ār, 44 14.2]
kā tvaṃ kāñcanavarṇābhe pītakauśeyavāsini | [Rām, Ār, 44 15.1]
kamalānāṃ śubhāṃ mālāṃ padminīva ca bibhratī | [Rām, Ār, 44 15.2]
hrīḥ śrīḥ kīrtiḥ śubhā lakṣmīr apsarā vā śubhānane | [Rām, Ār, 44 16.1]
bhūtir vā tvaṃ varārohe ratir vā svairacāriṇī | [Rām, Ār, 44 16.2]
samāḥ śikhariṇaḥ snigdhāḥ pāṇḍurā daśanās tava | [Rām, Ār, 44 17.1]
viśāle vimale netre raktānte kṛṣṇatārake | [Rām, Ār, 44 17.2]
viśālaṃ jaghanaṃ pīnam ūrū karikaropamau | [Rām, Ār, 44 18.1]
etāv upacitau vṛttau sahitau saṃpragalbhitau | [Rām, Ār, 44 18.2]
pīnonnatamukhau kāntau snigdhatālaphalopamau | [Rām, Ār, 44 19.1]
maṇipravekābharaṇau rucirau te payodharau | [Rām, Ār, 44 19.2]
cārusmite cārudati cārunetre vilāsini | [Rām, Ār, 44 20.1]
mano harasi me rāme nadīkūlam ivāmbhasā | [Rām, Ār, 44 20.2]
karāntamitamadhyāsi sukeśī saṃhatastanī | [Rām, Ār, 44 21.1]
naiva devī na gandharvī na yakṣī na ca kiṃnarī | [Rām, Ār, 44 21.2]
naivaṃrūpā mayā nārī dṛṣṭapūrvā mahītale | [Rām, Ār, 44 22.1]
iha vāsaś ca kāntāre cittam unmādayanti me | [Rām, Ār, 44 22.2]
sā pratikrāma bhadraṃ te na tvaṃ vastum ihārhasi | [Rām, Ār, 44 23.1]
rākṣasānām ayaṃ vāso ghorāṇāṃ kāmarūpiṇām | [Rām, Ār, 44 23.2]
prāsādāgryāṇi ramyāṇi nagaropavanāni ca | [Rām, Ār, 44 24.1]
sampannāni sugandhīni yuktāny ācarituṃ tvayā | [Rām, Ār, 44 24.2]
varaṃ mālyaṃ varaṃ pānaṃ varaṃ vastraṃ ca śobhane | [Rām, Ār, 44 25.1]
bhartāraṃ ca varaṃ manye tvadyuktam asitekṣaṇe | [Rām, Ār, 44 25.2]
kā tvaṃ bhavasi rudrāṇāṃ marutāṃ vā śucismite | [Rām, Ār, 44 26.1]
vasūnāṃ vā varārohe devatā pratibhāsi me | [Rām, Ār, 44 26.2]
neha gacchanti gandharvā na devā na ca kiṃnarāḥ | [Rām, Ār, 44 27.1]
rākṣasānām ayaṃ vāsaḥ kathaṃ nu tvam ihāgatā | [Rām, Ār, 44 27.2]
iha śākhāmṛgāḥ siṃhā dvīpivyāghramṛgās tathā | [Rām, Ār, 44 28.1]
ṛkṣās tarakṣavaḥ kaṅkāḥ kathaṃ tebhyo na bibhyasi | [Rām, Ār, 44 28.2]
madānvitānāṃ ghorāṇāṃ kuñjarāṇāṃ tarasvinām | [Rām, Ār, 44 29.1]
katham ekā mahāraṇye na bibheṣi varānane | [Rām, Ār, 44 29.2]
kāsi kasya kutaś ca tvaṃ kiṃnimittaṃ ca daṇḍakān | [Rām, Ār, 44 30.1]
ekā carasi kalyāṇi ghorān rākṣasasevitān | [Rām, Ār, 44 30.2]
iti praśastā vaidehī rāvaṇena durātmanā | [Rām, Ār, 44 31.1]
dvijātiveṣeṇa hi taṃ dṛṣṭvā rāvaṇam āgatam | [Rām, Ār, 44 31.2]
sarvair atithisatkāraiḥ pūjayāmāsa maithilī | [Rām, Ār, 44 31.3]
upānīyāsanaṃ pūrvaṃ pādyenābhinimantrya ca | [Rām, Ār, 44 32.1]
abravīt siddham ity eva tadā taṃ saumyadarśanam | [Rām, Ār, 44 32.2]
dvijātiveṣeṇa samīkṣya maithilī tam āgataṃ pātrakusumbhadhāriṇam | [Rām, Ār, 44 33.1]
aśakyam udveṣṭum upāyadarśanān nyamantrayad brāhmaṇavad yathāgatam | [Rām, Ār, 44 33.2]
iyaṃ bṛsī brāhmaṇa kāmam āsyatām idaṃ ca pādyaṃ pratigṛhyatām iti | [Rām, Ār, 44 34.1]
idaṃ ca siddhaṃ vanajātam uttamaṃ tvadartham avyagram ihopabhujyatām | [Rām, Ār, 44 34.2]
nimantryamāṇaḥ pratipūrṇabhāṣiṇīṃ narendrapatnīṃ prasamīkṣya maithilīm | [Rām, Ār, 44 35.1]
prahasya tasyā haraṇe dhṛtaṃ manaḥ samarpayāmāsa vadhāya rāvaṇaḥ | [Rām, Ār, 44 35.2]
tataḥ suveṣaṃ mṛgayāgataṃ patiṃ pratīkṣamāṇā sahalakṣmaṇaṃ tadā | [Rām, Ār, 44 36.1]
nirīkṣamāṇā haritaṃ dadarśa tan mahad vanaṃ naiva tu rāmalakṣmaṇau | [Rām, Ār, 44 36.2]
{Rām, Ār, 45}
rāvaṇena tu vaidehī tadā pṛṣṭā jihīrṣuṇā | [Rām, Ār, 45 1.1]
parivrājakarūpeṇa śaśaṃsātmānam ātmanā | [Rām, Ār, 45 1.2]
brāhmaṇaś cātithiś caiṣa anukto hi śapeta mām | [Rām, Ār, 45 2.1]
iti dhyātvā muhūrtaṃ tu sītā vacanam abravīt | [Rām, Ār, 45 2.2]
duhitā janakasyāhaṃ maithilasya mahātmanaḥ | [Rām, Ār, 45 3.1]
sītā nāmnāsmi bhadraṃ te rāmabhāryā dvijottama | [Rām, Ār, 45 3.2]
saṃvatsaraṃ cādhyuṣitā rāghavasya niveśane | [Rām, Ār, 45 4.1]
bhuñjānā mānuṣān bhogān sarvakāmasamṛddhinī | [Rām, Ār, 45 4.2]
tataḥ saṃvatsarād ūrdhvaṃ samamanyata me patim | [Rām, Ār, 45 5.1]
abhiṣecayituṃ rāmaṃ sameto rājamantribhiḥ | [Rām, Ār, 45 5.2]
tasmin saṃbhriyamāṇe tu rāghavasyābhiṣecane | [Rām, Ār, 45 6.1]
kaikeyī nāma bhartāraṃ mamāryā yācate varam | [Rām, Ār, 45 6.2]
pratigṛhya tu kaikeyī śvaśuraṃ sukṛtena me | [Rām, Ār, 45 7.1]
mama pravrājanaṃ bhartur bharatasyābhiṣecanam | [Rām, Ār, 45 7.2]
dvāv ayācata bhartāraṃ satyasaṃdhaṃ nṛpottamam | [Rām, Ār, 45 7.3]
nādya bhokṣye na ca svapsye na pāsye 'haṃ kadācana | [Rām, Ār, 45 8.1]
eṣa me jīvitasyānto rāmo yady abhiṣicyate | [Rām, Ār, 45 8.2]
iti bruvāṇāṃ kaikeyīṃ śvaśuro me sa mānadaḥ | [Rām, Ār, 45 9.1]
ayācatārthair anvarthair na ca yācñāṃ cakāra sā | [Rām, Ār, 45 9.2]
mama bhartā mahātejā vayasā pañcaviṃśakaḥ | [Rām, Ār, 45 10.1]
rāmeti prathito loke guṇavān satyavāk śuciḥ | [Rām, Ār, 45 10.2]
viśālākṣo mahābāhuḥ sarvabhūtahite rataḥ | [Rām, Ār, 45 10.3]
abhiṣekāya tu pituḥ samīpaṃ rāmam āgatam | [Rām, Ār, 45 11.1]
kaikeyī mama bhartāram ity uvāca drutaṃ vacaḥ | [Rām, Ār, 45 11.2]
tava pitrā samājñaptaṃ mamedaṃ śṛṇu rāghava | [Rām, Ār, 45 12.1]
bharatāya pradātavyam idaṃ rājyam akaṇṭakam | [Rām, Ār, 45 12.2]
tvayā tu khalu vastavyaṃ nava varṣāṇi pañca ca | [Rām, Ār, 45 13.1]
vane pravraja kākutstha pitaraṃ mocayānṛtāt | [Rām, Ār, 45 13.2]
tathety uvāca tāṃ rāmaḥ kaikeyīm akutobhayaḥ | [Rām, Ār, 45 14.1]
cakāra tadvacas tasyā mama bhartā dṛḍhavrataḥ | [Rām, Ār, 45 14.2]
dadyān na pratigṛhṇīyāt satyaṃ brūyān na cānṛtam | [Rām, Ār, 45 15.1]
etad brāhmaṇa rāmasya vrataṃ dhruvam anuttamam | [Rām, Ār, 45 15.2]
tasya bhrātā tu vaimātro lakṣmaṇo nāma vīryavān | [Rām, Ār, 45 16.1]
rāmasya puruṣavyāghraḥ sahāyaḥ samare 'rihā | [Rām, Ār, 45 16.2]
sa bhrātā lakṣmaṇo nāma dharmacārī dṛḍhavrataḥ | [Rām, Ār, 45 17.1]
anvagacchad dhanuṣpāṇiḥ pravrajantaṃ mayā saha | [Rām, Ār, 45 17.2]
te vayaṃ pracyutā rājyāt kaikeyyās tu kṛte trayaḥ | [Rām, Ār, 45 18.1]
vicarāma dvijaśreṣṭha vanaṃ gambhīram ojasā | [Rām, Ār, 45 18.2]
samāśvasa muhūrtaṃ tu śakyaṃ vastum iha tvayā | [Rām, Ār, 45 19.1]
āgamiṣyati me bhartā vanyam ādāya puṣkalam | [Rām, Ār, 45 19.2]
sa tvaṃ nāma ca gotraṃ ca kulam ācakṣva tattvataḥ | [Rām, Ār, 45 20.1]
ekaś ca daṇḍakāraṇye kimarthaṃ carasi dvija | [Rām, Ār, 45 20.2]
evaṃ bruvatyāṃ sītāyāṃ rāmapatnyāṃ mahābalaḥ | [Rām, Ār, 45 21.1]
pratyuvācottaraṃ tīvraṃ rāvaṇo rākṣasādhipaḥ | [Rām, Ār, 45 21.2]
yena vitrāsitā lokāḥ sadevāsurapannagāḥ | [Rām, Ār, 45 22.1]
ahaṃ sa rāvaṇo nāma sīte rakṣogaṇeśvaraḥ | [Rām, Ār, 45 22.2]
tvāṃ tu kāñcanavarṇābhāṃ dṛṣṭvā kauśeyavāsinīm | [Rām, Ār, 45 23.1]
ratiṃ svakeṣu dāreṣu nādhigacchāmy anindite | [Rām, Ār, 45 23.2]
bahvīnām uttamastrīṇām āhṛtānām itas tataḥ | [Rām, Ār, 45 24.1]
sarvāsām eva bhadraṃ te mamāgramahiṣī bhava | [Rām, Ār, 45 24.2]
laṅkā nāma samudrasya madhye mama mahāpurī | [Rām, Ār, 45 25.1]
sāgareṇa parikṣiptā niviṣṭā girimūrdhani | [Rām, Ār, 45 25.2]
tatra sīte mayā sārdhaṃ vaneṣu vicariṣyasi | [Rām, Ār, 45 26.1]
na cāsyāraṇyavāsasya spṛhayiṣyasi bhāmini | [Rām, Ār, 45 26.2]
pañca dāsyaḥ sahasrāṇi sarvābharaṇabhūṣitāḥ | [Rām, Ār, 45 27.1]
sīte paricariṣyanti bhāryā bhavasi me yadi | [Rām, Ār, 45 27.2]
rāvaṇenaivam uktā tu kupitā janakātmajā | [Rām, Ār, 45 28.1]
pratyuvācānavadyāṅgī tam anādṛtya rākṣasam | [Rām, Ār, 45 28.2]
mahāgirim ivākampyaṃ mahendrasadṛśaṃ patim | [Rām, Ār, 45 29.1]
mahodadhim ivākṣobhyam ahaṃ rāmam anuvratā | [Rām, Ār, 45 29.2]
mahābāhuṃ mahoraskaṃ siṃhavikrāntagāminam | [Rām, Ār, 45 30.1]
nṛsiṃhaṃ siṃhasaṃkāśam ahaṃ rāmam anuvratā | [Rām, Ār, 45 30.2]
pūrṇacandrānanaṃ vīraṃ rājavatsaṃ jitendriyam | [Rām, Ār, 45 31.1]
pṛthukīrtiṃ mahābāhum ahaṃ rāmam anuvratā | [Rām, Ār, 45 31.2]
tvaṃ punar jambukaḥ siṃhīṃ mām ihecchasi durlabhām | [Rām, Ār, 45 32.1]
nāhaṃ śakyā tvayā spraṣṭum ādityasya prabhā yathā | [Rām, Ār, 45 32.2]
pādapān kāñcanān nūnaṃ bahūn paśyasi mandabhāk | [Rām, Ār, 45 33.1]
rāghavasya priyāṃ bhāryāṃ yas tvam icchasi rāvaṇa | [Rām, Ār, 45 33.2]
kṣudhitasya ca siṃhasya mṛgaśatros tarasvinaḥ | [Rām, Ār, 45 34.1]
āśīviṣasya vadanād daṃṣṭrām ādātum icchasi | [Rām, Ār, 45 34.2]
mandaraṃ parvataśreṣṭhaṃ pāṇinā hartum icchasi | [Rām, Ār, 45 35.1]
kālakūṭaṃ viṣaṃ pītvā svastimān gantum icchasi | [Rām, Ār, 45 35.2]
akṣisūcyā pramṛjasi jihvayā lekṣi ca kṣuram | [Rām, Ār, 45 36.1]
rāghavasya priyāṃ bhāryām adhigantuṃ tvam icchasi | [Rām, Ār, 45 36.2]
avasajya śilāṃ kaṇṭhe samudraṃ tartum icchasi | [Rām, Ār, 45 37.1]
sūryācandramasau cobhau prāṇibhyāṃ hartum icchasi | [Rām, Ār, 45 37.2]
yo rāmasya priyāṃ bhāryāṃ pradharṣayitum icchasi | [Rām, Ār, 45 37.3]
agniṃ prajvalitaṃ dṛṣṭvā vastreṇāhartum icchasi | [Rām, Ār, 45 38.1]
kalyāṇavṛttāṃ rāmasya yo bhāryāṃ hartum icchasi | [Rām, Ār, 45 38.2]
ayomukhānāṃ śūlānām agre caritum icchasi | [Rām, Ār, 45 39.1]
rāmasya sadṛśīṃ bhāryāṃ yo 'dhigantuṃ tvam icchasi | [Rām, Ār, 45 39.2]
yad antaraṃ siṃhaśṛgālayor vane yad antaraṃ syandanikāsamudrayoḥ | [Rām, Ār, 45 40.1]
surāgryasauvīrakayor yad antaraṃ tad antaraṃ dāśarathes tavaiva ca | [Rām, Ār, 45 40.2]
yad antaraṃ kāñcanasīsalohayor yad antaraṃ candanavāripaṅkayoḥ | [Rām, Ār, 45 41.1]
yad antaraṃ hastibiḍālayor vane tad antaraṃ dāśarathes tavaiva ca | [Rām, Ār, 45 41.2]
yad antaraṃ vāyasavainateyayor yad antaraṃ madgumayūrayor api | [Rām, Ār, 45 42.1]
yad antaraṃ sārasagṛdhrayor vane tad antaraṃ dāśarathes tavaiva ca | [Rām, Ār, 45 42.2]
tasmin sahasrākṣasamaprabhāve rāme sthite kārmukabāṇapāṇau | [Rām, Ār, 45 43.1]
hṛtāpi te 'haṃ na jarāṃ gamiṣye vajraṃ yathā makṣikayāvagīrṇam | [Rām, Ār, 45 43.2]
itīva tad vākyam aduṣṭabhāvā sudṛṣṭam uktvā rajanīcaraṃ tam | [Rām, Ār, 45 44.1]
gātraprakampād vyathitā babhūva vātoddhatā sā kadalīva tanvī | [Rām, Ār, 45 44.2]
tāṃ vepamānām upalakṣya sītāṃ sa rāvaṇo mṛtyusamaprabhāvaḥ | [Rām, Ār, 45 45.1]
kulaṃ balaṃ nāma ca karma cātmanaḥ samācacakṣe bhayakāraṇārtham | [Rām, Ār, 45 45.2]
{Rām, Ār, 46}
evaṃ bruvatyāṃ sītāyāṃ saṃrabdhaḥ paruṣākṣaram | [Rām, Ār, 46 1.1]
lalāṭe bhrukuṭīṃ kṛtvā rāvaṇaḥ pratyuvāca ha | [Rām, Ār, 46 1.2]
bhrātā vaiśravaṇasyāhaṃ sāpatnyo varavarṇini | [Rām, Ār, 46 2.1]
rāvaṇo nāma bhadraṃ te daśagrīvaḥ pratāpavān | [Rām, Ār, 46 2.2]
yasya devāḥ sagandharvāḥ piśācapatagoragāḥ | [Rām, Ār, 46 3.1]
vidravanti bhayād bhītā mṛtyor iva sadā prajāḥ | [Rām, Ār, 46 3.2]
yena vaiśravaṇo bhrātā vaimātraḥ kāraṇāntare | [Rām, Ār, 46 4.1]
dvaṃdvam āsāditaḥ krodhād raṇe vikramya nirjitaḥ | [Rām, Ār, 46 4.2]
madbhayārtaḥ parityajya svam adhiṣṭhānam ṛddhimat | [Rām, Ār, 46 5.1]
kailāsaṃ parvataśreṣṭham adhyāste naravāhanaḥ | [Rām, Ār, 46 5.2]
yasya tat puṣpakaṃ nāma vimānaṃ kāmagaṃ śubham | [Rām, Ār, 46 6.1]
vīryād āvarjitaṃ bhadre yena yāmi vihāyasam | [Rām, Ār, 46 6.2]
mama saṃjātaroṣasya mukhaṃ dṛṣṭvaiva maithili | [Rām, Ār, 46 7.1]
vidravanti paritrastāḥ surāḥ śakrapurogamāḥ | [Rām, Ār, 46 7.2]
yatra tiṣṭhāmy ahaṃ tatra māruto vāti śaṅkitaḥ | [Rām, Ār, 46 8.1]
tīvrāṃśuḥ śiśirāṃśuś ca bhayāt sampadyate raviḥ | [Rām, Ār, 46 8.2]
niṣkampapattrās taravo nadyaś ca stimitodakāḥ | [Rām, Ār, 46 9.1]
bhavanti yatra yatrāhaṃ tiṣṭhāmi ca carāmi ca | [Rām, Ār, 46 9.2]
mama pāre samudrasya laṅkā nāma purī śubhā | [Rām, Ār, 46 10.1]
sampūrṇā rākṣasair ghorair yathendrasyāmarāvatī | [Rām, Ār, 46 10.2]
prākāreṇa parikṣiptā pāṇḍureṇa virājitā | [Rām, Ār, 46 11.1]
hemakakṣyā purī ramyā vaiḍūryamayatoraṇā | [Rām, Ār, 46 11.2]
hastyaśvarathasambādhā tūryanādavināditā | [Rām, Ār, 46 12.1]
sarvakāmaphalair vṛkṣaiḥ saṃkulodyānaśobhitā | [Rām, Ār, 46 12.2]
tatra tvaṃ vasatī sīte rājaputri mayā saha | [Rām, Ār, 46 13.1]
na smariṣyasi nārīṇāṃ mānuṣīṇāṃ manasvini | [Rām, Ār, 46 13.2]
bhuñjānā mānuṣān bhogān divyāṃś ca varavarṇini | [Rām, Ār, 46 14.1]
na smariṣyasi rāmasya mānuṣasya gatāyuṣaḥ | [Rām, Ār, 46 14.2]
sthāpayitvā priyaṃ putraṃ rājñā daśarathena yaḥ | [Rām, Ār, 46 15.1]
mandavīryaḥ suto jyeṣṭhas tataḥ prasthāpito vanam | [Rām, Ār, 46 15.2]
tena kiṃ bhraṣṭarājyena rāmeṇa gatacetasā | [Rām, Ār, 46 16.1]
kariṣyasi viśālākṣi tāpasena tapasvinā | [Rām, Ār, 46 16.2]
sarvarākṣasabhartāraṃ kāmāt svayam ihāgatam | [Rām, Ār, 46 17.1]
na manmathaśarāviṣṭaṃ pratyākhyātuṃ tvam arhasi | [Rām, Ār, 46 17.2]
pratyākhyāya hi māṃ bhīruparitāpaṃ gamiṣyasi | [Rām, Ār, 46 18.1]
caraṇenābhihatyeva purūravasam urvaśī | [Rām, Ār, 46 18.2]
evam uktā tu vaidehī kruddhā saṃraktalocanā | [Rām, Ār, 46 19.1]
abravīt paruṣaṃ vākyaṃ rahite rākṣasādhipam | [Rām, Ār, 46 19.2]
kathaṃ vaiśravaṇaṃ devaṃ sarvabhūtanamaskṛtam | [Rām, Ār, 46 20.1]
bhrātaraṃ vyapadiśya tvam aśubhaṃ kartum icchasi | [Rām, Ār, 46 20.2]
avaśyaṃ vinaśiṣyanti sarve rāvaṇa rākṣasāḥ | [Rām, Ār, 46 21.1]
yeṣāṃ tvaṃ karkaśo rājā durbuddhir ajitendriyaḥ | [Rām, Ār, 46 21.2]
apahṛtya śacīṃ bhāryāṃ śakyam indrasya jīvitum | [Rām, Ār, 46 22.1]
na tu rāmasya bhāryāṃ mām apanīyāsti jīvitam | [Rām, Ār, 46 22.2]
jīvec ciraṃ vajradharasya hastāc chacīṃ pradhṛṣyāpratirūparūpām | [Rām, Ār, 46 23.1]
na mādṛśīṃ rākṣasa dharṣayitvā pītāmṛtasyāpi tavāsti mokṣaḥ | [Rām, Ār, 46 23.2]
{Rām, Ār, 47}
sītāyā vacanaṃ śrutvā daśagrīvaḥ pratāpavān | [Rām, Ār, 47 1.1]
haste hastaṃ samāhatya cakāra sumahad vapuḥ | [Rām, Ār, 47 1.2]
sa maithilīṃ punar vākyaṃ babhāṣe ca tato bhṛśam | [Rām, Ār, 47 2.1]
nonmattayā śrutau manye mama vīryaparākramau | [Rām, Ār, 47 2.2]
udvaheyaṃ bhujābhyāṃ tu medinīm ambare sthitaḥ | [Rām, Ār, 47 3.1]
āpibeyaṃ samudraṃ ca mṛtyuṃ hanyāṃ raṇe sthitaḥ | [Rām, Ār, 47 3.2]
arkaṃ rundhyāṃ śarais tīkṣṇair vibhindyāṃ hi mahītalam | [Rām, Ār, 47 4.1]
kāmarūpiṇam unmatte paśya māṃ kāmadaṃ patim | [Rām, Ār, 47 4.2]
evam uktavatas tasya rāvaṇasya śikhiprabhe | [Rām, Ār, 47 5.1]
kruddhasya hariparyante rakte netre babhūvatuḥ | [Rām, Ār, 47 5.2]
sadyaḥ saumyaṃ parityajya bhikṣurūpaṃ sa rāvaṇaḥ | [Rām, Ār, 47 6.1]
svaṃ rūpaṃ kālarūpābhaṃ bheje vaiśravaṇānujaḥ | [Rām, Ār, 47 6.2]
saṃraktanayanaḥ śrīmāṃs taptakāñcanakuṇḍalaḥ | [Rām, Ār, 47 7.1]
daśāsyaḥ kārmukī bāṇī babhūva kṣaṇadācaraḥ | [Rām, Ār, 47 7.2]
sa parivrājakacchadma mahākāyo vihāya tat | [Rām, Ār, 47 8.1]
pratipede svakaṃ rūpaṃ rāvaṇo rākṣasādhipaḥ | [Rām, Ār, 47 8.2]
saṃraktanayanaḥ krodhāj jīmūtanicayaprabhaḥ | [Rām, Ār, 47 9.1]
raktāmbaradharas tasthau strīratnaṃ prekṣya maithilīm | [Rām, Ār, 47 9.2]
sa tām asitakeśāntāṃ bhāskarasya prabhām iva | [Rām, Ār, 47 10.1]
vasanābharaṇopetāṃ maithilīṃ rāvaṇo 'bravīt | [Rām, Ār, 47 10.2]
triṣu lokeṣu vikhyātaṃ yadi bhartāram icchasi | [Rām, Ār, 47 11.1]
mām āśraya varārohe tavāhaṃ sadṛśaḥ patiḥ | [Rām, Ār, 47 11.2]
māṃ bhajasva cirāya tvam ahaṃ ślāghyas tava priyaḥ | [Rām, Ār, 47 12.1]
naiva cāhaṃ kvacid bhadre kariṣye tava vipriyam | [Rām, Ār, 47 12.2]
tyajyatāṃ mānuṣo bhāvo mayi bhāvaḥ praṇīyatām | [Rām, Ār, 47 12.3]
rājyāc cyutam asiddhārthaṃ rāmaṃ parimitāyuṣam | [Rām, Ār, 47 13.1]
kair guṇair anuraktāsi mūḍhe paṇḍitamānini | [Rām, Ār, 47 13.2]
yaḥ striyā vacanād rājyaṃ vihāya sasuhṛjjanam | [Rām, Ār, 47 14.1]
asmin vyālānucarite vane vasati durmatiḥ | [Rām, Ār, 47 14.2]
ity uktvā maithilīṃ vākyaṃ priyārhāṃ priyavādinīm | [Rām, Ār, 47 15.1]
jagrāha rāvaṇaḥ sītāṃ budhaḥ khe rohiṇīm iva | [Rām, Ār, 47 15.2]
vāmena sītāṃ padmākṣīṃ mūrdhajeṣu kareṇa saḥ | [Rām, Ār, 47 16.1]
ūrvos tu dakṣiṇenaiva parijagrāha pāṇinā | [Rām, Ār, 47 16.2]
taṃ dṛṣṭvā giriśṛṅgābhaṃ tīkṣṇadaṃṣṭraṃ mahābhujam | [Rām, Ār, 47 17.1]
prādravan mṛtyusaṃkāśaṃ bhayārtā vanadevatāḥ | [Rām, Ār, 47 17.2]
sa ca māyāmayo divyaḥ kharayuktaḥ kharasvanaḥ | [Rām, Ār, 47 18.1]
pratyadṛśyata hemāṅgo rāvaṇasya mahārathaḥ | [Rām, Ār, 47 18.2]
tatas tāṃ paruṣair vākyair abhitarjya mahāsvanaḥ | [Rām, Ār, 47 19.1]
aṅkenādāya vaidehīṃ ratham āropayat tadā | [Rām, Ār, 47 19.2]
sā gṛhītāticukrośa rāvaṇena yaśasvinī | [Rām, Ār, 47 20.1]
rāmeti sītā duḥkhārtā rāmaṃ dūragataṃ vane | [Rām, Ār, 47 20.2]
tām akāmāṃ sa kāmārtaḥ pannagendravadhūm iva | [Rām, Ār, 47 21.1]
viveṣṭamānām ādāya utpapātātha rāvaṇaḥ | [Rām, Ār, 47 21.2]
tataḥ sā rākṣasendreṇa hriyamāṇā vihāyasā | [Rām, Ār, 47 22.1]
bhṛśaṃ cukrośa matteva bhrāntacittā yathāturā | [Rām, Ār, 47 22.2]
hā lakṣmaṇa mahābāho gurucittaprasādaka | [Rām, Ār, 47 23.1]
hriyamāṇāṃ na jānīṣe rakṣasā kāmarūpiṇā | [Rām, Ār, 47 23.2]
jīvitaṃ sukham arthāṃś ca dharmahetoḥ parityajan | [Rām, Ār, 47 24.1]
hriyamāṇām adharmeṇa māṃ rāghava na paśyasi | [Rām, Ār, 47 24.2]
nanu nāmāvinītānāṃ vinetāsi paraṃtapa | [Rām, Ār, 47 25.1]
katham evaṃvidhaṃ pāpaṃ na tvaṃ śādhi hi rāvaṇam | [Rām, Ār, 47 25.2]
nanu sadyo 'vinītasya dṛśyate karmaṇaḥ phalam | [Rām, Ār, 47 26.1]
kālo 'py aṅgī bhavaty atra sasyānām iva paktaye | [Rām, Ār, 47 26.2]
sa karma kṛtavān etat kālopahatacetanaḥ | [Rām, Ār, 47 27.1]
jīvitāntakaraṃ ghoraṃ rāmād vyasanam āpnuhi | [Rām, Ār, 47 27.2]
hantedānīṃ sakāmā tu kaikeyī bāndhavaiḥ saha | [Rām, Ār, 47 28.1]
hriyeyaṃ dharmakāmasya dharmapatnī yaśasvinaḥ | [Rām, Ār, 47 28.2]
āmantraye janasthānaṃ karṇikārāṃś ca puṣpitān | [Rām, Ār, 47 29.1]
kṣipraṃ rāmāya śaṃsadhvaṃ sītāṃ harati rāvaṇaḥ | [Rām, Ār, 47 29.2]
mālyavantaṃ śikhariṇaṃ vande prasravaṇaṃ girim | [Rām, Ār, 47 30.1]
kṣipraṃ rāmāya śaṃsadhvaṃ sītāṃ harati rāvaṇaḥ | [Rām, Ār, 47 30.2]
haṃsasārasasaṃghuṣṭāṃ vande godāvarīṃ nadīm | [Rām, Ār, 47 31.1]
kṣipraṃ rāmāya śaṃsadhvaṃ sītāṃ harati rāvaṇaḥ | [Rām, Ār, 47 31.2]
daivatāni ca yānty asmin vane vividhapādape | [Rām, Ār, 47 32.1]
namaskaromy ahaṃ tebhyo bhartuḥ śaṃsata māṃ hṛtām | [Rām, Ār, 47 32.2]
yāni kānicid apy atra sattvāni nivasanty uta | [Rām, Ār, 47 33.1]
sarvāṇi śaraṇaṃ yāmi mṛgapakṣigaṇān api | [Rām, Ār, 47 33.2]
hriyamāṇāṃ priyāṃ bhartuḥ prāṇebhyo 'pi garīyasīm | [Rām, Ār, 47 34.1]
vivaśāpahṛtā sītā rāvaṇeneti śaṃsata | [Rām, Ār, 47 34.2]
viditvā māṃ mahābāhur amutrāpi mahābalaḥ | [Rām, Ār, 47 35.1]
āneṣyati parākramya vaivasvatahṛtām api | [Rām, Ār, 47 35.2]
rāmāya tu yathātattvaṃ jaṭāyo haraṇaṃ mama | [Rām, Ār, 47 36.1]
lakṣmaṇāya ca tat sarvam ākhyātavyam aśeṣataḥ | [Rām, Ār, 47 36.2]
{Rām, Ār, 48}
taṃ śabdam avasuptasya jaṭāyur atha śuśruve | [Rām, Ār, 48 1.1]
niraikṣad rāvaṇaṃ kṣipraṃ vaidehīṃ ca dadarśa saḥ | [Rām, Ār, 48 1.2]
tataḥ parvatakūṭābhas tīkṣṇatuṇḍaḥ khagottamaḥ | [Rām, Ār, 48 2.1]
vanaspatigataḥ śrīmān vyājahāra śubhāṃ giram | [Rām, Ār, 48 2.2]
daśagrīva sthito dharme purāṇe satyasaṃśrayaḥ | [Rām, Ār, 48 3.1]
jaṭāyur nāma nāmnāhaṃ gṛdhrarājo mahābalaḥ | [Rām, Ār, 48 3.2]
rājā sarvasya lokasya mahendravaruṇopamaḥ | [Rām, Ār, 48 4.1]
lokānāṃ ca hite yukto rāmo daśarathātmajaḥ | [Rām, Ār, 48 4.2]
tasyaiṣā lokanāthasya dharmapatnī yaśasvinī | [Rām, Ār, 48 5.1]
sītā nāma varārohā yāṃ tvaṃ hartum ihecchasi | [Rām, Ār, 48 5.2]
kathaṃ rājā sthito dharme paradārān parāmṛśet | [Rām, Ār, 48 6.1]
rakṣaṇīyā viśeṣeṇa rājadārā mahābala | [Rām, Ār, 48 6.2]
nivartaya matiṃ nīcāṃ paradārābhimarśanam | [Rām, Ār, 48 6.3]
na tat samācared dhīro yat paro 'sya vigarhayet | [Rām, Ār, 48 7.1]
yathātmanas tathānyeṣāṃ dārā rakṣyā vimarśanāt | [Rām, Ār, 48 7.2]
arthaṃ vā yadi vā kāmaṃ śiṣṭāḥ śāstreṣvanāgatam | [Rām, Ār, 48 8.1]
vyavasyanty anu rājānaṃ dharmaṃ paulastyanandana | [Rām, Ār, 48 8.2]
rājā dharmaś ca kāmaś ca dravyāṇāṃ cottamo nidhiḥ | [Rām, Ār, 48 9.1]
dharmaḥ śubhaṃ vā pāpaṃ vā rājamūlaṃ pravartate | [Rām, Ār, 48 9.2]
pāpasvabhāvaś capalaḥ kathaṃ tvaṃ rakṣasāṃ vara | [Rām, Ār, 48 10.1]
aiśvaryam abhisamprāpto vimānam iva duṣkṛtiḥ | [Rām, Ār, 48 10.2]
kāmasvabhāvo yo yasya na sa śakyaḥ pramārjitum | [Rām, Ār, 48 11.1]
na hi duṣṭātmanām āryamāvasaty ālaye ciram | [Rām, Ār, 48 11.2]
viṣaye vā pure vā te yadā rāmo mahābalaḥ | [Rām, Ār, 48 12.1]
nāparādhyati dharmātmā kathaṃ tasyāparādhyasi | [Rām, Ār, 48 12.2]
yadi śūrpaṇakhāhetor janasthānagataḥ kharaḥ | [Rām, Ār, 48 13.1]
ativṛtto hataḥ pūrvaṃ rāmeṇākliṣṭakarmaṇā | [Rām, Ār, 48 13.2]
atra brūhi yathāsatyaṃ ko rāmasya vyatikramaḥ | [Rām, Ār, 48 14.1]
yasya tvaṃ lokanāthasya hṛtvā bhāryāṃ gamiṣyasi | [Rām, Ār, 48 14.2]
kṣipraṃ visṛja vaidehīṃ mā tvā ghoreṇa cakṣuṣā | [Rām, Ār, 48 15.1]
dahed dahanabhūtena vṛtram indrāśanir yathā | [Rām, Ār, 48 15.2]
sarpam āśīviṣaṃ baddhvā vastrānte nāvabudhyase | [Rām, Ār, 48 16.1]
grīvāyāṃ pratimuktaṃ ca kālapāśaṃ na paśyasi | [Rām, Ār, 48 16.2]
sa bhāraḥ saumya bhartavyo yo naraṃ nāvasādayet | [Rām, Ār, 48 17.1]
tad annam upabhoktavyaṃ jīryate yad anāmayam | [Rām, Ār, 48 17.2]
yat kṛtvā na bhaved dharmo na kīrtir na yaśo bhuvi | [Rām, Ār, 48 18.1]
śarīrasya bhavet khedaḥ kas tat karma samācaret | [Rām, Ār, 48 18.2]
ṣaṣṭivarṣasahasrāṇi mama jātasya rāvaṇa | [Rām, Ār, 48 19.1]
pitṛpaitāmahaṃ rājyaṃ yathāvad anutiṣṭhataḥ | [Rām, Ār, 48 19.2]
vṛddho 'haṃ tvaṃ yuvā dhanvī sarathaḥ kavacī śarī | [Rām, Ār, 48 20.1]
tathāpy ādāya vaidehīṃ kuśalī na gamiṣyasi | [Rām, Ār, 48 20.2]
na śaktas tvaṃ balāddhartuṃ vaidehīṃ mama paśyataḥ | [Rām, Ār, 48 21.1]
hetubhir nyāyasaṃyuktair dhruvāṃ vedaśrutim iva | [Rām, Ār, 48 21.2]
yudhyasva yadi śūro 'si muhūrtaṃ tiṣṭha rāvaṇa | [Rām, Ār, 48 22.1]
śayiṣyase hato bhūmau yathāpūrvaṃ kharas tathā | [Rām, Ār, 48 22.2]
asakṛt saṃyuge yena nihatā daityadānavāḥ | [Rām, Ār, 48 23.1]
nacirāc cīravāsās tvāṃ rāmo yudhi vadhiṣyati | [Rām, Ār, 48 23.2]
kiṃ nu śakyaṃ mayā kartuṃ gatau dūraṃ nṛpātmajau | [Rām, Ār, 48 24.1]
kṣipraṃ tvaṃ naśyase nīca tayor bhīto na saṃśayaḥ | [Rām, Ār, 48 24.2]
na hi me jīvamānasya nayiṣyasi śubhām imām | [Rām, Ār, 48 25.1]
sītāṃ kamalapattrākṣīṃ rāmasya mahiṣīṃ priyām | [Rām, Ār, 48 25.2]
avaśyaṃ tu mayā kāryaṃ priyaṃ tasya mahātmanaḥ | [Rām, Ār, 48 26.1]
jīvitenāpi rāmasya tathā daśarathasya ca | [Rām, Ār, 48 26.2]
tiṣṭha tiṣṭha daśagrīva muhūrtaṃ paśya rāvaṇa | [Rām, Ār, 48 27.1]
yuddhātithyaṃ pradāsyāmi yathāprāṇaṃ niśācara | [Rām, Ār, 48 27.2]
vṛntād iva phalaṃ tvāṃ tu pātayeyaṃ rathottamāt | [Rām, Ār, 48 27.3]
{Rām, Ār, 49}
ity uktasya yathānyāyaṃ rāvaṇasya jaṭāyuṣā | [Rām, Ār, 49 1.1]
kruddhasyāgninibhāḥ sarvā rejur viṃśatidṛṣṭayaḥ | [Rām, Ār, 49 1.2]
saṃraktanayanaḥ kopāt taptakāñcanakuṇḍalaḥ | [Rām, Ār, 49 2.1]
rākṣasendro 'bhidudrāva patagendram amarṣaṇaḥ | [Rām, Ār, 49 2.2]
sa samprahāras tumulas tayos tasmin mahāvane | [Rām, Ār, 49 3.1]
babhūva vātoddhatayor meghayor gagane yathā | [Rām, Ār, 49 3.2]
tad babhūvādbhutaṃ yuddhaṃ gṛdhrarākṣasayos tadā | [Rām, Ār, 49 4.1]
sapakṣayor mālyavator mahāparvatayor iva | [Rām, Ār, 49 4.2]
tato nālīkanārācais tīkṣṇāgraiś ca vikarṇibhiḥ | [Rām, Ār, 49 5.1]
abhyavarṣan mahāghorair gṛdhrarājaṃ mahābalaḥ | [Rām, Ār, 49 5.2]
sa tāni śarajālāni gṛdhraḥ pattraratheśvaraḥ | [Rām, Ār, 49 6.1]
jaṭāyuḥ pratijagrāha rāvaṇāstrāṇi saṃyuge | [Rām, Ār, 49 6.2]
tasya tīkṣṇanakhābhyāṃ tu caraṇābhyāṃ mahābalaḥ | [Rām, Ār, 49 7.1]
cakāra bahudhā gātre vraṇān patagasattamaḥ | [Rām, Ār, 49 7.2]
atha krodhād daśagrīvo jagrāha daśamārgaṇān | [Rām, Ār, 49 8.1]
mṛtyudaṇḍanibhān ghorāñ śatrumardanakāṅkṣayā | [Rām, Ār, 49 8.2]
sa tair bāṇair mahāvīryaḥ pūrṇamuktair ajihmagaiḥ | [Rām, Ār, 49 9.1]
bibheda niśitais tīkṣṇair gṛdhraṃ ghoraiḥ śilīmukhaiḥ | [Rām, Ār, 49 9.2]
sa rākṣasarathe paśyañ jānakīṃ bāṣpalocanām | [Rām, Ār, 49 10.1]
acintayitvā bāṇāṃs tān rākṣasaṃ samabhidravat | [Rām, Ār, 49 10.2]
tato 'sya saśaraṃ cāpaṃ muktāmaṇivibhūṣitam | [Rām, Ār, 49 11.1]
caraṇābhyāṃ mahātejā babhañja patageśvaraḥ | [Rām, Ār, 49 11.2]
tac cāgnisadṛśaṃ dīptaṃ rāvaṇasya śarāvaram | [Rām, Ār, 49 12.1]
pakṣābhyāṃ ca mahātejā vyadhunot patageśvaraḥ | [Rām, Ār, 49 12.2]
kāñcanoraśchadān divyān piśācavadanān kharān | [Rām, Ār, 49 13.1]
tāṃś cāsya javasampannāñ jaghāna samare balī | [Rām, Ār, 49 13.2]
varaṃ triveṇusampannaṃ kāmagaṃ pāvakārciṣam | [Rām, Ār, 49 14.1]
maṇihemavicitrāṅgaṃ babhañja ca mahāratham | [Rām, Ār, 49 14.2]
pūrṇacandrapratīkāśaṃ chattraṃ ca vyajanaiḥ saha | [Rām, Ār, 49 14.3]
sa bhagnadhanvā viratho hatāśvo hatasārathiḥ | [Rām, Ār, 49 15.1]
aṅkenādāya vaidehīṃ papāta bhuvi rāvaṇaḥ | [Rām, Ār, 49 15.2]
dṛṣṭvā nipatitaṃ bhūmau rāvaṇaṃ bhagnavāhanam | [Rām, Ār, 49 16.1]
sādhu sādhv iti bhūtāni gṛdhrarājam apūjayan | [Rām, Ār, 49 16.2]
pariśrāntaṃ tu taṃ dṛṣṭvā jarayā pakṣiyūthapam | [Rām, Ār, 49 17.1]
utpapāta punar hṛṣṭo maithilīṃ gṛhya rāvaṇaḥ | [Rām, Ār, 49 17.2]
taṃ prahṛṣṭaṃ nidhāyāṅke gacchantaṃ janakātmajām | [Rām, Ār, 49 18.1]
gṛdhrarājaḥ samutpatya jaṭāyur idam abravīt | [Rām, Ār, 49 18.2]
vajrasaṃsparśabāṇasya bhāryāṃ rāmasya rāvaṇa | [Rām, Ār, 49 19.1]
alpabuddhe harasy enāṃ vadhāya khalu rakṣasām | [Rām, Ār, 49 19.2]
samitrabandhuḥ sāmātyaḥ sabalaḥ saparicchadaḥ | [Rām, Ār, 49 20.1]
viṣapānaṃ pibasy etat pipāsita ivodakam | [Rām, Ār, 49 20.2]
anubandham ajānantaḥ karmaṇām avicakṣaṇāḥ | [Rām, Ār, 49 21.1]
śīghram eva vinaśyanti yathā tvaṃ vinaśiṣyasi | [Rām, Ār, 49 21.2]
baddhas tvaṃ kālapāśena kva gatas tasya mokṣyase | [Rām, Ār, 49 22.1]
vadhāya baḍiśaṃ gṛhya sāmiṣaṃ jalajo yathā | [Rām, Ār, 49 22.2]
na hi jātu durādharṣau kākutsthau tava rāvaṇa | [Rām, Ār, 49 23.1]
dharṣaṇaṃ cāśramasyāsya kṣamiṣyete tu rāghavau | [Rām, Ār, 49 23.2]
yathā tvayā kṛtaṃ karma bhīruṇā lokagarhitam | [Rām, Ār, 49 24.1]
taskarācarito mārgo naiṣa vīraniṣevitaḥ | [Rām, Ār, 49 24.2]
yudhyasva yadi śūro 'si muhūrtaṃ tiṣṭha rāvaṇa | [Rām, Ār, 49 25.1]
śayiṣyase hato bhūmau yathā bhrātā kharas tathā | [Rām, Ār, 49 25.2]
paretakāle puruṣo yat karma pratipadyate | [Rām, Ār, 49 26.1]
vināśāyātmano 'dharmyaṃ pratipanno 'si karma tat | [Rām, Ār, 49 26.2]
pāpānubandho vai yasya karmaṇaḥ ko nu tat pumān | [Rām, Ār, 49 27.1]
kurvīta lokādhipatiḥ svayambhūr bhagavān api | [Rām, Ār, 49 27.2]
evam uktvā śubhaṃ vākyaṃ jaṭāyus tasya rakṣasaḥ | [Rām, Ār, 49 28.1]
nipapāta bhṛśaṃ pṛṣṭhe daśagrīvasya vīryavān | [Rām, Ār, 49 28.2]
taṃ gṛhītvā nakhais tīkṣṇair virarāda samantataḥ | [Rām, Ār, 49 29.1]
adhirūḍho gajāroho yathā syād duṣṭavāraṇam | [Rām, Ār, 49 29.2]
virarāda nakhair asya tuṇḍaṃ pṛṣṭhe samarpayan | [Rām, Ār, 49 30.1]
keśāṃś cotpāṭayāmāsa nakhapakṣamukhāyudhaḥ | [Rām, Ār, 49 30.2]
sa tathā gṛdhrarājena kliśyamāno muhur muhuḥ | [Rām, Ār, 49 31.1]
amarṣasphuritauṣṭhaḥ san prākampata sa rākṣasaḥ | [Rām, Ār, 49 31.2]
sampariṣvajya vaidehīṃ vāmenāṅkena rāvaṇaḥ | [Rām, Ār, 49 32.1]
talenābhijaghānārto jaṭāyuṃ krodhamūrchitaḥ | [Rām, Ār, 49 32.2]
jaṭāyus tam atikramya tuṇḍenāsya kharādhipaḥ | [Rām, Ār, 49 33.1]
vāmabāhūn daśa tadā vyapāharad ariṃdamaḥ | [Rām, Ār, 49 33.2]
tataḥ kruddho daśagrīvaḥ sītām utsṛjya vīryavān | [Rām, Ār, 49 34.1]
muṣṭibhyāṃ caraṇābhyāṃ ca gṛdhrarājam apothayat | [Rām, Ār, 49 34.2]
tato muhūrtaṃ saṃgrāmo babhūvātulavīryayoḥ | [Rām, Ār, 49 35.1]
rākṣasānāṃ ca mukhyasya pakṣiṇāṃ pravarasya ca | [Rām, Ār, 49 35.2]
tasya vyāyacchamānasya rāmasyārthe 'tha rāvaṇaḥ | [Rām, Ār, 49 36.1]
pakṣau pādau ca pārśvau ca khaḍgam uddhṛtya socchinat | [Rām, Ār, 49 36.2]
sa chinnapakṣaḥ sahasā rakṣasā raudrakarmaṇā | [Rām, Ār, 49 37.1]
nipapāta hato gṛdhro dharaṇyām alpajīvitaḥ | [Rām, Ār, 49 37.2]
taṃ dṛṣṭvā patitaṃ bhūmau kṣatajārdraṃ jaṭāyuṣam | [Rām, Ār, 49 38.1]
abhyadhāvata vaidehī svabandhum iva duḥkhitā | [Rām, Ār, 49 38.2]
taṃ nīlajīmūtanikāśakalpaṃ supāṇḍuroraskam udāravīryam | [Rām, Ār, 49 39.1]
dadarśa laṅkādhipatiḥ pṛthivyāṃ jaṭāyuṣaṃ śāntam ivāgnidāvam | [Rām, Ār, 49 39.2]
tatas tu taṃ pattrarathaṃ mahītale nipātitaṃ rāvaṇavegamarditam | [Rām, Ār, 49 40.1]
punaḥ pariṣvajya śaśiprabhānanā ruroda sītā janakātmajā tadā | [Rām, Ār, 49 40.2]
{Rām, Ār, 50}
tam alpajīvitaṃ bhūmau sphurantaṃ rākṣasādhipaḥ | [Rām, Ār, 50 1.1]
dadarśa gṛdhraṃ patitaṃ samīpe rāghavāśramāt | [Rām, Ār, 50 1.2]
sā tu tārādhipamukhī rāvaṇena samīkṣya tam | [Rām, Ār, 50 2.1]
gṛdhrarājaṃ vinihataṃ vilalāpa suduḥkhitā | [Rām, Ār, 50 2.2]
nimittaṃ lakṣaṇajñānaṃ śakunisvaradarśanam | [Rām, Ār, 50 3.1]
avaśyaṃ sukhaduḥkheṣu narāṇāṃ pratidṛśyate | [Rām, Ār, 50 3.2]
na nūnaṃ rāma jānāsi mahad vyasanam ātmanaḥ | [Rām, Ār, 50 4.1]
dhāvanti nūnaṃ kākutstha madarthaṃ mṛgapakṣiṇaḥ | [Rām, Ār, 50 4.2]
trāhi mām adya kākutstha lakṣmaṇeti varāṅganā | [Rām, Ār, 50 5.1]
susaṃtrastā samākrandac chṛṇvatāṃ tu yathāntike | [Rām, Ār, 50 5.2]
tāṃ kliṣṭamālyābharaṇāṃ vilapantīm anāthavat | [Rām, Ār, 50 6.1]
abhyadhāvata vaidehīṃ rāvaṇo rākṣasādhipaḥ | [Rām, Ār, 50 6.2]
tāṃ latām iva veṣṭantīm āliṅgantīṃ mahādrumān | [Rām, Ār, 50 7.1]
muñca muñceti bahuśaḥ pravadan rākṣasādhipaḥ | [Rām, Ār, 50 7.2]
krośantīṃ rāma rāmeti rāmeṇa rahitāṃ vane | [Rām, Ār, 50 8.1]
jīvitāntāya keśeṣu jagrāhāntakasaṃnibhaḥ | [Rām, Ār, 50 8.2]
pradharṣitāyāṃ vaidehyāṃ babhūva sacarācaram | [Rām, Ār, 50 9.1]
jagat sarvam amaryādaṃ tamasāndhena saṃvṛtam | [Rām, Ār, 50 9.2]
dṛṣṭvā sītāṃ parāmṛṣṭāṃ dīnāṃ divyena cakṣuṣā | [Rām, Ār, 50 10.1]
kṛtaṃ kāryam iti śrīmān vyājahāra pitāmahaḥ | [Rām, Ār, 50 10.2]
prahṛṣṭā vyathitāś cāsan sarve te paramarṣayaḥ | [Rām, Ār, 50 11.1]
dṛṣṭvā sītāṃ parāmṛṣṭāṃ daṇḍakāraṇyavāsinaḥ | [Rām, Ār, 50 11.2]
sa tu tāṃ rāma rāmeti rudantīṃ lakṣmaṇeti ca | [Rām, Ār, 50 12.1]
jagāmākāśam ādāya rāvaṇo rākṣasādhipaḥ | [Rām, Ār, 50 12.2]
taptābharaṇasarvāṅgī pītakauśeyavāsanī | [Rām, Ār, 50 13.1]
rarāja rājaputrī tu vidyut saudāmanī yathā | [Rām, Ār, 50 13.2]
uddhūtena ca vastreṇa tasyāḥ pītena rāvaṇaḥ | [Rām, Ār, 50 14.1]
adhikaṃ paribabhrāja girir dīpta ivāgninā | [Rām, Ār, 50 14.2]
tasyāḥ paramakalyāṇyās tāmrāṇi surabhīṇi ca | [Rām, Ār, 50 15.1]
padmapattrāṇi vaidehyā abhyakīryanta rāvaṇam | [Rām, Ār, 50 15.2]
tasyāḥ kauśeyam uddhūtam ākāśe kanakaprabham | [Rām, Ār, 50 16.1]
babhau cādityarāgeṇa tāmram abhram ivātape | [Rām, Ār, 50 16.2]
tasyās tad vimalaṃ vaktram ākāśe rāvaṇāṅkagam | [Rām, Ār, 50 17.1]
na rarāja vinā rāmaṃ vinālam iva paṅkajam | [Rām, Ār, 50 17.2]
babhūva jaladaṃ nīlaṃ bhittvā candra ivoditaḥ | [Rām, Ār, 50 18.1]
sulalāṭaṃ sukeśāntaṃ padmagarbhābham avraṇam | [Rām, Ār, 50 18.2]
śuklaiḥ suvimalair dantaiḥ prabhāvadbhir alaṃkṛtam | [Rām, Ār, 50 18.3]
ruditaṃ vyapamṛṣṭāsraṃ candravat priyadarśanam | [Rām, Ār, 50 19.1]
sunāsaṃ cārutāmrauṣṭham ākāśe hāṭakaprabham | [Rām, Ār, 50 19.2]
rākṣasendrasamādhūtaṃ tasyās tad vacanaṃ śubham | [Rām, Ār, 50 20.1]
śuśubhe na vinā rāmaṃ divā candra ivoditaḥ | [Rām, Ār, 50 20.2]
sā hemavarṇā nīlāṅgaṃ maithilī rākṣasādhipam | [Rām, Ār, 50 21.1]
śuśubhe kāñcanī kāñcī nīlaṃ maṇim ivāśritā | [Rām, Ār, 50 21.2]
sā padmagaurī hemābhā rāvaṇaṃ janakātmajā | [Rām, Ār, 50 22.1]
vidyudghanam ivāviśya śuśubhe taptabhūṣaṇā | [Rām, Ār, 50 22.2]
tasyā bhūṣaṇaghoṣeṇa vaidehyā rākṣasādhipaḥ | [Rām, Ār, 50 23.1]
babhūva vimalo nīlaḥ saghoṣa iva toyadaḥ | [Rām, Ār, 50 23.2]
uttamāṅgacyutā tasyāḥ puṣpavṛṣṭiḥ samantataḥ | [Rām, Ār, 50 24.1]
sītāyā hriyamāṇāyāḥ papāta dharaṇītale | [Rām, Ār, 50 24.2]
sā tu rāvaṇavegena puṣpavṛṣṭiḥ samantataḥ | [Rām, Ār, 50 25.1]
samādhūtā daśagrīvaṃ punar evābhyavartata | [Rām, Ār, 50 25.2]
abhyavartata puṣpāṇāṃ dhārā vaiśravaṇānujam | [Rām, Ār, 50 26.1]
nakṣatramālāvimalā meruṃ nagam ivottamam | [Rām, Ār, 50 26.2]
caraṇān nūpuraṃ bhraṣṭaṃ vaidehyā ratnabhūṣitam | [Rām, Ār, 50 27.1]
vidyunmaṇḍalasaṃkāśaṃ papāta madhurasvanam | [Rām, Ār, 50 27.2]
tarupravālaraktā sā nīlāṅgaṃ rākṣaseśvaram | [Rām, Ār, 50 28.1]
prāśobhayata vaidehī gajaṃ kaṣyeva kāñcanī | [Rām, Ār, 50 28.2]
tāṃ maholkām ivākāśe dīpyamānāṃ svatejasā | [Rām, Ār, 50 29.1]
jahārākāśam āviśya sītāṃ vaiśravaṇānujaḥ | [Rām, Ār, 50 29.2]
tasyās tāny agnivarṇāni bhūṣaṇāni mahītale | [Rām, Ār, 50 30.1]
saghoṣāṇyavakīryanta kṣīṇās tārā ivāmbarāt | [Rām, Ār, 50 30.2]
tasyāḥ stanāntarād bhraṣṭo hāras tārādhipadyutiḥ | [Rām, Ār, 50 31.1]
vaidehyā nipatan bhāti gaṅgeva gaganāc cyutā | [Rām, Ār, 50 31.2]
utpātavātābhihatā nānādvijagaṇāyutāḥ | [Rām, Ār, 50 32.1]
mā bhair iti vidhūtāgrā vyājahrur iva pādapāḥ | [Rām, Ār, 50 32.2]
nalinyo dhvastakamalās trastamīnajalecarāḥ | [Rām, Ār, 50 33.1]
sakhīm iva gatotsāhāṃ śocantīva sma maithilīm | [Rām, Ār, 50 33.2]
samantād abhisaṃpatya siṃhavyāghramṛgadvijāḥ | [Rām, Ār, 50 34.1]
anvadhāvaṃs tadā roṣāt sītāchāyānugāminaḥ | [Rām, Ār, 50 34.2]
jalaprapātāsramukhāḥ śṛṅgair ucchritabāhavaḥ | [Rām, Ār, 50 35.1]
sītāyāṃ hriyamāṇāyāṃ vikrośantīva parvatāḥ | [Rām, Ār, 50 35.2]
hriyamāṇāṃ tu vaidehīṃ dṛṣṭvā dīno divākaraḥ | [Rām, Ār, 50 36.1]
pravidhvastaprabhaḥ śrīmān āsīt pāṇḍuramaṇḍalaḥ | [Rām, Ār, 50 36.2]
nāsti dharmaḥ kutaḥ satyaṃ nārjavaṃ nānṛśaṃsatā | [Rām, Ār, 50 37.1]
yatra rāmasya vaidehīṃ bhāryāṃ harati rāvaṇaḥ | [Rām, Ār, 50 37.2]
iti sarvāṇi bhūtāni gaṇaśaḥ paryadevayan | [Rām, Ār, 50 38.1]
vitrastakā dīnamukhā rurudur mṛgapotakāḥ | [Rām, Ār, 50 38.2]
udvīkṣyodvīkṣya nayanair āsrapātāvilekṣaṇāḥ | [Rām, Ār, 50 39.1]
supravepitagātrāś ca babhūvur vanadevatāḥ | [Rām, Ār, 50 39.2]
vikrośantīṃ dṛḍhaṃ sītāṃ dṛṣṭvā duḥkhaṃ tathā gatām | [Rām, Ār, 50 40.1]
tāṃ tu lakṣmaṇa rāmeti krośantīṃ madhurasvarām | [Rām, Ār, 50 40.2]
avekṣamāṇāṃ bahuśo vaidehīṃ dharaṇītalam | [Rām, Ār, 50 41.1]
sa tām ākulakeśāntāṃ vipramṛṣṭaviśeṣakām | [Rām, Ār, 50 41.2]
jahārātmavināśāya daśagrīvo manasvinīm | [Rām, Ār, 50 41.3]
tatas tu sā cārudatī śucismitā vinākṛtā bandhujanena maithilī | [Rām, Ār, 50 42.1]
apaśyatī rāghavalakṣmaṇāv ubhau vivarṇavaktrā bhayabhārapīḍitā | [Rām, Ār, 50 42.2]
{Rām, Ār, 51}
kham utpatantaṃ taṃ dṛṣṭvā maithilī janakātmajā | [Rām, Ār, 51 1.1]
duḥkhitā paramodvignā bhaye mahati vartinī | [Rām, Ār, 51 1.2]
roṣarodanatāmrākṣī bhīmākṣaṃ rākṣasādhipam | [Rām, Ār, 51 2.1]
rudatī karuṇaṃ sītā hriyamāṇedam abravīt | [Rām, Ār, 51 2.2]
na vyapatrapase nīca karmaṇānena rāvaṇa | [Rām, Ār, 51 3.1]
jñātvā virahitāṃ yo māṃ corayitvā palāyase | [Rām, Ār, 51 3.2]
tvayaiva nūnaṃ duṣṭātman bhīruṇā hartum icchatā | [Rām, Ār, 51 4.1]
mamāpavāhito bhartā mṛgarūpeṇa māyayā | [Rām, Ār, 51 4.2]
yo hi mām udyatas trātuṃ so 'py ayaṃ vinipātitaḥ | [Rām, Ār, 51 4.3]
paramaṃ khalu te vīryaṃ dṛśyate rākṣasādhama | [Rām, Ār, 51 5.1]
viśrāvya nāmadheyaṃ hi yuddhe nāsti jitā tvayā | [Rām, Ār, 51 5.2]
īdṛśaṃ garhitaṃ karma kathaṃ kṛtvā na lajjase | [Rām, Ār, 51 6.1]
striyāś ca haraṇaṃ nīca rahite ca parasya ca | [Rām, Ār, 51 6.2]
kathayiṣyanti lokeṣu puruṣāḥ karma kutsitam | [Rām, Ār, 51 7.1]
sunṛśaṃsam adharmiṣṭhaṃ tava śauṇḍīryamāninaḥ | [Rām, Ār, 51 7.2]
dhik te śauryaṃ ca sattvaṃ ca yat tvayā kathitaṃ tadā | [Rām, Ār, 51 8.1]
kulākrośakaraṃ loke dhik te cāritram īdṛśam | [Rām, Ār, 51 8.2]
kiṃ śakyaṃ kartum evaṃ hi yaj javenaiva dhāvasi | [Rām, Ār, 51 9.1]
muhūrtam api tiṣṭhasva na jīvan pratiyāsyasi | [Rām, Ār, 51 9.2]
na hi cakṣuḥpathaṃ prāpya tayoḥ pārthivaputrayoḥ | [Rām, Ār, 51 10.1]
sasainyo 'pi samarthas tvaṃ muhūrtam api jīvitum | [Rām, Ār, 51 10.2]
na tvaṃ tayoḥ śarasparśaṃ soḍhuṃ śaktaḥ kathaṃcana | [Rām, Ār, 51 11.1]
vane prajvalitasyeva sparśam agner vihaṃgamaḥ | [Rām, Ār, 51 11.2]
sādhu kṛtvātmanaḥ pathyaṃ sādhu māṃ muñca rāvaṇa | [Rām, Ār, 51 12.1]
matpradharṣaṇaruṣṭo hi bhrātrā saha patir mama | [Rām, Ār, 51 12.2]
vidhāsyati vināśāya tvaṃ māṃ yadi na muñcasi | [Rām, Ār, 51 12.3]
yena tvaṃ vyavasāyena balān māṃ hartum icchasi | [Rām, Ār, 51 13.1]
vyavasāyaḥ sa te nīca bhaviṣyati nirarthakaḥ | [Rām, Ār, 51 13.2]
na hy ahaṃ tam apaśyantī bhartāraṃ vibudhopamam | [Rām, Ār, 51 14.1]
utsahe śatruvaśagā prāṇān dhārayituṃ ciram | [Rām, Ār, 51 14.2]
na nūnaṃ cātmanaḥ śreyaḥ pathyaṃ vā samavekṣase | [Rām, Ār, 51 15.1]
mṛtyukāle yathā martyo viparītāni sevate | [Rām, Ār, 51 15.2]
mumūrṣūṇāṃ hi sarveṣāṃ yat pathyaṃ tan na rocate | [Rām, Ār, 51 16.1]
paśyāmīva hi kaṇṭhe tvāṃ kālapāśāvapāśitam | [Rām, Ār, 51 16.2]
yathā cāsmin bhayasthāne na bibheṣi daśānana | [Rām, Ār, 51 17.1]
vyaktaṃ hiraṇmayān hi tvaṃ saṃpaśyasi mahīruhān | [Rām, Ār, 51 17.2]
nadīṃ vaitaraṇīṃ ghorāṃ rudhiraughanivāhinīm | [Rām, Ār, 51 18.1]
khaḍgapattravanaṃ caiva bhīmaṃ paśyasi rāvaṇa | [Rām, Ār, 51 18.2]
taptakāñcanapuṣpāṃ ca vaiḍūryapravaracchadām | [Rām, Ār, 51 19.1]
drakṣyase śālmalīṃ tīkṣṇām āyasaiḥ kaṇṭakaiś citām | [Rām, Ār, 51 19.2]
na hi tvam īdṛśaṃ kṛtvā tasyālīkaṃ mahātmanaḥ | [Rām, Ār, 51 20.1]
dharituṃ śakṣyasi ciraṃ viṣaṃ pītveva nirghṛṇaḥ | [Rām, Ār, 51 20.2]
baddhas tvaṃ kālapāśena durnivāreṇa rāvaṇa | [Rām, Ār, 51 21.1]
kva gato lapsyase śarma bhartur mama mahātmanaḥ | [Rām, Ār, 51 21.2]
nimeṣāntaramātreṇa vinā bhrātaram āhave | [Rām, Ār, 51 22.1]
rākṣasā nihatā yena sahasrāṇi caturdaśa | [Rām, Ār, 51 22.2]
sa kathaṃ rāghavo vīraḥ sarvāstrakuśalo balī | [Rām, Ār, 51 23.1]
na tvāṃ hanyāc charais tīkṣṇair iṣṭabhāryāpahāriṇam | [Rām, Ār, 51 23.2]
etac cānyac ca paruṣaṃ vaidehī rāvaṇāṅkagā | [Rām, Ār, 51 24.1]
bhayaśokasamāviṣṭā karuṇaṃ vilalāpa ha | [Rām, Ār, 51 24.2]
tathā bhṛśārtāṃ bahu caiva bhāṣiṇīṃ vilalāpa pūrvaṃ karuṇaṃ ca bhāminīm | [Rām, Ār, 51 25.1]
jahāra pāpas taruṇīṃ viveṣṭatīṃ nṛpātmajām āgatagātravepathum | [Rām, Ār, 51 25.2]
{Rām, Ār, 52}
hriyamāṇā tu vaidehī kaṃcin nātham apaśyatī | [Rām, Ār, 52 1.1]
dadarśa giriśṛṅgasthān pañcavānarapuṃgavān | [Rām, Ār, 52 1.2]
teṣāṃ madhye viśālākṣī kauśeyaṃ kanakaprabham | [Rām, Ār, 52 2.1]
uttarīyaṃ varārohā śubhāny ābharaṇāni ca | [Rām, Ār, 52 2.2]
mumoca yadi rāmāya śaṃseyur iti maithilī | [Rām, Ār, 52 2.3]
vastram utsṛjya tanmadhye vinikṣiptaṃ sabhūṣaṇam | [Rām, Ār, 52 3.1]
sambhramāt tu daśagrīvas tat karma na ca buddhavān | [Rām, Ār, 52 3.2]
piṅgākṣās tāṃ viśālākṣīṃ netrair animiṣair iva | [Rām, Ār, 52 4.1]
vikrośantīṃ tadā sītāṃ dadṛśur vānararṣabhāḥ | [Rām, Ār, 52 4.2]
sa ca pampām atikramya laṅkām abhimukhaḥ purīm | [Rām, Ār, 52 5.1]
jagāma rudatīṃ gṛhya maithilīṃ rākṣaseśvaraḥ | [Rām, Ār, 52 5.2]
tāṃ jahāra susaṃhṛṣṭo rāvaṇo mṛtyum ātmanaḥ | [Rām, Ār, 52 6.1]
utsaṅgenaiva bhujagīṃ tīkṣṇadaṃṣṭrāṃ mahāviṣām | [Rām, Ār, 52 6.2]
vanāni saritaḥ śailān sarāṃsi ca vihāyasā | [Rām, Ār, 52 7.1]
sa kṣipraṃ samatīyāya śaraś cāpād iva cyutaḥ | [Rām, Ār, 52 7.2]
timinakraniketaṃ tu varuṇālayam akṣayam | [Rām, Ār, 52 8.1]
saritāṃ śaraṇaṃ gatvā samatīyāya sāgaram | [Rām, Ār, 52 8.2]
sambhramāt parivṛttormī ruddhamīnamahoragaḥ | [Rām, Ār, 52 9.1]
vaidehyāṃ hriyamāṇāyāṃ babhūva varuṇālayaḥ | [Rām, Ār, 52 9.2]
antarikṣagatā vācaḥ sasṛjuś cāraṇās tadā | [Rām, Ār, 52 10.1]
etadanto daśagrīva iti siddhās tadābruvan | [Rām, Ār, 52 10.2]
sa tu sītāṃ viveṣṭantīm aṅkenādāya rāvaṇaḥ | [Rām, Ār, 52 11.1]
praviveśa purīṃ laṅkāṃ rūpiṇīṃ mṛtyum ātmanaḥ | [Rām, Ār, 52 11.2]
so 'bhigamya purīṃ laṅkāṃ suvibhaktamahāpathām | [Rām, Ār, 52 12.1]
saṃrūḍhakakṣyābahulaṃ svam antaḥpuram āviśat | [Rām, Ār, 52 12.2]
tatra tām asitāpāṅgīṃ śokamohaparāyaṇām | [Rām, Ār, 52 13.1]
nidadhe rāvaṇaḥ sītāṃ mayo māyām ivāsurīm | [Rām, Ār, 52 13.2]
abravīc ca daśagrīvaḥ piśācīr ghoradarśanāḥ | [Rām, Ār, 52 14.1]
yathā naināṃ pumān strī vā sītāṃ paśyaty asaṃmataḥ | [Rām, Ār, 52 14.2]
muktāmaṇisuvarṇāni vastrāṇy ābharaṇāni ca | [Rām, Ār, 52 15.1]
yad yad icchet tad evāsyā deyaṃ macchandato yathā | [Rām, Ār, 52 15.2]
yā ca vakṣyati vaidehīṃ vacanaṃ kiṃcid apriyam | [Rām, Ār, 52 16.1]
ajñānād yadi vā jñānān na tasyā jīvitaṃ priyam | [Rām, Ār, 52 16.2]
tathoktvā rākṣasīs tās tu rākṣasendraḥ pratāpavān | [Rām, Ār, 52 17.1]
niṣkramyāntaḥpurāt tasmāt kiṃ kṛtyam iti cintayan | [Rām, Ār, 52 17.2]
dadarśāṣṭau mahāvīryān rākṣasān piśitāśanān | [Rām, Ār, 52 17.3]
sa tān dṛṣṭvā mahāvīryo varadānena mohitaḥ | [Rām, Ār, 52 18.1]
uvācaitān idaṃ vākyaṃ praśasya balavīryataḥ | [Rām, Ār, 52 18.2]
nānāpraharaṇāḥ kṣipram ito gacchata satvarāḥ | [Rām, Ār, 52 19.1]
janasthānaṃ hatasthānaṃ bhūtapūrvaṃ kharālayam | [Rām, Ār, 52 19.2]
tatroṣyatāṃ janasthāne śūnye nihatarākṣase | [Rām, Ār, 52 20.1]
pauruṣaṃ balam āśritya trāsam utsṛjya dūrataḥ | [Rām, Ār, 52 20.2]
balaṃ hi sumahad yan me janasthāne niveśitam | [Rām, Ār, 52 21.1]
sadūṣaṇakharaṃ yuddhe hataṃ tad rāmasāyakaiḥ | [Rām, Ār, 52 21.2]
tataḥ krodho mamāpūrvo dhairyasyopari vardhate | [Rām, Ār, 52 22.1]
vairaṃ ca sumahajjātaṃ rāmaṃ prati sudāruṇam | [Rām, Ār, 52 22.2]
niryātayitum icchāmi tac ca vairam ahaṃ ripoḥ | [Rām, Ār, 52 23.1]
na hi lapsyāmy ahaṃ nidrām ahatvā saṃyuge ripum | [Rām, Ār, 52 23.2]
taṃ tv idānīm ahaṃ hatvā kharadūṣaṇaghātinam | [Rām, Ār, 52 24.1]
rāmaṃ śarmopalapsyāmi dhanaṃ labdhveva nirdhanaḥ | [Rām, Ār, 52 24.2]
janasthāne vasadbhis tu bhavadbhī rāmam āśritā | [Rām, Ār, 52 25.1]
pravṛttir upanetavyā kiṃ karotīti tattvataḥ | [Rām, Ār, 52 25.2]
apramādāc ca gantavyaṃ sarvair eva niśācaraiḥ | [Rām, Ār, 52 26.1]
kartavyaś ca sadā yatno rāghavasya vadhaṃ prati | [Rām, Ār, 52 26.2]
yuṣmākaṃ hi balajño 'haṃ bahuśo raṇamūrdhani | [Rām, Ār, 52 27.1]
ataś cāsmiñ janasthāne mayā yūyaṃ niyojitāḥ | [Rām, Ār, 52 27.2]
tataḥ priyaṃ vākyam upetya rākṣasā mahārtham aṣṭāv abhivādya rāvaṇam | [Rām, Ār, 52 28.1]
vihāya laṅkāṃ sahitāḥ pratasthire yato janasthānam alakṣyadarśanāḥ | [Rām, Ār, 52 28.2]
tatas tu sītām upalabhya rāvaṇaḥ susamprahṛṣṭaḥ parigṛhya maithilīm | [Rām, Ār, 52 29.1]
prasajya rāmeṇa ca vairam uttamaṃ babhūva mohān muditaḥ sa rākṣasaḥ | [Rām, Ār, 52 29.2]
{Rām, Ār, 53}
saṃdiśya rākṣasān ghorān rāvaṇo 'ṣṭau mahābalān | [Rām, Ār, 53 1.1]
ātmānaṃ buddhivaiklavyāt kṛtakṛtyam amanyata | [Rām, Ār, 53 1.2]
sa cintayāno vaidehīṃ kāmabāṇasamarpitaḥ | [Rām, Ār, 53 2.1]
praviveśa gṛhaṃ ramyaṃ sītāṃ draṣṭum abhitvaran | [Rām, Ār, 53 2.2]
sa praviśya tu tadveśma rāvaṇo rākṣasādhipaḥ | [Rām, Ār, 53 3.1]
apaśyad rākṣasīmadhye sītāṃ śokaparāyaṇām | [Rām, Ār, 53 3.2]
aśrupūrṇamukhīṃ dīnāṃ śokabhārāvapīḍitām | [Rām, Ār, 53 4.1]
vāyuvegair ivākrāntāṃ majjantīṃ nāvam arṇave | [Rām, Ār, 53 4.2]
mṛgayūthaparibhraṣṭāṃ mṛgīṃ śvabhir ivāvṛtām | [Rām, Ār, 53 5.1]
adhomukhamukhīṃ dīnām abhyetya ca niśācaraḥ | [Rām, Ār, 53 5.2]
tāṃ tu śokavaśāṃ dīnām avaśāṃ rākṣasādhipaḥ | [Rām, Ār, 53 6.1]
sa balād darśayāmāsa gṛhaṃ devagṛhopamam | [Rām, Ār, 53 6.2]
harmyaprāsādasambādhaṃ strīsahasraniṣevitam | [Rām, Ār, 53 7.1]
nānāpakṣigaṇair juṣṭaṃ nānāratnasamanvitam | [Rām, Ār, 53 7.2]
kāñcanais tāpanīyaiś ca sphāṭikai rājatais tathā | [Rām, Ār, 53 8.1]
vajravaiḍūryacitraiś ca stambhair dṛṣṭimanoharaiḥ | [Rām, Ār, 53 8.2]
divyadundubhinirhrādaṃ taptakāñcanatoraṇam | [Rām, Ār, 53 9.1]
sopānaṃ kāñcanaṃ citram āruroha tayā saha | [Rām, Ār, 53 9.2]
dāntakā rājatāś caiva gavākṣāḥ priyadarśanāḥ | [Rām, Ār, 53 10.1]
hemajālāvṛtāś cāsaṃs tatra prāsādapaṅktayaḥ | [Rām, Ār, 53 10.2]
sudhāmaṇivicitrāṇi bhūmibhāgāni sarvaśaḥ | [Rām, Ār, 53 11.1]
daśagrīvaḥ svabhavane prādarśayata maithilīm | [Rām, Ār, 53 11.2]
dīrghikāḥ puṣkariṇyaś ca nānāpuṣpasamāvṛtāḥ | [Rām, Ār, 53 12.1]
rāvaṇo darśayāmāsa sītāṃ śokaparāyaṇām | [Rām, Ār, 53 12.2]
darśayitvā tu vaidehīṃ kṛtsnaṃ tad bhavanottamam | [Rām, Ār, 53 13.1]
uvāca vākyaṃ pāpātmā rāvaṇo janakātmajām | [Rām, Ār, 53 13.2]
daśarākṣasakoṭyaś ca dvāviṃśatir athāparāḥ | [Rām, Ār, 53 14.1]
varjayitvā jarāvṛddhān bālāṃś ca rajanīcarān | [Rām, Ār, 53 14.2]
teṣāṃ prabhur ahaṃ sīte sarveṣāṃ bhīmakarmaṇām | [Rām, Ār, 53 15.1]
sahasram ekam ekasya mama kāryapuraḥsaram | [Rām, Ār, 53 15.2]
yad idaṃ rājyatantraṃ me tvayi sarvaṃ pratiṣṭhitam | [Rām, Ār, 53 16.1]
jīvitaṃ ca viśālākṣi tvaṃ me prāṇair garīyasī | [Rām, Ār, 53 16.2]
bahūnāṃ strīsahasrāṇāṃ mama yo 'sau parigrahaḥ | [Rām, Ār, 53 17.1]
tāsāṃ tvam īśvarī sīte mama bhāryā bhava priye | [Rām, Ār, 53 17.2]
sādhu kiṃ te 'nyayā buddhyā rocayasva vaco mama | [Rām, Ār, 53 18.1]
bhajasva mābhitaptasya prasādaṃ kartum arhasi | [Rām, Ār, 53 18.2]
parikṣiptā samudreṇa laṅkeyaṃ śatayojanā | [Rām, Ār, 53 19.1]
neyaṃ dharṣayituṃ śakyā sendrair api surāsuraiḥ | [Rām, Ār, 53 19.2]
na deveṣu na yakṣeṣu na gandharveṣu narṣiṣu | [Rām, Ār, 53 20.1]
ahaṃ paśyāmi lokeṣu yo me vīryasamo bhavet | [Rām, Ār, 53 20.2]
rājyabhraṣṭena dīnena tāpasena gatāyuṣā | [Rām, Ār, 53 21.1]
kiṃ kariṣyasi rāmeṇa mānuṣeṇālpatejasā | [Rām, Ār, 53 21.2]
bhajasva sīte mām eva bhartāhaṃ sadṛśas tava | [Rām, Ār, 53 22.1]
yauvanaṃ hy adhruvaṃ bhīru ramasveha mayā saha | [Rām, Ār, 53 22.2]
darśane mā kṛthā buddhiṃ rāghavasya varānane | [Rām, Ār, 53 23.1]
kāsya śaktir ihāgantum api sīte manorathaiḥ | [Rām, Ār, 53 23.2]
na śakyo vāyur ākāśe pāśair baddhaṃ mahājavaḥ | [Rām, Ār, 53 24.1]
dīpyamānasya vāpy agner grahītuṃ vimalāṃ śikhām | [Rām, Ār, 53 24.2]
trayāṇām api lokānāṃ na taṃ paśyāmi śobhane | [Rām, Ār, 53 25.1]
vikrameṇa nayed yas tvāṃ madbāhuparipālitām | [Rām, Ār, 53 25.2]
laṅkāyāṃ sumahad rājyam idaṃ tvam anupālaya | [Rām, Ār, 53 26.1]
abhiṣekodakaklinnā tuṣṭā ca ramayasva mām | [Rām, Ār, 53 26.2]
duṣkṛtaṃ yat purā karma vanavāsena tad gatam | [Rām, Ār, 53 27.1]
yaś ca te sukṛto dharmas tasyeha phalam āpnuhi | [Rām, Ār, 53 27.2]
iha sarvāṇi mālyāni divyagandhāni maithili | [Rām, Ār, 53 28.1]
bhūṣaṇāni ca mukhyāni tāni seva mayā saha | [Rām, Ār, 53 28.2]
puṣpakaṃ nāma suśroṇi bhrātur vaiśravaṇasya me | [Rām, Ār, 53 29.1]
vimānaṃ ramaṇīyaṃ ca tad vimānaṃ manojavam | [Rām, Ār, 53 29.2]
tatra sīte mayā sārdhaṃ viharasva yathāsukham | [Rām, Ār, 53 30.1]
vadanaṃ padmasaṃkāśaṃ vimalaṃ cārudarśanam | [Rām, Ār, 53 30.2]
śokārtaṃ tu varārohe na bhrājati varānane | [Rām, Ār, 53 31.1]
alaṃ vrīḍena vaidehi dharmalopakṛtena te | [Rām, Ār, 53 31.2]
ārṣo 'yaṃ daivanisyando yas tvām abhigamiṣyati | [Rām, Ār, 53 32.1]
etau pādau mayā snigdhau śirobhiḥ paripīḍitau | [Rām, Ār, 53 32.2]
prasādaṃ kuru me kṣipraṃ vaśyo dāso 'ham asmi te | [Rām, Ār, 53 33.1]
nemāḥ śūnyā mayā vācaḥ śuṣyamāṇena bhāṣitāḥ | [Rām, Ār, 53 33.2]
na cāpi rāvaṇaḥ kāṃcin mūrdhnā strīṃ praṇameta ha | [Rām, Ār, 53 34.1]
evam uktvā daśagrīvo maithilīṃ janakātmajām | [Rām, Ār, 53 34.2]
kṛtāntavaśam āpanno mameyam iti manyate | [Rām, Ār, 53 35.1]
{Rām, Ār, 54}
sā tathoktā tu vaidehī nirbhayā śokakarṣitā | [Rām, Ār, 54 1.1]
tṛṇam antarataḥ kṛtvā rāvaṇaṃ pratyabhāṣata | [Rām, Ār, 54 1.2]
rājā daśaratho nāma dharmasetur ivācalaḥ | [Rām, Ār, 54 2.1]
satyasaṃdhaḥ parijñāto yasya putraḥ sa rāghavaḥ | [Rām, Ār, 54 2.2]
rāmo nāma sa dharmātmā triṣu lokeṣu viśrutaḥ | [Rām, Ār, 54 3.1]
dīrghabāhur viśālākṣo daivataṃ sa patir mama | [Rām, Ār, 54 3.2]
ikṣvākūṇāṃ kule jātaḥ siṃhaskandho mahādyutiḥ | [Rām, Ār, 54 4.1]
lakṣmaṇena saha bhrātrā yas te prāṇān hariṣyati | [Rām, Ār, 54 4.2]
pratyakṣaṃ yady ahaṃ tasya tvayā syāṃ dharṣitā balāt | [Rām, Ār, 54 5.1]
śayitā tvaṃ hataḥ saṃkhye janasthāne yathā kharaḥ | [Rām, Ār, 54 5.2]
ya ete rākṣasāḥ proktā ghorarūpā mahābalāḥ | [Rām, Ār, 54 6.1]
rāghave nirviṣāḥ sarve suparṇe pannagā yathā | [Rām, Ār, 54 6.2]
tasya jyāvipramuktās te śarāḥ kāñcanabhūṣaṇāḥ | [Rām, Ār, 54 7.1]
śarīraṃ vidhamiṣyanti gaṅgākūlam ivormayaḥ | [Rām, Ār, 54 7.2]
asurair vā surair vā tvaṃ yady avadho 'si rāvaṇa | [Rām, Ār, 54 8.1]
utpādya sumahad vairaṃ jīvaṃs tasya na mokṣyase | [Rām, Ār, 54 8.2]
sa te jīvitaśeṣasya rāghavo 'ntakaro balī | [Rām, Ār, 54 9.1]
paśor yūpagatasyeva jīvitaṃ tava durlabham | [Rām, Ār, 54 9.2]
yadi paśyet sa rāmas tvāṃ roṣadīptena cakṣuṣā | [Rām, Ār, 54 10.1]
rakṣas tvam adya nirdagdho gaccheḥ sadyaḥ parābhavam | [Rām, Ār, 54 10.2]
yaś candraṃ nabhaso bhūmau pātayen nāśayeta vā | [Rām, Ār, 54 11.1]
sāgaraṃ śoṣayed vāpi sa sītāṃ mocayed iha | [Rām, Ār, 54 11.2]
gatāyus tvaṃ gataśrīko gatasattvo gatendriyaḥ | [Rām, Ār, 54 12.1]
laṅkā vaidhavyasaṃyuktā tvatkṛtena bhaviṣyati | [Rām, Ār, 54 12.2]
na te pāpam idaṃ karma sukhodarkaṃ bhaviṣyati | [Rām, Ār, 54 13.1]
yāhaṃ nītā vinā bhāvaṃ patipārśvāt tvayā vanāt | [Rām, Ār, 54 13.2]
sa hi daivatasaṃyukto mama bhartā mahādyutiḥ | [Rām, Ār, 54 14.1]
nirbhayo vīryam āśritya śūnye vasati daṇḍake | [Rām, Ār, 54 14.2]
sa te darpaṃ balaṃ vīryam utsekaṃ ca tathāvidham | [Rām, Ār, 54 15.1]
apaneṣyati gātrebhyaḥ śaravarṣeṇa saṃyuge | [Rām, Ār, 54 15.2]
yadā vināśo bhūtānāṃ dṛśyate kālacoditaḥ | [Rām, Ār, 54 16.1]
tadā kārye pramādyanti narāḥ kālavaśaṃ gatāḥ | [Rām, Ār, 54 16.2]
māṃ pradhṛṣya sa te kālaḥ prāpto 'yaṃ rākṣasādhama | [Rām, Ār, 54 17.1]
ātmano rākṣasānāṃ ca vadhāyāntaḥpurasya ca | [Rām, Ār, 54 17.2]
na śakyā yajñamadhyasthā vediḥ srugbhāṇḍamaṇḍitā | [Rām, Ār, 54 18.1]
dvijātimantrasaṃpūtā caṇḍālenāvamarditum | [Rām, Ār, 54 18.2]
idaṃ śarīraṃ niḥsaṃjñaṃ bandha vā ghātayasva vā | [Rām, Ār, 54 19.1]
nedaṃ śarīraṃ rakṣyaṃ me jīvitaṃ vāpi rākṣasa | [Rām, Ār, 54 19.2]
na hi śakṣyāmy upakrośaṃ pṛthivyāṃ dātum ātmanaḥ | [Rām, Ār, 54 19.3]
evam uktvā tu vaidehī krodhāt suparuṣaṃ vacaḥ | [Rām, Ār, 54 20.1]
rāvaṇaṃ maithilī tatra punar novāca kiṃcana | [Rām, Ār, 54 20.2]
sītāyā vacanaṃ śrutvā paruṣaṃ romaharṣaṇam | [Rām, Ār, 54 21.1]
pratyuvāca tataḥ sītāṃ bhayasaṃdarśanaṃ vacaḥ | [Rām, Ār, 54 21.2]
śṛṇu maithili madvākyaṃ māsān dvādaśa bhāmini | [Rām, Ār, 54 22.1]
kālenānena nābhyeṣi yadi māṃ cāruhāsini | [Rām, Ār, 54 22.2]
tatas tvāṃ prātarāśārthaṃ sūdāś chetsyanti leśaśaḥ | [Rām, Ār, 54 22.3]
ity uktvā paruṣaṃ vākyaṃ rāvaṇaḥ śatrurāvaṇaḥ | [Rām, Ār, 54 23.1]
rākṣasīś ca tataḥ kruddha idaṃ vacanam abravīt | [Rām, Ār, 54 23.2]
śīghram evaṃ hi rākṣasyo vikṛtā ghoradarśanāḥ | [Rām, Ār, 54 24.1]
darpam asyā vineṣyadhvaṃ māṃsaśoṇitabhojanāḥ | [Rām, Ār, 54 24.2]
vacanād eva tās tasya vikṛtā ghoradarśanāḥ | [Rām, Ār, 54 25.1]
kṛtaprāñjalayo bhūtvā maithilīṃ paryavārayan | [Rām, Ār, 54 25.2]
sa tāḥ provāca rājā tu rāvaṇo ghoradarśanaḥ | [Rām, Ār, 54 26.1]
pracālya caraṇotkarṣair dārayann iva medinīm | [Rām, Ār, 54 26.2]
aśokavanikāmadhye maithilī nīyatām iti | [Rām, Ār, 54 27.1]
tatreyaṃ rakṣyatāṃ gūḍham yuṣmābhiḥ parivāritā | [Rām, Ār, 54 27.2]
tatraināṃ tarjanair ghoraiḥ punaḥ sāntvaiś ca maithilīm | [Rām, Ār, 54 28.1]
ānayadhvaṃ vaśaṃ sarvā vanyāṃ gajavadhūm iva | [Rām, Ār, 54 28.2]
iti pratisamādiṣṭā rākṣasyo rāvaṇena tāḥ | [Rām, Ār, 54 29.1]
aśokavanikāṃ jagmur maithilīṃ parigṛhya tām | [Rām, Ār, 54 29.2]
sarvakāmaphalair vṛkṣair nānāpuṣpaphalair vṛtām | [Rām, Ār, 54 30.1]
sarvakālamadaiś cāpi dvijaiḥ samupasevitām | [Rām, Ār, 54 30.2]
sā tu śokaparītāṅgī maithilī janakātmajā | [Rām, Ār, 54 31.1]
rākṣasīvaśam āpannā vyāghrīṇāṃ hariṇī yathā | [Rām, Ār, 54 31.2]
na vindate tatra tu śarma maithilī virūpanetrābhir atīva tarjitā | [Rām, Ār, 54 32.1]
patiṃ smarantī dayitaṃ ca devaraṃ vicetanābhūd bhayaśokapīḍitā | [Rām, Ār, 54 32.2]
{Rām, Ār, 55}
rākṣasaṃ mṛgarūpeṇa carantaṃ kāmarūpiṇam | [Rām, Ār, 55 1.1]
nihatya rāmo mārīcaṃ tūrṇaṃ pathi nyavartata | [Rām, Ār, 55 1.2]
tasya saṃtvaramāṇasya draṣṭukāmasya maithilīm | [Rām, Ār, 55 2.1]
krūrasvaro 'tha gomāyur vinanādāsya pṛṣṭhataḥ | [Rām, Ār, 55 2.2]
sa tasya svaram ājñāya dāruṇaṃ romaharṣaṇam | [Rām, Ār, 55 3.1]
cintayāmāsa gomāyoḥ svareṇa pariśaṅkitaḥ | [Rām, Ār, 55 3.2]
aśubhaṃ bata manye 'haṃ gomāyur vāśyate yathā | [Rām, Ār, 55 4.1]
svasti syād api vaidehyā rākṣasair bhakṣaṇaṃ vinā | [Rām, Ār, 55 4.2]
mārīcena tu vijñāya svaram ālakṣya māmakam | [Rām, Ār, 55 5.1]
vikruṣṭaṃ mṛgarūpeṇa lakṣmaṇaḥ śṛṇuyād yadi | [Rām, Ār, 55 5.2]
sa saumitriḥ svaraṃ śrutvā tāṃ ca hitvātha maithilīm | [Rām, Ār, 55 6.1]
tayaiva prahitaḥ kṣipraṃ matsakāśam ihaiṣyati | [Rām, Ār, 55 6.2]
rākṣasaiḥ sahitair nūnaṃ sītāyā īpsito vadhaḥ | [Rām, Ār, 55 7.1]
kāñcanaś ca mṛgo bhūtvā vyapanīyāśramāt tu mām | [Rām, Ār, 55 7.2]
dūraṃ nītvā tu mārīco rākṣaso 'bhūc charāhataḥ | [Rām, Ār, 55 8.1]
hā lakṣmaṇa hato 'smīti yad vākyaṃ vyājahāra ha | [Rām, Ār, 55 8.2]
api svasti bhaved dvābhyāṃ rahitābhyāṃ mayā vane | [Rām, Ār, 55 9.1]
janasthānanimittaṃ hi kṛtavairo 'smi rākṣasaiḥ | [Rām, Ār, 55 9.2]
nimittāni ca ghorāṇi dṛśyante 'dya bahūni ca | [Rām, Ār, 55 9.3]
ity evaṃ cintayan rāmaḥ śrutvā gomāyuniḥsvanam | [Rām, Ār, 55 10.1]
ātmanaś cāpanayanaṃ mṛgarūpeṇa rakṣasā | [Rām, Ār, 55 10.2]
ājagāma janasthānaṃ rāghavaḥ pariśaṅkitaḥ | [Rām, Ār, 55 10.3]
taṃ dīnamānasaṃ dīnam āsedur mṛgapakṣiṇaḥ | [Rām, Ār, 55 11.1]
savyaṃ kṛtvā mahātmānaṃ ghorāṃś ca sasṛjuḥ svarān | [Rām, Ār, 55 11.2]
tāni dṛṣṭvā nimittāni mahāghorāṇi rāghavaḥ | [Rām, Ār, 55 12.1]
tato lakṣmaṇam āyāntaṃ dadarśa vigataprabham | [Rām, Ār, 55 12.2]
tato 'vidūre rāmeṇa samīyāya sa lakṣmaṇaḥ | [Rām, Ār, 55 13.1]
viṣaṇṇaḥ sa viṣaṇṇena duḥkhito duḥkhabhāginā | [Rām, Ār, 55 13.2]
saṃjagarhe 'tha taṃ bhrātā jyeṣṭho lakṣmaṇam āgatam | [Rām, Ār, 55 14.1]
vihāya sītāṃ vijane vane rākṣasasevite | [Rām, Ār, 55 14.2]
gṛhītvā ca karaṃ savyaṃ lakṣmaṇaṃ raghunandanaḥ | [Rām, Ār, 55 15.1]
uvāca madhurodarkam idaṃ paruṣam ārtavat | [Rām, Ār, 55 15.2]
aho lakṣmaṇa garhyaṃ te kṛtaṃ yat tvaṃ vihāya tām | [Rām, Ār, 55 16.1]
sītām ihāgataḥ saumya kaccit svasti bhaved iti | [Rām, Ār, 55 16.2]
na me 'sti saṃśayo vīra sarvathā janakātmajā | [Rām, Ār, 55 17.1]
vinaṣṭā bhakṣitā vāpi rākṣasair vanacāribhiḥ | [Rām, Ār, 55 17.2]
aśubhāny eva bhūyiṣṭhaṃ yathā prādurbhavanti me | [Rām, Ār, 55 18.1]
api lakṣmaṇa sītāyāḥ sāmagryaṃ prāpnuyāvahe | [Rām, Ār, 55 18.2]
idaṃ hi rakṣo mṛgasaṃnikāśaṃ pralobhya māṃ dūram anuprayātam | [Rām, Ār, 55 19.1]
hataṃ kathaṃcin mahatā śrameṇa sa rākṣaso 'bhūn mriyamāṇa eva | [Rām, Ār, 55 19.2]
manaś ca me dīnam ihāprahṛṣṭaṃ cakṣuś ca savyaṃ kurute vikāram | [Rām, Ār, 55 20.1]
asaṃśayaṃ lakṣmaṇa nāsti sītā hṛtā mṛtā vā pathi vartate vā | [Rām, Ār, 55 20.2]
{Rām, Ār, 56}
sa dṛṣṭvā lakṣmaṇaṃ dīnaṃ śūnye daśarathātmajaḥ | [Rām, Ār, 56 1.1]
paryapṛcchata dharmātmā vaidehīm āgataṃ vinā | [Rām, Ār, 56 1.2]
prasthitaṃ daṇḍakāraṇyaṃ yā mām anujagāma ha | [Rām, Ār, 56 2.1]
kva sā lakṣmaṇa vaidehī yāṃ hitvā tvam ihāgataḥ | [Rām, Ār, 56 2.2]
rājyabhraṣṭasya dīnasya daṇḍakān paridhāvataḥ | [Rām, Ār, 56 3.1]
kva sā duḥkhasahāyā me vaidehī tanumadhyamā | [Rām, Ār, 56 3.2]
yāṃ vinā notsahe vīra muhūrtam api jīvitum | [Rām, Ār, 56 4.1]
kva sā prāṇasahāyā me sītā surasutopamā | [Rām, Ār, 56 4.2]
patitvam amarāṇāṃ vā pṛthivyāś cāpi lakṣmaṇa | [Rām, Ār, 56 5.1]
vinā tāṃ tapanīyābhāṃ neccheyaṃ janakātmajām | [Rām, Ār, 56 5.2]
kaccij jīvati vaidehī prāṇaiḥ priyatarā mama | [Rām, Ār, 56 6.1]
kaccit pravrājanaṃ saumya na me mithyā bhaviṣyati | [Rām, Ār, 56 6.2]
sītānimittaṃ saumitre mṛte mayi gate tvayi | [Rām, Ār, 56 7.1]
kaccit sakāmā sukhitā kaikeyī sā bhaviṣyati | [Rām, Ār, 56 7.2]
saputrarājyāṃ siddhārthāṃ mṛtaputrā tapasvinī | [Rām, Ār, 56 8.1]
upasthāsyati kausalyā kaccit saumya na kaikayīm | [Rām, Ār, 56 8.2]
yadi jīvati vaidehī gamiṣyāmy āśramaṃ punaḥ | [Rām, Ār, 56 9.1]
suvṛttā yadi vṛttā sā prāṇāṃs tyakṣyāmi lakṣmaṇa | [Rām, Ār, 56 9.2]
yadi mām āśramagataṃ vaidehī nābhibhāṣate | [Rām, Ār, 56 10.1]
punaḥ prahasitā sītā vinaśiṣyāmi lakṣmaṇa | [Rām, Ār, 56 10.2]
brūhi lakṣmaṇa vaidehī yadi jīvati vā na vā | [Rām, Ār, 56 11.1]
tvayi pramatte rakṣobhir bhakṣitā vā tapasvinī | [Rām, Ār, 56 11.2]
sukumārī ca bālā ca nityaṃ cāduḥkhadarśinī | [Rām, Ār, 56 12.1]
madviyogena vaidehī vyaktaṃ śocati durmanāḥ | [Rām, Ār, 56 12.2]
sarvathā rakṣasā tena jihmena sudurātmanā | [Rām, Ār, 56 13.1]
vadatā lakṣmaṇety uccais tavāpi janitaṃ bhayam | [Rām, Ār, 56 13.2]
śrutaś ca śaṅke vaidehyā sa svaraḥ sadṛśo mama | [Rām, Ār, 56 14.1]
trastayā preṣitas tvaṃ ca draṣṭuṃ māṃ śīghram āgataḥ | [Rām, Ār, 56 14.2]
sarvathā tu kṛtaṃ kaṣṭaṃ sītām utsṛjatā vane | [Rām, Ār, 56 15.1]
pratikartuṃ nṛśaṃsānāṃ rakṣasāṃ dattam antaram | [Rām, Ār, 56 15.2]
duḥkhitāḥ kharaghātena rākṣasāḥ piśitāśanāḥ | [Rām, Ār, 56 16.1]
taiḥ sītā nihatā ghorair bhaviṣyati na saṃśayaḥ | [Rām, Ār, 56 16.2]
aho 'smi vyasane magnaḥ sarvathā ripunāśana | [Rām, Ār, 56 17.1]
kiṃ tv idānīṃ kariṣyāmi śaṅke prāptavyam īdṛśam | [Rām, Ār, 56 17.2]
iti sītāṃ varārohāṃ cintayann eva rāghavaḥ | [Rām, Ār, 56 18.1]
ājagāma janasthānaṃ tvarayā sahalakṣmaṇaḥ | [Rām, Ār, 56 18.2]
vigarhamāṇo 'nujam ārtarūpaṃ kṣudhā śramāc caiva pipāsayā ca | [Rām, Ār, 56 19.1]
viniḥśvasañ śuṣkamukho viṣaṇṇaḥ pratiśrayaṃ prāpya samīkṣya śūnyam | [Rām, Ār, 56 19.2]
svam āśramaṃ saṃpravigāhya vīro vihāradeśān anusṛtya kāṃścit | [Rām, Ār, 56 20.1]
etat tad ity eva nivāsabhūmau prahṛṣṭaromā vyathito babhūva | [Rām, Ār, 56 20.2]
{Rām, Ār, 57}
athāśramād upāvṛttam antarā raghunandanaḥ | [Rām, Ār, 57 1.1]
paripapraccha saumitriṃ rāmo duḥkhārditaḥ punaḥ | [Rām, Ār, 57 1.2]
tam uvāca kimarthaṃ tvam āgato 'pāsya maithilīm | [Rām, Ār, 57 2.1]
yadā sā tava viśvāsād vane virahitā mayā | [Rām, Ār, 57 2.2]
dṛṣṭvaivābhyāgataṃ tvāṃ me maithilīṃ tyajya lakṣmaṇa | [Rām, Ār, 57 3.1]
śaṅkamānaṃ mahat pāpaṃ yat satyaṃ vyathitaṃ manaḥ | [Rām, Ār, 57 3.2]
sphurate nayanaṃ savyaṃ bāhuś ca hṛdayaṃ ca me | [Rām, Ār, 57 4.1]
dṛṣṭvā lakṣmaṇa dūre tvāṃ sītāvirahitaṃ pathi | [Rām, Ār, 57 4.2]
evam uktas tu saumitrir lakṣmaṇaḥ śubhalakṣaṇaḥ | [Rām, Ār, 57 5.1]
bhūyo duḥkhasamāviṣṭo duḥkhitaṃ rāmam abravīt | [Rām, Ār, 57 5.2]
na svayaṃ kāmakāreṇa tāṃ tyaktvāham ihāgataḥ | [Rām, Ār, 57 6.1]
pracoditas tayaivograis tvatsakāśam ihāgataḥ | [Rām, Ār, 57 6.2]
āryeṇeva parikruṣṭaṃ hā sīte lakṣmaṇeti ca | [Rām, Ār, 57 7.1]
paritrāhīti yad vākyaṃ maithilyās tac chrutiṃ gatam | [Rām, Ār, 57 7.2]
sā tam ārtasvaraṃ śrutvā tava snehena maithilī | [Rām, Ār, 57 8.1]
gaccha gaccheti mām āha rudantī bhayavihvalā | [Rām, Ār, 57 8.2]
pracodyamānena mayā gaccheti bahuśas tayā | [Rām, Ār, 57 9.1]
pratyuktā maithilī vākyam idaṃ tvatpratyayānvitam | [Rām, Ār, 57 9.2]
na tat paśyāmy ahaṃ rakṣo yad asya bhayam āvahet | [Rām, Ār, 57 10.1]
nirvṛtā bhava nāsty etat kenāpy evam udāhṛtam | [Rām, Ār, 57 10.2]
vigarhitaṃ ca nīcaṃ ca katham āryo 'bhidhāsyati | [Rām, Ār, 57 11.1]
trāhīti vacanaṃ sīte yas trāyet tridaśān api | [Rām, Ār, 57 11.2]
kiṃnimittaṃ tu kenāpi bhrātur ālambya me svaram | [Rām, Ār, 57 12.1]
visvaraṃ vyāhṛtaṃ vākyaṃ lakṣmaṇa trāhi mām iti | [Rām, Ār, 57 12.2]
na bhavatyā vyathā kāryā kunārījanasevitā | [Rām, Ār, 57 12.3]
alaṃ vaiklavyam ālambya svasthā bhava nirutsukā | [Rām, Ār, 57 13.1]
na cāsti triṣu lokeṣu pumān yo rāghavaṃ raṇe | [Rām, Ār, 57 13.2]
jāto vā jāyamāno vā saṃyuge yaḥ parājayet | [Rām, Ār, 57 13.3]
evam uktā tu vaidehī parimohitacetanā | [Rām, Ār, 57 14.1]
uvācāśrūṇi muñcantī dāruṇaṃ mām idaṃ vacaḥ | [Rām, Ār, 57 14.2]
bhāvo mayi tavātyarthaṃ pāpa eva niveśitaḥ | [Rām, Ār, 57 15.1]
vinaṣṭe bhrātari prāpte na ca tvaṃ mām avāpsyasi | [Rām, Ār, 57 15.2]
saṃketād bharatena tvaṃ rāmaṃ samanugacchasi | [Rām, Ār, 57 16.1]
krośantaṃ hi yathātyarthaṃ nainam abhyavapadyase | [Rām, Ār, 57 16.2]
ripuḥ pracchannacārī tvaṃ madartham anugacchasi | [Rām, Ār, 57 17.1]
rāghavasyāntaraprepsus tathainaṃ nābhipadyase | [Rām, Ār, 57 17.2]
evam ukto hi vaidehyā saṃrabdho raktalocanaḥ | [Rām, Ār, 57 18.1]
krodhāt prasphuramāṇauṣṭha āśramād abhinirgataḥ | [Rām, Ār, 57 18.2]
evaṃ bruvāṇaṃ saumitriṃ rāmaḥ saṃtāpamohitaḥ | [Rām, Ār, 57 19.1]
abravīd duṣkṛtaṃ saumya tāṃ vinā yat tvam āgataḥ | [Rām, Ār, 57 19.2]
jānann api samarthaṃ māṃ rakṣasāṃ vinivāraṇe | [Rām, Ār, 57 20.1]
anena krodhavākyena maithilyā niḥsṛto bhavān | [Rām, Ār, 57 20.2]
na hi te parituṣyāmi tyaktvā yad yāsi maithilīm | [Rām, Ār, 57 21.1]
kruddhāyāḥ paruṣaṃ śrutvā striyā yat tvam ihāgataḥ | [Rām, Ār, 57 21.2]
sarvathā tv apanītaṃ te sītayā yat pracoditaḥ | [Rām, Ār, 57 22.1]
krodhasya vaśam āgamya nākaroḥ śāsanaṃ mama | [Rām, Ār, 57 22.2]
asau hi rākṣasaḥ śete śareṇābhihato mayā | [Rām, Ār, 57 23.1]
mṛgarūpeṇa yenāham āśramād apavāhitaḥ | [Rām, Ār, 57 23.2]
vikṛṣya cāpaṃ paridhāya sāyakaṃ salīlabāṇena ca tāḍito mayā | [Rām, Ār, 57 24.1]
mārgīṃ tanuṃ tyajya ca viklavasvaro babhūva keyūradharaḥ sa rākṣasaḥ | [Rām, Ār, 57 24.2]
śarāhatenaiva tadārtayā girā svaraṃ mamālambya sudūrasaṃśravam | [Rām, Ār, 57 25.1]
udāhṛtaṃ tad vacanaṃ sudāruṇaṃ tvam āgato yena vihāya maithilīm | [Rām, Ār, 57 25.2]
{Rām, Ār, 58}
bhṛśam āvrajamānasya tasyādhovāmalocanam | [Rām, Ār, 58 1.1]
prāsphurac cāskhalad rāmo vepathuś cāsya jāyate | [Rām, Ār, 58 1.2]
upālakṣya nimittāni so 'śubhāni muhur muhuḥ | [Rām, Ār, 58 2.1]
api kṣemaṃ tu sītāyā iti vai vyājahāra ha | [Rām, Ār, 58 2.2]
tvaramāṇo jagāmātha sītādarśanalālasaḥ | [Rām, Ār, 58 3.1]
śūnyam āvasathaṃ dṛṣṭvā babhūvodvignamānasaḥ | [Rām, Ār, 58 3.2]
udbhramann iva vegena vikṣipan raghunandanaḥ | [Rām, Ār, 58 4.1]
tatra tatroṭajasthānam abhivīkṣya samantataḥ | [Rām, Ār, 58 4.2]
dadarśa parṇaśālāṃ ca rahitāṃ sītayā tadā | [Rām, Ār, 58 5.1]
śriyā virahitāṃ dhvastāṃ hemante padminīm iva | [Rām, Ār, 58 5.2]
rudantam iva vṛkṣaiś ca mlānapuṣpamṛgadvijam | [Rām, Ār, 58 6.1]
śriyā vihīnaṃ vidhvastaṃ saṃtyaktavanadaivatam | [Rām, Ār, 58 6.2]
viprakīrṇājinakuśaṃ vipraviddhabṛsīkaṭam | [Rām, Ār, 58 7.1]
dṛṣṭvā śūnyoṭajasthānaṃ vilalāpa punaḥ punaḥ | [Rām, Ār, 58 7.2]
hṛtā mṛtā vā naṣṭā vā bhakṣitā vā bhaviṣyati | [Rām, Ār, 58 8.1]
nilīnāpy atha vā bhīrur atha vā vanam āśritā | [Rām, Ār, 58 8.2]
gatā vicetuṃ puṣpāṇi phalāny api ca vā punaḥ | [Rām, Ār, 58 9.1]
atha vā padminīṃ yātā jalārthaṃ vā nadīṃ gatā | [Rām, Ār, 58 9.2]
yatnān mṛgayamāṇas tu nāsasāda vane priyām | [Rām, Ār, 58 10.1]
śokaraktekṣaṇaḥ śokād unmatta iva lakṣyate | [Rām, Ār, 58 10.2]
vṛkṣād vṛkṣaṃ pradhāvan sa girīṃś cāpi nadīn nadīm | [Rām, Ār, 58 11.1]
babhūva vilapan rāmaḥ śokapaṅkārṇavaplutaḥ | [Rām, Ār, 58 11.2]
asti kaccit tvayā dṛṣṭā sā kadambapriyā priyā | [Rām, Ār, 58 12.1]
kadamba yadi jānīṣe śaṃsa sītāṃ śubhānanām | [Rām, Ār, 58 12.2]
snigdhapallavasaṃkāśāṃ pītakauśeyavāsinīm | [Rām, Ār, 58 13.1]
śaṃsasva yadi vā dṛṣṭā bilva bilvopamastanī | [Rām, Ār, 58 13.2]
atha vārjuna śaṃsa tvaṃ priyāṃ tām arjunapriyām | [Rām, Ār, 58 14.1]
janakasya sutā bhīrur yadi jīvati vā na vā | [Rām, Ār, 58 14.2]
kakubhaḥ kakubhoruṃ tāṃ vyaktaṃ jānāti maithilīm | [Rām, Ār, 58 15.1]
latāpallavapuṣpāḍhyo bhāti hy eṣa vanaspatiḥ | [Rām, Ār, 58 15.2]
bhramarair upagītaś ca yathā drumavaro hy ayam | [Rām, Ār, 58 16.1]
eṣa vyaktaṃ vijānāti tilakas tilakapriyām | [Rām, Ār, 58 16.2]
aśoka śokāpanuda śokopahatacetasam | [Rām, Ār, 58 17.1]
tvannāmānaṃ kuru kṣipraṃ priyāsaṃdarśanena mām | [Rām, Ār, 58 17.2]
yadi tāla tvayā dṛṣṭā pakvatālaphalastanī | [Rām, Ār, 58 18.1]
kathayasva varārohāṃ kāruṇyaṃ yadi te mayi | [Rām, Ār, 58 18.2]
yadi dṛṣṭā tvayā sītā jambu jāmbūnadaprabhā | [Rām, Ār, 58 19.1]
priyāṃ yadi vijānīṣe niḥśaṅkaṃ kathayasva me | [Rām, Ār, 58 19.2]
atha vā mṛgaśāvākṣīṃ mṛga jānāsi maithilīm | [Rām, Ār, 58 20.1]
mṛgaviprekṣaṇī kāntā mṛgībhiḥ sahitā bhavet | [Rām, Ār, 58 20.2]
gaja sā gajanāsorur yadi dṛṣṭā tvayā bhavet | [Rām, Ār, 58 21.1]
tāṃ manye viditāṃ tubhyam ākhyāhi varavāraṇa | [Rām, Ār, 58 21.2]
śārdūla yadi sā dṛṣṭā priyā candranibhānanā | [Rām, Ār, 58 22.1]
maithilī mama viśrabdhaḥ kathayasva na te bhayam | [Rām, Ār, 58 22.2]
kiṃ dhāvasi priye nūnaṃ dṛṣṭāsi kamalekṣaṇe | [Rām, Ār, 58 23.1]
vṛkṣeṇācchādya cātmānaṃ kiṃ māṃ na pratibhāṣase | [Rām, Ār, 58 23.2]
tiṣṭha tiṣṭha varārohe na te 'sti karuṇā mayi | [Rām, Ār, 58 24.1]
nātyarthaṃ hāsyaśīlāsi kimarthaṃ mām upekṣase | [Rām, Ār, 58 24.2]
pītakauśeyakenāsi sūcitā varavarṇini | [Rām, Ār, 58 25.1]
dhāvanty api mayā dṛṣṭā tiṣṭha yady asti sauhṛdam | [Rām, Ār, 58 25.2]
naiva sā nūnam atha vā hiṃsitā cāruhāsinī | [Rām, Ār, 58 26.1]
kṛcchraṃ prāptaṃ hi māṃ nūnaṃ yathopekṣitum arhati | [Rām, Ār, 58 26.2]
vyaktaṃ sā bhakṣitā bālā rākṣasaiḥ piśitāśanaiḥ | [Rām, Ār, 58 27.1]
vibhajyāṅgāni sarvāṇi mayā virahitā priyā | [Rām, Ār, 58 27.2]
nūnaṃ tac chubhadantauṣṭhaṃ mukhaṃ niṣprabhatāṃ gatam | [Rām, Ār, 58 28.1]
sā hi campakavarṇābhā grīvā graiveyaśobhitā | [Rām, Ār, 58 28.2]
komalā vilapantyās tu kāntāyā bhakṣitā śubhā | [Rām, Ār, 58 29.1]
nūnaṃ vikṣipyamāṇau tau bāhū pallavakomalau | [Rām, Ār, 58 29.2]
bhakṣitau vepamānāgrau sahastābharaṇāṅgadau | [Rām, Ār, 58 30.1]
mayā virahitā bālā rakṣasāṃ bhakṣaṇāya vai | [Rām, Ār, 58 30.2]
sārtheneva parityaktā bhakṣitā bahubāndhavā | [Rām, Ār, 58 31.1]
hā lakṣmaṇa mahābāho paśyasi tvaṃ priyāṃ kvacit | [Rām, Ār, 58 31.2]
hā priye kva gatā bhadre hā sīteti punaḥ punaḥ | [Rām, Ār, 58 32.1]
ity evaṃ vilapan rāmaḥ paridhāvan vanād vanam | [Rām, Ār, 58 32.2]
kvacid udbhramate vegāt kvacid vibhramate balāt | [Rām, Ār, 58 33.1]
kvacin matta ivābhāti kāntānveṣaṇatatparaḥ | [Rām, Ār, 58 33.2]
sa vanāni nadīḥ śailān giriprasravaṇāni ca | [Rām, Ār, 58 34.1]
kānanāni ca vegena bhramaty aparisaṃsthitaḥ | [Rām, Ār, 58 34.2]
tathā sa gatvā vipulaṃ mahad vanaṃ parītya sarvaṃ tv atha maithilīṃ prati | [Rām, Ār, 58 35.1]
aniṣṭhitāśaḥ sa cakāra mārgaṇe punaḥ priyāyāḥ paramaṃ pariśramam | [Rām, Ār, 58 35.2]
{Rām, Ār, 59}
dṛṣṭvāśramapadaṃ śūnyaṃ rāmo daśarathātmajaḥ | [Rām, Ār, 59 1.1]
rahitāṃ parṇaśālāṃ ca vidhvastāny āsanāni ca | [Rām, Ār, 59 1.2]
adṛṣṭvā tatra vaidehīṃ saṃnirīkṣya ca sarvaśaḥ | [Rām, Ār, 59 2.1]
uvāca rāmaḥ prākruśya pragṛhya rucirau bhujau | [Rām, Ār, 59 2.2]
kva nu lakṣmaṇa vaidehī kaṃ vā deśam ito gatā | [Rām, Ār, 59 3.1]
kenāhṛtā vā saumitre bhakṣitā kena vā priyā | [Rām, Ār, 59 3.2]
vṛkṣeṇācchādya yadi māṃ sīte hasitum icchasi | [Rām, Ār, 59 4.1]
alaṃ te hasitenādya māṃ bhajasva suduḥkhitam | [Rām, Ār, 59 4.2]
yaiḥ saha krīḍase sīte viśvastair mṛgapotakaiḥ | [Rām, Ār, 59 5.1]
ete hīnās tvayā saumye dhyāyanty asrāvilekṣaṇāḥ | [Rām, Ār, 59 5.2]
mṛtaṃ śokena mahatā sītāharaṇajena mām | [Rām, Ār, 59 6.1]
paraloke mahārājo nūnaṃ drakṣyati me pitā | [Rām, Ār, 59 6.2]
kathaṃ pratijñāṃ saṃśrutya mayā tvam abhiyojitaḥ | [Rām, Ār, 59 7.1]
apūrayitvā taṃ kālaṃ matsakāśam ihāgataḥ | [Rām, Ār, 59 7.2]
kāmavṛttam anāryaṃ māṃ mṛṣāvādinam eva ca | [Rām, Ār, 59 8.1]
dhik tvām iti pare loke vyaktaṃ vakṣyati me pitā | [Rām, Ār, 59 8.2]
vivaśaṃ śokasaṃtaptaṃ dīnaṃ bhagnamanoratham | [Rām, Ār, 59 9.1]
mām ihotsṛjya karuṇaṃ kīrtir naram ivānṛjum | [Rām, Ār, 59 9.2]
kva gacchasi varārohe mām utsṛjya sumadhyame | [Rām, Ār, 59 10.1]
tvayā virahitaś cāhaṃ mokṣye jīvitam ātmanaḥ | [Rām, Ār, 59 10.2]
itīva vilapan rāmaḥ sītādarśanalālasaḥ | [Rām, Ār, 59 11.1]
na dadarśa suduḥkhārto rāghavo janakātmajām | [Rām, Ār, 59 11.2]
anāsādayamānaṃ taṃ sītāṃ daśarathātmajam | [Rām, Ār, 59 12.1]
paṅkam āsādya vipulaṃ sīdantam iva kuñjaram | [Rām, Ār, 59 12.2]
lakṣmaṇo rāmam atyartham uvāca hitakāmyayā | [Rām, Ār, 59 12.3]
mā viṣādaṃ mahābāho kuru yatnaṃ mayā saha | [Rām, Ār, 59 13.1]
idaṃ ca hi vanaṃ śūra bahukandaraśobhitam | [Rām, Ār, 59 13.2]
priyakānanasaṃcārā vanonmattā ca maithilī | [Rām, Ār, 59 14.1]
sā vanaṃ vā praviṣṭā syān nalinīṃ vā supuṣpitām | [Rām, Ār, 59 14.2]
saritaṃ vāpi samprāptā mīnavañjulasevitām | [Rām, Ār, 59 15.1]
vitrāsayitukāmā vā līnā syāt kānane kvacit | [Rām, Ār, 59 15.2]
jijñāsamānā vaidehī tvāṃ māṃ ca puruṣarṣabha | [Rām, Ār, 59 15.3]
tasyā hy anveṣaṇe śrīman kṣipram eva yatāvahe | [Rām, Ār, 59 16.1]
vanaṃ sarvaṃ vicinuvo yatra sā janakātmajā | [Rām, Ār, 59 16.2]
manyase yadi kākutstha mā sma śoke manaḥ kṛthāḥ | [Rām, Ār, 59 16.3]
evam uktas tu sauhārdāllakṣmaṇena samāhitaḥ | [Rām, Ār, 59 17.1]
saha saumitriṇā rāmo vicetum upacakrame | [Rām, Ār, 59 17.2]
tau vanāni girīṃś caiva saritaś ca sarāṃsi ca | [Rām, Ār, 59 17.3]
nikhilena vicinvantau sītāṃ daśarathātmajau | [Rām, Ār, 59 18.1]
tasya śailasya sānūni guhāś ca śikharāṇi ca | [Rām, Ār, 59 18.2]
nikhilena vicinvantau naiva tām abhijagmatuḥ | [Rām, Ār, 59 19.1]
vicitya sarvataḥ śailaṃ rāmo lakṣmaṇam abravīt | [Rām, Ār, 59 19.2]
neha paśyāmi saumitre vaidehīṃ parvate śubhe | [Rām, Ār, 59 20.1]
tato duḥkhābhisaṃtapto lakṣmaṇo vākyam abravīt | [Rām, Ār, 59 20.2]
vicaran daṇḍakāraṇyaṃ bhrātaraṃ dīptatejasam | [Rām, Ār, 59 21.1]
prāpsyasi tvaṃ mahāprājña maithilīṃ janakātmajām | [Rām, Ār, 59 21.2]
yathā viṣṇur mahābāhur baliṃ baddhvā mahīm imām | [Rām, Ār, 59 22.1]
evam uktas tu vīreṇa lakṣmaṇena sa rāghavaḥ | [Rām, Ār, 59 22.2]
uvāca dīnayā vācā duḥkhābhihatacetanaḥ | [Rām, Ār, 59 23.1]
vanaṃ sarvaṃ suvicitaṃ padminyaḥ phullapaṅkajāḥ | [Rām, Ār, 59 23.2]
giriś cāyaṃ mahāprājña bahukandaranirjharaḥ | [Rām, Ār, 59 24.1]
na hi paśyāmi vaidehīṃ prāṇebhyo 'pi garīyasīm | [Rām, Ār, 59 24.2]
evaṃ sa vilapan rāmaḥ sītāharaṇakarśitaḥ | [Rām, Ār, 59 25.1]
dīnaḥ śokasamāviṣṭo muhūrtaṃ vihvalo 'bhavat | [Rām, Ār, 59 25.2]
sa vihvalitasarvāṅgo gatabuddhir vicetanaḥ | [Rām, Ār, 59 26.1]
viṣasādāturo dīno niḥśvasyāśītam āyatam | [Rām, Ār, 59 26.2]
bahuśaḥ sa tu niḥśvasya rāmo rājīvalocanaḥ | [Rām, Ār, 59 27.1]
hā priyeti vicukrośa bahuśo bāṣpagadgadaḥ | [Rām, Ār, 59 27.2]
taṃ sāntvayāmāsa tato lakṣmaṇaḥ priyabāndhavaḥ | [Rām, Ār, 59 28.1]
bahuprakāraṃ dharmajñaḥ praśritaḥ praśritāñjaliḥ | [Rām, Ār, 59 28.2]
anādṛtya tu tad vākyaṃ lakṣmaṇauṣṭhapuṭacyutam | [Rām, Ār, 59 29.1]
apaśyaṃs tāṃ priyāṃ sītāṃ prākrośat sa punaḥ punaḥ | [Rām, Ār, 59 29.2]
{Rām, Ār, 60}
sa dīno dīnayā vācā lakṣmaṇaṃ vākyam abravīt | [Rām, Ār, 60 1.1]
śīghraṃ lakṣmaṇa jānīhi gatvā godāvarīṃ nadīm | [Rām, Ār, 60 1.2]
api godāvarīṃ sītā padmāny ānayituṃ gatā | [Rām, Ār, 60 1.3]
evam uktas tu rāmeṇa lakṣmaṇaḥ punar eva hi | [Rām, Ār, 60 2.1]
nadīṃ godāvarīṃ ramyāṃ jagāma laghuvikramaḥ | [Rām, Ār, 60 2.2]
tāṃ lakṣmaṇas tīrthavatīṃ vicitvā rāmam abravīt | [Rām, Ār, 60 3.1]
naināṃ paśyāmi tīrtheṣu krośato na śṛṇoti me | [Rām, Ār, 60 3.2]
kaṃ nu sā deśam āpannā vaidehī kleśanāśinī | [Rām, Ār, 60 4.1]
na hi taṃ vedmi vai rāma yatra sā tanumadhyamā | [Rām, Ār, 60 4.2]
lakṣmaṇasya vacaḥ śrutvā dīnaḥ saṃtāpamohitaḥ | [Rām, Ār, 60 5.1]
rāmaḥ samabhicakrāma svayaṃ godāvarīṃ nadīm | [Rām, Ār, 60 5.2]
sa tām upasthito rāmaḥ kva sītety evam abravīt | [Rām, Ār, 60 6.1]
bhūtāni rākṣasendreṇa vadhārheṇa hṛtām api | [Rām, Ār, 60 7.1]
na tāṃ śaśaṃsū rāmāya tathā godāvarī nadī | [Rām, Ār, 60 7.2]
tataḥ pracoditā bhūtaiḥ śaṃsāsmai tāṃ priyām iti | [Rām, Ār, 60 8.1]
na ca sābhyavadat sītāṃ pṛṣṭā rāmeṇa śocitā | [Rām, Ār, 60 8.2]
rāvaṇasya ca tad rūpaṃ karmāṇi ca durātmanaḥ | [Rām, Ār, 60 9.1]
dhyātvā bhayāt tu vaidehīṃ sā nadī na śaśaṃsa tām | [Rām, Ār, 60 9.2]
nirāśas tu tayā nadyā sītāyā darśane kṛtaḥ | [Rām, Ār, 60 10.1]
uvāca rāmaḥ saumitriṃ sītādarśanakarśitaḥ | [Rām, Ār, 60 10.2]
kiṃ nu lakṣmaṇa vakṣyāmi sametya janakaṃ vacaḥ | [Rām, Ār, 60 11.1]
mātaraṃ caiva vaidehyā vinā tām aham apriyam | [Rām, Ār, 60 11.2]
yā me rājyavihīnasya vane vanyena jīvataḥ | [Rām, Ār, 60 12.1]
sarvaṃ vyapanayacchokam vaidehī kva nu sā gatā | [Rām, Ār, 60 12.2]
jñātipakṣavihīnasya rājaputrīm apaśyataḥ | [Rām, Ār, 60 13.1]
manye dīrghā bhaviṣyanti rātrayo mama jāgrataḥ | [Rām, Ār, 60 13.2]
godāvarīṃ janasthānam imaṃ prasravaṇaṃ girim | [Rām, Ār, 60 14.1]
sarvāṇy anucariṣyāmi yadi sītā hi dṛśyate | [Rām, Ār, 60 14.2]
evaṃ sambhāṣamāṇau tāv anyonyaṃ bhrātarāv ubhau | [Rām, Ār, 60 15.1]
vasuṃdharāyāṃ patitaṃ puṣpamārgam apaśyatām | [Rām, Ār, 60 15.2]
tāṃ puṣpavṛṣṭiṃ patitāṃ dṛṣṭvā rāmo mahītale | [Rām, Ār, 60 16.1]
uvāca lakṣmaṇaṃ vīro duḥkhito duḥkhitaṃ vacaḥ | [Rām, Ār, 60 16.2]
abhijānāmi puṣpāṇi tānīmānīha lakṣmaṇa | [Rām, Ār, 60 17.1]
apinaddhāni vaidehyā mayā dattāni kānane | [Rām, Ār, 60 17.2]
evam uktvā mahābāhur lakṣmaṇaṃ puruṣarṣabham | [Rām, Ār, 60 18.1]
kruddho 'bravīd giriṃ tatra siṃhaḥ kṣudramṛgaṃ yathā | [Rām, Ār, 60 18.2]
tāṃ hemavarṇāṃ hemābhāṃ sītāṃ darśaya parvata | [Rām, Ār, 60 19.1]
yāvat sānūni sarvāṇi na te vidhvaṃsayāmy aham | [Rām, Ār, 60 19.2]
mama bāṇāgninirdagdho bhasmībhūto bhaviṣyasi | [Rām, Ār, 60 20.1]
asevyaḥ satataṃ caiva nistṛṇadrumapallavaḥ | [Rām, Ār, 60 20.2]
imāṃ vā saritaṃ cādya śoṣayiṣyāmi lakṣmaṇa | [Rām, Ār, 60 21.1]
yadi nākhyāti me sītām adya candranibhānanām | [Rām, Ār, 60 21.2]
evaṃ sa ruṣito rāmo didhakṣann iva cakṣuṣā | [Rām, Ār, 60 22.1]
dadarśa bhūmau niṣkrāntaṃ rākṣasasya padaṃ mahat | [Rām, Ār, 60 22.2]
sa samīkṣya parikrāntaṃ sītāyā rākṣasasya ca | [Rām, Ār, 60 23.1]
saṃbhrāntahṛdayo rāmaḥ śaśaṃsa bhrātaraṃ priyam | [Rām, Ār, 60 23.2]
paśya lakṣmaṇa vaidehyāḥ śīrṇāḥ kanakabindavaḥ | [Rām, Ār, 60 24.1]
bhūṣaṇānāṃ hi saumitre mālyāni vividhāni ca | [Rām, Ār, 60 24.2]
taptabindunikāśaiś ca citraiḥ kṣatajabindubhiḥ | [Rām, Ār, 60 25.1]
āvṛtaṃ paśya saumitre sarvato dharaṇītalam | [Rām, Ār, 60 25.2]
manye lakṣmaṇa vaidehī rākṣasaiḥ kāmarūpibhiḥ | [Rām, Ār, 60 26.1]
bhittvā bhittvā vibhaktā vā bhakṣitā vā bhaviṣyati | [Rām, Ār, 60 26.2]
tasya nimittaṃ vaidehyā dvayor vivadamānayoḥ | [Rām, Ār, 60 27.1]
babhūva yuddhaṃ saumitre ghoraṃ rākṣasayor iha | [Rām, Ār, 60 27.2]
muktāmaṇicitaṃ cedaṃ tapanīyavibhūṣitam | [Rām, Ār, 60 28.1]
dharaṇyāṃ patitaṃ saumya kasya bhagnaṃ mahad dhanuḥ | [Rām, Ār, 60 28.2]
taruṇādityasaṃkāśaṃ vaiḍūryagulikācitam | [Rām, Ār, 60 29.1]
viśīrṇaṃ patitaṃ bhūmau kavacaṃ kasya kāñcanam | [Rām, Ār, 60 29.2]
chattraṃ śataśalākaṃ ca divyamālyopaśobhitam | [Rām, Ār, 60 30.1]
bhagnadaṇḍam idaṃ kasya bhūmau saumya nipātitam | [Rām, Ār, 60 30.2]
kāñcanoraśchadāś ceme piśācavadanāḥ kharāḥ | [Rām, Ār, 60 31.1]
bhīmarūpā mahākāyāḥ kasya vā nihatā raṇe | [Rām, Ār, 60 31.2]
dīptapāvakasaṃkāśo dyutimān samaradhvajaḥ | [Rām, Ār, 60 32.1]
apaviddhaś ca bhagnaś ca kasya sāṃgrāmiko rathaḥ | [Rām, Ār, 60 32.2]
rathākṣamātrā viśikhās tapanīyavibhūṣaṇāḥ | [Rām, Ār, 60 33.1]
kasyeme 'bhihatā bāṇāḥ prakīrṇā ghorakarmaṇaḥ | [Rām, Ār, 60 33.2]
vairaṃ śataguṇaṃ paśya mamedaṃ jīvitāntakam | [Rām, Ār, 60 34.1]
sughorahṛdayaiḥ saumya rākṣasaiḥ kāmarūpibhiḥ | [Rām, Ār, 60 34.2]
hṛtā mṛtā vā sītā hi bhakṣitā vā tapasvinī | [Rām, Ār, 60 35.1]
na dharmas trāyate sītāṃ hriyamāṇāṃ mahāvane | [Rām, Ār, 60 35.2]
bhakṣitāyāṃ hi vaidehyāṃ hṛtāyām api lakṣmaṇa | [Rām, Ār, 60 36.1]
ke hi loke priyaṃ kartuṃ śaktāḥ saumya mameśvarāḥ | [Rām, Ār, 60 36.2]
kartāram api lokānāṃ śūraṃ karuṇavedinam | [Rām, Ār, 60 37.1]
ajñānād avamanyeran sarvabhūtāni lakṣmaṇa | [Rām, Ār, 60 37.2]
mṛduṃ lokahite yuktaṃ dāntaṃ karuṇavedinam | [Rām, Ār, 60 38.1]
nirvīrya iti manyante nūnaṃ māṃ tridaśeśvarāḥ | [Rām, Ār, 60 38.2]
māṃ prāpya hi guṇo doṣaḥ saṃvṛttaḥ paśya lakṣmaṇa | [Rām, Ār, 60 39.1]
adyaiva sarvabhūtānāṃ rakṣasām abhavāya ca | [Rām, Ār, 60 39.2]
saṃhṛtyaiva śaśijyotsnāṃ mahān sūrya ivoditaḥ | [Rām, Ār, 60 39.3]
naiva yakṣā na gandharvā na piśācā na rākṣasāḥ | [Rām, Ār, 60 40.1]
kiṃnarā vā manuṣyā vā sukhaṃ prāpsyanti lakṣmaṇa | [Rām, Ār, 60 40.2]
mamāstrabāṇasampūrṇam ākāśaṃ paśya lakṣmaṇa | [Rām, Ār, 60 41.1]
niḥsampātaṃ kariṣyāmi hy adya trailokyacāriṇām | [Rām, Ār, 60 41.2]
saṃniruddhagrahagaṇam āvāritaniśākaram | [Rām, Ār, 60 42.1]
vipranaṣṭānalamarudbhāskaradyutisaṃvṛtam | [Rām, Ār, 60 42.2]
vinirmathitaśailāgraṃ śuṣyamāṇajalāśayam | [Rām, Ār, 60 43.1]
dhvastadrumalatāgulmaṃ vipraṇāśitasāgaram | [Rām, Ār, 60 43.2]
na tāṃ kuśalinīṃ sītāṃ pradāsyanti mameśvarāḥ | [Rām, Ār, 60 44.1]
asmin muhūrte saumitre mama drakṣyanti vikramam | [Rām, Ār, 60 44.2]
nākāśam utpatiṣyanti sarvabhūtāni lakṣmaṇa | [Rām, Ār, 60 45.1]
mama cāpaguṇān muktair bāṇajālair nirantaram | [Rām, Ār, 60 45.2]
arditaṃ mama nārācair dhvastabhrāntamṛgadvijam | [Rām, Ār, 60 46.1]
samākulam amaryādaṃ jagat paśyādya lakṣmaṇa | [Rām, Ār, 60 46.2]
ākarṇapūrṇair iṣubhir jīvalokaṃ durāvaraiḥ | [Rām, Ār, 60 47.1]
kariṣye maithilīhetor apiśācam arākṣasam | [Rām, Ār, 60 47.2]
mama roṣaprayuktānāṃ sāyakānāṃ balaṃ surāḥ | [Rām, Ār, 60 48.1]
drakṣyanty adya vimuktānām amarṣād dūragāminām | [Rām, Ār, 60 48.2]
naiva devā na daiteyā na piśācā na rākṣasāḥ | [Rām, Ār, 60 49.1]
bhaviṣyanti mama krodhāt trailokye vipraṇāśite | [Rām, Ār, 60 49.2]
devadānavayakṣāṇāṃ lokā ye rakṣasām api | [Rām, Ār, 60 50.1]
bahudhā nipatiṣyanti bāṇaughaiḥ śakulīkṛtāḥ | [Rām, Ār, 60 50.2]
nirmaryādān imāṃl lokān kariṣyāmy adya sāyakaiḥ | [Rām, Ār, 60 50.3]
yathā jarā yathā mṛtyur yathā kālo yathā vidhiḥ | [Rām, Ār, 60 51.1]
nityaṃ na pratihanyante sarvabhūteṣu lakṣmaṇa | [Rām, Ār, 60 51.2]
tathāhaṃ krodhasaṃyukto na nivāryo 'smy asaṃśayam | [Rām, Ār, 60 51.3]
pureva me cārudatīm aninditāṃ diśanti sītāṃ yadi nādya maithilīm | [Rām, Ār, 60 52.1]
sadevagandharvamanuṣyapannagaṃ jagat saśailaṃ parivartayāmy aham | [Rām, Ār, 60 52.2]
{Rām, Ār, 61}
tapyamānaṃ tathā rāmaṃ sītāharaṇakarśitam | [Rām, Ār, 61 1.1]
lokānām abhave yuktaṃ saṃvartakam ivānalam | [Rām, Ār, 61 1.2]
vīkṣamāṇaṃ dhanuḥ sajyaṃ niḥśvasantaṃ muhur muhuḥ | [Rām, Ār, 61 2.1]
hantukāmaṃ paśuṃ rudraṃ kruddhaṃ dakṣakratau yathā | [Rām, Ār, 61 2.2]
adṛṣṭapūrvaṃ saṃkruddhaṃ dṛṣṭvā rāmaṃ sa lakṣmaṇaḥ | [Rām, Ār, 61 3.1]
abravīt prāñjalir vākyaṃ mukhena pariśuṣyatā | [Rām, Ār, 61 3.2]
purā bhūtvā mṛdur dāntaḥ sarvabhūtahite rataḥ | [Rām, Ār, 61 4.1]
na krodhavaśam āpannaḥ prakṛtiṃ hātum arhasi | [Rām, Ār, 61 4.2]
candre lakṣmīḥ prabhā sūrye gatir vāyau bhuvi kṣamā | [Rām, Ār, 61 5.1]
etac ca niyataṃ sarvaṃ tvayi cānuttamaṃ yaśaḥ | [Rām, Ār, 61 5.2]
na tu jānāmi kasyāyaṃ bhagnaḥ sāṃgrāmiko rathaḥ | [Rām, Ār, 61 6.1]
kena vā kasya vā hetoḥ sāyudhaḥ saparicchadaḥ | [Rām, Ār, 61 6.2]
khuranemikṣataś cāyaṃ sikto rudhirabindubhiḥ | [Rām, Ār, 61 7.1]
deśo nivṛttasaṃgrāmaḥ sughoraḥ pārthivātmaja | [Rām, Ār, 61 7.2]
ekasya tu vimardo 'yaṃ na dvayor vadatāṃ vara | [Rām, Ār, 61 8.1]
na hi vṛttaṃ hi paśyāmi balasya mahataḥ padam | [Rām, Ār, 61 8.2]
naikasya tu kṛte lokān vināśayitum arhasi | [Rām, Ār, 61 9.1]
yuktadaṇḍā hi mṛdavaḥ praśāntā vasudhādhipāḥ | [Rām, Ār, 61 9.2]
sadā tvaṃ sarvabhūtānāṃ śaraṇyaḥ paramā gatiḥ | [Rām, Ār, 61 10.1]
ko nu dārapraṇāśaṃ te sādhu manyeta rāghava | [Rām, Ār, 61 10.2]
saritaḥ sāgarāḥ śailā devagandharvadānavāḥ | [Rām, Ār, 61 11.1]
nālaṃ te vipriyaṃ kartuṃ dīkṣitasyeva sādhavaḥ | [Rām, Ār, 61 11.2]
yena rājan hṛtā sītā tam anveṣitum arhasi | [Rām, Ār, 61 12.1]
maddvitīyo dhanuṣpāṇiḥ sahāyaiḥ paramarṣibhiḥ | [Rām, Ār, 61 12.2]
samudraṃ ca viceṣyāmaḥ parvatāṃś ca vanāni ca | [Rām, Ār, 61 13.1]
guhāś ca vividhā ghorā nalinīḥ pārvatīś ca ha | [Rām, Ār, 61 13.2]
devagandharvalokāṃś ca viceṣyāmaḥ samāhitāḥ | [Rām, Ār, 61 14.1]
yāvan nādhigamiṣyāmas tava bhāryāpahāriṇam | [Rām, Ār, 61 14.2]
na cet sāmnā pradāsyanti patnīṃ te tridaśeśvarāḥ | [Rām, Ār, 61 15.1]
kosalendra tataḥ paścāt prāptakālaṃ kariṣyasi | [Rām, Ār, 61 15.2]
śīlena sāmnā vinayena sītāṃ nayena na prāpsyasi cen narendra | [Rām, Ār, 61 16.1]
tataḥ samutsādaya hemapuṅkhair mahendravajrapratimaiḥ śaraughaiḥ | [Rām, Ār, 61 16.2]
{Rām, Ār, 62}
taṃ tathā śokasaṃtaptaṃ vilapantam anāthavat | [Rām, Ār, 62 1.1]
mohena mahatāviṣṭaṃ paridyūnam acetanam | [Rām, Ār, 62 1.2]
tataḥ saumitrir āśvāsya muhūrtād iva lakṣmaṇaḥ | [Rām, Ār, 62 2.1]
rāmaṃ saṃbodhayāmāsa caraṇau cābhipīḍayan | [Rām, Ār, 62 2.2]
mahatā tapasā rāma mahatā cāpi karmaṇā | [Rām, Ār, 62 3.1]
rājñā daśarathenāsīl labdho 'mṛtam ivāmaraiḥ | [Rām, Ār, 62 3.2]
tava caiva guṇair baddhas tvadviyogān mahīpatiḥ | [Rām, Ār, 62 4.1]
rājā devatvam āpanno bharatasya yathā śrutam | [Rām, Ār, 62 4.2]
yadi duḥkham idaṃ prāptaṃ kākutstha na sahiṣyase | [Rām, Ār, 62 5.1]
prākṛtaś cālpasattvaś ca itaraḥ kaḥ sahiṣyati | [Rām, Ār, 62 5.2]
duḥkhito hi bhavāṃl lokāṃs tejasā yadi dhakṣyate | [Rām, Ār, 62 6.1]
ārtāḥ prajā naravyāghra kva nu yāsyanti nirvṛtim | [Rām, Ār, 62 6.2]
lokasvabhāva evaiṣa yayātir nahuṣātmajaḥ | [Rām, Ār, 62 7.1]
gataḥ śakreṇa sālokyam anayas taṃ samaspṛśat | [Rām, Ār, 62 7.2]
maharṣayo vasiṣṭhas tu yaḥ pitur naḥ purohitaḥ | [Rām, Ār, 62 8.1]
ahnā putraśataṃ jajñe tathaivāsya punar hatam | [Rām, Ār, 62 8.2]
yā ceyaṃ jagato mātā devī lokanamaskṛtā | [Rām, Ār, 62 9.1]
asyāś ca calanaṃ bhūmer dṛśyate satyasaṃśrava | [Rām, Ār, 62 9.2]
yau cemau jagatāṃ netre yatra sarvaṃ pratiṣṭhitam | [Rām, Ār, 62 10.1]
ādityacandrau grahaṇam abhyupetau mahābalau | [Rām, Ār, 62 10.2]
sumahānty api bhūtāni devāś ca puruṣarṣabha | [Rām, Ār, 62 11.1]
na daivasya pramuñcanti sarvabhūtāni dehinaḥ | [Rām, Ār, 62 11.2]
śakrādiṣv api deveṣu vartamānau nayānayau | [Rām, Ār, 62 12.1]
śrūyete naraśārdūla na tvaṃ vyathitum arhasi | [Rām, Ār, 62 12.2]
naṣṭāyām api vaidehyāṃ hṛtāyām api cānagha | [Rām, Ār, 62 13.1]
śocituṃ nārhase vīra yathānyaḥ prākṛtas tathā | [Rām, Ār, 62 13.2]
tvadvidhā hi na śocanti satataṃ satyadarśinaḥ | [Rām, Ār, 62 14.1]
sumahatsv api kṛcchreṣu rāmānirviṇṇadarśanāḥ | [Rām, Ār, 62 14.2]
tattvato hi naraśreṣṭha buddhyā samanucintaya | [Rām, Ār, 62 15.1]
buddhyā yuktā mahāprājñā vijānanti śubhāśubhe | [Rām, Ār, 62 15.2]
adṛṣṭaguṇadoṣāṇām adhṛtānāṃ ca karmaṇām | [Rām, Ār, 62 16.1]
nāntareṇa kriyāṃ teṣāṃ phalam iṣṭaṃ pravartate | [Rām, Ār, 62 16.2]
mām eva hi purā vīra tvam eva bahuśo 'nvaśāḥ | [Rām, Ār, 62 17.1]
anuśiṣyāddhi ko nu tvām api sākṣād bṛhaspatiḥ | [Rām, Ār, 62 17.2]
buddhiś ca te mahāprājña devair api duranvayā | [Rām, Ār, 62 18.1]
śokenābhiprasuptaṃ te jñānaṃ saṃbodhayāmy aham | [Rām, Ār, 62 18.2]
divyaṃ ca mānuṣaṃ caivam ātmanaś ca parākramam | [Rām, Ār, 62 19.1]
ikṣvākuvṛṣabhāvekṣya yatasva dviṣatāṃ vadhe | [Rām, Ār, 62 19.2]
kiṃ te sarvavināśena kṛtena puruṣarṣabha | [Rām, Ār, 62 20.1]
tam eva tu ripuṃ pāpaṃ vijñāyoddhartum arhasi | [Rām, Ār, 62 20.2]
{Rām, Ār, 63}
pūrvajo 'py uktamātras tu lakṣmaṇena subhāṣitam | [Rām, Ār, 63 1.1]
sāragrāhī mahāsāraṃ pratijagrāha rāghavaḥ | [Rām, Ār, 63 1.2]
saṃnigṛhya mahābāhuḥ pravṛddhaṃ kopam ātmanaḥ | [Rām, Ār, 63 2.1]
avaṣṭabhya dhanuś citraṃ rāmo lakṣmaṇam abravīt | [Rām, Ār, 63 2.2]
kiṃ kariṣyāvahe vatsa kva vā gacchāva lakṣmaṇa | [Rām, Ār, 63 3.1]
kenopāyena paśyeyaṃ sītām iti vicintaya | [Rām, Ār, 63 3.2]
taṃ tathā paritāpārtaṃ lakṣmaṇo rāmam abravīt | [Rām, Ār, 63 4.1]
idam eva janasthānaṃ tvam anveṣitum arhasi | [Rām, Ār, 63 4.2]
rākṣasair bahubhiḥ kīrṇaṃ nānādrumalatāyutam | [Rām, Ār, 63 5.1]
santīha giridurgāṇi nirdarāḥ kandarāṇi ca | [Rām, Ār, 63 5.2]
guhāś ca vividhā ghorā nānāmṛgagaṇākulāḥ | [Rām, Ār, 63 6.1]
āvāsāḥ kiṃnarāṇāṃ ca gandharvabhavanāni ca | [Rām, Ār, 63 6.2]
tāni yukto mayā sārdhaṃ tvam anveṣitum arhasi | [Rām, Ār, 63 7.1]
tvadvidhā buddhisampannā mahātmāno nararṣabha | [Rām, Ār, 63 7.2]
āpatsu na prakampante vāyuvegair ivācalāḥ | [Rām, Ār, 63 8.1]
ity uktas tad vanaṃ sarvaṃ vicacāra salakṣmaṇaḥ | [Rām, Ār, 63 8.2]
kruddho rāmaḥ śaraṃ ghoraṃ saṃdhāya dhanuṣi kṣuram | [Rām, Ār, 63 9.1]
tataḥ parvatakūṭābhaṃ mahābhāgaṃ dvijottamam | [Rām, Ār, 63 9.2]
dadarśa patitaṃ bhūmau kṣatajārdraṃ jaṭāyuṣam | [Rām, Ār, 63 10.1]
taṃ dṛṣṭvā giriśṛṅgābhaṃ rāmo lakṣmaṇam abravīt | [Rām, Ār, 63 10.2]
anena sītā vaidehī bhakṣitā nātra saṃśayaḥ | [Rām, Ār, 63 10.3]
gṛdhrarūpam idaṃ vyaktaṃ rakṣo bhramati kānanam | [Rām, Ār, 63 11.1]
bhakṣayitvā viśālākṣīm āste sītāṃ yathāsukham | [Rām, Ār, 63 11.2]
enaṃ vadhiṣye dīptāgrair ghorair bāṇair ajihmagaiḥ | [Rām, Ār, 63 11.3]
ity uktvābhyapatad gṛdhraṃ saṃdhāya dhanuṣi kṣuram | [Rām, Ār, 63 12.1]
kruddho rāmaḥ samudrāntāṃ cālayann iva medinīm | [Rām, Ār, 63 12.2]
taṃ dīnadīnayā vācā saphenaṃ rudhiraṃ vaman | [Rām, Ār, 63 13.1]
abhyabhāṣata pakṣī tu rāmaṃ daśarathātmajam | [Rām, Ār, 63 13.2]
yām oṣadhim ivāyuṣmann anveṣasi mahāvane | [Rām, Ār, 63 14.1]
sā devī mama ca prāṇā rāvaṇenobhayaṃ hṛtam | [Rām, Ār, 63 14.2]
tvayā virahitā devī lakṣmaṇena ca rāghava | [Rām, Ār, 63 15.1]
hriyamāṇā mayā dṛṣṭā rāvaṇena balīyasā | [Rām, Ār, 63 15.2]
sītām abhyavapanno 'haṃ rāvaṇaś ca raṇe mayā | [Rām, Ār, 63 16.1]
vidhvaṃsitarathacchattraḥ pātito dharaṇītale | [Rām, Ār, 63 16.2]
etad asya dhanur bhagnam etad asya śarāvaram | [Rām, Ār, 63 17.1]
ayam asya raṇe rāma bhagnaḥ sāṃgrāmiko rathaḥ | [Rām, Ār, 63 17.2]
pariśrāntasya me pakṣau chittvā khaḍgena rāvaṇaḥ | [Rām, Ār, 63 18.1]
sītām ādāya vaidehīm utpapāta vihāyasam | [Rām, Ār, 63 18.2]
rakṣasā nihataṃ pūrvaṃ na māṃ hantuṃ tvam arhasi | [Rām, Ār, 63 18.3]
rāmas tasya tu vijñāya sītāsaktāṃ priyāṃ kathām | [Rām, Ār, 63 19.1]
gṛdhrarājaṃ pariṣvajya ruroda sahalakṣmaṇaḥ | [Rām, Ār, 63 19.2]
ekam ekāyane durge niḥśvasantaṃ kathaṃcana | [Rām, Ār, 63 20.1]
samīkṣya duḥkhito rāmaḥ saumitrim idam abravīt | [Rām, Ār, 63 20.2]
rājyād bhraṃśo vane vāsaḥ sītā naṣṭā hato dvijaḥ | [Rām, Ār, 63 21.1]
īdṛśīyaṃ mamālakṣmīr nirdahed api pāvakam | [Rām, Ār, 63 21.2]
sampūrṇam api ced adya pratareyaṃ mahodadhim | [Rām, Ār, 63 22.1]
so 'pi nūnaṃ mamālakṣmyā viśuṣyet saritāṃ patiḥ | [Rām, Ār, 63 22.2]
nāsty abhāgyataro loke matto 'smin sacarācare | [Rām, Ār, 63 23.1]
yeneyaṃ mahatī prāptā mayā vyasanavāgurā | [Rām, Ār, 63 23.2]
ayaṃ pitṛvayasyo me gṛdhrarājo jarānvitaḥ | [Rām, Ār, 63 24.1]
śete vinihato bhūmau mama bhāgyaviparyayāt | [Rām, Ār, 63 24.2]
ity evam uktvā bahuśo rāghavaḥ sahalakṣmaṇaḥ | [Rām, Ār, 63 25.1]
jaṭāyuṣaṃ ca pasparśa pitṛsnehaṃ nidarśayan | [Rām, Ār, 63 25.2]
nikṛttapakṣaṃ rudhirāvasiktaṃ taṃ gṛdhrarājaṃ parirabhya rāmaḥ | [Rām, Ār, 63 26.1]
kva maithili prāṇasamā mameti vimucya vācaṃ nipapāta bhūmau | [Rām, Ār, 63 26.2]
{Rām, Ār, 64}
rāmaḥ prekṣya tu taṃ gṛdhraṃ bhuvi raudreṇa pātitam | [Rām, Ār, 64 1.1]
saumitriṃ mitrasampannam idaṃ vacanam abravīt | [Rām, Ār, 64 1.2]
mamāyaṃ nūnam artheṣu yatamāno vihaṃgamaḥ | [Rām, Ār, 64 2.1]
rākṣasena hataḥ saṃkhye prāṇāṃs tyajati dustyajān | [Rām, Ār, 64 2.2]
ayam asya śarīre 'smin prāṇo lakṣmaṇa vidyate | [Rām, Ār, 64 3.1]
tathā svaravihīno 'yaṃ viklavaṃ samudīkṣate | [Rām, Ār, 64 3.2]
jaṭāyo yadi śaknoṣi vākyaṃ vyāharituṃ punaḥ | [Rām, Ār, 64 4.1]
sītām ākhyāhi bhadraṃ te vadham ākhyāhi cātmanaḥ | [Rām, Ār, 64 4.2]
kiṃnimitto 'harat sītāṃ rāvaṇas tasya kiṃ mayā | [Rām, Ār, 64 5.1]
aparāddhaṃ tu yaṃ dṛṣṭvā rāvaṇena hṛtā priyā | [Rām, Ār, 64 5.2]
kathaṃ tac candrasaṃkāśaṃ mukham āsīn manoharam | [Rām, Ār, 64 6.1]
sītayā kāni coktāni tasmin kāle dvijottama | [Rām, Ār, 64 6.2]
kathaṃvīryaḥ kathaṃrūpaḥ kiṃkarmā sa ca rākṣasaḥ | [Rām, Ār, 64 7.1]
kva cāsya bhavanaṃ tāta brūhi me paripṛcchataḥ | [Rām, Ār, 64 7.2]
tam udvīkṣyātha dīnātmā vilapantam anantaram | [Rām, Ār, 64 8.1]
vācātisannayā rāmaṃ jaṭāyur idam abravīt | [Rām, Ār, 64 8.2]
sā hṛtā rākṣasendreṇa rāvaṇena vihāyasā | [Rām, Ār, 64 9.1]
māyām āsthāya vipulāṃ vātadurdinasaṃkulām | [Rām, Ār, 64 9.2]
pariśrāntasya me tāta pakṣau chittvā niśācaraḥ | [Rām, Ār, 64 10.1]
sītām ādāya vaidehīṃ prayāto dakṣiṇāmukhaḥ | [Rām, Ār, 64 10.2]
uparudhyanti me prāṇā dṛṣṭir bhramati rāghava | [Rām, Ār, 64 11.1]
paśyāmi vṛkṣān sauvarṇān uśīrakṛtamūrdhajān | [Rām, Ār, 64 11.2]
yena yāti muhūrtena sītām ādāya rāvaṇaḥ | [Rām, Ār, 64 12.1]
vipraṇaṣṭaṃ dhanaṃ kṣipraṃ tatsvāmī pratipadyate | [Rām, Ār, 64 12.2]
vindo nāma muhūrto 'sau sa ca kākutstha nābudhat | [Rām, Ār, 64 13.1]
jhaṣavad baḍiśaṃ gṛhya kṣipram eva vinaśyati | [Rām, Ār, 64 13.2]
na ca tvayā vyathā kāryā janakasya sutāṃ prati | [Rām, Ār, 64 14.1]
vaidehyā raṃsyase kṣipraṃ hatvā taṃ rākṣasaṃ raṇe | [Rām, Ār, 64 14.2]
asaṃmūḍhasya gṛdhrasya rāmaṃ pratyanubhāṣataḥ | [Rām, Ār, 64 15.1]
āsyāt susrāva rudhiraṃ mriyamāṇasya sāmiṣam | [Rām, Ār, 64 15.2]
putro viśravasaḥ sākṣād bhrātā vaiśravaṇasya ca | [Rām, Ār, 64 16.1]
ity uktvā durlabhān prāṇān mumoca patageśvaraḥ | [Rām, Ār, 64 16.2]
brūhi brūhīti rāmasya bruvāṇasya kṛtāñjaleḥ | [Rām, Ār, 64 17.1]
tyaktvā śarīraṃ gṛdhrasya jagmuḥ prāṇā vihāyasam | [Rām, Ār, 64 17.2]
sa nikṣipya śiro bhūmau prasārya caraṇau tadā | [Rām, Ār, 64 18.1]
vikṣipya ca śarīraṃ svaṃ papāta dharaṇītale | [Rām, Ār, 64 18.2]
taṃ gṛdhraṃ prekṣya tāmrākṣaṃ gatāsum acalopamam | [Rām, Ār, 64 19.1]
rāmaḥ subahubhir duḥkhair dīnaḥ saumitrim abravīt | [Rām, Ār, 64 19.2]
bahūni rakṣasāṃ vāse varṣāṇi vasatā sukham | [Rām, Ār, 64 20.1]
anena daṇḍakāraṇye vicīrṇam iha pakṣiṇā | [Rām, Ār, 64 20.2]
anekavārṣiko yas tu cirakālaṃ samutthitaḥ | [Rām, Ār, 64 21.1]
so 'yam adya hataḥ śete kālo hi duratikramaḥ | [Rām, Ār, 64 21.2]
paśya lakṣmaṇa gṛdhro 'yam upakārī hataś ca me | [Rām, Ār, 64 22.1]
sītām abhyavapan no vai rāvaṇena balīyasā | [Rām, Ār, 64 22.2]
gṛdhrarājyaṃ parityajya pitṛpaitāmahaṃ mahat | [Rām, Ār, 64 23.1]
mama hetor ayaṃ prāṇān mumoca patageśvaraḥ | [Rām, Ār, 64 23.2]
sarvatra khalu dṛśyante sādhavo dharmacāriṇaḥ | [Rām, Ār, 64 24.1]
śūrāḥ śaraṇyāḥ saumitre tiryagyonigateṣv api | [Rām, Ār, 64 24.2]
sītāharaṇajaṃ duḥkhaṃ na me saumya tathāgatam | [Rām, Ār, 64 25.1]
yathā vināśo gṛdhrasya matkṛte ca paraṃtapa | [Rām, Ār, 64 25.2]
rājā daśarathaḥ śrīmān yathā mama mahāyaśāḥ | [Rām, Ār, 64 26.1]
pūjanīyaś ca mānyaś ca tathāyaṃ patageśvaraḥ | [Rām, Ār, 64 26.2]
saumitre hara kāṣṭhāni nirmathiṣyāmi pāvakam | [Rām, Ār, 64 27.1]
gṛdhrarājaṃ didhakṣāmi matkṛte nidhanaṃ gatam | [Rām, Ār, 64 27.2]
nāthaṃ patagalokasya citām āropayāmy aham | [Rām, Ār, 64 28.1]
imaṃ dhakṣyāmi saumitre hataṃ raudreṇa rakṣasā | [Rām, Ār, 64 28.2]
yā gatir yajñaśīlānām āhitāgneś ca yā gatiḥ | [Rām, Ār, 64 29.1]
aparāvartināṃ yā ca yā ca bhūmipradāyinām | [Rām, Ār, 64 29.2]
mayā tvaṃ samanujñāto gaccha lokān anuttamān | [Rām, Ār, 64 30.1]
gṛdhrarāja mahāsattva saṃskṛtaś ca mayā vraja | [Rām, Ār, 64 30.2]
evam uktvā citāṃ dīptām āropya patageśvaram | [Rām, Ār, 64 31.1]
dadāha rāmo dharmātmā svabandhum iva duḥkhitaḥ | [Rām, Ār, 64 31.2]
rāmo 'tha sahasaumitrir vanaṃ yātvā sa vīryavān | [Rām, Ār, 64 32.1]
sthūlān hatvā mahārohīn anu tastāra taṃ dvijam | [Rām, Ār, 64 32.2]
rohimāṃsāni coddhṛtya peśīkṛtvā mahāyaśāḥ | [Rām, Ār, 64 33.1]
śakunāya dadau rāmo ramye haritaśādvale | [Rām, Ār, 64 33.2]
yat tat pretasya martyasya kathayanti dvijātayaḥ | [Rām, Ār, 64 34.1]
tat svargagamanaṃ tasya kṣipraṃ rāmo jajāpa ha | [Rām, Ār, 64 34.2]
tato godāvarīṃ gatvā nadīṃ naravarātmajau | [Rām, Ār, 64 35.1]
udakaṃ cakratus tasmai gṛdhrarājāya tāv ubhau | [Rām, Ār, 64 35.2]
sa gṛdhrarājaḥ kṛtavān yaśaskaraṃ suduṣkaraṃ karma raṇe nipātitaḥ | [Rām, Ār, 64 36.1]
maharṣikalpena ca saṃskṛtas tadā jagāma puṇyāṃ gatim ātmanaḥ śubhām | [Rām, Ār, 64 36.2]
{Rām, Ār, 65}
kṛtvaivam udakaṃ tasmai prasthitau rāghavau tadā | [Rām, Ār, 65 1.1]
avekṣantau vane sītāṃ paścimāṃ jagmatur diśam | [Rām, Ār, 65 1.2]
tāṃ diśaṃ dakṣiṇāṃ gatvā śaracāpāsidhāriṇau | [Rām, Ār, 65 2.1]
aviprahatam aikṣvākau panthānaṃ pratipedatuḥ | [Rām, Ār, 65 2.2]
gulmair vṛkṣaiś ca bahubhir latābhiś ca praveṣṭitam | [Rām, Ār, 65 3.1]
āvṛtaṃ sarvato durgaṃ gahanaṃ ghoradarśanam | [Rām, Ār, 65 3.2]
vyatikramya tu vegena gṛhītvā dakṣiṇāṃ diśam | [Rām, Ār, 65 4.1]
subhīmaṃ tan mahāraṇyaṃ vyatiyātau mahābalau | [Rām, Ār, 65 4.2]
tataḥ paraṃ janasthānāt trikrośaṃ gamya rāghavau | [Rām, Ār, 65 5.1]
krauñcāraṇyaṃ viviśatur gahanaṃ tau mahaujasau | [Rām, Ār, 65 5.2]
nānāmeghaghanaprakhyaṃ prahṛṣṭam iva sarvataḥ | [Rām, Ār, 65 6.1]
nānāvarṇaiḥ śubhaiḥ puṣpair mṛgapakṣigaṇair yutam | [Rām, Ār, 65 6.2]
didṛkṣamāṇau vaidehīṃ tad vanaṃ tau vicikyatuḥ | [Rām, Ār, 65 7.1]
tatra tatrāvatiṣṭhantau sītāharaṇakarśitau | [Rām, Ār, 65 7.2]
lakṣmaṇas tu mahātejāḥ sattvavāñ śīlavāñ śuciḥ | [Rām, Ār, 65 8.1]
abravīt prāñjalir vākyaṃ bhrātaraṃ dīptatejasam | [Rām, Ār, 65 8.2]
spandate me dṛḍhaṃ bāhur udvignam iva me manaḥ | [Rām, Ār, 65 9.1]
prāyaśaś cāpy aniṣṭāni nimittāny upalakṣaye | [Rām, Ār, 65 9.2]
tasmāt sajjībhavārya tvaṃ kuruṣva vacanaṃ hitam | [Rām, Ār, 65 10.1]
mamaiva hi nimittāni sadyaḥ śaṃsanti sambhramam | [Rām, Ār, 65 10.2]
eṣa vañculako nāma pakṣī paramadāruṇaḥ | [Rām, Ār, 65 11.1]
āvayor vijayaṃ yuddhe śaṃsann iva vinardati | [Rām, Ār, 65 11.2]
tayor anveṣator evaṃ sarvaṃ tad vanam ojasā | [Rām, Ār, 65 12.1]
saṃjajñe vipulaḥ śabdaḥ prabhañjann iva tad vanam | [Rām, Ār, 65 12.2]
saṃveṣṭitam ivātyarthaṃ gahanaṃ mātariśvanā | [Rām, Ār, 65 13.1]
vanasya tasya śabdo 'bhūd divam āpūrayann iva | [Rām, Ār, 65 13.2]
taṃ śabdaṃ kāṅkṣamāṇas tu rāmaḥ kakṣe sahānujaḥ | [Rām, Ār, 65 14.1]
dadarśa sumahākāyaṃ rākṣasaṃ vipulorasam | [Rām, Ār, 65 14.2]
āsedatus tatas tatra tāv ubhau pramukhe sthitam | [Rām, Ār, 65 15.1]
vivṛddham aśirogrīvaṃ kabandham udare mukham | [Rām, Ār, 65 15.2]
romabhir nicitais tīkṣṇair mahāgirim ivocchritam | [Rām, Ār, 65 16.1]
nīlameghanibhaṃ raudraṃ meghastanitaniḥsvanam | [Rām, Ār, 65 16.2]
mahāpakṣmeṇa piṅgena vipulenāyatena ca | [Rām, Ār, 65 17.1]
ekenorasi ghoreṇa nayanenāśudarśinā | [Rām, Ār, 65 17.2]
mahādaṃṣṭropapannaṃ taṃ lelihānaṃ mahāmukham | [Rām, Ār, 65 18.1]
bhakṣayantaṃ mahāghorān ṛkṣasiṃhamṛgadvipān | [Rām, Ār, 65 18.2]
ghorau bhujau vikurvāṇam ubhau yojanam āyatau | [Rām, Ār, 65 19.1]
karābhyāṃ vividhān gṛhya ṛkṣān pakṣigaṇān mṛgān | [Rām, Ār, 65 19.2]
ākarṣantaṃ vikarṣantam anekān mṛgayūthapān | [Rām, Ār, 65 20.1]
sthitam āvṛtya panthānaṃ tayor bhrātroḥ prapannayoḥ | [Rām, Ār, 65 20.2]
atha tau samatikramya krośamātre dadarśatuḥ | [Rām, Ār, 65 21.1]
mahāntaṃ dāruṇaṃ bhīmaṃ kabandhaṃ bhujasaṃvṛtam | [Rām, Ār, 65 21.2]
sa mahābāhur atyarthaṃ prasārya vipulau bhujau | [Rām, Ār, 65 22.1]
jagrāha sahitāv eva rāghavau pīḍayan balāt | [Rām, Ār, 65 22.2]
khaḍginau dṛḍhadhanvānau tigmatejau mahābhujau | [Rām, Ār, 65 23.1]
bhrātarau vivaśaṃ prāptau kṛṣyamāṇau mahābalau | [Rām, Ār, 65 23.2]
tāv uvāca mahābāhuḥ kabandho dānavottamaḥ | [Rām, Ār, 65 24.1]
kau yuvāṃ vṛṣabhaskandhau mahākhaḍgadhanurdharau | [Rām, Ār, 65 24.2]
ghoraṃ deśam imaṃ prāptau mama bhakṣāv upasthitau | [Rām, Ār, 65 25.1]
vadataṃ kāryam iha vāṃ kimarthaṃ cāgatau yuvām | [Rām, Ār, 65 25.2]
imaṃ deśam anuprāptau kṣudhārtasyeha tiṣṭhataḥ | [Rām, Ār, 65 26.1]
sabāṇacāpakhaḍgau ca tīkṣṇaśṛṅgāv ivarṣabhau | [Rām, Ār, 65 26.2]
mamāsyam anusaṃprāptau durlabhaṃ jīvitaṃ punaḥ | [Rām, Ār, 65 26.3]
tasya tadvacanaṃ śrutvā kabandhasya durātmanaḥ | [Rām, Ār, 65 27.1]
uvāca lakṣmaṇaṃ rāmo mukhena pariśuṣyatā | [Rām, Ār, 65 27.2]
kṛcchrāt kṛcchrataraṃ prāpya dāruṇaṃ satyavikrama | [Rām, Ār, 65 28.1]
vyasanaṃ jīvitāntāya prāptam aprāpya tāṃ priyām | [Rām, Ār, 65 28.2]
kālasya sumahad vīryaṃ sarvabhūteṣu lakṣmaṇa | [Rām, Ār, 65 29.1]
tvāṃ ca māṃ ca naravyāghra vyasanaiḥ paśya mohitau | [Rām, Ār, 65 29.2]
nātibhāro 'sti daivasya sarvabhūteṣu lakṣmaṇa | [Rām, Ār, 65 29.3]
śūrāś ca balavantaś ca kṛtāstrāś ca raṇājire | [Rām, Ār, 65 30.1]
kālābhipannāḥ sīdanti yathā vālukasetavaḥ | [Rām, Ār, 65 30.2]
iti bruvāṇo dṛḍhasatyavikramo mahāyaśā dāśarathiḥ pratāpavān | [Rām, Ār, 65 31.1]
avekṣya saumitrim udagravikramaṃ sthirāṃ tadā svāṃ matim ātmanākarot | [Rām, Ār, 65 31.2]
{Rām, Ār, 66}
tau tu tatra sthitau dṛṣṭvā bhrātarau rāmalakṣmaṇau | [Rām, Ār, 66 1.1]
bāhupāśaparikṣiptau kabandho vākyam abravīt | [Rām, Ār, 66 1.2]
tiṣṭhataḥ kiṃ nu māṃ dṛṣṭvā kṣudhārtaṃ kṣatriyarṣabhau | [Rām, Ār, 66 2.1]
āhārārthaṃ tu saṃdiṣṭau daivena gatacetasau | [Rām, Ār, 66 2.2]
tac chrutvā lakṣmaṇo vākyaṃ prāptakālaṃ hitaṃ tadā | [Rām, Ār, 66 3.1]
uvācārtisamāpanno vikrame kṛtaniścayaḥ | [Rām, Ār, 66 3.2]
tvāṃ ca māṃ ca purā tūrṇam ādatte rākṣasādhamaḥ | [Rām, Ār, 66 4.1]
tasmād asibhyām asyāśu bāhū chindāvahai gurū | [Rām, Ār, 66 4.2]
tatas tau deśakālajñau khaḍgābhyām eva rāghavau | [Rām, Ār, 66 5.1]
achindatāṃ susaṃhṛṣṭau bāhū tasyāṃsadeśayoḥ | [Rām, Ār, 66 5.2]
dakṣiṇo dakṣiṇaṃ bāhum asaktam asinā tataḥ | [Rām, Ār, 66 6.1]
cicheda rāmo vegena savyaṃ vīras tu lakṣmaṇaḥ | [Rām, Ār, 66 6.2]
sa papāta mahābāhuś chinnabāhur mahāsvanaḥ | [Rām, Ār, 66 7.1]
khaṃ ca gāṃ ca diśaś caiva nādayañ jalado yathā | [Rām, Ār, 66 7.2]
sa nikṛttau bhujau dṛṣṭvā śoṇitaughapariplutaḥ | [Rām, Ār, 66 8.1]
dīnaḥ papraccha tau vīrau kau yuvām iti dānavaḥ | [Rām, Ār, 66 8.2]
iti tasya bruvāṇasya lakṣmaṇaḥ śubhalakṣaṇaḥ | [Rām, Ār, 66 9.1]
śaśaṃsa tasya kākutsthaṃ kabandhasya mahābalaḥ | [Rām, Ār, 66 9.2]
ayam ikṣvākudāyādo rāmo nāma janaiḥ śrutaḥ | [Rām, Ār, 66 10.1]
asyaivāvarajaṃ viddhi bhrātaraṃ māṃ ca lakṣmaṇam | [Rām, Ār, 66 10.2]
asya devaprabhāvasya vasato vijane vane | [Rām, Ār, 66 11.1]
rakṣasāpahṛtā bhāryā yām icchantāv ihāgatau | [Rām, Ār, 66 11.2]
tvaṃ tu ko vā kimarthaṃ vā kabandha sadṛśo vane | [Rām, Ār, 66 12.1]
āsyenorasi dīptena bhagnajaṅgho viceṣṭase | [Rām, Ār, 66 12.2]
evam uktaḥ kabandhas tu lakṣmaṇenottaraṃ vacaḥ | [Rām, Ār, 66 13.1]
uvāca paramaprītas tad indravacanaṃ smaran | [Rām, Ār, 66 13.2]
svāgataṃ vāṃ naravyāghrau diṣṭyā paśyāmi cāpy aham | [Rām, Ār, 66 14.1]
diṣṭyā cemau nikṛttau me yuvābhyāṃ bāhubandhanau | [Rām, Ār, 66 14.2]
virūpaṃ yac ca me rūpaṃ prāptaṃ hy avinayād yathā | [Rām, Ār, 66 15.1]
tan me śṛṇu naravyāghra tattvataḥ śaṃsatas tava | [Rām, Ār, 66 15.2]
{Rām, Ār, 67}
purā rāma mahābāho mahābalaparākrama | [Rām, Ār, 67 1.1]
rūpam āsīn mamācintyaṃ triṣu lokeṣu viśrutam | [Rām, Ār, 67 1.2]
yathā somasya śakrasya sūryasya ca yathā vapuḥ | [Rām, Ār, 67 1.3]
so 'haṃ rūpam idaṃ kṛtvā lokavitrāsanaṃ mahat | [Rām, Ār, 67 2.1]
ṛṣīn vanagatān rāma trāsayāmi tatas tataḥ | [Rām, Ār, 67 2.2]
tataḥ sthūlaśirā nāma maharṣiḥ kopito mayā | [Rām, Ār, 67 3.1]
saṃcinvan vividhaṃ vanyaṃ rūpeṇānena dharṣitaḥ | [Rām, Ār, 67 3.2]
tenāham uktaḥ prekṣyaivaṃ ghoraśāpābhidhāyinā | [Rām, Ār, 67 4.1]
etad eva nṛśaṃsaṃ te rūpam astu vigarhitam | [Rām, Ār, 67 4.2]
sa mayā yācitaḥ kruddhaḥ śāpasyānto bhaved iti | [Rām, Ār, 67 5.1]
abhiśāpakṛtasyeti tenedaṃ bhāṣitaṃ vacaḥ | [Rām, Ār, 67 5.2]
yadā chittvā bhujau rāmas tvāṃ dahed vijane vane | [Rām, Ār, 67 6.1]
tadā tvaṃ prāpsyase rūpaṃ svam eva vipulaṃ śubham | [Rām, Ār, 67 6.2]
śriyā virājitaṃ putraṃ danos tvaṃ viddhi lakṣmaṇa | [Rām, Ār, 67 7.1]
indrakopād idaṃ rūpaṃ prāptam evaṃ raṇājire | [Rām, Ār, 67 7.2]
ahaṃ hi tapasogreṇa pitāmaham atoṣayam | [Rām, Ār, 67 8.1]
dīrgham āyuḥ sa me prādāt tato māṃ vibhramo 'spṛśat | [Rām, Ār, 67 8.2]
dīrgham āyur mayā prāptaṃ kiṃ me śakraḥ kariṣyati | [Rām, Ār, 67 9.1]
ity evaṃ buddhim āsthāya raṇe śakram adharṣayam | [Rām, Ār, 67 9.2]
tasya bāhupramuktena vajreṇa śataparvaṇā | [Rām, Ār, 67 10.1]
sakthinī ca śiraś caiva śarīre saṃpraveśitam | [Rām, Ār, 67 10.2]
sa mayā yācyamānaḥ sann ānayad yamasādanam | [Rām, Ār, 67 11.1]
pitāmahavacaḥ satyaṃ tad astv iti mamābravīt | [Rām, Ār, 67 11.2]
anāhāraḥ kathaṃ śakto bhagnasakthiśiromukhaḥ | [Rām, Ār, 67 12.1]
vajreṇābhihataḥ kālaṃ sudīrgham api jīvitum | [Rām, Ār, 67 12.2]
evam uktas tu me śakro bāhū yojanam āyatau | [Rām, Ār, 67 13.1]
prādād āsyaṃ ca me kukṣau tīkṣṇadaṃṣṭram akalpayat | [Rām, Ār, 67 13.2]
so 'haṃ bhujābhyāṃ dīrghābhyāṃ samākṛṣya vanecarān | [Rām, Ār, 67 14.1]
siṃhadvipamṛgavyāghrān bhakṣayāmi samantataḥ | [Rām, Ār, 67 14.2]
sa tu mām abravīd indro yadā rāmaḥ salakṣmaṇaḥ | [Rām, Ār, 67 15.1]
chetsyate samare bāhū tadā svargaṃ gamiṣyasi | [Rām, Ār, 67 15.2]
sa tvaṃ rāmo 'si bhadraṃ te nāham anyena rāghava | [Rām, Ār, 67 16.1]
śakyo hantuṃ yathātattvam evam uktaṃ maharṣiṇā | [Rām, Ār, 67 16.2]
ahaṃ hi matisācivyaṃ kariṣyāmi nararṣabha | [Rām, Ār, 67 17.1]
mitraṃ caivopadekṣyāmi yuvābhyāṃ saṃskṛto 'gninā | [Rām, Ār, 67 17.2]
evam uktas tu dharmātmā danunā tena rāghavaḥ | [Rām, Ār, 67 18.1]
idaṃ jagāda vacanaṃ lakṣmaṇasyopaśṛṇvataḥ | [Rām, Ār, 67 18.2]
rāvaṇena hṛtā sītā mama bhāryā yaśasvinī | [Rām, Ār, 67 19.1]
niṣkrāntasya janasthānāt saha bhrātrā yathāsukham | [Rām, Ār, 67 19.2]
nāmamātraṃ tu jānāmi na rūpaṃ tasya rakṣasaḥ | [Rām, Ār, 67 20.1]
nivāsaṃ vā prabhāvaṃ vā vayaṃ tasya na vidmahe | [Rām, Ār, 67 20.2]
śokārtānām anāthānām evaṃ viparidhāvatām | [Rām, Ār, 67 21.1]
kāruṇyaṃ sadṛśaṃ kartum upakāre ca vartatām | [Rām, Ār, 67 21.2]
kāṣṭhāny ānīya śuṣkāṇi kāle bhagnāni kuñjaraiḥ | [Rām, Ār, 67 22.1]
bhakṣyāmas tvāṃ vayaṃ vīra śvabhre mahati kalpite | [Rām, Ār, 67 22.2]
sa tvaṃ sītāṃ samācakṣva yena vā yatra vā hṛtā | [Rām, Ār, 67 23.1]
kuru kalyāṇam atyarthaṃ yadi jānāsi tattvataḥ | [Rām, Ār, 67 23.2]
evam uktas tu rāmeṇa vākyaṃ danur anuttamam | [Rām, Ār, 67 24.1]
provāca kuśalo vaktuṃ vaktāram api rāghavam | [Rām, Ār, 67 24.2]
divyam asti na me jñānaṃ nābhijānāmi maithilīm | [Rām, Ār, 67 25.1]
yas tāṃ jñāsyati taṃ vakṣye dagdhaḥ svaṃ rūpam āsthitaḥ | [Rām, Ār, 67 25.2]
adagdhasya hi vijñātuṃ śaktir asti na me prabho | [Rām, Ār, 67 26.1]
rākṣasaṃ taṃ mahāvīryaṃ sītā yena hṛtā tava | [Rām, Ār, 67 26.2]
vijñānaṃ hi mahad bhraṣṭaṃ śāpadoṣeṇa rāghava | [Rām, Ār, 67 27.1]
svakṛtena mayā prāptaṃ rūpaṃ lokavigarhitam | [Rām, Ār, 67 27.2]
kiṃ tu yāvan na yāty astaṃ savitā śrāntavāhanaḥ | [Rām, Ār, 67 28.1]
tāvan mām avaṭe kṣiptvā daha rāma yathāvidhi | [Rām, Ār, 67 28.2]
dagdhas tvayāham avaṭe nyāyena raghunandana | [Rām, Ār, 67 29.1]
vakṣyāmi tam ahaṃ vīra yas taṃ jñāsyati rākṣasam | [Rām, Ār, 67 29.2]
tena sakhyaṃ ca kartavyaṃ nyāyyavṛttena rāghava | [Rām, Ār, 67 30.1]
kalpayiṣyati te prītaḥ sāhāyyaṃ laghuvikramaḥ | [Rām, Ār, 67 30.2]
na hi tasyāsty avijñātaṃ triṣu lokeṣu rāghava | [Rām, Ār, 67 31.1]
sarvān parisṛto lokān purā vai kāraṇāntare | [Rām, Ār, 67 31.2]
{Rām, Ār, 68}
evam uktau tu tau vīrau kabandhena nareśvarau | [Rām, Ār, 68 1.1]
giripradaram āsādya pāvakaṃ visasarjatuḥ | [Rām, Ār, 68 1.2]
lakṣmaṇas tu maholkābhir jvalitābhiḥ samantataḥ | [Rām, Ār, 68 2.1]
citām ādīpayāmāsa sā prajajvāla sarvataḥ | [Rām, Ār, 68 2.2]
tac charīraṃ kabandhasya ghṛtapiṇḍopamaṃ mahat | [Rām, Ār, 68 3.1]
medasā pacyamānasya mandaṃ dahati pāvakaḥ | [Rām, Ār, 68 3.2]
sa vidhūya citām āśu vidhūmo 'gnir ivotthitaḥ | [Rām, Ār, 68 4.1]
araje vāsasī bibhran mālāṃ divyāṃ mahābalaḥ | [Rām, Ār, 68 4.2]
tataś citāyā vegena bhāsvaro virajāmbaraḥ | [Rām, Ār, 68 5.1]
utpapātāśu saṃhṛṣṭaḥ sarvapratyaṅgabhūṣaṇaḥ | [Rām, Ār, 68 5.2]
vimāne bhāsvare tiṣṭhan haṃsayukte yaśaskare | [Rām, Ār, 68 6.1]
prabhayā ca mahātejā diśo daśa virājayan | [Rām, Ār, 68 6.2]
so 'ntarikṣagato rāmaṃ kabandho vākyam abravīt | [Rām, Ār, 68 7.1]
śṛṇu rāghava tattvena yathā sīmām avāpsyasi | [Rām, Ār, 68 7.2]
rāma ṣaḍ yuktayo loke yābhiḥ sarvaṃ vimṛśyate | [Rām, Ār, 68 8.1]
parimṛṣṭo daśāntena daśābhāgena sevyate | [Rām, Ār, 68 8.2]
daśābhāgagato hīnas tvaṃ rāma sahalakṣmaṇaḥ | [Rām, Ār, 68 9.1]
yat kṛte vyasanaṃ prāptaṃ tvayā dārapradharṣaṇam | [Rām, Ār, 68 9.2]
tad avaśyaṃ tvayā kāryaḥ sa suhṛt suhṛdāṃ vara | [Rām, Ār, 68 10.1]
akṛtvā na hi te siddhim ahaṃ paśyāmi cintayan | [Rām, Ār, 68 10.2]
śrūyatāṃ rāma vakṣyāmi sugrīvo nāma vānaraḥ | [Rām, Ār, 68 11.1]
bhrātrā nirastaḥ kruddhena vālinā śakrasūnunā | [Rām, Ār, 68 11.2]
ṛṣyamūke girivare pampāparyantaśobhite | [Rām, Ār, 68 12.1]
nivasaty ātmavān vīraś caturbhiḥ saha vānaraiḥ | [Rām, Ār, 68 12.2]
vayasyaṃ taṃ kuru kṣipram ito gatvādya rāghava | [Rām, Ār, 68 13.1]
adrohāya samāgamya dīpyamāne vibhāvasau | [Rām, Ār, 68 13.2]
na ca te so 'vamantavyaḥ sugrīvo vānarādhipaḥ | [Rām, Ār, 68 14.1]
kṛtajñaḥ kāmarūpī ca sahāyārthī ca vīryavān | [Rām, Ār, 68 14.2]
śaktau hy adya yuvāṃ kartuṃ kāryaṃ tasya cikīrṣitam | [Rām, Ār, 68 15.1]
kṛtārtho vākṛtārtho vā kṛtyaṃ tava kariṣyati | [Rām, Ār, 68 15.2]
sa ṛkṣarajasaḥ putraḥ pampām aṭati śaṅkitaḥ | [Rām, Ār, 68 16.1]
bhāskarasyaurasaḥ putro vālinā kṛtakilbiṣaḥ | [Rām, Ār, 68 16.2]
saṃnidhāyāyudhaṃ kṣipram ṛṣyamūkālayaṃ kapim | [Rām, Ār, 68 17.1]
kuru rāghava satyena vayasyaṃ vanacāriṇam | [Rām, Ār, 68 17.2]
sa hi sthānāni sarvāṇi kārtsnyena kapikuñjaraḥ | [Rām, Ār, 68 18.1]
naramāṃsāśināṃ loke naipuṇyād adhigacchati | [Rām, Ār, 68 18.2]
na tasyāviditaṃ loke kiṃcid asti hi rāghava | [Rām, Ār, 68 19.1]
yāvat sūryaḥ pratapati sahasrāṃśur ariṃdama | [Rām, Ār, 68 19.2]
sa nadīr vipulāñ śailān giridurgāṇi kandarān | [Rām, Ār, 68 20.1]
anviṣya vānaraiḥ sārdhaṃ patnīṃ te 'dhigamiṣyati | [Rām, Ār, 68 20.2]
vānarāṃś ca mahākāyān preṣayiṣyati rāghava | [Rām, Ār, 68 21.1]
diśo vicetuṃ tāṃ sītāṃ tvadviyogena śocatīm | [Rām, Ār, 68 21.2]
sa meruśṛṅgāgragatām aninditāṃ praviśya pātālatale 'pi vāśritām | [Rām, Ār, 68 22.1]
plavaṃgamānāṃ pravaras tava priyāṃ nihatya rakṣāṃsi punaḥ pradāsyati | [Rām, Ār, 68 22.2]
{Rām, Ār, 69}
nidarśayitvā rāmāya sītāyāḥ pratipādane | [Rām, Ār, 69 1.1]
vākyam anvartham arthajñaḥ kabandhaḥ punar abravīt | [Rām, Ār, 69 1.2]
eṣa rāma śivaḥ panthā yatraite puṣpitā drumāḥ | [Rām, Ār, 69 2.1]
pratīcīṃ diśam āśritya prakāśante manoramāḥ | [Rām, Ār, 69 2.2]
jambūpriyālapanasāḥ plakṣanyagrodhatindukāḥ | [Rām, Ār, 69 3.1]
aśvatthāḥ karṇikārāś ca cūtāś cānye ca pādapāḥ | [Rām, Ār, 69 3.2]
tān āruhyāthavā bhūmau pātayitvā ca tān balāt | [Rām, Ār, 69 4.1]
phalāny amṛtakalpāni bhakṣayantau gamiṣyathaḥ | [Rām, Ār, 69 4.2]
caṅkramantau varān deśāñ śailāc chailaṃ vanād vanam | [Rām, Ār, 69 5.1]
tataḥ puṣkariṇīṃ vīrau pampāṃ nāma gamiṣyathaḥ | [Rām, Ār, 69 5.2]
aśarkarām avibhraṃśāṃ samatīrtham aśaivalām | [Rām, Ār, 69 6.1]
rāma saṃjātavālūkāṃ kamalotpalaśobhitām | [Rām, Ār, 69 6.2]
tatra haṃsāḥ plavāḥ krauñcāḥ kurarāś caiva rāghava | [Rām, Ār, 69 7.1]
valgusvarā nikūjanti pampāsalilagocarāḥ | [Rām, Ār, 69 7.2]
nodvijante narān dṛṣṭvā vadhasyākovidāḥ śubhāḥ | [Rām, Ār, 69 8.1]
ghṛtapiṇḍopamān sthūlāṃs tān dvijān bhakṣayiṣyathaḥ | [Rām, Ār, 69 8.2]
rohitān vakratuṇḍāṃś ca nalamīnāṃś ca rāghava | [Rām, Ār, 69 9.1]
pampāyām iṣubhir matsyāṃs tatra rāma varān hatān | [Rām, Ār, 69 9.2]
nistvakpakṣān ayastaptān akṛśān ekakaṇṭakān | [Rām, Ār, 69 10.1]
tava bhaktyā samāyukto lakṣmaṇaḥ sampradāsyati | [Rām, Ār, 69 10.2]
bhṛśaṃ te khādato matsyān pampāyāḥ puṣpasaṃcaye | [Rām, Ār, 69 11.1]
padmagandhi śivaṃ vāri sukhaśītam anāmayam | [Rām, Ār, 69 11.2]
uddhṛtya sa tadākliṣṭaṃ rūpyasphaṭikasaṃnibham | [Rām, Ār, 69 12.1]
atha puṣkaraparṇena lakṣmaṇaḥ pāyayiṣyati | [Rām, Ār, 69 12.2]
sthūlān giriguhāśayyān varāhān vanacāriṇaḥ | [Rām, Ār, 69 13.1]
apāṃ lobhād upāvṛttān vṛṣabhān iva nardataḥ | [Rām, Ār, 69 13.2]
rūpānvitāṃś ca pampāyāṃ drakṣyasi tvaṃ narottama | [Rām, Ār, 69 13.3]
sāyāhne vicaran rāma viṭapīnmālyadhāriṇaḥ | [Rām, Ār, 69 14.1]
śītodakaṃ ca pampāyāṃ dṛṣṭvā śokaṃ vihāsyasi | [Rām, Ār, 69 14.2]
sumanobhiś citāṃs tatra tilakān naktamālakān | [Rām, Ār, 69 15.1]
utpalāni ca phullāni paṅkajāni ca rāghava | [Rām, Ār, 69 15.2]
na tāni kaścin mālyāni tatrāropayitā naraḥ | [Rām, Ār, 69 16.1]
mataṃgaśiṣyās tatrāsann ṛṣayaḥ susamāhitaḥ | [Rām, Ār, 69 16.2]
teṣāṃ bhārābhitaptānāṃ vanyam āharatāṃ guroḥ | [Rām, Ār, 69 17.1]
ye prapetur mahīṃ tūrṇaṃ śarīrāt svedabindavaḥ | [Rām, Ār, 69 17.2]
tāni mālyāni jātāni munīnāṃ tapasā tadā | [Rām, Ār, 69 18.1]
svedabindusamutthāni na vinaśyanti rāghava | [Rām, Ār, 69 18.2]
teṣām adyāpi tatraiva dṛśyate paricāriṇī | [Rām, Ār, 69 19.1]
śramaṇī śabarī nāma kākutstha cirajīvinī | [Rām, Ār, 69 19.2]
tvāṃ tu dharme sthitā nityaṃ sarvabhūtanamaskṛtam | [Rām, Ār, 69 20.1]
dṛṣṭvā devopamaṃ rāma svargalokaṃ gamiṣyati | [Rām, Ār, 69 20.2]
tatas tad rāma pampāyās tīram āśritya paścimam | [Rām, Ār, 69 21.1]
āśramasthānam atulaṃ guhyaṃ kākutstha paśyasi | [Rām, Ār, 69 21.2]
na tatrākramituṃ nāgāḥ śaknuvanti tam āśramam | [Rām, Ār, 69 22.1]
ṛṣes tasya mataṃgasya vidhānāt tac ca kānanam | [Rām, Ār, 69 22.2]
tasmin nandanasaṃkāśe devāraṇyopame vane | [Rām, Ār, 69 23.1]
nānāvihagasaṃkīrṇe raṃsyase rāma nirvṛtaḥ | [Rām, Ār, 69 23.2]
ṛṣyamūkas tu pampāyāḥ purastāt puṣpitadrumaḥ | [Rām, Ār, 69 24.1]
suduḥkhārohaṇo nāma śiśunāgābhirakṣitaḥ | [Rām, Ār, 69 24.2]
udāro brahmaṇā caiva pūrvakāle vinirmitaḥ | [Rām, Ār, 69 24.3]
śayānaḥ puruṣo rāma tasya śailasya mūrdhani | [Rām, Ār, 69 25.1]
yat svapne labhate vittaṃ tat prabuddho 'dhigacchati | [Rām, Ār, 69 25.2]
na tv enaṃ viṣamācāraḥ pāpakarmādhirohati | [Rām, Ār, 69 26.1]
tatraiva praharanty enaṃ suptam ādāya rākṣasāḥ | [Rām, Ār, 69 26.2]
tato 'pi śiśunāgānām ākrandaḥ śrūyate mahān | [Rām, Ār, 69 27.1]
krīḍatāṃ rāma pampāyāṃ mataṃgāraṇyavāsinām | [Rām, Ār, 69 27.2]
siktā rudhiradhārābhiḥ saṃhatya paramadvipāḥ | [Rām, Ār, 69 28.1]
pracaranti pṛthak kīrṇā meghavarṇās tarasvinaḥ | [Rām, Ār, 69 28.2]
te tatra pītvā pānīyaṃ vimalaṃ śītam avyayam | [Rām, Ār, 69 29.1]
nivṛttāḥ saṃvigāhante vanāni vanagocarāḥ | [Rām, Ār, 69 29.2]
rāma tasya tu śailasya mahatī śobhate guhā | [Rām, Ār, 69 30.1]
śilāpidhānā kākutstha duḥkhaṃ cāsyāḥ praveśanam | [Rām, Ār, 69 30.2]
tasyā guhāyāḥ prāgdvāre mahāñ śītodako hradaḥ | [Rām, Ār, 69 31.1]
bahumūlaphalo ramyo nānānagasamāvṛtaḥ | [Rām, Ār, 69 31.2]
tasyāṃ vasati sugrīvaś caturbhiḥ saha vānaraiḥ | [Rām, Ār, 69 32.1]
kadācicchikhare tasya parvatasyāvatiṣṭhate | [Rām, Ār, 69 32.2]
kabandhas tv anuśāsyaivaṃ tāv ubhau rāmalakṣmaṇau | [Rām, Ār, 69 33.1]
sragvī bhāskaravarṇābhaḥ khe vyarocata vīryavān | [Rām, Ār, 69 33.2]
taṃ tu khasthaṃ mahābhāgaṃ kabandhaṃ rāmalakṣmaṇau | [Rām, Ār, 69 34.1]
prasthitau tvaṃ vrajasveti vākyam ūcatur antikāt | [Rām, Ār, 69 34.2]
gamyatāṃ kāryasiddhyartham iti tāv abravīc ca saḥ | [Rām, Ār, 69 35.1]
suprītau tāv anujñāpya kabandhaḥ prasthitas tadā | [Rām, Ār, 69 35.2]
sa tat kabandhaḥ pratipadya rūpaṃ vṛtaḥ śriyā bhāskaratulyadehaḥ | [Rām, Ār, 69 36.1]
nidarśayan rāmam avekṣya khasthaḥ sakhyaṃ kuruṣveti tadābhyuvāca | [Rām, Ār, 69 36.2]
{Rām, Ār, 70}
tau kabandhena taṃ mārgaṃ pampāyā darśitaṃ vane | [Rām, Ār, 70 1.1]
ātasthatur diśaṃ gṛhya pratīcīṃ nṛvarātmajau | [Rām, Ār, 70 1.2]
tau śaileṣv ācitānekān kṣaudrakalpaphaladrumān | [Rām, Ār, 70 2.1]
vīkṣantau jagmatur draṣṭuṃ sugrīvaṃ rāmalakṣmaṇau | [Rām, Ār, 70 2.2]
kṛtvā ca śailapṛṣṭhe tu tau vāsaṃ raghunandanau | [Rām, Ār, 70 3.1]
pampāyāḥ paścimaṃ tīraṃ rāghavāv upatasthatuḥ | [Rām, Ār, 70 3.2]
tau puṣkariṇyāḥ pampāyās tīram āsādya paścimam | [Rām, Ār, 70 4.1]
apaśyatāṃ tatas tatra śabaryā ramyam āśramam | [Rām, Ār, 70 4.2]
tau tam āśramam āsādya drumair bahubhir āvṛtam | [Rām, Ār, 70 5.1]
suramyam abhivīkṣantau śabarīm abhyupeyatuḥ | [Rām, Ār, 70 5.2]
tau tu dṛṣṭvā tadā siddhā samutthāya kṛtāñjaliḥ | [Rām, Ār, 70 6.1]
pādau jagrāha rāmasya lakṣmaṇasya ca dhīmataḥ | [Rām, Ār, 70 6.2]
tām uvāca tato rāmaḥ śramaṇīṃ saṃśitavratām | [Rām, Ār, 70 7.1]
kaccit te nirjitā vighnāḥ kaccit te vardhate tapaḥ | [Rām, Ār, 70 7.2]
kaccit te niyataḥ kopa āhāraś ca tapodhane | [Rām, Ār, 70 8.1]
kaccit te niyamāḥ prāptāḥ kaccit te manasaḥ sukham | [Rām, Ār, 70 8.2]
kaccit te guruśuśrūṣā saphalā cārubhāṣiṇi | [Rām, Ār, 70 8.3]
rāmeṇa tāpasī pṛṣṭā sā siddhā siddhasaṃmatā | [Rām, Ār, 70 9.1]
śaśaṃsa śabarī vṛddhā rāmāya pratyupasthitā | [Rām, Ār, 70 9.2]
citrakūṭaṃ tvayi prāpte vimānair atulaprabhaiḥ | [Rām, Ār, 70 10.1]
itas te divam ārūḍhā yān ahaṃ paryacāriṣam | [Rām, Ār, 70 10.2]
taiś cāham uktā dharmajñair mahābhāgair maharṣibhiḥ | [Rām, Ār, 70 11.1]
āgamiṣyati te rāmaḥ supuṇyam imam āśramam | [Rām, Ār, 70 11.2]
sa te pratigrahītavyaḥ saumitrisahito 'tithiḥ | [Rām, Ār, 70 12.1]
taṃ ca dṛṣṭvā varāṃl lokān akṣayāṃs tvaṃ gamiṣyasi | [Rām, Ār, 70 12.2]
mayā tu vividhaṃ vanyaṃ saṃcitaṃ puruṣarṣabha | [Rām, Ār, 70 13.1]
tavārthe puruṣavyāghra pampāyās tīrasambhavam | [Rām, Ār, 70 13.2]
evam uktaḥ sa dharmātmā śabaryā śabarīm idam | [Rām, Ār, 70 14.1]
rāghavaḥ prāha vijāne tāṃ nityam abahiṣkṛtām | [Rām, Ār, 70 14.2]
danoḥ sakāśāt tattvena prabhāvaṃ te mahātmanaḥ | [Rām, Ār, 70 15.1]
śrutaṃ pratyakṣam icchāmi saṃdraṣṭuṃ yadi manyase | [Rām, Ār, 70 15.2]
etat tu vacanaṃ śrutvā rāmavaktrād viniḥsṛtam | [Rām, Ār, 70 16.1]
śabarī darśayāmāsa tāv ubhau tad vanaṃ mahat | [Rām, Ār, 70 16.2]
paśya meghaghanaprakhyaṃ mṛgapakṣisamākulam | [Rām, Ār, 70 17.1]
mataṃgavanam ity eva viśrutaṃ raghunandana | [Rām, Ār, 70 17.2]
iha te bhāvitātmāno guravo me mahādyute | [Rām, Ār, 70 18.1]
juhavāṃścakrire tīrthaṃ mantravan mantrapūjitam | [Rām, Ār, 70 18.2]
iyaṃ pratyaksthalī vedī yatra te me susatkṛtāḥ | [Rām, Ār, 70 19.1]
puṣpopahāraṃ kurvanti śramād udvepibhiḥ karaiḥ | [Rām, Ār, 70 19.2]
teṣāṃ tapaḥprabhāvena paśyādyāpi raghūttama | [Rām, Ār, 70 20.1]
dyotayanti diśaḥ sarvāḥ śriyā vedyo 'tulaprabhāḥ | [Rām, Ār, 70 20.2]
aśaknuvadbhis tair gantum upavāsaśramālasaiḥ | [Rām, Ār, 70 21.1]
cintite 'bhyāgatān paśya sametān sapta sāgarān | [Rām, Ār, 70 21.2]
kṛtābhiṣekais tair nyastā valkalāḥ pādapeṣv iha | [Rām, Ār, 70 22.1]
adyāpi na viśuṣyanti pradeśe raghunandana | [Rām, Ār, 70 22.2]
kṛtsnaṃ vanam idaṃ dṛṣṭaṃ śrotavyaṃ ca śrutaṃ tvayā | [Rām, Ār, 70 23.1]
tad icchāmy abhyanujñātā tyaktum etat kalevaram | [Rām, Ār, 70 23.2]
teṣām icchāmy ahaṃ gantuṃ samīpaṃ bhāvitātmanām | [Rām, Ār, 70 24.1]
munīnām āśramo yeṣām ahaṃ ca paricāriṇī | [Rām, Ār, 70 24.2]
dharmiṣṭhaṃ tu vacaḥ śrutvā rāghavaḥ sahalakṣmaṇaḥ | [Rām, Ār, 70 25.1]
anujānāmi gaccheti prahṛṣṭavadano 'bravīt | [Rām, Ār, 70 25.2]
anujñātā tu rāmeṇa hutvātmānaṃ hutāśane | [Rām, Ār, 70 26.1]
jvalatpāvakasaṃkāśā svargam eva jagāma sā | [Rām, Ār, 70 26.2]
yatra te sukṛtātmāno viharanti maharṣayaḥ | [Rām, Ār, 70 27.1]
tat puṇyaṃ śabarī sthānaṃ jagāmātmasamādhinā | [Rām, Ār, 70 27.2]
{Rām, Ār, 71}
divaṃ tu tasyāṃ yātāyāṃ śabaryāṃ svena karmaṇā | [Rām, Ār, 71 1.1]
lakṣmaṇena saha bhrātrā cintayāmāsa rāghavaḥ | [Rām, Ār, 71 1.2]
cintayitvā tu dharmātmā prabhāvaṃ taṃ mahātmanām | [Rām, Ār, 71 2.1]
hitakāriṇam ekāgraṃ lakṣmaṇaṃ rāghavo 'bravīt | [Rām, Ār, 71 2.2]
dṛṣṭo 'yam āśramaḥ saumya bahvāścaryaḥ kṛtātmanām | [Rām, Ār, 71 3.1]
viśvastamṛgaśārdūlo nānāvihagasevitaḥ | [Rām, Ār, 71 3.2]
saptānāṃ ca samudrāṇām eṣu tīrtheṣu lakṣmaṇa | [Rām, Ār, 71 4.1]
upaspṛṣṭaṃ ca vidhivat pitaraś cāpi tarpitāḥ | [Rām, Ār, 71 4.2]
pranaṣṭam aśubhaṃ yat tat kalyāṇaṃ samupasthitam | [Rām, Ār, 71 5.1]
tena tv etat prahṛṣṭaṃ me mano lakṣmaṇa samprati | [Rām, Ār, 71 5.2]
hṛdaye hi naravyāghra śubham āvirbhaviṣyati | [Rām, Ār, 71 6.1]
tad āgaccha gamiṣyāvaḥ pampāṃ tāṃ priyadarśanām | [Rām, Ār, 71 6.2]
ṛśyamūko girir yatra nātidūre prakāśate | [Rām, Ār, 71 7.1]
yasmin vasati dharmātmā sugrīvo 'ṃśumataḥ sutaḥ | [Rām, Ār, 71 7.2]
nityaṃ vālibhayāt trastaś caturbhiḥ saha vānaraiḥ | [Rām, Ār, 71 7.3]
abhitvare ca taṃ draṣṭuṃ sugrīvaṃ vānararṣabham | [Rām, Ār, 71 8.1]
tadadhīnaṃ hi me saumya sītāyāḥ parimārgaṇam | [Rām, Ār, 71 8.2]
iti bruvāṇaṃ taṃ rāmaṃ saumitrir idam abravīt | [Rām, Ār, 71 9.1]
gacchāvas tvaritaṃ tatra mamāpi tvarate manaḥ | [Rām, Ār, 71 9.2]
āśramāt tu tatas tasmān niṣkramya sa viśāṃ patiḥ | [Rām, Ār, 71 10.1]
ājagāma tataḥ pampāṃ lakṣmaṇena sahābhibhūḥ | [Rām, Ār, 71 10.2]
samīkṣamāṇaḥ puṣpāḍhyaṃ sarvato vipuladrumam | [Rām, Ār, 71 11.1]
koyaṣṭibhiś cārjunakaiḥ śatapattraiś ca kīcakaiḥ | [Rām, Ār, 71 11.2]
etaiś cānyaiś ca vividhair nāditaṃ tad vanaṃ mahat | [Rām, Ār, 71 11.3]
sa rāmo vividhān vṛkṣān sarāṃsi vividhāni ca | [Rām, Ār, 71 12.1]
paśyan kāmābhisaṃtapto jagāma paramaṃ hradam | [Rām, Ār, 71 12.2]
sa tām āsādya vai rāmo dūrād udakavāhinīm | [Rām, Ār, 71 13.1]
mataṃgasarasaṃ nāma hradaṃ samavagāhata | [Rām, Ār, 71 13.2]
sa tu śokasamāviṣṭo rāmo daśarathātmajaḥ | [Rām, Ār, 71 14.1]
viveśa nalinīṃ pampāṃ paṅkajaiś ca samāvṛtām | [Rām, Ār, 71 14.2]
tilakāśokapuṃnāgabakuloddālakāśinīm | [Rām, Ār, 71 15.1]
ramyopavanasambādhāṃ padmasaṃpīḍitodakām | [Rām, Ār, 71 15.2]
sphaṭikopamatoyāḍhyāṃ ślakṣṇavālukasaṃtatām | [Rām, Ār, 71 16.1]
matsyakacchapasambādhāṃ tīrasthadrumaśobhitām | [Rām, Ār, 71 16.2]
sakhībhir iva yuktābhir latābhir anuveṣṭitām | [Rām, Ār, 71 17.1]
kiṃnaroragagandharvayakṣarākṣasasevitām | [Rām, Ār, 71 17.2]
nānādrumalatākīrṇāṃ śītavārinidhiṃ śubhām | [Rām, Ār, 71 17.3]
padmaiḥ saugandhikais tāmrāṃ śuklāṃ kumudamaṇḍalaiḥ | [Rām, Ār, 71 18.1]
nīlāṃ kuvalayoddhātair bahuvarṇāṃ kuthām iva | [Rām, Ār, 71 18.2]
aravindotpalavatīṃ padmasaugandhikāyutām | [Rām, Ār, 71 19.1]
puṣpitāmravaṇopetāṃ barhiṇodghuṣṭanāditām | [Rām, Ār, 71 19.2]
sa tāṃ dṛṣṭvā tataḥ pampāṃ rāmaḥ saumitriṇā saha | [Rām, Ār, 71 20.1]
vilalāpa ca tejasvī kāmād daśarathātmajaḥ | [Rām, Ār, 71 20.2]
tilakair bījapūraiś ca vaṭaiḥ śukladrumais tathā | [Rām, Ār, 71 21.1]
puṣpitaiḥ karavīraiś ca puṃnāgaiś ca supuṣpitaiḥ | [Rām, Ār, 71 21.2]
mālatīkundagulmaiś ca bhaṇḍīrair niculais tathā | [Rām, Ār, 71 22.1]
aśokaiḥ saptaparṇaiś ca ketakair atimuktakaiḥ | [Rām, Ār, 71 22.2]
anyaiś ca vividhair vṛkṣaiḥ pramadevopaśobhitām | [Rām, Ār, 71 22.3]
asyās tīre tu pūrvoktaḥ parvato dhātumaṇḍitaḥ | [Rām, Ār, 71 23.1]
ṛśyamūka iti khyātaś citrapuṣpitakānanaḥ | [Rām, Ār, 71 23.2]
harir ṛkṣarajonāmnaḥ putras tasya mahātmanaḥ | [Rām, Ār, 71 24.1]
adhyāste taṃ mahāvīryaḥ sugrīva iti viśrutaḥ | [Rām, Ār, 71 24.2]
sugrīvam abhigaccha tvaṃ vānarendraṃ nararṣabha | [Rām, Ār, 71 25.1]
ity uvāca punar vākyaṃ lakṣmaṇaṃ satyavikramam | [Rām, Ār, 71 25.2]
tato mahad vartma ca dūrasaṃkramaṃ krameṇa gatvā pravilokayan vanam | [Rām, Ār, 71 26.1]
dadarśa pampāṃ śubhadarśakānanām anekanānāvidhapakṣisaṃkulām | [Rām, Ār, 71 26.2]
{Rām, Ki, 1}
sa tāṃ puṣkariṇīṃ gatvā padmotpalajhaṣākulām | [Rām, Ki, 1 1.1]
rāmaḥ saumitrisahito vilalāpākulendriyaḥ | [Rām, Ki, 1 1.2]
tasya dṛṣṭvaiva tāṃ harṣād indriyāṇi cakampire | [Rām, Ki, 1 2.1]
sa kāmavaśam āpannaḥ saumitrim idam abravīt | [Rām, Ki, 1 2.2]
saumitre paśya pampāyāḥ kānanaṃ śubhadarśanam | [Rām, Ki, 1 3.1]
yatra rājanti śailābhā drumāḥ saśikharā iva | [Rām, Ki, 1 3.2]
māṃ tu śokābhisaṃtaptam ādhayaḥ pīḍayanti vai | [Rām, Ki, 1 4.1]
bharatasya ca duḥkhena vaidehyā haraṇena ca | [Rām, Ki, 1 4.2]
adhikaṃ pravibhāty etan nīlapītaṃ tu śādvalam | [Rām, Ki, 1 5.1]
drumāṇāṃ vividhaiḥ puṣpaiḥ paristomair ivārpitam | [Rām, Ki, 1 5.2]
sukhānilo 'yaṃ saumitre kālaḥ pracuramanmathaḥ | [Rām, Ki, 1 6.1]
gandhavān surabhir māso jātapuṣpaphaladrumaḥ | [Rām, Ki, 1 6.2]
paśya rūpāṇi saumitre vanānāṃ puṣpaśālinām | [Rām, Ki, 1 7.1]
sṛjatāṃ puṣpavarṣāṇi varṣaṃ toyamucām iva | [Rām, Ki, 1 7.2]
prastareṣu ca ramyeṣu vividhāḥ kānanadrumāḥ | [Rām, Ki, 1 8.1]
vāyuvegapracalitāḥ puṣpair avakiranti gām | [Rām, Ki, 1 8.2]
mārutaḥ sukhaṃ saṃsparśe vāti candanaśītalaḥ | [Rām, Ki, 1 9.1]
ṣaṭpadair anukūjadbhir vaneṣu madhugandhiṣu | [Rām, Ki, 1 9.2]
giriprastheṣu ramyeṣu puṣpavadbhir manoramaiḥ | [Rām, Ki, 1 10.1]
saṃsaktaśikharāḥ śailā virājanti mahādrumaiḥ | [Rām, Ki, 1 10.2]
puṣpitāgrāṃś ca paśyemān karṇikārān samantataḥ | [Rām, Ki, 1 11.1]
hāṭakapratisaṃchannān narān pītāmbarān iva | [Rām, Ki, 1 11.2]
ayaṃ vasantaḥ saumitre nānāvihaganāditaḥ | [Rām, Ki, 1 12.1]
sītayā viprahīṇasya śokasaṃdīpano mama | [Rām, Ki, 1 12.2]
māṃ hi śokasamākrāntaṃ saṃtāpayati manmathaḥ | [Rām, Ki, 1 13.1]
hṛṣṭaḥ pravadamānaś ca samāhvayati kokilaḥ | [Rām, Ki, 1 13.2]
eṣa dātyūhako hṛṣṭo ramye māṃ vananirjhare | [Rām, Ki, 1 14.1]
praṇadan manmathāviṣṭaṃ śocayiṣyati lakṣmaṇa | [Rām, Ki, 1 14.2]
vimiśrā vihagāḥ puṃbhir ātmavyūhābhinanditāḥ | [Rām, Ki, 1 15.1]
bhṛṅgarājapramuditāḥ saumitre madhurasvarāḥ | [Rām, Ki, 1 15.2]
māṃ hi sā mṛgaśāvākṣī cintāśokabalātkṛtam | [Rām, Ki, 1 16.1]
saṃtāpayati saumitre krūraś caitravanānilaḥ | [Rām, Ki, 1 16.2]
śikhinībhiḥ parivṛtā mayūrā girisānuṣu | [Rām, Ki, 1 17.1]
manmathābhiparītasya mama manmathavardhanāḥ | [Rām, Ki, 1 17.2]
paśya lakṣmaṇa nṛtyantaṃ mayūram upanṛtyati | [Rām, Ki, 1 18.1]
śikhinī manmathārtaiṣā bhartāraṃ girisānuṣu | [Rām, Ki, 1 18.2]
mayūrasya vane nūnaṃ rakṣasā na hṛtā priyā | [Rām, Ki, 1 19.1]
mama tv ayaṃ vinā vāsaḥ puṣpamāse suduḥsahaḥ | [Rām, Ki, 1 19.2]
paśya lakṣmaṇa puṣpāṇi niṣphalāni bhavanti me | [Rām, Ki, 1 20.1]
puṣpabhārasamṛddhānāṃ vanānāṃ śiśirātyaye | [Rām, Ki, 1 20.2]
vadanti rāvaṃ muditāḥ śakunāḥ saṃghaśaḥ kalam | [Rām, Ki, 1 21.1]
āhvayanta ivānyonyaṃ kāmonmādakarā mama | [Rām, Ki, 1 21.2]
nūnaṃ paravaśā sītā sāpi śocaty ahaṃ yathā | [Rām, Ki, 1 22.1]
śyāmā padmapalāśākṣī mṛdubhāṣā ca me priyā | [Rām, Ki, 1 22.2]
eṣa puṣpavaho vāyuḥ sukhasparśo himāvahaḥ | [Rām, Ki, 1 23.1]
tāṃ vicintayataḥ kāntāṃ pāvakapratimo mama | [Rām, Ki, 1 23.2]
tāṃ vinātha vihaṃgo 'sau pakṣī praṇaditas tadā | [Rām, Ki, 1 24.1]
vāyasaḥ pādapagataḥ prahṛṣṭam abhinardati | [Rām, Ki, 1 24.2]
eṣa vai tatra vaidehyā vihagaḥ pratihārakaḥ | [Rām, Ki, 1 25.1]
pakṣī māṃ tu viśālākṣyāḥ samīpam upaneṣyati | [Rām, Ki, 1 25.2]
paśya lakṣmaṇa saṃnādaṃ vane madavivardhanam | [Rām, Ki, 1 26.1]
puṣpitāgreṣu vṛkṣeṣu dvijānām upakūjatām | [Rām, Ki, 1 26.2]
saumitre paśya pampāyāś citrāsu vanarājiṣu | [Rām, Ki, 1 27.1]
nalināni prakāśante jale taruṇasūryavat | [Rām, Ki, 1 27.2]
eṣā prasannasalilā padmanīlotpalāyatā | [Rām, Ki, 1 28.1]
haṃsakāraṇḍavākīrṇā pampā saugandhikāyutā | [Rām, Ki, 1 28.2]
cakravākayutā nityaṃ citraprasthavanāntarā | [Rām, Ki, 1 29.1]
mātaṃgamṛgayūthaiś ca śobhate salilārthibhiḥ | [Rām, Ki, 1 29.2]
padmakośapalāśāni draṣṭuṃ dṛṣṭir hi manyate | [Rām, Ki, 1 30.1]
sītāyā netrakośābhyāṃ sadṛśānīti lakṣmaṇa | [Rām, Ki, 1 30.2]
padmakesarasaṃsṛṣṭo vṛkṣāntaraviniḥsṛtaḥ | [Rām, Ki, 1 31.1]
niḥśvāsa iva sītāyā vāti vāyur manoharaḥ | [Rām, Ki, 1 31.2]
saumitre paśya pampāyā dakṣiṇe girisānuni | [Rām, Ki, 1 32.1]
puṣpitāṃ karṇikārasya yaṣṭiṃ paramaśobhanām | [Rām, Ki, 1 32.2]
adhikaṃ śailarājo 'yaṃ dhātubhis tu vibhūṣitaḥ | [Rām, Ki, 1 33.1]
vicitraṃ sṛjate reṇuṃ vāyuvegavighaṭṭitam | [Rām, Ki, 1 33.2]
giriprasthās tu saumitre sarvataḥ samprapuṣpitaiḥ | [Rām, Ki, 1 34.1]
niṣpattraiḥ sarvato ramyaiḥ pradīpā iva kiṃśukaiḥ | [Rām, Ki, 1 34.2]
pampātīraruhāś ceme saṃsaktā madhugandhinaḥ | [Rām, Ki, 1 35.1]
mālatīmallikāṣaṇḍāḥ karavīrāś ca puṣpitāḥ | [Rām, Ki, 1 35.2]
ketakyaḥ sinduvārāś ca vāsantyaś ca supuṣpitāḥ | [Rām, Ki, 1 36.1]
mādhavyo gandhapūrṇāś ca kundagulmāś ca sarvaśaḥ | [Rām, Ki, 1 36.2]
ciribilvā madhūkāś ca vañjulā bakulās tathā | [Rām, Ki, 1 37.1]
campakās tilakāś caiva nāgavṛkṣāś ca puṣpitāḥ | [Rām, Ki, 1 37.2]
nīpāś ca varaṇāś caiva kharjūrāś ca supuṣpitāḥ | [Rām, Ki, 1 38.1]
aṅkolāś ca kuraṇṭāś ca cūrṇakāḥ pāribhadrakāḥ | [Rām, Ki, 1 38.2]
cūtāḥ pāṭalayaś caiva kovidārāś ca puṣpitāḥ | [Rām, Ki, 1 39.1]
mucukundārjunāś caiva dṛśyante girisānuṣu | [Rām, Ki, 1 39.2]
ketakoddālakāś caiva śirīṣāḥ śiṃśapā dhavāḥ | [Rām, Ki, 1 40.1]
śālmalyaḥ kiṃśukāś caiva raktāḥ kurabakās tathā | [Rām, Ki, 1 40.2]
tiniśā naktamālāś ca candanāḥ syandanās tathā | [Rām, Ki, 1 40.3]
vividhā vividhaiḥ puṣpais tair eva nagasānuṣu | [Rām, Ki, 1 41.1]
vikīrṇaiḥ pītaraktābhāḥ saumitre prastarāḥ kṛtāḥ | [Rām, Ki, 1 41.2]
himānte paśya saumitre vṛkṣāṇāṃ puṣpasambhavam | [Rām, Ki, 1 42.1]
puṣpamāse hi taravaḥ saṃgharṣād iva puṣpitāḥ | [Rām, Ki, 1 42.2]
paśya śītajalāṃ cemāṃ saumitre puṣkarāyutām | [Rām, Ki, 1 43.1]
cakravākānucaritāṃ kāraṇḍavaniṣevitām | [Rām, Ki, 1 43.2]
plavaiḥ krauñcaiś ca sampūrṇāṃ varāhamṛgasevitām | [Rām, Ki, 1 44.1]
adhikaṃ śobhate pampā vikūjadbhir vihaṃgamaiḥ | [Rām, Ki, 1 44.2]
dīpayantīva me kāmaṃ vividhā muditā dvijāḥ | [Rām, Ki, 1 45.1]
śyāmāṃ candramukhīṃ smṛtvā priyāṃ padmanibhekṣaṇām | [Rām, Ki, 1 45.2]
paśya sānuṣu citreṣu mṛgībhiḥ sahitān mṛgān | [Rām, Ki, 1 46.1]
māṃ punar mṛgaśāvākṣyā vaidehyā virahīkṛtam | [Rām, Ki, 1 46.2]
evaṃ sa vilapaṃs tatra śokopahatacetanaḥ | [Rām, Ki, 1 47.1]
avekṣata śivāṃ pampāṃ ramyavārivahāṃ śubhām | [Rām, Ki, 1 47.2]
nirīkṣamāṇaḥ sahasā mahātmā sarvaṃ vanaṃ nirjharakandaraṃ ca | [Rām, Ki, 1 48.1]
udvignacetāḥ saha lakṣmaṇena vicārya duḥkhopahataḥ pratasthe | [Rām, Ki, 1 48.2]
tāv ṛṣyamūkaṃ sahitau prayātau sugrīvaśākhāmṛgasevitaṃ tam | [Rām, Ki, 1 49.1]
trastās tu dṛṣṭvā harayo babhūvur mahaujasau rāghavalakṣmaṇau tau | [Rām, Ki, 1 49.2]
{Rām, Ki, 2}
tau tu dṛṣṭvā mahātmānau bhrātarau rāmalakṣmaṇau | [Rām, Ki, 2 1.1]
varāyudhadharau vīrau sugrīvaḥ śaṅkito 'bhavat | [Rām, Ki, 2 1.2]
udvignahṛdayaḥ sarvā diśaḥ samavalokayan | [Rām, Ki, 2 2.1]
na vyatiṣṭhata kasmiṃścid deśe vānarapuṃgavaḥ | [Rām, Ki, 2 2.2]
naiva cakre manaḥ sthāne vīkṣamāṇo mahābalau | [Rām, Ki, 2 3.1]
kapeḥ paramabhītasya cittaṃ vyavasasāda ha | [Rām, Ki, 2 3.2]
cintayitvā sa dharmātmā vimṛśya gurulāghavam | [Rām, Ki, 2 4.1]
sugrīvaḥ paramodvignaḥ sarvair anucaraiḥ saha | [Rām, Ki, 2 4.2]
tataḥ sa sacivebhyas tu sugrīvaḥ plavagādhipaḥ | [Rām, Ki, 2 5.1]
śaśaṃsa paramodvignaḥ paśyaṃs tau rāmalakṣmaṇau | [Rām, Ki, 2 5.2]
etau vanam idaṃ durgaṃ vālipraṇihitau dhruvam | [Rām, Ki, 2 6.1]
chadmanā cīravasanau pracarantāv ihāgatau | [Rām, Ki, 2 6.2]
tataḥ sugrīvasacivā dṛṣṭvā paramadhanvinau | [Rām, Ki, 2 7.1]
jagmur giritaṭāt tasmād anyac chikharam uttamam | [Rām, Ki, 2 7.2]
te kṣipram abhigamyātha yūthapā yūthaparṣabham | [Rām, Ki, 2 8.1]
harayo vānaraśreṣṭhaṃ parivāryopatasthire | [Rām, Ki, 2 8.2]
ekam ekāyanagatāḥ plavamānā girer girim | [Rām, Ki, 2 9.1]
prakampayanto vegena girīṇāṃ śikharāṇi ca | [Rām, Ki, 2 9.2]
tataḥ śākhāmṛgāḥ sarve plavamānā mahābalāḥ | [Rām, Ki, 2 10.1]
babhañjuś ca nagāṃs tatra puṣpitān durgasaṃśritān | [Rām, Ki, 2 10.2]
āplavanto harivarāḥ sarvatas taṃ mahāgirim | [Rām, Ki, 2 11.1]
mṛgamārjāraśārdūlāṃs trāsayanto yayus tadā | [Rām, Ki, 2 11.2]
tataḥ sugrīvasacivāḥ parvatendraṃ samāśritāḥ | [Rām, Ki, 2 12.1]
saṃgamya kapimukhyena sarve prāñjalayaḥ sthitāḥ | [Rām, Ki, 2 12.2]
tatas taṃ bhayasaṃtrastaṃ vālikilbiṣaśaṅkitam | [Rām, Ki, 2 13.1]
uvāca hanumān vākyaṃ sugrīvaṃ vākyakovidaḥ | [Rām, Ki, 2 13.2]
yasmād udvignacetās tvaṃ pradruto haripuṃgava | [Rām, Ki, 2 14.1]
taṃ krūradarśanaṃ krūraṃ neha paśyāmi vālinam | [Rām, Ki, 2 14.2]
yasmāt tava bhayaṃ saumya pūrvajāt pāpakarmaṇaḥ | [Rām, Ki, 2 15.1]
sa neha vālī duṣṭātmā na te paśyāmy ahaṃ bhayam | [Rām, Ki, 2 15.2]
aho śākhāmṛgatvaṃ te vyaktam eva plavaṃgama | [Rām, Ki, 2 16.1]
laghucittatayātmānaṃ na sthāpayasi yo matau | [Rām, Ki, 2 16.2]
buddhivijñānasampanna iṅgitaiḥ sarvam ācara | [Rām, Ki, 2 17.1]
na hy abuddhiṃ gato rājā sarvabhūtāni śāsti hi | [Rām, Ki, 2 17.2]
sugrīvas tu śubhaṃ vākyaṃ śrutvā sarvaṃ hanūmataḥ | [Rām, Ki, 2 18.1]
tataḥ śubhataraṃ vākyaṃ hanūmantam uvāca ha | [Rām, Ki, 2 18.2]
dīrghabāhū viśālākṣau śaracāpāsidhāriṇau | [Rām, Ki, 2 19.1]
kasya na syād bhayaṃ dṛṣṭvā etau surasutopamau | [Rām, Ki, 2 19.2]
vālipraṇihitāv etau śaṅke 'haṃ puruṣottamau | [Rām, Ki, 2 20.1]
rājāno bahumitrāś ca viśvāso nātra hi kṣamaḥ | [Rām, Ki, 2 20.2]
arayaś ca manuṣyeṇa vijñeyāś channacāriṇaḥ | [Rām, Ki, 2 21.1]
viśvastānām aviśvastāś chidreṣu praharanti hi | [Rām, Ki, 2 21.2]
kṛtyeṣu vālī medhāvī rājāno bahudarśanāḥ | [Rām, Ki, 2 22.1]
bhavanti parahantāras te jñeyāḥ prākṛtair naraiḥ | [Rām, Ki, 2 22.2]
tau tvayā prākṛtenaiva gatvā jñeyau plavaṃgama | [Rām, Ki, 2 23.1]
iṅgitānāṃ prakāraiś ca rūpavyābhāṣaṇena ca | [Rām, Ki, 2 23.2]
lakṣayasva tayor bhāvaṃ prahṛṣṭamanasau yadi | [Rām, Ki, 2 24.1]
viśvāsayan praśaṃsābhir iṅgitaiś ca punaḥ punaḥ | [Rām, Ki, 2 24.2]
mamaivābhimukhaṃ sthitvā pṛccha tvaṃ haripuṃgava | [Rām, Ki, 2 25.1]
prayojanaṃ praveśasya vanasyāsya dhanurdharau | [Rām, Ki, 2 25.2]
śuddhātmānau yadi tv etau jānīhi tvaṃ plavaṃgama | [Rām, Ki, 2 26.1]
vyābhāṣitair vā rūpair vā vijñeyā duṣṭatānayoḥ | [Rām, Ki, 2 26.2]
ity evaṃ kapirājena saṃdiṣṭo mārutātmajaḥ | [Rām, Ki, 2 27.1]
cakāra gamane buddhiṃ yatra tau rāmalakṣmaṇau | [Rām, Ki, 2 27.2]
tatheti sampūjya vacas tu tasya kapeḥ subhītasya durāsadasya | [Rām, Ki, 2 28.1]
mahānubhāvo hanumān yayau tadā sa yatra rāmo 'tibalaś ca lakṣmaṇaḥ | [Rām, Ki, 2 28.2]
{Rām, Ki, 3}
vaco vijñāya hanumān sugrīvasya mahātmanaḥ | [Rām, Ki, 3 1.1]
parvatād ṛśyamūkāt tu pupluve yatra rāghavau | [Rām, Ki, 3 1.2]
sa tatra gatvā hanumān balavān vānarottamaḥ | [Rām, Ki, 3 2.1]
upacakrāma tau vāgbhir mṛdvībhiḥ satyavikramaḥ | [Rām, Ki, 3 2.2]
svakaṃ rūpaṃ parityajya bhikṣurūpeṇa vānaraḥ | [Rām, Ki, 3 3.1]
ābabhāṣe ca tau vīrau yathāvat praśaśaṃsa ca | [Rām, Ki, 3 3.2]
rājarṣidevapratimau tāpasau saṃśitavratau | [Rām, Ki, 3 4.1]
deśaṃ katham imaṃ prāptau bhavantau varavarṇinau | [Rām, Ki, 3 4.2]
trāsayantau mṛgagaṇān anyāṃś ca vanacāriṇaḥ | [Rām, Ki, 3 5.1]
pampātīraruhān vṛkṣān vīkṣamāṇau samantataḥ | [Rām, Ki, 3 5.2]
imāṃ nadīṃ śubhajalāṃ śobhayantau tarasvinau | [Rām, Ki, 3 6.1]
dhairyavantau suvarṇābhau kau yuvāṃ cīravāsasau | [Rām, Ki, 3 6.2]
siṃhaviprekṣitau vīrau siṃhātibalavikramau | [Rām, Ki, 3 7.1]
śakracāpanibhe cāpe pragṛhya vipulair bhujaiḥ | [Rām, Ki, 3 7.2]
śrīmantau rūpasampannau vṛṣabhaśreṣṭhavikramau | [Rām, Ki, 3 8.1]
hastihastopamabhujau dyutimantau nararṣabhau | [Rām, Ki, 3 8.2]
prabhayā parvatendro 'yaṃ yuvayor avabhāsitaḥ | [Rām, Ki, 3 9.1]
rājyārhāv amaraprakhyau kathaṃ deśam ihāgatau | [Rām, Ki, 3 9.2]
padmapattrekṣaṇau vīrau jaṭāmaṇḍaladhāriṇau | [Rām, Ki, 3 10.1]
anyonyasadṛśau vīrau devalokād ivāgatau | [Rām, Ki, 3 10.2]
yadṛcchayeva samprāptau candrasūryau vasuṃdharām | [Rām, Ki, 3 11.1]
viśālavakṣasau vīrau mānuṣau devarūpiṇau | [Rām, Ki, 3 11.2]
siṃhaskandhau mahāsattvau samadāv iva govṛṣau | [Rām, Ki, 3 12.1]
āyatāś ca suvṛttāś ca bāhavaḥ parighottamāḥ | [Rām, Ki, 3 12.2]
sarvabhūṣaṇabhūṣārhāḥ kimarthaṃ na vibhūṣitāḥ | [Rām, Ki, 3 12.3]
ubhau yogyāv ahaṃ manye rakṣituṃ pṛthivīm imām | [Rām, Ki, 3 13.1]
sasāgaravanāṃ kṛtsnāṃ vindhyameruvibhūṣitām | [Rām, Ki, 3 13.2]
ime ca dhanuṣī citre ślakṣṇe citrānulepane | [Rām, Ki, 3 14.1]
prakāśete yathendrasya vajre hemavibhūṣite | [Rām, Ki, 3 14.2]
sampūrṇā niśitair bāṇaistūṇāś ca śubhadarśanāḥ | [Rām, Ki, 3 15.1]
jīvitāntakarair ghorair jvaladbhir iva pannagaiḥ | [Rām, Ki, 3 15.2]
mahāpramāṇau vipulau taptahāṭakabhūṣitau | [Rām, Ki, 3 16.1]
khaḍgāv etau virājete nirmuktabhujagāv iva | [Rām, Ki, 3 16.2]
evaṃ māṃ paribhāṣantaṃ kasmād vai nābhibhāṣathaḥ | [Rām, Ki, 3 17.1]
sugrīvo nāma dharmātmā kaścid vānarayūthapaḥ | [Rām, Ki, 3 18.1]
vīro vinikṛto bhrātrā jagad bhramati duḥkhitaḥ | [Rām, Ki, 3 18.2]
prāpto 'haṃ preṣitas tena sugrīveṇa mahātmanā | [Rām, Ki, 3 19.1]
rājñā vānaramukhyānāṃ hanumān nāma vānaraḥ | [Rām, Ki, 3 19.2]
yuvābhyāṃ saha dharmātmā sugrīvaḥ sakhyam icchati | [Rām, Ki, 3 20.1]
tasya māṃ sacivaṃ vittaṃ vānaraṃ pavanātmajam | [Rām, Ki, 3 20.2]
bhikṣurūpapraticchannaṃ sugrīvapriyakāmyayā | [Rām, Ki, 3 21.1]
ṛśyamūkād iha prāptaṃ kāmagaṃ kāmarūpiṇam | [Rām, Ki, 3 21.2]
evam uktvā tu hanumāṃs tau vīrau rāmalakṣmaṇau | [Rām, Ki, 3 22.1]
vākyajñau vākyakuśalaḥ punar novāca kiṃcana | [Rām, Ki, 3 22.2]
etac chrutvā vacas tasya rāmo lakṣmaṇam abravīt | [Rām, Ki, 3 23.1]
prahṛṣṭavadanaḥ śrīmān bhrātaraṃ pārśvataḥ sthitam | [Rām, Ki, 3 23.2]
sacivo 'yaṃ kapīndrasya sugrīvasya mahātmanaḥ | [Rām, Ki, 3 24.1]
tam eva kāṅkṣamāṇasya mamāntikam upāgataḥ | [Rām, Ki, 3 24.2]
tam abhyabhāṣa saumitre sugrīvasacivaṃ kapim | [Rām, Ki, 3 25.1]
vākyajñaṃ madhurair vākyaiḥ snehayuktam ariṃdamam | [Rām, Ki, 3 25.2]
{Rām, Ki, 4}
tataḥ prahṛṣṭo hanumān kṛtyavān iti tad vacaḥ | [Rām, Ki, 4 1.1]
śrutvā madhurasambhāṣaṃ sugrīvaṃ manasā gataḥ | [Rām, Ki, 4 1.2]
bhavyo rājyāgamas tasya sugrīvasya mahātmanaḥ | [Rām, Ki, 4 2.1]
yad ayaṃ kṛtyavān prāptaḥ kṛtyaṃ caitad upāgatam | [Rām, Ki, 4 2.2]
tataḥ paramasaṃhṛṣṭo hanumān plavagarṣabhaḥ | [Rām, Ki, 4 3.1]
pratyuvāca tato vākyaṃ rāmaṃ vākyaviśāradaḥ | [Rām, Ki, 4 3.2]
kimarthaṃ tvaṃ vanaṃ ghoraṃ pampākānanamaṇḍitam | [Rām, Ki, 4 4.1]
āgataḥ sānujo durgaṃ nānāvyālamṛgāyutam | [Rām, Ki, 4 4.2]
tasya tadvacanaṃ śrutvā lakṣmaṇo rāmacoditaḥ | [Rām, Ki, 4 5.1]
ācacakṣe mahātmānaṃ rāmaṃ daśarathātmajam | [Rām, Ki, 4 5.2]
rājā daśaratho nāma dyutimān dharmavatsalaḥ | [Rām, Ki, 4 6.1]
tasyāyaṃ pūrvajaḥ putro rāmo nāma janaiḥ śrutaḥ | [Rām, Ki, 4 6.2]
śaraṇyaḥ sarvabhūtānāṃ pitur nirdeśapāragaḥ | [Rām, Ki, 4 7.1]
vīro daśarathasyāyaṃ putrāṇāṃ guṇavattaraḥ | [Rām, Ki, 4 7.2]
rājyād bhraṣṭo vane vastuṃ mayā sārdham ihāgataḥ | [Rām, Ki, 4 8.1]
bhāryayā ca mahātejāḥ sītayānugato vaśī | [Rām, Ki, 4 8.2]
dinakṣaye mahātejāḥ prabhayeva divākaraḥ | [Rām, Ki, 4 8.3]
aham asyāvaro bhrātā guṇair dāsyam upāgataḥ | [Rām, Ki, 4 9.1]
kṛtajñasya bahujñasya lakṣmaṇo nāma nāmataḥ | [Rām, Ki, 4 9.2]
sukhārhasya mahārhasya sarvabhūtahitātmanaḥ | [Rām, Ki, 4 10.1]
aiśvaryeṇa vihīnasya vanavāsāśritasya ca | [Rām, Ki, 4 10.2]
rakṣasāpahṛtā bhāryā rahite kāmarūpiṇā | [Rām, Ki, 4 11.1]
tac ca na jñāyate rakṣaḥ patnī yenāsya sā hṛtā | [Rām, Ki, 4 11.2]
danur nāma śriyaḥ putraḥ śāpād rākṣasatāṃ gataḥ | [Rām, Ki, 4 12.1]
ākhyātas tena sugrīvaḥ samartho vānarādhipaḥ | [Rām, Ki, 4 12.2]
sa jñāsyati mahāvīryas tava bhāryāpahāriṇam | [Rām, Ki, 4 13.1]
evam uktvā danuḥ svargaṃ bhrājamāno gataḥ sukham | [Rām, Ki, 4 13.2]
etat te sarvam ākhyātaṃ yāthātathyena pṛcchataḥ | [Rām, Ki, 4 14.1]
ahaṃ caiva hi rāmaś ca sugrīvaṃ śaraṇaṃ gatau | [Rām, Ki, 4 14.2]
eṣa dattvā ca vittāni prāpya cānuttamaṃ yaśaḥ | [Rām, Ki, 4 15.1]
lokanāthaḥ purā bhūtvā sugrīvaṃ nātham icchati | [Rām, Ki, 4 15.2]
śokābhibhūte rāme tu śokārte śaraṇaṃ gate | [Rām, Ki, 4 16.1]
kartum arhati sugrīvaḥ prasādaṃ saha yūthapaiḥ | [Rām, Ki, 4 16.2]
evaṃ bruvāṇaṃ saumitriṃ karuṇaṃ sāśrupātanam | [Rām, Ki, 4 17.1]
hanumān pratyuvācedaṃ vākyaṃ vākyaviśāradaḥ | [Rām, Ki, 4 17.2]
īdṛśā buddhisampannā jitakrodhā jitendriyāḥ | [Rām, Ki, 4 18.1]
draṣṭavyā vānarendreṇa diṣṭyā darśanam āgatāḥ | [Rām, Ki, 4 18.2]
sa hi rājyāc ca vibhraṣṭaḥ kṛtavairaś ca vālinā | [Rām, Ki, 4 19.1]
hṛtadāro vane trasto bhrātrā vinikṛto bhṛśam | [Rām, Ki, 4 19.2]
kariṣyati sa sāhāyyaṃ yuvayor bhāskarātmajaḥ | [Rām, Ki, 4 20.1]
sugrīvaḥ saha cāsmābhiḥ sītāyāḥ parimārgaṇe | [Rām, Ki, 4 20.2]
ity evam uktvā hanumāñ ślakṣṇaṃ madhurayā girā | [Rām, Ki, 4 21.1]
babhāṣe so 'bhigacchāmaḥ sugrīvam iti rāghavam | [Rām, Ki, 4 21.2]
evaṃ bruvāṇaṃ dharmātmā hanūmantaṃ sa lakṣmaṇaḥ | [Rām, Ki, 4 22.1]
pratipūjya yathānyāyam idaṃ provāca rāghavam | [Rām, Ki, 4 22.2]
kapiḥ kathayate hṛṣṭo yathāyaṃ mārutātmajaḥ | [Rām, Ki, 4 23.1]
kṛtyavān so 'pi samprāptaḥ kṛtakṛtyo 'si rāghava | [Rām, Ki, 4 23.2]
prasannamukhavarṇaś ca vyaktaṃ hṛṣṭaś ca bhāṣate | [Rām, Ki, 4 24.1]
nānṛtaṃ vakṣyate vīro hanumān mārutātmajaḥ | [Rām, Ki, 4 24.2]
tataḥ sa tu mahāprājño hanūmān mārutātmajaḥ | [Rām, Ki, 4 25.1]
jagāmādāya tau vīrau harirājāya rāghavau | [Rām, Ki, 4 25.2]
sa tu vipulayaśāḥ kapipravīraḥ pavanasutaḥ kṛtakṛtyavat prahṛṣṭaḥ | [Rām, Ki, 4 26.1]
girivaram uruvikramaḥ prayātaḥ sa śubhamatiḥ saha rāmalakṣmaṇābhyām | [Rām, Ki, 4 26.2]
{Rām, Ki, 5}
ṛśyamūkāt tu hanumān gatvā taṃ malayaṃ girim | [Rām, Ki, 5 1.1]
ācacakṣe tadā vīrau kapirājāya rāghavau | [Rām, Ki, 5 1.2]
ayaṃ rāmo mahāprājñaḥ samprāpto dṛḍhavikramaḥ | [Rām, Ki, 5 2.1]
lakṣmaṇena saha bhrātrā rāmo 'yaṃ satyavikramaḥ | [Rām, Ki, 5 2.2]
ikṣvākūṇāṃ kule jāto rāmo daśarathātmajaḥ | [Rām, Ki, 5 3.1]
dharme nigaditaś caiva pitur nirdeśapālakaḥ | [Rām, Ki, 5 3.2]
tasyāsya vasato 'raṇye niyatasya mahātmanaḥ | [Rām, Ki, 5 4.1]
rakṣasāpahṛtā bhāryā sa tvāṃ śaraṇam āgataḥ | [Rām, Ki, 5 4.2]
rājasūyāśvamedhaiś ca vahnir yenābhitarpitaḥ | [Rām, Ki, 5 5.1]
dakṣiṇāś ca tathotsṛṣṭā gāvaḥ śatasahasraśaḥ | [Rām, Ki, 5 5.2]
tapasā satyavākyena vasudhā yena pālitā | [Rām, Ki, 5 6.1]
strīhetos tasya putro 'yaṃ rāmas tvāṃ śaraṇaṃ gataḥ | [Rām, Ki, 5 6.2]
bhavatā sakhyakāmau tau bhrātarau rāmalakṣmaṇau | [Rām, Ki, 5 7.1]
pratigṛhyārcayasvemau pūjanīyatamāv ubhau | [Rām, Ki, 5 7.2]
śrutvā hanumato vākyaṃ sugrīvo hṛṣṭamānasaḥ | [Rām, Ki, 5 8.1]
bhayaṃ sa rāghavād ghoraṃ prajahau vigatajvaraḥ | [Rām, Ki, 5 8.2]
sa kṛtvā mānuṣaṃ rūpaṃ sugrīvaḥ plavagādhipaḥ | [Rām, Ki, 5 9.1]
darśanīyatamo bhūtvā prītyā provāca rāghavam | [Rām, Ki, 5 9.2]
bhavān dharmavinītaś ca vikrāntaḥ sarvavatsalaḥ | [Rām, Ki, 5 10.1]
ākhyātā vāyuputreṇa tattvato me bhavadguṇāḥ | [Rām, Ki, 5 10.2]
tan mamaivaiṣa satkāro lābhaś caivottamaḥ prabho | [Rām, Ki, 5 11.1]
yat tvam icchasi sauhārdaṃ vānareṇa mayā saha | [Rām, Ki, 5 11.2]
rocate yadi vā sakhyaṃ bāhur eṣa prasāritaḥ | [Rām, Ki, 5 12.1]
gṛhyatāṃ pāṇinā pāṇir maryādā badhyatāṃ dhruvā | [Rām, Ki, 5 12.2]
etat tu vacanaṃ śrutvā sugrīvasya subhāṣitam | [Rām, Ki, 5 13.1]
samprahṛṣṭamanā hastaṃ pīḍayāmāsa pāṇinā | [Rām, Ki, 5 13.2]
hṛdyaṃ sauhṛdam ālambya paryaṣvajata pīḍitam | [Rām, Ki, 5 13.3]
tato hanūmān saṃtyajya bhikṣurūpam ariṃdamaḥ | [Rām, Ki, 5 14.1]
kāṣṭhayoḥ svena rūpeṇa janayāmāsa pāvakam | [Rām, Ki, 5 14.2]
dīpyamānaṃ tato vahniṃ puṣpair abhyarcya satkṛtam | [Rām, Ki, 5 15.1]
tayor madhye tu suprīto nidadhe susamāhitaḥ | [Rām, Ki, 5 15.2]
tato 'gniṃ dīpyamānaṃ tau cakratuś ca pradakṣiṇam | [Rām, Ki, 5 16.1]
sugrīvo rāghavaś caiva vayasyatvam upāgatau | [Rām, Ki, 5 16.2]
tataḥ suprītamanasau tāv ubhau harirāghavau | [Rām, Ki, 5 17.1]
anyonyam abhivīkṣantau na tṛptim upajagmatuḥ | [Rām, Ki, 5 17.2]
tataḥ sarvārthavidvāṃsaṃ rāmaṃ daśarathātmajam | [Rām, Ki, 5 18.1]
sugrīvaḥ prāha tejasvī vākyam ekamanās tadā | [Rām, Ki, 5 18.2]
{Rām, Ki, 6}
ayam ākhyāti me rāma sacivo mantrisattamaḥ | [Rām, Ki, 6 1.1]
hanumān yannimittaṃ tvaṃ nirjanaṃ vanam āgataḥ | [Rām, Ki, 6 1.2]
lakṣmaṇena saha bhrātrā vasataś ca vane tava | [Rām, Ki, 6 2.1]
rakṣasāpahṛtā bhāryā maithilī janakātmajā | [Rām, Ki, 6 2.2]
tvayā viyuktā rudatī lakṣmaṇena ca dhīmatā | [Rām, Ki, 6 3.1]
antaraṃ prepsunā tena hatvā gṛdhraṃ jaṭāyuṣam | [Rām, Ki, 6 3.2]
bhāryāviyogajaṃ duḥkhaṃ nacirāt tvaṃ vimokṣyase | [Rām, Ki, 6 4.1]
ahaṃ tām ānayiṣyāmi naṣṭāṃ vedaśrutiṃ yathā | [Rām, Ki, 6 4.2]
rasātale vā vartantīṃ vartantīṃ vā nabhastale | [Rām, Ki, 6 5.1]
aham ānīya dāsyāmi tava bhāryām ariṃdama | [Rām, Ki, 6 5.2]
idaṃ tathyaṃ mama vacas tvam avehi ca rāghava | [Rām, Ki, 6 6.1]
tyaja śokaṃ mahābāho tāṃ kāntām ānayāmi te | [Rām, Ki, 6 6.2]
anumānāt tu jānāmi maithilī sā na saṃśayaḥ | [Rām, Ki, 6 7.1]
hriyamāṇā mayā dṛṣṭā rakṣasā krūrakarmaṇā | [Rām, Ki, 6 7.2]
krośantī rāma rāmeti lakṣmaṇeti ca visvaram | [Rām, Ki, 6 8.1]
sphurantī rāvaṇasyāṅke pannagendravadhūr yathā | [Rām, Ki, 6 8.2]
ātmanā pañcamaṃ māṃ hi dṛṣṭvā śailataṭe sthitam | [Rām, Ki, 6 9.1]
uttarīyaṃ tayā tyaktaṃ śubhāny ābharaṇāni ca | [Rām, Ki, 6 9.2]
tāny asmābhir gṛhītāni nihitāni ca rāghava | [Rām, Ki, 6 10.1]
ānayiṣyāmy ahaṃ tāni pratyabhijñātum arhasi | [Rām, Ki, 6 10.2]
tam abravīt tato rāmaḥ sugrīvaṃ priyavādinam | [Rām, Ki, 6 11.1]
ānayasva sakhe śīghraṃ kimarthaṃ pravilambase | [Rām, Ki, 6 11.2]
evam uktas tu sugrīvaḥ śailasya gahanāṃ guhām | [Rām, Ki, 6 12.1]
praviveśa tataḥ śīghraṃ rāghavapriyakāmyayā | [Rām, Ki, 6 12.2]
uttarīyaṃ gṛhītvā tu śubhāny ābharaṇāni ca | [Rām, Ki, 6 13.1]
idaṃ paśyeti rāmāya darśayāmāsa vānaraḥ | [Rām, Ki, 6 13.2]
tato gṛhītvā tadvāsaḥ śubhāny ābharaṇāni ca | [Rām, Ki, 6 14.1]
abhavad bāṣpasaṃruddho nīhāreṇeva candramāḥ | [Rām, Ki, 6 14.2]
sītāsnehapravṛttena sa tu bāṣpeṇa dūṣitaḥ | [Rām, Ki, 6 15.1]
hā priyeti rudan dhairyam utsṛjya nyapatat kṣitau | [Rām, Ki, 6 15.2]
hṛdi kṛtvā sa bahuśas tam alaṃkāram uttamam | [Rām, Ki, 6 16.1]
niśaśvāsa bhṛśaṃ sarpo bilastha iva roṣitaḥ | [Rām, Ki, 6 16.2]
avicchinnāśruvegas tu saumitriṃ vīkṣya pārśvataḥ | [Rām, Ki, 6 17.1]
paridevayituṃ dīnaṃ rāmaḥ samupacakrame | [Rām, Ki, 6 17.2]
paśya lakṣmaṇa vaidehyā saṃtyaktaṃ hriyamāṇayā | [Rām, Ki, 6 18.1]
uttarīyam idaṃ bhūmau śarīrād bhūṣaṇāni ca | [Rām, Ki, 6 18.2]
śādvalinyāṃ dhruvaṃ bhūmyāṃ sītayā hriyamāṇayā | [Rām, Ki, 6 19.1]
utsṛṣṭaṃ bhūṣaṇam idaṃ tathārūpaṃ hi dṛśyate | [Rām, Ki, 6 19.2]
brūhi sugrīva kaṃ deśaṃ hriyantī lakṣitā tvayā | [Rām, Ki, 6 20.1]
rakṣasā raudrarūpeṇa mama prāṇasamā priyā | [Rām, Ki, 6 20.2]
kva vā vasati tad rakṣo mahad vyasanadaṃ mama | [Rām, Ki, 6 21.1]
yannimittam ahaṃ sarvān nāśayiṣyāmi rākṣasān | [Rām, Ki, 6 21.2]
haratā maithilīṃ yena māṃ ca roṣayatā bhṛśam | [Rām, Ki, 6 22.1]
ātmano jīvitāntāya mṛtyudvāram apāvṛtam | [Rām, Ki, 6 22.2]
mama dayitatamā hṛtā vanād rajanicareṇa vimathya yena sā | [Rām, Ki, 6 23.1]
kathaya mama ripuṃ tam adya vai pravagapate yamasaṃnidhiṃ nayāmi | [Rām, Ki, 6 23.2]
{Rām, Ki, 7}
evam uktas tu sugrīvo rāmeṇārtena vānaraḥ | [Rām, Ki, 7 1.1]
abravīt prāñjalir vākyaṃ sabāṣpaṃ bāṣpagadgadaḥ | [Rām, Ki, 7 1.2]
na jāne nilayaṃ tasya sarvathā pāparakṣasaḥ | [Rām, Ki, 7 2.1]
sāmarthyaṃ vikramaṃ vāpi dauṣkuleyasya vā kulam | [Rām, Ki, 7 2.2]
satyaṃ tu pratijānāmi tyaja śokam ariṃdama | [Rām, Ki, 7 3.1]
kariṣyāmi tathā yatnaṃ yathā prāpsyasi maithilīm | [Rām, Ki, 7 3.2]
rāvaṇaṃ sagaṇaṃ hatvā paritoṣyātmapauruṣam | [Rām, Ki, 7 4.1]
tathāsmi kartā nacirād yathā prīto bhaviṣyasi | [Rām, Ki, 7 4.2]
alaṃ vaiklavyam ālambya dhairyam ātmagataṃ smara | [Rām, Ki, 7 5.1]
tvadvidhānāṃ na sadṛśam īdṛśaṃ buddhilāghavam | [Rām, Ki, 7 5.2]
mayāpi vyasanaṃ prāptaṃ bhāryāharaṇajaṃ mahat | [Rām, Ki, 7 6.1]
na cāham evaṃ śocāmi na ca dhairyaṃ parityaje | [Rām, Ki, 7 6.2]
nāhaṃ tām anuśocāmi prākṛto vānaro 'pi san | [Rām, Ki, 7 7.1]
mahātmā ca vinītaś ca kiṃ punar dhṛtimān bhavān | [Rām, Ki, 7 7.2]
bāṣpam āpatitaṃ dhairyān nigrahītuṃ tvam arhasi | [Rām, Ki, 7 8.1]
maryādāṃ sattvayuktānāṃ dhṛtiṃ notsraṣṭum arhasi | [Rām, Ki, 7 8.2]
vyasane vārthakṛcchre vā bhaye vā jīvitāntage | [Rām, Ki, 7 9.1]
vimṛśan vai svayā buddhyā dhṛtimān nāvasīdati | [Rām, Ki, 7 9.2]
bāliśas tu naro nityaṃ vaiklavyaṃ yo 'nuvartate | [Rām, Ki, 7 10.1]
sa majjaty avaśaḥ śoke bhārākrānteva naur jale | [Rām, Ki, 7 10.2]
eṣo 'ñjalir mayā baddhaḥ praṇayāt tvāṃ prasādaye | [Rām, Ki, 7 11.1]
pauruṣaṃ śraya śokasya nāntaraṃ dātum arhasi | [Rām, Ki, 7 11.2]
ye śokam anuvartante na teṣāṃ vidyate sukham | [Rām, Ki, 7 12.1]
tejaś ca kṣīyate teṣāṃ na tvaṃ śocitum arhasi | [Rām, Ki, 7 12.2]
hitaṃ vayasyabhāvena brūhi nopadiśāmi te | [Rām, Ki, 7 13.1]
vayasyatāṃ pūjayan me na tvaṃ śocitum arhasi | [Rām, Ki, 7 13.2]
madhuraṃ sāntvitas tena sugrīveṇa sa rāghavaḥ | [Rām, Ki, 7 14.1]
mukham aśrupariklinnaṃ vastrāntena pramārjayat | [Rām, Ki, 7 14.2]
prakṛtiṣṭhas tu kākutsthaḥ sugrīvavacanāt prabhuḥ | [Rām, Ki, 7 15.1]
sampariṣvajya sugrīvam idaṃ vacanam abravīt | [Rām, Ki, 7 15.2]
kartavyaṃ yad vayasyena snigdhena ca hitena ca | [Rām, Ki, 7 16.1]
anurūpaṃ ca yuktaṃ ca kṛtaṃ sugrīva tat tvayā | [Rām, Ki, 7 16.2]
eṣa ca prakṛtiṣṭho 'ham anunītas tvayā sakhe | [Rām, Ki, 7 17.1]
durlabho hīdṛśo bandhur asmin kāle viśeṣataḥ | [Rām, Ki, 7 17.2]
kiṃ tu yatnas tvayā kāryo maithilyāḥ parimārgaṇe | [Rām, Ki, 7 18.1]
rākṣasasya ca raudrasya rāvaṇasya durātmanaḥ | [Rām, Ki, 7 18.2]
mayā ca yad anuṣṭheyaṃ viśrabdhena tad ucyatām | [Rām, Ki, 7 19.1]
varṣāsv iva ca sukṣetre sarvaṃ saṃpadyate tava | [Rām, Ki, 7 19.2]
mayā ca yad idaṃ vākyam abhimānāt samīritam | [Rām, Ki, 7 20.1]
tat tvayā hariśārdūla tattvam ity upadhāryatām | [Rām, Ki, 7 20.2]
anṛtaṃ noktapūrvaṃ me na ca vakṣye kadācana | [Rām, Ki, 7 21.1]
etat te pratijānāmi satyenaiva śapāmi te | [Rām, Ki, 7 21.2]
tataḥ prahṛṣṭaḥ sugrīvo vānaraiḥ sacivaiḥ saha | [Rām, Ki, 7 22.1]
rāghavasya vacaḥ śrutvā pratijñātaṃ viśeṣataḥ | [Rām, Ki, 7 22.2]
mahānubhāvasya vaco niśamya harir narāṇām ṛṣabhasya tasya | [Rām, Ki, 7 23.1]
kṛtaṃ sa mene harivīramukhyas tadā svakāryaṃ hṛdayena vidvān | [Rām, Ki, 7 23.2]
{Rām, Ki, 8}
parituṣṭas tu sugrīvas tena vākyena vānaraḥ | [Rām, Ki, 8 1.1]
lakṣmaṇasyāgrajaṃ rāmam idaṃ vacanam abravīt | [Rām, Ki, 8 1.2]
sarvathāham anugrāhyo devatānām asaṃśayaḥ | [Rām, Ki, 8 2.1]
upapannaguṇopetaḥ sakhā yasya bhavān mama | [Rām, Ki, 8 2.2]
śakyaṃ khalu bhaved rāma sahāyena tvayānagha | [Rām, Ki, 8 3.1]
surarājyam api prāptuṃ svarājyaṃ kiṃ punaḥ prabho | [Rām, Ki, 8 3.2]
so 'haṃ sabhājyo bandhūnāṃ suhṛdāṃ caiva rāghava | [Rām, Ki, 8 4.1]
yasyāgnisākṣikaṃ mitraṃ labdhaṃ rāghavavaṃśajam | [Rām, Ki, 8 4.2]
aham apy anurūpas te vayasyo jñāsyase śanaiḥ | [Rām, Ki, 8 5.1]
na tu vaktuṃ samartho 'haṃ svayam ātmagatān guṇān | [Rām, Ki, 8 5.2]
mahātmanāṃ tu bhūyiṣṭhaṃ tvadvidhānāṃ kṛtātmanām | [Rām, Ki, 8 6.1]
niścalā bhavati prītir dhairyam ātmavatām iva | [Rām, Ki, 8 6.2]
rajataṃ vā suvarṇaṃ vā vastrāṇy ābharaṇāni vā | [Rām, Ki, 8 7.1]
avibhaktāni sādhūnām avagacchanti sādhavaḥ | [Rām, Ki, 8 7.2]
āḍhyo vāpi daridro vā duḥkhitaḥ sukhito 'pi vā | [Rām, Ki, 8 8.1]
nirdoṣo vā sadoṣo vā vayasyaḥ paramā gatiḥ | [Rām, Ki, 8 8.2]
dhanatyāgaḥ sukhatyāgo dehatyāgo 'pi vā punaḥ | [Rām, Ki, 8 9.1]
vayasyārthe pravartante snehaṃ dṛṣṭvā tathāvidham | [Rām, Ki, 8 9.2]
tat tathety abravīd rāmaḥ sugrīvaṃ priyavādinam | [Rām, Ki, 8 10.1]
lakṣmaṇasyāgrato lakṣmyā vāsavasyeva dhīmataḥ | [Rām, Ki, 8 10.2]
tato rāmaṃ sthitaṃ dṛṣṭvā lakṣmaṇaṃ ca mahābalam | [Rām, Ki, 8 11.1]
sugrīvaḥ sarvataś cakṣur vane lolam apātayat | [Rām, Ki, 8 11.2]
sa dadarśa tataḥ sālam avidūre harīśvaraḥ | [Rām, Ki, 8 12.1]
supuṣpam īṣatpattrāḍhyaṃ bhramarair upaśobhitam | [Rām, Ki, 8 12.2]
tasyaikāṃ parṇabahulāṃ bhaṅktvā śākhāṃ supuṣpitām | [Rām, Ki, 8 13.1]
sālasyāstīrya sugrīvo niṣasāda sarāghavaḥ | [Rām, Ki, 8 13.2]
tāv āsīnau tato dṛṣṭvā hanūmān api lakṣmaṇam | [Rām, Ki, 8 14.1]
sālaśākhāṃ samutpāṭya vinītam upaveśayat | [Rām, Ki, 8 14.2]
tataḥ prahṛṣṭaḥ sugrīvaḥ ślakṣṇaṃ madhurayā girā | [Rām, Ki, 8 15.1]
uvāca praṇayād rāmaṃ harṣavyākulitākṣaram | [Rām, Ki, 8 15.2]
ahaṃ vinikṛto bhrātrā carāmy eṣa bhayārditaḥ | [Rām, Ki, 8 16.1]
ṛśyamūkaṃ girivaraṃ hṛtabhāryaḥ suduḥkhitaḥ | [Rām, Ki, 8 16.2]
so 'haṃ trasto bhaye magno vasāmy udbhrāntacetanaḥ | [Rām, Ki, 8 17.1]
vālinā nikṛto bhrātrā kṛtavairaś ca rāghava | [Rām, Ki, 8 17.2]
vālino me bhayārtasya sarvalokābhayaṃkara | [Rām, Ki, 8 18.1]
mamāpi tvam anāthasya prasādaṃ kartum arhasi | [Rām, Ki, 8 18.2]
evam uktas tu tejasvī dharmajño dharmavatsalaḥ | [Rām, Ki, 8 19.1]
pratyuvāca sa kākutsthaḥ sugrīvaṃ prahasann iva | [Rām, Ki, 8 19.2]
upakāraphalaṃ mitram apakāro 'rilakṣaṇam | [Rām, Ki, 8 20.1]
adyaiva taṃ haniṣyāmi tava bhāryāpahāriṇam | [Rām, Ki, 8 20.2]
ime hi me mahāvegāḥ pattriṇas tigmatejasaḥ | [Rām, Ki, 8 21.1]
kārttikeyavanodbhūtāḥ śarā hemavibhūṣitāḥ | [Rām, Ki, 8 21.2]
kaṅkapattrapraticchannā mahendrāśanisaṃnibhāḥ | [Rām, Ki, 8 22.1]
suparvāṇaḥ sutīkṣṇāgrāḥ saroṣā bhujagā iva | [Rām, Ki, 8 22.2]
bhrātṛsaṃjñam amitraṃ te vālinaṃ kṛtakilbiṣam | [Rām, Ki, 8 23.1]
śarair vinihataṃ paśya vikīrṇam iva parvatam | [Rām, Ki, 8 23.2]
rāghavasya vacaḥ śrutvā sugrīvo vāhinīpatiḥ | [Rām, Ki, 8 24.1]
praharṣam atulaṃ lebhe sādhu sādhv iti cābravīt | [Rām, Ki, 8 24.2]
rāma śokābhibhūto 'haṃ śokārtānāṃ bhavān gatiḥ | [Rām, Ki, 8 25.1]
vayasya iti kṛtvā hi tvayy ahaṃ paridevaye | [Rām, Ki, 8 25.2]
tvaṃ hi pāṇipradānena vayasyo me 'gnisākṣikaḥ | [Rām, Ki, 8 26.1]
kṛtaḥ prāṇair bahumataḥ satyenāpi śapāmy aham | [Rām, Ki, 8 26.2]
vayasya iti kṛtvā ca viśrabdhaṃ pravadāmy aham | [Rām, Ki, 8 27.1]
duḥkham antargataṃ yan me mano dahati nityaśaḥ | [Rām, Ki, 8 27.2]
etāvad uktvā vacanaṃ bāṣpadūṣitalocanaḥ | [Rām, Ki, 8 28.1]
bāṣpopahatayā vācā noccaiḥ śaknoti bhāṣitum | [Rām, Ki, 8 28.2]
bāṣpavegaṃ tu sahasā nadīvegam ivāgatam | [Rām, Ki, 8 29.1]
dhārayāmāsa dhairyeṇa sugrīvo rāmasaṃnidhau | [Rām, Ki, 8 29.2]
saṃnigṛhya tu taṃ bāṣpaṃ pramṛjya nayane śubhe | [Rām, Ki, 8 30.1]
viniḥśvasya ca tejasvī rāghavaṃ punar abravīt | [Rām, Ki, 8 30.2]
purāhaṃ vālinā rāma rājyāt svād avaropitaḥ | [Rām, Ki, 8 31.1]
paruṣāṇi ca saṃśrāvya nirdhūto 'smi balīyasā | [Rām, Ki, 8 31.2]
hṛtā bhāryā ca me tena prāṇebhyo 'pi garīyasī | [Rām, Ki, 8 32.1]
suhṛdaś ca madīyā ye saṃyatā bandhaneṣu te | [Rām, Ki, 8 32.2]
yatnavāṃś ca suduṣṭātmā madvināśāya rāghava | [Rām, Ki, 8 33.1]
bahuśas tat prayuktāś ca vānarā nihatā mayā | [Rām, Ki, 8 33.2]
śaṅkayā tv etayā cāhaṃ dṛṣṭvā tvām api rāghava | [Rām, Ki, 8 34.1]
nopasarpāmy ahaṃ bhīto bhaye sarve hi bibhyati | [Rām, Ki, 8 34.2]
kevalaṃ hi sahāyā me hanumatpramukhās tv ime | [Rām, Ki, 8 35.1]
ato 'haṃ dhārayāmy adya prāṇān kṛcchragato 'pi san | [Rām, Ki, 8 35.2]
ete hi kapayaḥ snigdhā māṃ rakṣanti samantataḥ | [Rām, Ki, 8 36.1]
saha gacchanti gantavye nityaṃ tiṣṭhanti ca sthite | [Rām, Ki, 8 36.2]
saṃkṣepas tv eṣa me rāma kim uktvā vistaraṃ hi te | [Rām, Ki, 8 37.1]
sa me jyeṣṭho ripur bhrātā vālī viśrutapauruṣaḥ | [Rām, Ki, 8 37.2]
tadvināśāddhi me duḥkhaṃ pranaṣṭaṃ syād anantaram | [Rām, Ki, 8 38.1]
sukhaṃ me jīvitaṃ caiva tadvināśanibandhanam | [Rām, Ki, 8 38.2]
eṣa me rāma śokāntaḥ śokārtena niveditaḥ | [Rām, Ki, 8 39.1]
duḥkhito 'duḥkhito vāpi sakhyur nityaṃ sakhā gatiḥ | [Rām, Ki, 8 39.2]
śrutvaitac ca vaco rāmaḥ sugrīvam idam abravīt | [Rām, Ki, 8 40.1]
kiṃnimittam abhūd vairaṃ śrotum icchāmi tattvataḥ | [Rām, Ki, 8 40.2]
sukhaṃ hi kāraṇaṃ śrutvā vairasya tava vānara | [Rām, Ki, 8 41.1]
ānantaryaṃ vidhāsyāmi sampradhārya balābalam | [Rām, Ki, 8 41.2]
balavān hi mamāmarṣaḥ śrutvā tvām avamānitam | [Rām, Ki, 8 42.1]
vardhate hṛdayotkampī prāvṛḍvega ivāmbhasaḥ | [Rām, Ki, 8 42.2]
hṛṣṭaḥ kathaya viśrabdho yāvad āropyate dhanuḥ | [Rām, Ki, 8 43.1]
sṛṣṭaś ca hi mayā bāṇo nirastaś ca ripus tava | [Rām, Ki, 8 43.2]
evam uktas tu sugrīvaḥ kākutsthena mahātmanā | [Rām, Ki, 8 44.1]
praharṣam atulaṃ lebhe caturbhiḥ saha vānaraiḥ | [Rām, Ki, 8 44.2]
tataḥ prahṛṣṭavadanaḥ sugrīvo lakṣmaṇāgraje | [Rām, Ki, 8 45.1]
vairasya kāraṇaṃ tattvam ākhyātum upacakrame | [Rām, Ki, 8 45.2]
{Rām, Ki, 9}
vālī nāma mama bhrātā jyeṣṭhaḥ śatruniṣūdanaḥ | [Rām, Ki, 9 1.1]
pitur bahumato nityaṃ mama cāpi tathā purā | [Rām, Ki, 9 1.2]
pitary uparate 'smākaṃ jyeṣṭho 'yam iti mantribhiḥ | [Rām, Ki, 9 2.1]
kapīnām īśvaro rājye kṛtaḥ paramasaṃmataḥ | [Rām, Ki, 9 2.2]
rājyaṃ praśāsatas tasya pitṛpaitāmahaṃ mahat | [Rām, Ki, 9 3.1]
ahaṃ sarveṣu kāleṣu praṇataḥ preṣyavat sthitaḥ | [Rām, Ki, 9 3.2]
māyāvī nāma tejasvī pūrvajo dundubheḥ sutaḥ | [Rām, Ki, 9 4.1]
tena tasya mahad vairaṃ strīkṛtaṃ viśrutaṃ purā | [Rām, Ki, 9 4.2]
sa tu supte jane rātrau kiṣkindhād vāram āgataḥ | [Rām, Ki, 9 5.1]
nardati sma susaṃrabdho vālinaṃ cāhvayad raṇe | [Rām, Ki, 9 5.2]
prasuptas tu mama bhrātā narditaṃ bhairavasvanam | [Rām, Ki, 9 6.1]
śrutvā na mamṛṣe vālī niṣpapāta javāt tadā | [Rām, Ki, 9 6.2]
sa tu vai niḥsṛtaḥ krodhāt taṃ hantum asurottamam | [Rām, Ki, 9 7.1]
vāryamāṇas tataḥ strībhir mayā ca praṇatātmanā | [Rām, Ki, 9 7.2]
sa tu nirdhūya sarvānno nirjagāma mahābalaḥ | [Rām, Ki, 9 8.1]
tato 'ham api sauhārdān niḥsṛto vālinā saha | [Rām, Ki, 9 8.2]
sa tu me bhrātaraṃ dṛṣṭvā māṃ ca dūrād avasthitam | [Rām, Ki, 9 9.1]
asuro jātasaṃtrāsaḥ pradudrāva tadā bhṛśam | [Rām, Ki, 9 9.2]
tasmin dravati saṃtraste hy āvāṃ drutataraṃ gatau | [Rām, Ki, 9 10.1]
prakāśo 'pi kṛto mārgaś candreṇodgacchatā tadā | [Rām, Ki, 9 10.2]
sa tṛṇair āvṛtaṃ durgaṃ dharaṇyā vivaraṃ mahat | [Rām, Ki, 9 11.1]
praviveśāsuro vegād āvām āsādya viṣṭhitau | [Rām, Ki, 9 11.2]
taṃ praviṣṭaṃ ripuṃ dṛṣṭvā bilaṃ roṣavaśaṃ gataḥ | [Rām, Ki, 9 12.1]
mām uvāca tadā vālī vacanaṃ kṣubhitendriyaḥ | [Rām, Ki, 9 12.2]
iha tvaṃ tiṣṭha sugrīva biladvāri samāhitaḥ | [Rām, Ki, 9 13.1]
yāvad atra praviśyāhaṃ nihanmi samare ripum | [Rām, Ki, 9 13.2]
mayā tv etad vacaḥ śrutvā yācitaḥ sa paraṃtapa | [Rām, Ki, 9 14.1]
śāpayitvā ca māṃ padbhyāṃ praviveśa bilaṃ tadā | [Rām, Ki, 9 14.2]
tasya praviṣṭasya bilaṃ sāgraḥ saṃvatsaro gataḥ | [Rām, Ki, 9 15.1]
sthitasya ca mama dvāri sa kālo vyatyavartata | [Rām, Ki, 9 15.2]
ahaṃ tu naṣṭaṃ taṃ jñātvā snehād āgatasambhramaḥ | [Rām, Ki, 9 16.1]
bhrātaraṃ na hi paśyāmi pāpaśaṅki ca me manaḥ | [Rām, Ki, 9 16.2]
atha dīrghasya kālasya bilāt tasmād viniḥsṛtam | [Rām, Ki, 9 17.1]
saphenaṃ rudhiraṃ raktam ahaṃ dṛṣṭvā suduḥkhitaḥ | [Rām, Ki, 9 17.2]
nardatām asurāṇāṃ ca dhvanir me śrotram āgataḥ | [Rām, Ki, 9 18.1]
nirastasya ca saṃgrāme krośato niḥsvano guroḥ | [Rām, Ki, 9 18.2]
ahaṃ tv avagato buddhyā cihnais tair bhrātaraṃ hatam | [Rām, Ki, 9 19.1]
pidhāya ca biladvāraṃ śilayā girimātrayā | [Rām, Ki, 9 19.2]
śokārtaś codakaṃ kṛtvā kiṣkindhām āgataḥ sakhe | [Rām, Ki, 9 19.3]
gūhamānasya me tattvaṃ yatnato mantribhiḥ śrutam | [Rām, Ki, 9 20.1]
tato 'haṃ taiḥ samāgamya sametair abhiṣecitaḥ | [Rām, Ki, 9 20.2]
rājyaṃ praśāsatas tasya nyāyato mama rāghava | [Rām, Ki, 9 21.1]
ājagāma ripuṃ hatvā vālī tam asurottamam | [Rām, Ki, 9 21.2]
abhiṣiktaṃ tu māṃ dṛṣṭvā krodhāt saṃraktalocanaḥ | [Rām, Ki, 9 22.1]
madīyān mantriṇo baddhvā paruṣaṃ vākyam abravīt | [Rām, Ki, 9 22.2]
nigrahe 'pi samarthasya taṃ pāpaṃ prati rāghava | [Rām, Ki, 9 23.1]
na prāvartata me buddhir bhrātṛgauravayantritā | [Rām, Ki, 9 23.2]
mānayaṃs taṃ mahātmānaṃ yathāvac cābhyavādayam | [Rām, Ki, 9 24.1]
uktāś ca nāśiṣas tena saṃtuṣṭenāntarātmanā | [Rām, Ki, 9 24.2]
{Rām, Ki, 10}
tataḥ krodhasamāviṣṭaṃ saṃrabdhaṃ tam upāgatam | [Rām, Ki, 10 1.1]
ahaṃ prasādayāṃcakre bhrātaraṃ priyakāmyayā | [Rām, Ki, 10 1.2]
diṣṭyāsi kuśalī prāpto nihataś ca tvayā ripuḥ | [Rām, Ki, 10 2.1]
anāthasya hi me nāthas tvam eko 'nāthanandanaḥ | [Rām, Ki, 10 2.2]
idaṃ bahuśalākaṃ te pūrṇacandram ivoditam | [Rām, Ki, 10 3.1]
chattraṃ savālavyajanaṃ pratīcchasva mayodyatam | [Rām, Ki, 10 3.2]
tvam eva rājā mānārhaḥ sadā cāhaṃ yathāpurā | [Rām, Ki, 10 4.1]
nyāsabhūtam idaṃ rājyaṃ tava niryātayāmy aham | [Rām, Ki, 10 4.2]
mā ca roṣaṃ kṛthāḥ saumya mayi śatrunibarhaṇa | [Rām, Ki, 10 5.1]
yāce tvāṃ śirasā rājan mayā baddho 'yam añjaliḥ | [Rām, Ki, 10 5.2]
balād asmi samāgamya mantribhiḥ puravāsibhiḥ | [Rām, Ki, 10 6.1]
rājabhāve niyukto 'haṃ śūnyadeśajigīṣayā | [Rām, Ki, 10 6.2]
snigdham evaṃ bruvāṇaṃ māṃ sa tu nirbhartsya vānaraḥ | [Rām, Ki, 10 7.1]
dhik tvām iti ca mām uktvā bahu tat tad uvāca ha | [Rām, Ki, 10 7.2]
prakṛtīś ca samānīya mantriṇaś caiva saṃmatān | [Rām, Ki, 10 8.1]
mām āha suhṛdāṃ madhye vākyaṃ paramagarhitam | [Rām, Ki, 10 8.2]
viditaṃ vo yathā rātrau māyāvī sa mahāsuraḥ | [Rām, Ki, 10 9.1]
māṃ samāhvayata krūro yuddhākāṅkṣī sudurmatiḥ | [Rām, Ki, 10 9.2]
tasya tad garjitaṃ śrutvā niḥsṛto 'haṃ nṛpālayāt | [Rām, Ki, 10 10.1]
anuyātaś ca māṃ tūrṇam ayaṃ bhrātā sudāruṇaḥ | [Rām, Ki, 10 10.2]
sa tu dṛṣṭvaiva māṃ rātrau sadvitīyaṃ mahābalaḥ | [Rām, Ki, 10 11.1]
prādravad bhayasaṃtrasto vīkṣyāvāṃ tam anudrutau | [Rām, Ki, 10 11.2]
anudrutas tu vegena praviveśa mahābilam | [Rām, Ki, 10 11.3]
taṃ praviṣṭaṃ viditvā tu sughoraṃ sumahad bilam | [Rām, Ki, 10 12.1]
ayam ukto 'tha me bhrātā mayā tu krūradarśanaḥ | [Rām, Ki, 10 12.2]
ahatvā nāsti me śaktiḥ pratigantum itaḥ purīm | [Rām, Ki, 10 13.1]
biladvāri pratīkṣa tvaṃ yāvad enaṃ nihanmy aham | [Rām, Ki, 10 13.2]
sthito 'yam iti matvā tu praviṣṭo 'haṃ durāsadam | [Rām, Ki, 10 14.1]
taṃ ca me mārgamāṇasya gataḥ saṃvatsaras tadā | [Rām, Ki, 10 14.2]
sa tu dṛṣṭo mayā śatrur anirvedād bhayāvahaḥ | [Rām, Ki, 10 15.1]
nihataś ca mayā tatra so 'suro bandhubhiḥ saha | [Rām, Ki, 10 15.2]
tasyāsyāt tu pravṛttena rudhiraugheṇa tad bilam | [Rām, Ki, 10 16.1]
pūrṇam āsīd durākrāmaṃ stanatas tasya bhūtale | [Rām, Ki, 10 16.2]
sūdayitvā tu taṃ śatruṃ vikrāntaṃ dundubheḥ sutam | [Rām, Ki, 10 17.1]
niṣkrāmann eva paśyāmi bilasya pihitaṃ mukham | [Rām, Ki, 10 17.2]
vikrośamānasya tu me sugrīveti punaḥ punaḥ | [Rām, Ki, 10 18.1]
yadā prativaco nāsti tato 'haṃ bhṛśaduḥkhitaḥ | [Rām, Ki, 10 18.2]
pādaprahārais tu mayā bahuśas tad vidāritam | [Rām, Ki, 10 19.1]
tato 'haṃ tena niṣkramya yathā punar upāgataḥ | [Rām, Ki, 10 19.2]
tatrānenāsmi saṃruddho rājyaṃ mārgayatātmanaḥ | [Rām, Ki, 10 20.1]
sugrīveṇa nṛśaṃsena vismṛtya bhrātṛsauhṛdam | [Rām, Ki, 10 20.2]
evam uktvā tu māṃ tatra vastreṇaikena vānaraḥ | [Rām, Ki, 10 21.1]
tadā nirvāsayāmāsa vālī vigatasādhvasaḥ | [Rām, Ki, 10 21.2]
tenāham apaviddhaś ca hṛtadāraś ca rāghava | [Rām, Ki, 10 22.1]
tadbhayāc ca mahī kṛtsnā krānteyaṃ savanārṇavā | [Rām, Ki, 10 22.2]
ṛśyamūkaṃ girivaraṃ bhāryāharaṇaduḥkhitaḥ | [Rām, Ki, 10 23.1]
praviṣṭo 'smi durādharṣaṃ vālinaḥ kāraṇāntare | [Rām, Ki, 10 23.2]
etat te sarvam ākhyātaṃ vairānukathanaṃ mahat | [Rām, Ki, 10 24.1]
anāgasā mayā prāptaṃ vyasanaṃ paśya rāghava | [Rām, Ki, 10 24.2]
vālinas tu bhayārtasya sarvalokābhayaṃkara | [Rām, Ki, 10 25.1]
kartum arhasi me vīra prasādaṃ tasya nigrahāt | [Rām, Ki, 10 25.2]
evam uktaḥ sa tejasvī dharmajño dharmasaṃhitam | [Rām, Ki, 10 26.1]
vacanaṃ vaktum ārebhe sugrīvaṃ prahasann iva | [Rām, Ki, 10 26.2]
amoghāḥ sūryasaṃkāśā mameme niśitāḥ śarāḥ | [Rām, Ki, 10 27.1]
tasmin vālini durvṛtte patiṣyanti ruṣānvitāḥ | [Rām, Ki, 10 27.2]
yāvat taṃ na hi paśyeyaṃ tava bhāryāpahāriṇam | [Rām, Ki, 10 28.1]
tāvat sa jīvet pāpātmā vālī cāritradūṣakaḥ | [Rām, Ki, 10 28.2]
ātmānumānāt paśyāmi magnaṃ tvāṃ śokasāgare | [Rām, Ki, 10 29.1]
tvām ahaṃ tārayiṣyāmi kāmaṃ prāpsyasi puṣkalam | [Rām, Ki, 10 29.2]
{Rām, Ki, 11}
rāmasya vacanaṃ śrutvā harṣapauruṣavardhanam | [Rām, Ki, 11 1.1]
sugrīvaḥ pūjayāṃcakre rāghavaṃ praśaśaṃsa ca | [Rām, Ki, 11 1.2]
asaṃśayaṃ prajvalitais tīkṣṇair marmātigaiḥ śaraiḥ | [Rām, Ki, 11 2.1]
tvaṃ daheḥ kupito lokān yugānta iva bhāskaraḥ | [Rām, Ki, 11 2.2]
vālinaḥ pauruṣaṃ yat tad yac ca vīryaṃ dhṛtiś ca yā | [Rām, Ki, 11 3.1]
tan mamaikamanāḥ śrutvā vidhatsva yadanantaram | [Rām, Ki, 11 3.2]
samudrāt paścimāt pūrvaṃ dakṣiṇād api cottaram | [Rām, Ki, 11 4.1]
krāmaty anudite sūrye vālī vyapagataklamaḥ | [Rām, Ki, 11 4.2]
agrāṇy āruhya śailānāṃ śikharāṇi mahānty api | [Rām, Ki, 11 5.1]
ūrdhvam utkṣipya tarasā pratigṛhṇāti vīryavān | [Rām, Ki, 11 5.2]
bahavaḥ sāravantaś ca vaneṣu vividhā drumāḥ | [Rām, Ki, 11 6.1]
vālinā tarasā bhagnā balaṃ prathayatātmanaḥ | [Rām, Ki, 11 6.2]
mahiṣo dundubhir nāma kailāsaśikharaprabhaḥ | [Rām, Ki, 11 7.1]
balaṃ nāgasahasrasya dhārayāmāsa vīryavān | [Rām, Ki, 11 7.2]
vīryotsekena duṣṭātmā varadānāc ca mohitaḥ | [Rām, Ki, 11 8.1]
jagāma sa mahākāyaḥ samudraṃ saritāṃ patim | [Rām, Ki, 11 8.2]
ūrmimantam atikramya sāgaraṃ ratnasaṃcayam | [Rām, Ki, 11 9.1]
mama yuddhaṃ prayaccheti tam uvāca mahārṇavam | [Rām, Ki, 11 9.2]
tataḥ samudro dharmātmā samutthāya mahābalaḥ | [Rām, Ki, 11 10.1]
abravīd vacanaṃ rājann asuraṃ kālacoditam | [Rām, Ki, 11 10.2]
samartho nāsmi te dātuṃ yuddhaṃ yuddhaviśārada | [Rām, Ki, 11 11.1]
śrūyatām abhidhāsyāmi yas te yuddhaṃ pradāsyati | [Rām, Ki, 11 11.2]
śailarājo mahāraṇye tapasviśaraṇaṃ param | [Rām, Ki, 11 12.1]
śaṃkaraśvaśuro nāmnā himavān iti viśrutaḥ | [Rām, Ki, 11 12.2]
guhāprasravaṇopeto bahukandaranirjharaḥ | [Rām, Ki, 11 13.1]
sa samarthas tava prītim atulāṃ kartum āhave | [Rām, Ki, 11 13.2]
taṃ bhītam iti vijñāya samudram asurottamaḥ | [Rām, Ki, 11 14.1]
himavadvanam āgacchac charaś cāpād iva cyutaḥ | [Rām, Ki, 11 14.2]
tatas tasya gireḥ śvetā gajendravipulāḥ śilāḥ | [Rām, Ki, 11 15.1]
cikṣepa bahudhā bhūmau dundubhir vinanāda ca | [Rām, Ki, 11 15.2]
tataḥ śvetāmbudākāraḥ saumyaḥ prītikarākṛtiḥ | [Rām, Ki, 11 16.1]
himavān abravīd vākyaṃ sva eva śikhare sthitaḥ | [Rām, Ki, 11 16.2]
kleṣṭum arhasi māṃ na tvaṃ dundubhe dharmavatsala | [Rām, Ki, 11 17.1]
raṇakarmasv akuśalas tapasviśaraṇaṃ hy aham | [Rām, Ki, 11 17.2]
tasya tadvacanaṃ śrutvā girirājasya dhīmataḥ | [Rām, Ki, 11 18.1]
uvāca dundubhir vākyaṃ krodhāt saṃraktalocanaḥ | [Rām, Ki, 11 18.2]
yadi yuddhe 'samarthas tvaṃ madbhayād vā nirudyamaḥ | [Rām, Ki, 11 19.1]
tam ācakṣva pradadyān me yo 'dya yuddhaṃ yuyutsataḥ | [Rām, Ki, 11 19.2]
himavān abravīd vākyaṃ śrutvā vākyaviśāradaḥ | [Rām, Ki, 11 20.1]
anuktapūrvaṃ dharmātmā krodhāt tam asurottamam | [Rām, Ki, 11 20.2]
vālī nāma mahāprājñaḥ śakratulyaparākramaḥ | [Rām, Ki, 11 21.1]
adhyāste vānaraḥ śrīmān kiṣkindhām atulaprabhām | [Rām, Ki, 11 21.2]
sa samartho mahāprājñas tava yuddhaviśāradaḥ | [Rām, Ki, 11 22.1]
dvaṃdvayuddhaṃ mahad dātuṃ namucer iva vāsavaḥ | [Rām, Ki, 11 22.2]
taṃ śīghram abhigaccha tvaṃ yadi yuddham ihecchasi | [Rām, Ki, 11 23.1]
sa hi durdharṣaṇo nityaṃ śūraḥ samarakarmaṇi | [Rām, Ki, 11 23.2]
śrutvā himavato vākyaṃ krodhāviṣṭaḥ sa dundubhiḥ | [Rām, Ki, 11 24.1]
jagāma tāṃ purīṃ tasya kiṣkindhāṃ vālinas tadā | [Rām, Ki, 11 24.2]
dhārayan māhiṣaṃ rūpaṃ tīkṣṇaśṛṅgo bhayāvahaḥ | [Rām, Ki, 11 25.1]
prāvṛṣīva mahāmeghas toyapūrṇo nabhastale | [Rām, Ki, 11 25.2]
tatas tu dvāram āgamya kiṣkindhāyā mahābalaḥ | [Rām, Ki, 11 26.1]
nanarda kampayan bhūmiṃ dundubhir dundubhir yathā | [Rām, Ki, 11 26.2]
samīpajān drumān bhañjan vasudhāṃ dārayan khuraiḥ | [Rām, Ki, 11 27.1]
viṣāṇenollikhan darpāt taddvāraṃ dvirado yathā | [Rām, Ki, 11 27.2]
antaḥpuragato vālī śrutvā śabdam amarṣaṇaḥ | [Rām, Ki, 11 28.1]
niṣpapāta saha strībhis tārābhir iva candramāḥ | [Rām, Ki, 11 28.2]
mitaṃ vyaktākṣarapadaṃ tam uvāca sa dundubhim | [Rām, Ki, 11 29.1]
harīṇām īśvaro vālī sarveṣāṃ vanacāriṇām | [Rām, Ki, 11 29.2]
kimarthaṃ nagaradvāram idaṃ ruddhvā vinardasi | [Rām, Ki, 11 30.1]
dundubhe vidito me 'si rakṣa prāṇān mahābala | [Rām, Ki, 11 30.2]
tasya tadvacanaṃ śrutvā vānarendrasya dhīmataḥ | [Rām, Ki, 11 31.1]
uvāca dundubhir vākyaṃ krodhāt saṃraktalocanaḥ | [Rām, Ki, 11 31.2]
na tvaṃ strīsaṃnidhau vīra vacanaṃ vaktum arhasi | [Rām, Ki, 11 32.1]
mama yuddhaṃ prayaccha tvaṃ tato jñāsyāmi te balam | [Rām, Ki, 11 32.2]
atha vā dhārayiṣyāmi krodham adya niśām imām | [Rām, Ki, 11 33.1]
gṛhyatām udayaḥ svairaṃ kāmabhogeṣu vānara | [Rām, Ki, 11 33.2]
yo hi mattaṃ pramattaṃ vā suptaṃ vā rahitaṃ bhṛśam | [Rām, Ki, 11 34.1]
hanyāt sa bhrūṇahā loke tvadvidhaṃ madamohitam | [Rām, Ki, 11 34.2]
sa prahasyābravīn mandaṃ krodhāt tam asurottamam | [Rām, Ki, 11 35.1]
visṛjya tāḥ striyaḥ sarvās tārāprabhṛtikās tadā | [Rām, Ki, 11 35.2]
matto 'yam iti mā maṃsthā yady abhīto 'si saṃyuge | [Rām, Ki, 11 36.1]
mado 'yaṃ samprahāre 'smin vīrapānaṃ samarthyatām | [Rām, Ki, 11 36.2]
tam evam uktvā saṃkruddho mālām utkṣipya kāñcanīm | [Rām, Ki, 11 37.1]
pitrā dattāṃ mahendreṇa yuddhāya vyavatiṣṭhata | [Rām, Ki, 11 37.2]
viṣāṇayor gṛhītvā taṃ dundubhiṃ girisaṃnibham | [Rām, Ki, 11 38.1]
vālī vyāpātayāṃcakre nanarda ca mahāsvanam | [Rām, Ki, 11 38.2]
yuddhe prāṇahare tasmin niṣpiṣṭo dundubhis tadā | [Rām, Ki, 11 39.1]
śrotrābhyām atha raktaṃ tu tasya susrāva pātyataḥ | [Rām, Ki, 11 39.2]
papāta ca mahākāyaḥ kṣitau pañcatvam āgataḥ | [Rām, Ki, 11 39.3]
taṃ tolayitvā bāhubhyāṃ gatasattvam acetanam | [Rām, Ki, 11 40.1]
cikṣepa vegavān vālī vegenaikena yojanam | [Rām, Ki, 11 40.2]
tasya vegapraviddhasya vaktrāt kṣatajabindavaḥ | [Rām, Ki, 11 41.1]
prapetur mārutotkṣiptā mataṃgasyāśramaṃ prati | [Rām, Ki, 11 41.2]
tān dṛṣṭvā patitāṃs tatra muniḥ śoṇitavipruṣaḥ | [Rām, Ki, 11 42.1]
utsasarja mahāśāpaṃ kṣeptāraṃ vālinaṃ prati | [Rām, Ki, 11 42.2]
iha tenāpraveṣṭavyaṃ praviṣṭasya vadho bhavet | [Rām, Ki, 11 42.3]
sa maharṣiṃ samāsādya yācate sma kṛtāñjaliḥ | [Rām, Ki, 11 42.4]
tataḥ śāpabhayād bhīta ṛśyamūkaṃ mahāgirim | [Rām, Ki, 11 43.1]
praveṣṭuṃ necchati harir draṣṭuṃ vāpi nareśvara | [Rām, Ki, 11 43.2]
tasyāpraveśaṃ jñātvāham idaṃ rāma mahāvanam | [Rām, Ki, 11 44.1]
vicarāmi sahāmātyo viṣādena vivarjitaḥ | [Rām, Ki, 11 44.2]
eṣo 'sthinicayas tasya dundubheḥ saṃprakāśate | [Rām, Ki, 11 45.1]
vīryotsekān nirastasya girikūṭanibho mahān | [Rām, Ki, 11 45.2]
ime ca vipulāḥ sālāḥ sapta śākhāvalambinaḥ | [Rām, Ki, 11 46.1]
yatraikaṃ ghaṭate vālī niṣpattrayitum ojasā | [Rām, Ki, 11 46.2]
etad asyāsamaṃ vīryaṃ mayā rāma prakāśitam | [Rām, Ki, 11 47.1]
kathaṃ taṃ vālinaṃ hantuṃ samare śakṣyase nṛpa | [Rām, Ki, 11 47.2]
yadi bhindyād bhavān sālān imāṃs tv ekeṣuṇā tataḥ | [Rām, Ki, 11 48.1]
jānīyāṃ tvāṃ mahābāho samarthaṃ vālino vadhe | [Rām, Ki, 11 48.2]
tasya tadvacanaṃ śrutvā sugrīvasya mahātmanaḥ | [Rām, Ki, 11 49.1]
rāghavo dundubheḥ kāyaṃ pādāṅguṣṭhena līlayā | [Rām, Ki, 11 49.2]
tolayitvā mahābāhuś cikṣepa daśayojanam | [Rām, Ki, 11 49.3]
kṣiptaṃ dṛṣṭvā tataḥ kāyaṃ sugrīvaḥ punar abravīt | [Rām, Ki, 11 50.1]
lakṣmaṇasyāgrato rāmam idaṃ vacanam arthavat | [Rām, Ki, 11 50.2]
ārdraḥ samāṃsapratyagraḥ kṣiptaḥ kāyaḥ purā sakhe | [Rām, Ki, 11 51.1]
laghuḥ samprati nirmāṃsas tṛṇabhūtaś ca rāghava | [Rām, Ki, 11 51.2]
nātra śakyaṃ balaṃ jñātuṃ tava vā tasya vādhikam | [Rām, Ki, 11 51.3]
{Rām, Ki, 12}
etac ca vacanaṃ śrutvā sugrīveṇa subhāṣitam | [Rām, Ki, 12 1.1]
pratyayārthaṃ mahātejā rāmo jagrāha kārmukam | [Rām, Ki, 12 1.2]
sa gṛhītvā dhanur ghoraṃ śaram ekaṃ ca mānadaḥ | [Rām, Ki, 12 2.1]
sālān uddiśya cikṣepa jyāsvanaiḥ pūrayan diśaḥ | [Rām, Ki, 12 2.2]
sa visṛṣṭo balavatā bāṇaḥ svarṇapariṣkṛtaḥ | [Rām, Ki, 12 3.1]
bhittvā sālān giriprasthe sapta bhūmiṃ viveśa ha | [Rām, Ki, 12 3.2]
praviṣṭas tu muhūrtena rasāṃ bhittvā mahājavaḥ | [Rām, Ki, 12 4.1]
niṣpatya ca punas tūrṇaṃ svatūṇīṃ praviveśa ha | [Rām, Ki, 12 4.2]
tān dṛṣṭvā sapta nirbhinnān sālān vānarapuṃgavaḥ | [Rām, Ki, 12 5.1]
rāmasya śaravegena vismayaṃ paramaṃ gataḥ | [Rām, Ki, 12 5.2]
sa mūrdhnā nyapatad bhūmau pralambīkṛtabhūṣaṇaḥ | [Rām, Ki, 12 6.1]
sugrīvaḥ paramaprīto rāghavāya kṛtāñjaliḥ | [Rām, Ki, 12 6.2]
idaṃ covāca dharmajñaṃ karmaṇā tena harṣitaḥ | [Rām, Ki, 12 7.1]
rāmaṃ sarvāstraviduṣāṃ śreṣṭhaṃ śūram avasthitam | [Rām, Ki, 12 7.2]
sendrān api surān sarvāṃs tvaṃ bāṇaiḥ puruṣarṣabha | [Rām, Ki, 12 8.1]
samarthaḥ samare hantuṃ kiṃ punar vālinaṃ prabho | [Rām, Ki, 12 8.2]
yena sapta mahāsālā girir bhūmiś ca dāritāḥ | [Rām, Ki, 12 9.1]
bāṇenaikena kākutstha sthātā te ko raṇāgrataḥ | [Rām, Ki, 12 9.2]
adya me vigataḥ śokaḥ prītir adya parā mama | [Rām, Ki, 12 10.1]
suhṛdaṃ tvāṃ samāsādya mahendravaruṇopamam | [Rām, Ki, 12 10.2]
tam adyaiva priyārthaṃ me vairiṇaṃ bhrātṛrūpiṇam | [Rām, Ki, 12 11.1]
vālinaṃ jahi kākutstha mayā baddho 'yam añjaliḥ | [Rām, Ki, 12 11.2]
tato rāmaḥ pariṣvajya sugrīvaṃ priyadarśanam | [Rām, Ki, 12 12.1]
pratyuvāca mahāprājño lakṣmaṇānumataṃ vacaḥ | [Rām, Ki, 12 12.2]
asmād gacchāma kiṣkindhāṃ kṣipraṃ gaccha tvam agrataḥ | [Rām, Ki, 12 13.1]
gatvā cāhvaya sugrīva vālinaṃ bhrātṛgandhinam | [Rām, Ki, 12 13.2]
sarve te tvaritaṃ gatvā kiṣkindhāṃ vālinaḥ purīm | [Rām, Ki, 12 14.1]
vṛkṣair ātmānam āvṛtya vyatiṣṭhan gahane vane | [Rām, Ki, 12 14.2]
sugrīvo vyanadad ghoraṃ vālino hvānakāraṇāt | [Rām, Ki, 12 15.1]
gāḍhaṃ parihito vegān nādair bhindann ivāmbaram | [Rām, Ki, 12 15.2]
taṃ śrutvā ninadaṃ bhrātuḥ kruddho vālī mahābalaḥ | [Rām, Ki, 12 16.1]
niṣpapāta susaṃrabdho bhāskaro 'stataṭād iva | [Rām, Ki, 12 16.2]
tataḥ sutumulaṃ yuddhaṃ vālisugrīvayor abhūt | [Rām, Ki, 12 17.1]
gagane grahayor ghoraṃ budhāṅgārakayor iva | [Rām, Ki, 12 17.2]
talair aśanikalpaiś ca vajrakalpaiś ca muṣṭibhiḥ | [Rām, Ki, 12 18.1]
jaghnatuḥ samare 'nyonyaṃ bhrātarau krodhamūrchitau | [Rām, Ki, 12 18.2]
tato rāmo dhanuṣpāṇis tāv ubhau samudīkṣya tu | [Rām, Ki, 12 19.1]
anyonyasadṛśau vīrāv ubhau devāv ivāśvinau | [Rām, Ki, 12 19.2]
yan nāvagacchat sugrīvaṃ vālinaṃ vāpi rāghavaḥ | [Rām, Ki, 12 20.1]
tato na kṛtavān buddhiṃ moktum antakaraṃ śaram | [Rām, Ki, 12 20.2]
etasminn antare bhagnaḥ sugrīvas tena vālinā | [Rām, Ki, 12 21.1]
apaśyan rāghavaṃ nātham ṛśyamūkaṃ pradudruve | [Rām, Ki, 12 21.2]
klānto rudhirasiktāṅgaḥ prahārair jarjarīkṛtaḥ | [Rām, Ki, 12 22.1]
vālinābhidrutaḥ krodhāt praviveśa mahāvanam | [Rām, Ki, 12 22.2]
taṃ praviṣṭaṃ vanaṃ dṛṣṭvā vālī śāpabhayāt tataḥ | [Rām, Ki, 12 23.1]
mukto hy asi tvam ity uktvā sa nivṛtto mahābalaḥ | [Rām, Ki, 12 23.2]
rāghavo 'pi saha bhrātrā saha caiva hanūmatā | [Rām, Ki, 12 24.1]
tad eva vanam āgacchat sugrīvo yatra vānaraḥ | [Rām, Ki, 12 24.2]
taṃ samīkṣyāgataṃ rāmaṃ sugrīvaḥ sahalakṣmaṇam | [Rām, Ki, 12 25.1]
hrīmān dīnam uvācedaṃ vasudhām avalokayan | [Rām, Ki, 12 25.2]
āhvayasveti mām uktvā darśayitvā ca vikramam | [Rām, Ki, 12 26.1]
vairiṇā ghātayitvā ca kim idānīṃ tvayā kṛtam | [Rām, Ki, 12 26.2]
tām eva velāṃ vaktavyaṃ tvayā rāghava tattvataḥ | [Rām, Ki, 12 27.1]
vālinaṃ na nihanmīti tato nāham ito vraje | [Rām, Ki, 12 27.2]
tasya caivaṃ bruvāṇasya sugrīvasya mahātmanaḥ | [Rām, Ki, 12 28.1]
karuṇaṃ dīnayā vācā rāghavaḥ punar abravīt | [Rām, Ki, 12 28.2]
sugrīva śrūyatāṃ tāta krodhaś ca vyapanīyatām | [Rām, Ki, 12 29.1]
kāraṇaṃ yena bāṇo 'yaṃ na mayā sa visarjitaḥ | [Rām, Ki, 12 29.2]
alaṃkāreṇa veṣeṇa pramāṇena gatena ca | [Rām, Ki, 12 30.1]
tvaṃ ca sugrīva vālī ca sadṛśau sthaḥ parasparam | [Rām, Ki, 12 30.2]
svareṇa varcasā caiva prekṣitena ca vānara | [Rām, Ki, 12 31.1]
vikrameṇa ca vākyaiś ca vyaktiṃ vāṃ nopalakṣaye | [Rām, Ki, 12 31.2]
tato 'haṃ rūpasādṛśyān mohito vānarottama | [Rām, Ki, 12 32.1]
notsṛjāmi mahāvegaṃ śaraṃ śatrunibarhaṇam | [Rām, Ki, 12 32.2]
etanmuhūrte tu mayā paśya vālinam āhave | [Rām, Ki, 12 33.1]
nirastam iṣuṇaikena veṣṭamānaṃ mahītale | [Rām, Ki, 12 33.2]
abhijñānaṃ kuruṣva tvam ātmano vānareśvara | [Rām, Ki, 12 34.1]
yena tvām abhijānīyāṃ dvaṃdvayuddham upāgatam | [Rām, Ki, 12 34.2]
gajapuṣpīm imāṃ phullām utpāṭya śubhalakṣaṇām | [Rām, Ki, 12 35.1]
kuru lakṣmaṇa kaṇṭhe 'sya sugrīvasya mahātmanaḥ | [Rām, Ki, 12 35.2]
tato giritaṭe jātām utpāṭya kusumāyutām | [Rām, Ki, 12 36.1]
lakṣmaṇo gajapuṣpīṃ tāṃ tasya kaṇṭhe vyasarjayat | [Rām, Ki, 12 36.2]
sa tathā śuśubhe śrīmāṃl latayā kaṇṭhasaktayā | [Rām, Ki, 12 37.1]
mālayeva balākānāṃ sasaṃdhya iva toyadaḥ | [Rām, Ki, 12 37.2]
vibhrājamāno vapuṣā rāmavākyasamāhitaḥ | [Rām, Ki, 12 38.1]
jagāma saha rāmeṇa kiṣkindhāṃ vālipālitām | [Rām, Ki, 12 38.2]
{Rām, Ki, 13}
ṛśyamūkāt sa dharmātmā kiṣkindhāṃ lakṣmaṇāgrajaḥ | [Rām, Ki, 13 1.1]
jagāma sahasugrīvo vālivikramapālitām | [Rām, Ki, 13 1.2]
samudyamya mahac cāpaṃ rāmaḥ kāñcanabhūṣitam | [Rām, Ki, 13 2.1]
śarāṃś cādityasaṃkāśān gṛhītvā raṇasādhakān | [Rām, Ki, 13 2.2]
agratas tu yayau tasya rāghavasya mahātmanaḥ | [Rām, Ki, 13 3.1]
sugrīvaḥ saṃhatagrīvo lakṣmaṇaś ca mahābalaḥ | [Rām, Ki, 13 3.2]
pṛṣṭhato hanumān vīro nalo nīlaś ca vānaraḥ | [Rām, Ki, 13 4.1]
tāraś caiva mahātejā hariyūthapayūthapāḥ | [Rām, Ki, 13 4.2]
te vīkṣamāṇā vṛkṣāṃś ca puṣpabhārāvalambinaḥ | [Rām, Ki, 13 5.1]
prasannāmbuvahāś caiva saritaḥ sāgaraṃgamāḥ | [Rām, Ki, 13 5.2]
kandarāṇi ca śailāṃś ca nirdarāṇi guhās tathā | [Rām, Ki, 13 6.1]
śikharāṇi ca mukhyāni darīś ca priyadarśanāḥ | [Rām, Ki, 13 6.2]
vaidūryavimalaiḥ parṇaiḥ padmaiś cākāśakuḍmalaiḥ | [Rām, Ki, 13 7.1]
śobhitān sajalān mārge taṭākāṃś ca vyalokayan | [Rām, Ki, 13 7.2]
kāraṇḍaiḥ sārasair haṃsair vañjulair jalakukkuṭaiḥ | [Rām, Ki, 13 8.1]
cakravākais tathā cānyaiḥ śakunaiḥ pratināditān | [Rām, Ki, 13 8.2]
mṛduśaṣpāṅkurāhārān nirbhayān vanagocarān | [Rām, Ki, 13 9.1]
carataḥ sarvato 'paśyan sthalīṣu hariṇān sthitān | [Rām, Ki, 13 9.2]
taṭākavairiṇaś cāpi śukladantavibhūṣitān | [Rām, Ki, 13 10.1]
ghorān ekacarān vanyān dviradān kūlaghātinaḥ | [Rām, Ki, 13 10.2]
vane vanacarāṃś cānyān khecarāṃś ca vihaṃgamān | [Rām, Ki, 13 11.1]
paśyantas tvaritā jagmuḥ sugrīvavaśavartinaḥ | [Rām, Ki, 13 11.2]
teṣāṃ tu gacchatāṃ tatra tvaritaṃ raghunandanaḥ | [Rām, Ki, 13 12.1]
drumaṣaṇḍaṃ vanaṃ dṛṣṭvā rāmaḥ sugrīvam abravīt | [Rām, Ki, 13 12.2]
eṣa megha ivākāśe vṛkṣaṣaṇḍaḥ prakāśate | [Rām, Ki, 13 13.1]
meghasaṃghātavipulaḥ paryantakadalīvṛtaḥ | [Rām, Ki, 13 13.2]
kim etaj jñātum icchāmi sakhe kautūhalaṃ mama | [Rām, Ki, 13 14.1]
kautūhalāpanayanaṃ kartum icchāmy ahaṃ tvayā | [Rām, Ki, 13 14.2]
tasya tadvacanaṃ śrutvā rāghavasya mahātmanaḥ | [Rām, Ki, 13 15.1]
gacchann evācacakṣe 'tha sugrīvas tan mahad vanam | [Rām, Ki, 13 15.2]
etad rāghava vistīrṇam āśramaṃ śramanāśanam | [Rām, Ki, 13 16.1]
udyānavanasampannaṃ svādumūlaphalodakam | [Rām, Ki, 13 16.2]
atra saptajanā nāma munayaḥ saṃśitavratāḥ | [Rām, Ki, 13 17.1]
saptaivāsann adhaḥśīrṣā niyataṃ jalaśāyinaḥ | [Rām, Ki, 13 17.2]
saptarātrakṛtāhārā vāyunā vanavāsinaḥ | [Rām, Ki, 13 18.1]
divaṃ varṣaśatair yātāḥ saptabhiḥ sakalevarāḥ | [Rām, Ki, 13 18.2]
teṣām evaṃ prabhāvena drumaprākārasaṃvṛtam | [Rām, Ki, 13 19.1]
āśramaṃ sudurādharṣam api sendraiḥ surāsuraiḥ | [Rām, Ki, 13 19.2]
pakṣiṇo varjayanty etat tathānye vanacāriṇaḥ | [Rām, Ki, 13 20.1]
viśanti mohād ye 'py atra nivartante na te punaḥ | [Rām, Ki, 13 20.2]
vibhūṣaṇaravāś cātra śrūyante sakalākṣarāḥ | [Rām, Ki, 13 21.1]
tūryagītasvanāś cāpi gandho divyaś ca rāghava | [Rām, Ki, 13 21.2]
tretāgnayo 'pi dīpyante dhūmo hy eṣa pradṛśyate | [Rām, Ki, 13 22.1]
veṣṭayann iva vṛkṣāgrān kapotāṅgāruṇo ghanaḥ | [Rām, Ki, 13 22.2]
kuru praṇāmaṃ dharmātmaṃs tān samuddiśya rāghavaḥ | [Rām, Ki, 13 23.1]
lakṣmaṇena saha bhrātrā prayataḥ saṃyatāñjaliḥ | [Rām, Ki, 13 23.2]
praṇamanti hi ye teṣām ṛṣīṇāṃ bhāvitātmanām | [Rām, Ki, 13 24.1]
na teṣām aśubhaṃ kiṃcic charīre rāma dṛśyate | [Rām, Ki, 13 24.2]
tato rāmaḥ saha bhrātrā lakṣmaṇena kṛtāñjaliḥ | [Rām, Ki, 13 25.1]
samuddiśya mahātmānas tān ṛṣīn abhyavādayat | [Rām, Ki, 13 25.2]
abhivādya ca dharmātmā rāmo bhrātā ca lakṣmaṇaḥ | [Rām, Ki, 13 26.1]
sugrīvo vānarāś caiva jagmuḥ saṃhṛṣṭamānasāḥ | [Rām, Ki, 13 26.2]
te gatvā dūram adhvānaṃ tasmāt saptajanāśramāt | [Rām, Ki, 13 27.1]
dadṛśus tāṃ durādharṣāṃ kiṣkindhāṃ vālipālitām | [Rām, Ki, 13 27.2]
{Rām, Ki, 14}
sarve te tvaritaṃ gatvā kiṣkindhāṃ vālipālitām | [Rām, Ki, 14 1.1]
vṛkṣair ātmānam āvṛtya vyatiṣṭhan gahane vane | [Rām, Ki, 14 1.2]
vicārya sarvato dṛṣṭiṃ kānane kānanapriyaḥ | [Rām, Ki, 14 2.1]
sugrīvo vipulagrīvaḥ krodham āhārayad bhṛśam | [Rām, Ki, 14 2.2]
tataḥ sa ninadaṃ ghoraṃ kṛtvā yuddhāya cāhvayat | [Rām, Ki, 14 3.1]
parivāraiḥ parivṛto nādair bhindann ivāmbaram | [Rām, Ki, 14 3.2]
atha bālārkasadṛśo dṛptasiṃhagatis tadā | [Rām, Ki, 14 4.1]
dṛṣṭvā rāmaṃ kriyādakṣaṃ sugrīvo vākyam abravīt | [Rām, Ki, 14 4.2]
harivāgurayā vyāptāṃ taptakāñcanatoraṇām | [Rām, Ki, 14 5.1]
prāptāḥ sma dhvajayantrāḍhyāṃ kiṣkindhāṃ vālinaḥ purīm | [Rām, Ki, 14 5.2]
pratijñā yā tvayā vīra kṛtā vālivadhe purā | [Rām, Ki, 14 6.1]
saphalāṃ tāṃ kuru kṣipraṃ latāṃ kāla ivāgataḥ | [Rām, Ki, 14 6.2]
evam uktas tu dharmātmā sugrīveṇa sa rāghavaḥ | [Rām, Ki, 14 7.1]
tam athovāca sugrīvaṃ vacanaṃ śatrusūdanaḥ | [Rām, Ki, 14 7.2]
kṛtābhijñānacihnas tvam anayā gajasāhvayā | [Rām, Ki, 14 8.1]
viparīta ivākāśe sūryo nakṣatramālayā | [Rām, Ki, 14 8.2]
adya vālisamutthaṃ te bhayaṃ vairaṃ ca vānara | [Rām, Ki, 14 9.1]
ekenāhaṃ pramokṣyāmi bāṇamokṣeṇa saṃyuge | [Rām, Ki, 14 9.2]
mama darśaya sugrīvavairiṇaṃ bhrātṛrūpiṇam | [Rām, Ki, 14 10.1]
vālī vinihato yāvad vane pāṃsuṣu veṣṭate | [Rām, Ki, 14 10.2]
yadi dṛṣṭipathaṃ prāpto jīvan sa vinivartate | [Rām, Ki, 14 11.1]
tato doṣeṇa mā gacchet sadyo garhec ca mā bhavān | [Rām, Ki, 14 11.2]
pratyakṣaṃ sapta te sālā mayā bāṇena dāritāḥ | [Rām, Ki, 14 12.1]
tato vetsi balenādya vālinaṃ nihataṃ mayā | [Rām, Ki, 14 12.2]
anṛtaṃ noktapūrvaṃ me vīra kṛcchre 'pi tiṣṭhatā | [Rām, Ki, 14 13.1]
dharmalobhaparītena na ca vakṣye kathaṃcana | [Rām, Ki, 14 13.2]
saphalāṃ ca kariṣyāmi pratijñāṃ jahi sambhramam | [Rām, Ki, 14 14.1]
prasūtaṃ kalamaṃ kṣetre varṣeṇeva śatakratuḥ | [Rām, Ki, 14 14.2]
tadāhvānanimittaṃ tvaṃ vālino hemamālinaḥ | [Rām, Ki, 14 15.1]
sugrīva kuru taṃ śabdaṃ niṣpated yena vānaraḥ | [Rām, Ki, 14 15.2]
jitakāśī jayaślāghī tvayā cādharṣitaḥ purāt | [Rām, Ki, 14 16.1]
niṣpatiṣyaty asaṅgena vālī sa priyasaṃyugaḥ | [Rām, Ki, 14 16.2]
ripūṇāṃ dharṣaṇaṃ śūrā marṣayanti na saṃyuge | [Rām, Ki, 14 17.1]
jānantas tu svakaṃ vīryaṃ strīsamakṣaṃ viśeṣataḥ | [Rām, Ki, 14 17.2]
sa tu rāmavacaḥ śrutvā sugrīvo hemapiṅgalaḥ | [Rām, Ki, 14 18.1]
nanarda krūranādena vinirbhindann ivāmbaram | [Rām, Ki, 14 18.2]
tasya śabdena vitrastā gāvo yānti hataprabhāḥ | [Rām, Ki, 14 19.1]
rājadoṣaparāmṛṣṭāḥ kulastriya ivākulāḥ | [Rām, Ki, 14 19.2]
dravanti ca mṛgāḥ śīghraṃ bhagnā iva raṇe hayāḥ | [Rām, Ki, 14 20.1]
patanti ca khagā bhūmau kṣīṇapuṇyā iva grahāḥ | [Rām, Ki, 14 20.2]
tataḥ sa jīmūtagaṇapraṇādo nādaṃ vyamuñcat tvarayā pratītaḥ | [Rām, Ki, 14 21.1]
sūryātmajaḥ śauryavivṛddhatejāḥ saritpatir vānilacañcalormiḥ | [Rām, Ki, 14 21.2]
{Rām, Ki, 15}
atha tasya ninādaṃ taṃ sugrīvasya mahātmanaḥ | [Rām, Ki, 15 1.1]
śuśrāvāntaḥpuragato vālī bhrātur amarṣaṇaḥ | [Rām, Ki, 15 1.2]
śrutvā tu tasya ninadaṃ sarvabhūtaprakampanam | [Rām, Ki, 15 2.1]
madaś caikapade naṣṭaḥ krodhaś cāpatito mahān | [Rām, Ki, 15 2.2]
sa tu roṣaparītāṅgo vālī saṃdhyātapaprabhaḥ | [Rām, Ki, 15 3.1]
uparakta ivādityaḥ sadyo niṣprabhatāṃ gataḥ | [Rām, Ki, 15 3.2]
vālī daṃṣṭrākarālas tu krodhād dīptāgnisaṃnibhaḥ | [Rām, Ki, 15 4.1]
bhāty utpatitapadmābhaḥ samṛṇāla iva hradaḥ | [Rām, Ki, 15 4.2]
śabdaṃ durmarṣaṇaṃ śrutvā niṣpapāta tato hariḥ | [Rām, Ki, 15 5.1]
vegena caraṇanyāsair dārayann iva medinīm | [Rām, Ki, 15 5.2]
taṃ tu tārā pariṣvajya snehād darśitasauhṛdā | [Rām, Ki, 15 6.1]
uvāca trastasaṃbhrāntā hitodarkam idaṃ vacaḥ | [Rām, Ki, 15 6.2]
sādhu krodham imaṃ vīra nadīvegam ivāgatam | [Rām, Ki, 15 7.1]
śayanād utthitaḥ kālyaṃ tyaja bhuktām iva srajam | [Rām, Ki, 15 7.2]
sahasā tava niṣkrāmo mama tāvan na rocate | [Rām, Ki, 15 8.1]
śrūyatām abhidhāsyāmi yannimittaṃ nivāryase | [Rām, Ki, 15 8.2]
pūrvam āpatitaḥ krodhāt sa tvām āhvayate yudhi | [Rām, Ki, 15 9.1]
niṣpatya ca nirastas te hanyamāno diśo gataḥ | [Rām, Ki, 15 9.2]
tvayā tasya nirastasya pīḍitasya viśeṣataḥ | [Rām, Ki, 15 10.1]
ihaitya punar āhvānaṃ śaṅkāṃ janayatīva me | [Rām, Ki, 15 10.2]
darpaś ca vyavasāyaś ca yādṛśas tasya nardataḥ | [Rām, Ki, 15 11.1]
ninādasya ca saṃrambho naitad alpaṃ hi kāraṇam | [Rām, Ki, 15 11.2]
nāsahāyam ahaṃ manye sugrīvaṃ tam ihāgatam | [Rām, Ki, 15 12.1]
avaṣṭabdhasahāyaś ca yam āśrityaiṣa garjati | [Rām, Ki, 15 12.2]
prakṛtyā nipuṇaś caiva buddhimāṃś caiva vānaraḥ | [Rām, Ki, 15 13.1]
aparīkṣitavīryeṇa sugrīvaḥ saha naiṣyati | [Rām, Ki, 15 13.2]
pūrvam eva mayā vīra śrutaṃ kathayato vacaḥ | [Rām, Ki, 15 14.1]
aṅgadasya kumārasya vakṣyāmi tvā hitaṃ vacaḥ | [Rām, Ki, 15 14.2]
tava bhrātur hi vikhyātaḥ sahāyo raṇakarkaśaḥ | [Rām, Ki, 15 15.1]
rāmaḥ parabalāmardī yugāntāgnir ivotthitaḥ | [Rām, Ki, 15 15.2]
nivāsavṛkṣaḥ sādhūnām āpannānāṃ parā gatiḥ | [Rām, Ki, 15 16.1]
ārtānāṃ saṃśrayaś caiva yaśasaś caikabhājanam | [Rām, Ki, 15 16.2]
jñānavijñānasampanno nideśo nirataḥ pituḥ | [Rām, Ki, 15 17.1]
dhātūnām iva śailendro guṇānām ākaro mahān | [Rām, Ki, 15 17.2]
tatkṣamaṃ na virodhas te saha tena mahātmanā | [Rām, Ki, 15 18.1]
durjayenāprameyena rāmeṇa raṇakarmasu | [Rām, Ki, 15 18.2]
śūra vakṣyāmi te kiṃcin na cecchāmy abhyasūyitum | [Rām, Ki, 15 19.1]
śrūyatāṃ kriyatāṃ caiva tava vakṣyāmi yaddhitam | [Rām, Ki, 15 19.2]
yauvarājyena sugrīvaṃ tūrṇaṃ sādhv abhiṣecaya | [Rām, Ki, 15 20.1]
vigrahaṃ mā kṛthā vīra bhrātrā rājan balīyasā | [Rām, Ki, 15 20.2]
ahaṃ hi te kṣamaṃ manye tava rāmeṇa sauhṛdam | [Rām, Ki, 15 21.1]
sugrīveṇa ca samprītiṃ vairam utsṛjya dūrataḥ | [Rām, Ki, 15 21.2]
lālanīyo hi te bhrātā yavīyān eṣa vānaraḥ | [Rām, Ki, 15 22.1]
tatra vā sann ihastho vā sarvathā bandhur eva te | [Rām, Ki, 15 22.2]
yadi te matpriyaṃ kāryaṃ yadi cāvaiṣi māṃ hitām | [Rām, Ki, 15 23.1]
yācyamānaḥ prayatnena sādhu vākyaṃ kuruṣva me | [Rām, Ki, 15 23.2]
{Rām, Ki, 16}
tām evaṃ bruvatīṃ tārāṃ tārādhipanibhānanām | [Rām, Ki, 16 1.1]
vālī nirbhartsayāmāsa vacanaṃ cedam abravīt | [Rām, Ki, 16 1.2]
garjato 'sya ca saṃrambhaṃ bhrātuḥ śatror viśeṣataḥ | [Rām, Ki, 16 2.1]
marṣayiṣyāmy ahaṃ kena kāraṇena varānane | [Rām, Ki, 16 2.2]
adharṣitānāṃ śūrāṇāṃ samareṣv anivartinām | [Rām, Ki, 16 3.1]
dharṣaṇāmarṣaṇaṃ bhīru maraṇād atiricyate | [Rām, Ki, 16 3.2]
soḍhuṃ na ca samartho 'haṃ yuddhakāmasya saṃyuge | [Rām, Ki, 16 4.1]
sugrīvasya ca saṃrambhaṃ hīnagrīvasya garjataḥ | [Rām, Ki, 16 4.2]
na ca kāryo viṣādas te rāghavaṃ prati matkṛte | [Rām, Ki, 16 5.1]
dharmajñaś ca kṛtajñaś ca kathaṃ pāpaṃ kariṣyati | [Rām, Ki, 16 5.2]
nivartasva saha strībhiḥ kathaṃ bhūyo 'nugacchasi | [Rām, Ki, 16 6.1]
sauhṛdaṃ darśitaṃ tāre mayi bhaktiḥ kṛtā tvayā | [Rām, Ki, 16 6.2]
pratiyotsyāmy ahaṃ gatvā sugrīvaṃ jahi sambhramam | [Rām, Ki, 16 7.1]
darpaṃ cāsya vineṣyāmi na ca prāṇair vimokṣyate | [Rām, Ki, 16 7.2]
śāpitāsi mama prāṇair nivartasva jayena ca | [Rām, Ki, 16 8.1]
ahaṃ jitvā nivartiṣye tam alaṃ bhrātaraṃ raṇe | [Rām, Ki, 16 8.2]
taṃ tu tārā pariṣvajya vālinaṃ priyavādinī | [Rām, Ki, 16 9.1]
cakāra rudatī mandaṃ dakṣiṇā sā pradakṣiṇam | [Rām, Ki, 16 9.2]
tataḥ svastyayanaṃ kṛtvā mantravad vijayaiṣiṇī | [Rām, Ki, 16 10.1]
antaḥpuraṃ saha strībhiḥ praviṣṭā śokamohitā | [Rām, Ki, 16 10.2]
praviṣṭāyāṃ tu tārāyāṃ saha strībhiḥ svam ālayam | [Rām, Ki, 16 11.1]
nagarān niryayau kruddho mahāsarpa iva śvasan | [Rām, Ki, 16 11.2]
sa niḥśvasya mahāvego vālī paramaroṣaṇaḥ | [Rām, Ki, 16 12.1]
sarvataś cārayan dṛṣṭiṃ śatrudarśanakāṅkṣayā | [Rām, Ki, 16 12.2]
sa dadarśa tataḥ śrīmān sugrīvaṃ hemapiṅgalam | [Rām, Ki, 16 13.1]
susaṃvītam avaṣṭabdhaṃ dīpyamānam ivānalam | [Rām, Ki, 16 13.2]
sa taṃ dṛṣṭvā mahāvīryaṃ sugrīvaṃ paryavasthitam | [Rām, Ki, 16 14.1]
gāḍhaṃ paridadhe vāso vālī paramaroṣaṇaḥ | [Rām, Ki, 16 14.2]
sa vālī gāḍhasaṃvīto muṣṭim udyamya vīryavān | [Rām, Ki, 16 15.1]
sugrīvam evābhimukho yayau yoddhuṃ kṛtakṣaṇaḥ | [Rām, Ki, 16 15.2]
śliṣṭamuṣṭiṃ samudyamya saṃrabdhataram āgataḥ | [Rām, Ki, 16 16.1]
sugrīvo 'pi samuddiśya vālinaṃ hemamālinam | [Rām, Ki, 16 16.2]
taṃ vālī krodhatāmrākṣaḥ sugrīvaṃ raṇapaṇḍitam | [Rām, Ki, 16 17.1]
āpatantaṃ mahāvegam idaṃ vacanam abravīt | [Rām, Ki, 16 17.2]
eṣa muṣṭir mayā baddho gāḍhaḥ sunihitāṅguliḥ | [Rām, Ki, 16 18.1]
mayā vegavimuktas te prāṇān ādāya yāsyati | [Rām, Ki, 16 18.2]
evam uktas tu sugrīvaḥ kruddho vālinam abravīt | [Rām, Ki, 16 19.1]
tavaiva ca haran prāṇān muṣṭiḥ patatu mūrdhani | [Rām, Ki, 16 19.2]
tāḍitas tena saṃkruddhaḥ samabhikramya vegataḥ | [Rām, Ki, 16 20.1]
abhavac choṇitodgārī sotpīḍa iva parvataḥ | [Rām, Ki, 16 20.2]
sugrīveṇa tu niḥsaṅgaṃ sālam utpāṭya tejasā | [Rām, Ki, 16 21.1]
gātreṣv abhihato vālī vajreṇeva mahāgiriḥ | [Rām, Ki, 16 21.2]
sa tu vālī pracaritaḥ sālatāḍanavihvalaḥ | [Rām, Ki, 16 22.1]
gurubhārasamākrāntā sāgare naur ivābhavat | [Rām, Ki, 16 22.2]
tau bhīmabalavikrāntau suparṇasamaveginau | [Rām, Ki, 16 23.1]
pravṛddhau ghoravapuṣau candrasūryāv ivāmbare | [Rām, Ki, 16 23.2]
vālinā bhagnadarpas tu sugrīvo mandavikramaḥ | [Rām, Ki, 16 24.1]
vālinaṃ prati sāmarṣo darśayāmāsa lāghavam | [Rām, Ki, 16 24.2]
tato dhanuṣi saṃdhāya śaram āśīviṣopamam | [Rām, Ki, 16 25.1]
rāghaveṇa mahābāṇo vālivakṣasi pātitaḥ | [Rām, Ki, 16 25.2]
tatastena mahātejā vīryotsiktaḥ kapīśvaraḥ | [Rām, Ki, 16 26.1]
vegenābhihato vālī nipapāta mahītale | [Rām, Ki, 16 26.2]
athokṣitaḥ śoṇitatoyavisravaiḥ supuṣpitāśoka ivāniloddhataḥ | [Rām, Ki, 16 27.1]
vicetano vāsavasūnur āhave prabhraṃśitendradhvajavat kṣitiṃ gataḥ | [Rām, Ki, 16 27.2]
{Rām, Ki, 17}
tataḥ śareṇābhihato rāmeṇa raṇakarkaśaḥ | [Rām, Ki, 17 1.1]
papāta sahasā vālī nikṛtta iva pādapaḥ | [Rām, Ki, 17 1.2]
sa bhūmau nyastasarvāṅgas taptakāñcanabhūṣaṇaḥ | [Rām, Ki, 17 2.1]
apatad devarājasya muktaraśmir iva dhvajaḥ | [Rām, Ki, 17 2.2]
tasmin nipatite bhūmau vānarāṇāṃ gaṇeśvare | [Rām, Ki, 17 3.1]
naṣṭacandram iva vyoma na vyarājata bhūtalam | [Rām, Ki, 17 3.2]
bhūmau nipatitasyāpi tasya dehaṃ mahātmanaḥ | [Rām, Ki, 17 4.1]
na śrīr jahāti na prāṇā na tejo na parākramaḥ | [Rām, Ki, 17 4.2]
śakradattā varā mālā kāñcanī ratnabhūṣitā | [Rām, Ki, 17 5.1]
dadhāra harimukhyasya prāṇāṃs tejaḥ śriyaṃ ca sā | [Rām, Ki, 17 5.2]
sa tayā mālayā vīro haimayā hariyūthapaḥ | [Rām, Ki, 17 6.1]
saṃdhyānugataparyantaḥ payodhara ivābhavat | [Rām, Ki, 17 6.2]
tasya mālā ca dehaś ca marmaghātī ca yaḥ śaraḥ | [Rām, Ki, 17 7.1]
tridheva racitā lakṣmīḥ patitasyāpi śobhate | [Rām, Ki, 17 7.2]
tad astraṃ tasya vīrasya svargamārgaprabhāvanam | [Rām, Ki, 17 8.1]
rāmabāṇāsanakṣiptam āvahat paramāṃ gatim | [Rām, Ki, 17 8.2]
taṃ tathā patitaṃ saṃkhye gatārciṣam ivānalam | [Rām, Ki, 17 9.1]
yayātim iva puṇyānte devalokāt paricyutam | [Rām, Ki, 17 9.2]
ādityam iva kālena yugānte bhuvi pātitam | [Rām, Ki, 17 10.1]
mahendram iva durdharṣaṃ mahendram iva duḥsaham | [Rām, Ki, 17 10.2]
mahendraputraṃ patitaṃ vālinaṃ hemamālinam | [Rām, Ki, 17 11.1]
siṃhoraskaṃ mahābāhuṃ dīptāsyaṃ harilocanam | [Rām, Ki, 17 11.2]
lakṣmaṇānugato rāmo dadarśopasasarpa ca | [Rām, Ki, 17 11.3]
sa dṛṣṭvā rāghavaṃ vālī lakṣmaṇaṃ ca mahābalam | [Rām, Ki, 17 12.1]
abravīt praśritaṃ vākyaṃ paruṣaṃ dharmasaṃhitam | [Rām, Ki, 17 12.2]
parāṅmukhavadhaṃ kṛtvā ko nu prāptas tvayā guṇaḥ | [Rām, Ki, 17 13.1]
yad ahaṃ yuddhasaṃrabdhas tvatkṛte nidhanaṃ gataḥ | [Rām, Ki, 17 13.2]
kulīnaḥ sattvasampannas tejasvī caritavrataḥ | [Rām, Ki, 17 14.1]
rāmaḥ karuṇavedī ca prajānāṃ ca hite rataḥ | [Rām, Ki, 17 14.2]
sānukrośo mahotsāhaḥ samayajño dṛḍhavrataḥ | [Rām, Ki, 17 15.1]
iti te sarvabhūtāni kathayanti yaśo bhuvi | [Rām, Ki, 17 15.2]
tān guṇān sampradhāryāham agryaṃ cābhijanaṃ tava | [Rām, Ki, 17 16.1]
tārayā pratiṣiddhaḥ san sugrīveṇa samāgataḥ | [Rām, Ki, 17 16.2]
na mām anyena saṃrabdhaṃ pramattaṃ veddhum arhasi | [Rām, Ki, 17 17.1]
iti me buddhir utpannā babhūvādarśane tava | [Rām, Ki, 17 17.2]
na tvāṃ vinihatātmānaṃ dharmadhvajam adhārmikam | [Rām, Ki, 17 18.1]
jāne pāpasamācāraṃ tṛṇaiḥ kūpam ivāvṛtam | [Rām, Ki, 17 18.2]
satāṃ veṣadharaṃ pāpaṃ pracchannam iva pāvakam | [Rām, Ki, 17 19.1]
nāhaṃ tvām abhijānāmi dharmacchadmābhisaṃvṛtam | [Rām, Ki, 17 19.2]
viṣaye vā pure vā te yadā nāpakaromy aham | [Rām, Ki, 17 20.1]
na ca tvāṃ pratijāne 'haṃ kasmāt tvaṃ haṃsy akilbiṣam | [Rām, Ki, 17 20.2]
phalamūlāśanaṃ nityaṃ vānaraṃ vanagocaram | [Rām, Ki, 17 21.1]
mām ihāpratiyudhyantam anyena ca samāgatam | [Rām, Ki, 17 21.2]
tvaṃ narādhipateḥ putraḥ pratītaḥ priyadarśanaḥ | [Rām, Ki, 17 22.1]
liṅgam apy asti te rājan dṛśyate dharmasaṃhitam | [Rām, Ki, 17 22.2]
kaḥ kṣatriyakule jātaḥ śrutavān naṣṭasaṃśayaḥ | [Rām, Ki, 17 23.1]
dharmaliṅgapraticchannaḥ krūraṃ karma samācaret | [Rām, Ki, 17 23.2]
rāma rājakule jāto dharmavān iti viśrutaḥ | [Rām, Ki, 17 24.1]
abhavyo bhavyarūpeṇa kimarthaṃ paridhāvasi | [Rām, Ki, 17 24.2]
sāma dānaṃ kṣamā dharmaḥ satyaṃ dhṛtiparākramau | [Rām, Ki, 17 25.1]
pārthivānāṃ guṇā rājan daṇḍaś cāpy apakāriṣu | [Rām, Ki, 17 25.2]
vayaṃ vanacarā rāma mṛgā mūlaphalāśanāḥ | [Rām, Ki, 17 26.1]
eṣā prakṛtir asmākaṃ puruṣas tvaṃ nareśvaraḥ | [Rām, Ki, 17 26.2]
bhūmir hiraṇyaṃ rūpyaṃ ca nigrahe kāraṇāni ca | [Rām, Ki, 17 27.1]
tatra kas te vane lobho madīyeṣu phaleṣu vā | [Rām, Ki, 17 27.2]
nayaś ca vinayaś cobhau nigrahānugrahāv api | [Rām, Ki, 17 28.1]
rājavṛttir asaṃkīrṇā na nṛpāḥ kāmavṛttayaḥ | [Rām, Ki, 17 28.2]
tvaṃ tu kāmapradhānaś ca kopanaś cānavasthitaḥ | [Rām, Ki, 17 29.1]
rājavṛttaiś ca saṃkīrṇaḥ śarāsanaparāyaṇaḥ | [Rām, Ki, 17 29.2]
na te 'sty apacitir dharme nārthe buddhir avasthitā | [Rām, Ki, 17 30.1]
indriyaiḥ kāmavṛttaḥ san kṛṣyase manujeśvara | [Rām, Ki, 17 30.2]
hatvā bāṇena kākutstha mām ihānaparādhinam | [Rām, Ki, 17 31.1]
kiṃ vakṣyasi satāṃ madhye karma kṛtvā jugupsitam | [Rām, Ki, 17 31.2]
rājahā brahmahā goghnaś coraḥ prāṇivadhe rataḥ | [Rām, Ki, 17 32.1]
nāstikaḥ parivettā ca sarve nirayagāminaḥ | [Rām, Ki, 17 32.2]
adhāryaṃ carma me sadbhī romāṇy asthi ca varjitam | [Rām, Ki, 17 33.1]
abhakṣyāṇi ca māṃsāni tvadvidhair dharmacāribhiḥ | [Rām, Ki, 17 33.2]
pañca pañcanakhā bhakṣyā brahmakṣatreṇa rāghava | [Rām, Ki, 17 34.1]
śalyakaḥ śvāvidho godhā śaśaḥ kūrmaś ca pañcamaḥ | [Rām, Ki, 17 34.2]
carma cāsthi ca me rājan na spṛśanti manīṣiṇaḥ | [Rām, Ki, 17 35.1]
abhakṣyāṇi ca māṃsāni so 'haṃ pañcanakho hataḥ | [Rām, Ki, 17 35.2]
tvayā nāthena kākutstha na sanāthā vasuṃdharā | [Rām, Ki, 17 36.1]
pramadā śīlasampannā dhūrtena patitā yathā | [Rām, Ki, 17 36.2]
śaṭho naikṛtikaḥ kṣudro mithyā praśritamānasaḥ | [Rām, Ki, 17 37.1]
kathaṃ daśarathena tvaṃ jātaḥ pāpo mahātmanā | [Rām, Ki, 17 37.2]
chinnacāritryakakṣyeṇa satāṃ dharmātivartinā | [Rām, Ki, 17 38.1]
tyaktadharmāṅkuśenāhaṃ nihato rāmahastinā | [Rām, Ki, 17 38.2]
dṛśyamānas tu yudhyethā mayā yudhi nṛpātmaja | [Rām, Ki, 17 39.1]
adya vaivasvataṃ devaṃ paśyes tvaṃ nihato mayā | [Rām, Ki, 17 39.2]
tvayādṛśyena tu raṇe nihato 'haṃ durāsadaḥ | [Rām, Ki, 17 40.1]
prasuptaḥ pannageneva naraḥ pānavaśaṃ gataḥ | [Rām, Ki, 17 40.2]
sugrīvapriyakāmena yad ahaṃ nihatas tvayā | [Rām, Ki, 17 41.1]
kaṇṭhe baddhvā pradadyāṃ te 'nihataṃ rāvaṇaṃ raṇe | [Rām, Ki, 17 41.2]
nyastāṃ sāgaratoye vā pātāle vāpi maithilīm | [Rām, Ki, 17 42.1]
ānayeyaṃ tavādeśāc chvetām aśvatarīm iva | [Rām, Ki, 17 42.2]
yuktaṃ yat prāpnuyād rājyaṃ sugrīvaḥ svargate mayi | [Rām, Ki, 17 43.1]
ayuktaṃ yad adharmeṇa tvayāhaṃ nihato raṇe | [Rām, Ki, 17 43.2]
kāmam evaṃvidhaṃ lokaḥ kālena viniyujyate | [Rām, Ki, 17 44.1]
kṣamaṃ ced bhavatā prāptam uttaraṃ sādhu cintyatām | [Rām, Ki, 17 44.2]
ity evam uktvā pariśuṣkavaktraḥ śarābhighātād vyathito mahātmā | [Rām, Ki, 17 45.1]
samīkṣya rāmaṃ ravisaṃnikāśaṃ tūṣṇīṃ babhūvāmararājasūnuḥ | [Rām, Ki, 17 45.2]
{Rām, Ki, 18}
ity uktaḥ praśritaṃ vākyaṃ dharmārthasahitaṃ hitam | [Rām, Ki, 18 1.1]
paruṣaṃ vālinā rāmo nihatena vicetasā | [Rām, Ki, 18 1.2]
taṃ niṣprabham ivādityaṃ muktatoyam ivāmbudam | [Rām, Ki, 18 2.1]
uktavākyaṃ hariśreṣṭham upaśāntam ivānalam | [Rām, Ki, 18 2.2]
dharmārthaguṇasampannaṃ harīśvaram anuttamam | [Rām, Ki, 18 3.1]
adhikṣiptas tadā rāmaḥ paścād vālinam abravīt | [Rām, Ki, 18 3.2]
dharmam arthaṃ ca kāmaṃ ca samayaṃ cāpi laukikam | [Rām, Ki, 18 4.1]
avijñāya kathaṃ bālyān mām ihādya vigarhase | [Rām, Ki, 18 4.2]
apṛṣṭvā buddhisampannān vṛddhān ācāryasaṃmatān | [Rām, Ki, 18 5.1]
saumya vānaracāpalyāt tvaṃ māṃ vaktum ihecchasi | [Rām, Ki, 18 5.2]
ikṣvākūṇām iyaṃ bhūmiḥ saśailavanakānanā | [Rām, Ki, 18 6.1]
mṛgapakṣimanuṣyāṇāṃ nigrahānugrahāv api | [Rām, Ki, 18 6.2]
tāṃ pālayati dharmātmā bharataḥ satyavāg ṛjuḥ | [Rām, Ki, 18 7.1]
dharmakāmārthatattvajño nigrahānugrahe rataḥ | [Rām, Ki, 18 7.2]
nayaś ca vinayaś cobhau yasmin satyaṃ ca susthitam | [Rām, Ki, 18 8.1]
vikramaś ca yathā dṛṣṭaḥ sa rājā deśakālavit | [Rām, Ki, 18 8.2]
tasya dharmakṛtādeśā vayam anye ca pārthivaḥ | [Rām, Ki, 18 9.1]
carāmo vasudhāṃ kṛtsnāṃ dharmasaṃtānam icchavaḥ | [Rām, Ki, 18 9.2]
tasmin nṛpatiśārdūla bharate dharmavatsale | [Rām, Ki, 18 10.1]
pālayaty akhilāṃ bhūmiṃ kaś cared dharmanigraham | [Rām, Ki, 18 10.2]
te vayaṃ mārgavibhraṣṭaṃ svadharme parame sthitāḥ | [Rām, Ki, 18 11.1]
bharatājñāṃ puraskṛtya nigṛhṇīmo yathāvidhi | [Rām, Ki, 18 11.2]
tvaṃ tu saṃkliṣṭadharmā ca karmaṇā ca vigarhitaḥ | [Rām, Ki, 18 12.1]
kāmatantrapradhānaś ca na sthito rājavartmani | [Rām, Ki, 18 12.2]
jyeṣṭho bhrātā pitā caiva yaś ca vidyāṃ prayacchati | [Rām, Ki, 18 13.1]
trayas te pitaro jñeyā dharme ca pathi vartinaḥ | [Rām, Ki, 18 13.2]
yavīyān ātmanaḥ putraḥ śiṣyaś cāpi guṇoditaḥ | [Rām, Ki, 18 14.1]
putravat te trayaś cintyā dharmaś ced atra kāraṇam | [Rām, Ki, 18 14.2]
sūkṣmaḥ paramadurjñeyaḥ satāṃ dharmaḥ plavaṃgama | [Rām, Ki, 18 15.1]
hṛdisthaḥ sarvabhūtānām ātmā veda śubhāśubham | [Rām, Ki, 18 15.2]
capalaś capalaiḥ sārdhaṃ vānarair akṛtātmabhiḥ | [Rām, Ki, 18 16.1]
jātyandha iva jātyandhair mantrayan drakṣyase nu kim | [Rām, Ki, 18 16.2]
ahaṃ tu vyaktatām asya vacanasya bravīmi te | [Rām, Ki, 18 17.1]
na hi māṃ kevalaṃ roṣāt tvaṃ vigarhitum arhasi | [Rām, Ki, 18 17.2]
tad etat kāraṇaṃ paśya yadarthaṃ tvaṃ mayā hataḥ | [Rām, Ki, 18 18.1]
bhrātur vartasi bhāryāyāṃ tyaktvā dharmaṃ sanātanam | [Rām, Ki, 18 18.2]
asya tvaṃ dharamāṇasya sugrīvasya mahātmanaḥ | [Rām, Ki, 18 19.1]
rumāyāṃ vartase kāmāt snuṣāyāṃ pāpakarmakṛt | [Rām, Ki, 18 19.2]
tad vyatītasya te dharmāt kāmavṛttasya vānara | [Rām, Ki, 18 20.1]
bhrātṛbhāryābhimarśe 'smin daṇḍo 'yaṃ pratipāditaḥ | [Rām, Ki, 18 20.2]
na hi dharmaviruddhasya lokavṛttād apeyuṣaḥ | [Rām, Ki, 18 21.1]
daṇḍād anyatra paśyāmi nigrahaṃ hariyūthapa | [Rām, Ki, 18 21.2]
aurasīṃ bhaginīṃ vāpi bhāryāṃ vāpy anujasya yaḥ | [Rām, Ki, 18 22.1]
pracareta naraḥ kāmāt tasya daṇḍo vadhaḥ smṛtaḥ | [Rām, Ki, 18 22.2]
bharatas tu mahīpālo vayaṃ tv ādeśavartinaḥ | [Rām, Ki, 18 23.1]
tvaṃ ca dharmād atikrāntaḥ kathaṃ śakyam upekṣitum | [Rām, Ki, 18 23.2]
gurudharmavyatikrāntaṃ prājño dharmeṇa pālayan | [Rām, Ki, 18 24.1]
bharataḥ kāmavṛttānāṃ nigrahe paryavasthitaḥ | [Rām, Ki, 18 24.2]
vayaṃ tu bharatādeśaṃ vidhiṃ kṛtvā harīśvara | [Rām, Ki, 18 25.1]
tvadvidhān bhinnamaryādān niyantuṃ paryavasthitāḥ | [Rām, Ki, 18 25.2]
sugrīveṇa ca me sakhyaṃ lakṣmaṇena yathā tathā | [Rām, Ki, 18 26.1]
dārarājyanimittaṃ ca niḥśreyasi rataḥ sa me | [Rām, Ki, 18 26.2]
pratijñā ca mayā dattā tadā vānarasaṃnidhau | [Rām, Ki, 18 27.1]
pratijñā ca kathaṃ śakyā madvidhenānavekṣitum | [Rām, Ki, 18 27.2]
tad ebhiḥ kāraṇaiḥ sarvair mahadbhir dharmasaṃhitaiḥ | [Rām, Ki, 18 28.1]
śāsanaṃ tava yad yuktaṃ tad bhavān anumanyatām | [Rām, Ki, 18 28.2]
sarvathā dharma ity eva draṣṭavyas tava nigrahaḥ | [Rām, Ki, 18 29.1]
vayasyasyopakartavyaṃ dharmam evānupaśyatā | [Rām, Ki, 18 29.2]
rājabhir dhṛtadaṇḍās tu kṛtvā pāpāni mānavāḥ | [Rām, Ki, 18 30.1]
nirmalāḥ svargam āyānti santaḥ sukṛtino yathā | [Rām, Ki, 18 30.2]
āryeṇa mama māndhātrā vyasanaṃ ghoram īpsitam | [Rām, Ki, 18 31.1]
śramaṇena kṛte pāpe yathā pāpaṃ kṛtaṃ tvayā | [Rām, Ki, 18 31.2]
anyair api kṛtaṃ pāpaṃ pramattair vasudhādhipaiḥ | [Rām, Ki, 18 32.1]
prāyaścittaṃ ca kurvanti tena tac chāmyate rajaḥ | [Rām, Ki, 18 32.2]
tad alaṃ paritāpena dharmataḥ parikalpitaḥ | [Rām, Ki, 18 33.1]
vadho vānaraśārdūla na vayaṃ svavaśe sthitāḥ | [Rām, Ki, 18 33.2]
vāgurābhiś ca pāśaiś ca kūṭaiś ca vividhair narāḥ | [Rām, Ki, 18 34.1]
praticchannāś ca dṛśyāś ca gṛhṇanti subahūn mṛgān | [Rām, Ki, 18 34.2]
pradhāvitān vā vitrastān viśrabdhān ativiṣṭhitān | [Rām, Ki, 18 34.3]
pramattān apramattān vā narā māṃsārthino bhṛśam | [Rām, Ki, 18 35.1]
vidhyanti vimukhāṃś cāpi na ca doṣo 'tra vidyate | [Rām, Ki, 18 35.2]
yānti rājarṣayaś cātra mṛgayāṃ dharmakovidāḥ | [Rām, Ki, 18 36.1]
tasmāt tvaṃ nihato yuddhe mayā bāṇena vānara | [Rām, Ki, 18 36.2]
ayudhyan pratiyudhyan vā yasmāc chākhāmṛgo hy asi | [Rām, Ki, 18 36.3]
durlabhasya ca dharmasya jīvitasya śubhasya ca | [Rām, Ki, 18 37.1]
rājāno vānaraśreṣṭha pradātāro na saṃśayaḥ | [Rām, Ki, 18 37.2]
tān na hiṃsyān na cākrośen nākṣipen nāpriyaṃ vadet | [Rām, Ki, 18 38.1]
devā mānuṣarūpeṇa caranty ete mahītale | [Rām, Ki, 18 38.2]
tvaṃ tu dharmam avijñāya kevalaṃ roṣam āsthitaḥ | [Rām, Ki, 18 39.1]
pradūṣayasi māṃ dharme pitṛpaitāmahe sthitam | [Rām, Ki, 18 39.2]
evam uktas tu rāmeṇa vālī pravyathito bhṛśam | [Rām, Ki, 18 40.1]
pratyuvāca tato rāmaṃ prāñjalir vānareśvaraḥ | [Rām, Ki, 18 40.2]
yat tvam āttha naraśreṣṭha tad evaṃ nātra saṃśayaḥ | [Rām, Ki, 18 41.1]
prativaktuṃ prakṛṣṭe hi nāpakṛṣṭas tu śaknuyāt | [Rām, Ki, 18 41.2]
yad ayuktaṃ mayā pūrvaṃ pramādād vākyam apriyam | [Rām, Ki, 18 42.1]
tatrāpi khalu me doṣaṃ kartuṃ nārhasi rāghava | [Rām, Ki, 18 42.2]
tvaṃ hi dṛṣṭārthatattvajñaḥ prajānāṃ ca hite rataḥ | [Rām, Ki, 18 43.1]
kāryakāraṇasiddhau te prasannā buddhir avyayā | [Rām, Ki, 18 43.2]
mām apy avagataṃ dharmād vyatikrāntapuraskṛtam | [Rām, Ki, 18 44.1]
dharmasaṃhitayā vācā dharmajña paripālaya | [Rām, Ki, 18 44.2]
bāṣpasaṃruddhakaṇṭhas tu vālī sārtaravaḥ śanaiḥ | [Rām, Ki, 18 45.1]
uvāca rāmaṃ samprekṣya paṅkalagna iva dvipaḥ | [Rām, Ki, 18 45.2]
na tv ātmānam ahaṃ śoce na tārāṃ nāpi bāndhavān | [Rām, Ki, 18 46.1]
yathā putraṃ guṇaśreṣṭham aṅgadaṃ kanakāṅgadam | [Rām, Ki, 18 46.2]
sa mamādarśanād dīno bālyāt prabhṛti lālitaḥ | [Rām, Ki, 18 47.1]
taṭāka iva pītāmbur upaśoṣaṃ gamiṣyati | [Rām, Ki, 18 47.2]
sugrīve cāṅgade caiva vidhatsva matim uttamām | [Rām, Ki, 18 48.1]
tvaṃ hi śāstā ca goptā ca kāryākāryavidhau sthitaḥ | [Rām, Ki, 18 48.2]
yā te narapate vṛttir bharate lakṣmaṇe ca yā | [Rām, Ki, 18 49.1]
sugrīve cāṅgade rājaṃs tāṃ cintayitum arhasi | [Rām, Ki, 18 49.2]
maddoṣakṛtadoṣāṃ tāṃ yathā tārāṃ tapasvinīm | [Rām, Ki, 18 50.1]
sugrīvo nāvamanyeta tathāvasthātum arhasi | [Rām, Ki, 18 50.2]
tvayā hy anugṛhītena śakyaṃ rājyam upāsitum | [Rām, Ki, 18 51.1]
tvadvaśe vartamānena tava cittānuvartinā | [Rām, Ki, 18 51.2]
sa tam āśvāsayad rāmo vālinaṃ vyaktadarśanam | [Rām, Ki, 18 52.1]
na vayaṃ bhavatā cintyā nāpy ātmā harisattama | [Rām, Ki, 18 53.1]
vayaṃ bhavadviśeṣeṇa dharmataḥ kṛtaniścayāḥ | [Rām, Ki, 18 53.2]
daṇḍye yaḥ pātayed daṇḍaṃ daṇḍyo yaś cāpi daṇḍyate | [Rām, Ki, 18 54.1]
kāryakāraṇasiddhārthāv ubhau tau nāvasīdataḥ | [Rām, Ki, 18 54.2]
tad bhavān daṇḍasaṃyogād asmād vigatakalmaṣaḥ | [Rām, Ki, 18 55.1]
gataḥ svāṃ prakṛtiṃ dharmyāṃ dharmadṛṣṭena vartmanā | [Rām, Ki, 18 55.2]
sa tasya vākyaṃ madhuraṃ mahātmanaḥ samāhitaṃ dharmapathānuvartinaḥ | [Rām, Ki, 18 56.1]
niśamya rāmasya raṇāvamardino vacaḥ suyuktaṃ nijagāda vānaraḥ | [Rām, Ki, 18 56.2]
śarābhitaptena vicetasā mayā pradūṣitas tvaṃ yad ajānatā prabho | [Rām, Ki, 18 57.1]
idaṃ mahendropamabhīmavikrama prasāditas tvaṃ kṣama me mahīśvara | [Rām, Ki, 18 57.2]
{Rām, Ki, 19}
sa vānaramahārājaḥ śayānaḥ śaravikṣataḥ | [Rām, Ki, 19 1.1]
pratyukto hetumadvākyair nottaraṃ pratyapadyata | [Rām, Ki, 19 1.2]
aśmabhiḥ paribhinnāṅgaḥ pādapair āhato bhṛśam | [Rām, Ki, 19 2.1]
rāmabāṇena cākrānto jīvitānte mumoha saḥ | [Rām, Ki, 19 2.2]
taṃ bhāryābāṇamokṣeṇa rāmadattena saṃyuge | [Rām, Ki, 19 3.1]
hataṃ plavagaśārdūlaṃ tārā śuśrāva vālinam | [Rām, Ki, 19 3.2]
sā saputrāpriyaṃ śrutvā vadhaṃ bhartuḥ sudāruṇam | [Rām, Ki, 19 4.1]
niṣpapāta bhṛśaṃ trastā vividhād girigahvarāt | [Rām, Ki, 19 4.2]
ye tv aṅgadaparīvārā vānarā hi mahābalāḥ | [Rām, Ki, 19 5.1]
te sakārmukam ālokya rāmaṃ trastāḥ pradudruvuḥ | [Rām, Ki, 19 5.2]
sā dadarśa tatas trastān harīn āpatato drutam | [Rām, Ki, 19 6.1]
yūthād iva paribhraṣṭān mṛgān nihatayūthapān | [Rām, Ki, 19 6.2]
tān uvāca samāsādya duḥkhitān duḥkhitā satī | [Rām, Ki, 19 7.1]
rāma vitrāsitān sarvān anubaddhān iveṣubhiḥ | [Rām, Ki, 19 7.2]
vānarā rājasiṃhasya yasya yūyaṃ puraḥsarāḥ | [Rām, Ki, 19 8.1]
taṃ vihāya suvitrastāḥ kasmād dravata durgatāḥ | [Rām, Ki, 19 8.2]
rājyahetoḥ sa ced bhrātā bhrātā raudreṇa pātitaḥ | [Rām, Ki, 19 9.1]
rāmeṇa prasṛtair dūrān mārgaṇair dūrapātibhiḥ | [Rām, Ki, 19 9.2]
kapipatnyā vacaḥ śrutvā kapayaḥ kāmarūpiṇaḥ | [Rām, Ki, 19 10.1]
prāptakālam aviśliṣṭam ūcur vacanam aṅganām | [Rām, Ki, 19 10.2]
jīvaputre nivartasva putraṃ rakṣasva cāṅgadam | [Rām, Ki, 19 11.1]
antako rāmarūpeṇa hatvā nayati vālinam | [Rām, Ki, 19 11.2]
kṣiptān vṛkṣān samāvidhya vipulāś ca śilās tathā | [Rām, Ki, 19 12.1]
vālī vajrasamair bāṇair vajreṇeva nipātitaḥ | [Rām, Ki, 19 12.2]
abhidrutam idaṃ sarvaṃ vidrutaṃ prasṛtaṃ balam | [Rām, Ki, 19 13.1]
asmin plavagaśārdūle hate śakrasamaprabhe | [Rām, Ki, 19 13.2]
rakṣyatāṃ nagaraṃ śūrair aṅgadaś cābhiṣicyatām | [Rām, Ki, 19 14.1]
padasthaṃ vālinaḥ putraṃ bhajiṣyanti plavaṃgamāḥ | [Rām, Ki, 19 14.2]
atha vā ruciraṃ sthānam iha te rucirānane | [Rām, Ki, 19 15.1]
āviśanti hi durgāṇi kṣipram adyaiva vānarāḥ | [Rām, Ki, 19 15.2]
abhāryāḥ sahabhāryāś ca santy atra vanacāriṇaḥ | [Rām, Ki, 19 16.1]
lubdhebhyo viprayuktebhyaḥ svebhyo nas tumulaṃ bhayam | [Rām, Ki, 19 16.2]
alpāntaragatānāṃ tu śrutvā vacanam aṅganā | [Rām, Ki, 19 17.1]
ātmanaḥ pratirūpaṃ sā babhāṣe cāruhāsinī | [Rām, Ki, 19 17.2]
putreṇa mama kiṃ kāryaṃ kiṃ rājyena kim ātmanā | [Rām, Ki, 19 18.1]
kapisiṃhe mahābhāge tasmin bhartari naśyati | [Rām, Ki, 19 18.2]
pādamūlaṃ gamiṣyāmi tasyaivāhaṃ mahātmanaḥ | [Rām, Ki, 19 19.1]
yo 'sau rāmaprayuktena śareṇa vinipātitaḥ | [Rām, Ki, 19 19.2]
evam uktvā pradudrāva rudatī śokakarśitā | [Rām, Ki, 19 20.1]
śiraś coraś ca bāhubhyāṃ duḥkhena samabhighnatī | [Rām, Ki, 19 20.2]
āvrajantī dadarśātha patiṃ nipatitaṃ bhuvi | [Rām, Ki, 19 21.1]
hantāraṃ dānavendrāṇāṃ samareṣv anivartinām | [Rām, Ki, 19 21.2]
kṣeptāraṃ parvatendrāṇāṃ vajrāṇām iva vāsavam | [Rām, Ki, 19 22.1]
mahāvātasamāviṣṭaṃ mahāmeghaughaniḥsvanam | [Rām, Ki, 19 22.2]
śakratulyaparākrāntaṃ vṛṣṭvevoparataṃ ghanam | [Rām, Ki, 19 23.1]
nardantaṃ nardatāṃ bhīmaṃ śūraṃ śūreṇa pātitam | [Rām, Ki, 19 23.2]
śārdūlenāmiṣasyārthe mṛgarājaṃ yathā hatam | [Rām, Ki, 19 23.3]
arcitaṃ sarvalokasya sapatākaṃ savedikam | [Rām, Ki, 19 24.1]
nāgahetoḥ suparṇena caityam unmathitaṃ yathā | [Rām, Ki, 19 24.2]
avaṣṭabhyāvatiṣṭhantaṃ dadarśa dhanurūrjitam | [Rām, Ki, 19 25.1]
rāmaṃ rāmānujaṃ caiva bhartuś caivānujaṃ śubhā | [Rām, Ki, 19 25.2]
tān atītya samāsādya bhartāraṃ nihataṃ raṇe | [Rām, Ki, 19 26.1]
samīkṣya vyathitā bhūmau saṃbhrāntā nipapāta ha | [Rām, Ki, 19 26.2]
supteva punar utthāya āryaputreti krośatī | [Rām, Ki, 19 27.1]
ruroda sā patiṃ dṛṣṭvā saṃditaṃ mṛtyudāmabhiḥ | [Rām, Ki, 19 27.2]
tām avekṣya tu sugrīvaḥ krośantīṃ kurarīm iva | [Rām, Ki, 19 28.1]
viṣādam agamat kaṣṭaṃ dṛṣṭvā cāṅgadam āgatam | [Rām, Ki, 19 28.2]
{Rām, Ki, 20}
rāmacāpavisṛṣṭena śareṇāntakareṇa tam | [Rām, Ki, 20 1.1]
dṛṣṭvā vinihataṃ bhūmau tārā tārādhipānanā | [Rām, Ki, 20 1.2]
sā samāsādya bhartāraṃ paryaṣvajata bhāminī | [Rām, Ki, 20 2.1]
iṣuṇābhihataṃ dṛṣṭvā vālinaṃ kuñjaropamam | [Rām, Ki, 20 2.2]
vānarendraṃ mahendrābhaṃ śokasaṃtaptamānasā | [Rām, Ki, 20 3.1]
tārā tarum ivonmūlaṃ paryadevayad āturā | [Rām, Ki, 20 3.2]
raṇe dāruṇavikrānta pravīra plavatāṃ vara | [Rām, Ki, 20 4.1]
kiṃ dīnām apurobhāgām adya tvaṃ nābhibhāṣase | [Rām, Ki, 20 4.2]
uttiṣṭha hariśārdūla bhajasva śayanottamam | [Rām, Ki, 20 5.1]
naivaṃvidhāḥ śerate hi bhūmau nṛpatisattamāḥ | [Rām, Ki, 20 5.2]
atīva khalu te kāntā vasudhā vasudhādhipa | [Rām, Ki, 20 6.1]
gatāsur api yāṃ gātrair māṃ vihāya niṣevase | [Rām, Ki, 20 6.2]
vyaktam anyā tvayā vīra dharmataḥ sampravartitā | [Rām, Ki, 20 7.1]
kiṣkindheva purī ramyā svargamārge vinirmitā | [Rām, Ki, 20 7.2]
yāny asmābhis tvayā sārdhaṃ vaneṣu madhugandhiṣu | [Rām, Ki, 20 8.1]
vihṛtāni tvayā kāle teṣām uparamaḥ kṛtaḥ | [Rām, Ki, 20 8.2]
nirānandā nirāśāhaṃ nimagnā śokasāgare | [Rām, Ki, 20 9.1]
tvayi pañcatvam āpanne mahāyūthapayūthape | [Rām, Ki, 20 9.2]
hṛdayaṃ susthiraṃ mahyaṃ dṛṣṭvā vinihataṃ bhuvi | [Rām, Ki, 20 10.1]
yan na śokābhisaṃtaptaṃ sphuṭate 'dya sahasradhā | [Rām, Ki, 20 10.2]
sugrīvasya tvayā bhāryā hṛtā sa ca vivāsitaḥ | [Rām, Ki, 20 11.1]
yat tat tasya tvayā vyuṣṭiḥ prāpteyaṃ plavagādhipa | [Rām, Ki, 20 11.2]
niḥśreyasaparā mohāt tvayā cāhaṃ vigarhitā | [Rām, Ki, 20 12.1]
yaiṣābruvaṃ hitaṃ vākyaṃ vānarendrahitaiṣiṇī | [Rām, Ki, 20 12.2]
kālo niḥsaṃśayo nūnaṃ jīvitāntakaras tava | [Rām, Ki, 20 13.1]
balād yenāvapanno 'si sugrīvasyāvaśo vaśam | [Rām, Ki, 20 13.2]
vaidhavyaṃ śokasaṃtāpaṃ kṛpaṇaṃ kṛpaṇā satī | [Rām, Ki, 20 14.1]
aduḥkhopacitā pūrvaṃ vartayiṣyāmy anāthavat | [Rām, Ki, 20 14.2]
lālitaś cāṅgado vīraḥ sukumāraḥ sukhocitaḥ | [Rām, Ki, 20 15.1]
vatsyate kām avasthāṃ me pitṛvye krodhamūrchite | [Rām, Ki, 20 15.2]
kuruṣva pitaraṃ putra sudṛṣṭaṃ dharmavatsalam | [Rām, Ki, 20 16.1]
durlabhaṃ darśanaṃ tv asya tava vatsa bhaviṣyati | [Rām, Ki, 20 16.2]
samāśvāsaya putraṃ tvaṃ saṃdeśaṃ saṃdiśasva ca | [Rām, Ki, 20 17.1]
mūrdhni cainaṃ samāghrāya pravāsaṃ prasthito hy asi | [Rām, Ki, 20 17.2]
rāmeṇa hi mahat karma kṛtaṃ tvām abhinighnatā | [Rām, Ki, 20 18.1]
ānṛṇyaṃ tu gataṃ tasya sugrīvasya pratiśrave | [Rām, Ki, 20 18.2]
sakāmo bhava sugrīva rumāṃ tvaṃ pratipatsyase | [Rām, Ki, 20 19.1]
bhuṅkṣva rājyam anudvignaḥ śasto bhrātā ripus tava | [Rām, Ki, 20 19.2]
kiṃ mām evaṃ vilapatīṃ premṇā tvaṃ nābhibhāṣase | [Rām, Ki, 20 20.1]
imāḥ paśya varā bahvīr bhāryās te vānareśvara | [Rām, Ki, 20 20.2]
tasyā vilapitaṃ śrutvā vānaryaḥ sarvataś ca tāḥ | [Rām, Ki, 20 21.1]
parigṛhyāṅgadaṃ dīnaṃ duḥkhārtāḥ paricukruśuḥ | [Rām, Ki, 20 21.2]
kim aṅgadaṃ sāṅgada vīrabāho vihāya yāsy adya cirapravāsam | [Rām, Ki, 20 22.1]
na yuktam evaṃ guṇasaṃnikṛṣṭaṃ vihāya putraṃ priyaputra gantum | [Rām, Ki, 20 22.2]
kim apriyaṃ te priyacāruveṣa kṛtaṃ mayā nātha sutena vā te | [Rām, Ki, 20 23.1]
sahāyinīm adya vihāya vīra yamakṣayaṃ gacchasi durvinītam | [Rām, Ki, 20 23.2]
yady apriyaṃ kiṃcid asaṃpradhārya kṛtaṃ mayā syāt tava dīrghabāho | [Rām, Ki, 20 24.1]
kṣamasva me taddharivaṃśanātha vrajāmi mūrdhnā tava vīra pādau | [Rām, Ki, 20 24.2]
tathā tu tārā karuṇaṃ rudantī bhartuḥ samīpe saha vānarībhiḥ | [Rām, Ki, 20 25.1]
vyavasyata prāyam anindyavarṇā upopaveṣṭuṃ bhuvi yatra vālī | [Rām, Ki, 20 25.2]
{Rām, Ki, 21}
tato nipatitāṃ tārāṃ cyutāṃ tārām ivāmbarāt | [Rām, Ki, 21 1.1]
śanair āśvāsayāmāsa hanūmān hariyūthapaḥ | [Rām, Ki, 21 1.2]
guṇadoṣakṛtaṃ jantuḥ svakarmaphalahetukam | [Rām, Ki, 21 2.1]
avyagras tad avāpnoti sarvaṃ pretya śubhāśubham | [Rām, Ki, 21 2.2]
śocyā śocasi kaṃ śocyaṃ dīnaṃ dīnānukampase | [Rām, Ki, 21 3.1]
kaś ca kasyānuśocyo 'sti dehe 'smin budbudopame | [Rām, Ki, 21 3.2]
aṅgadas tu kumāro 'yaṃ draṣṭavyo jīvaputrayā | [Rām, Ki, 21 4.1]
āyatyā ca vidheyāni samarthāny asya cintaya | [Rām, Ki, 21 4.2]
jānāsy aniyatām evaṃ bhūtānām āgatiṃ gatim | [Rām, Ki, 21 5.1]
tasmāc chubhaṃ hi kartavyaṃ paṇḍite naihalaukikam | [Rām, Ki, 21 5.2]
yasmin harisahasrāṇi prayutāny arbudāni ca | [Rām, Ki, 21 6.1]
vartayanti kṛtāṃśāni so 'yaṃ diṣṭāntam āgataḥ | [Rām, Ki, 21 6.2]
yad ayaṃ nyāyadṛṣṭārthaḥ sāmadānakṣamāparaḥ | [Rām, Ki, 21 7.1]
gato dharmajitāṃ bhūmiṃ nainaṃ śocitum arhasi | [Rām, Ki, 21 7.2]
sarve ca hariśārdūlāḥ putraś cāyaṃ tavāṅgadaḥ | [Rām, Ki, 21 8.1]
haryṛkṣapatirājyaṃ ca tvatsanātham anindite | [Rām, Ki, 21 8.2]
tāv imau śokasaṃtaptau śanaiḥ preraya bhāmini | [Rām, Ki, 21 9.1]
tvayā parigṛhīto 'yam aṅgadaḥ śāstu medinīm | [Rām, Ki, 21 9.2]
saṃtatiś ca yathādṛṣṭā kṛtyaṃ yac cāpi sāmpratam | [Rām, Ki, 21 10.1]
rājñas tat kriyatāṃ sarvam eṣa kālasya niścayaḥ | [Rām, Ki, 21 10.2]
saṃskāryo harirājas tu aṅgadaś cābhiṣicyatām | [Rām, Ki, 21 11.1]
siṃhāsanagataṃ putraṃ paśyantī śāntim eṣyasi | [Rām, Ki, 21 11.2]
sā tasya vacanaṃ śrutvā bhartṛvyasanapīḍitā | [Rām, Ki, 21 12.1]
abravīd uttaraṃ tārā hanūmantam avasthitam | [Rām, Ki, 21 12.2]
aṅgadapratirūpāṇāṃ putrāṇām ekataḥ śatam | [Rām, Ki, 21 13.1]
hatasyāpy asya vīrasya gātrasaṃśleṣaṇaṃ varam | [Rām, Ki, 21 13.2]
na cāhaṃ harirājasya prabhavāmy aṅgadasya vā | [Rām, Ki, 21 14.1]
pitṛvyastasya sugrīvaḥ sarvakāryeṣv anantaraḥ | [Rām, Ki, 21 14.2]
na hy eṣā buddhir āstheyā hanūmann aṅgadaṃ prati | [Rām, Ki, 21 15.1]
pitā hi bandhuḥ putrasya na mātā harisattama | [Rām, Ki, 21 15.2]
na hi mama harirājasaṃśrayāt kṣamataram asti paratra ceha vā | [Rām, Ki, 21 16.1]
abhimukhahatavīrasevitaṃ śayanam idaṃ mama sevituṃ kṣamam | [Rām, Ki, 21 16.2]
{Rām, Ki, 22}
vīkṣamāṇas tu mandāsuḥ sarvato mandam ucchvasan | [Rām, Ki, 22 1.1]
ādāv eva tu sugrīvaṃ dadarśa tv ātmajāgrataḥ | [Rām, Ki, 22 1.2]
taṃ prāptavijayaṃ vālī sugrīvaṃ plavageśvaram | [Rām, Ki, 22 2.1]
ābhāṣya vyaktayā vācā sasneham idam abravīt | [Rām, Ki, 22 2.2]
sugrīva doṣeṇa na māṃ gantum arhasi kilbiṣāt | [Rām, Ki, 22 3.1]
kṛṣyamāṇaṃ bhaviṣyeṇa buddhimohena māṃ balāt | [Rām, Ki, 22 3.2]
yugapadvihitaṃ tāta na manye sukham āvayoḥ | [Rām, Ki, 22 4.1]
sauhārdaṃ bhrātṛyuktaṃ hi tad idaṃ jātam anyathā | [Rām, Ki, 22 4.2]
pratipadya tvam adyaiva rājyam eṣāṃ vanaukasām | [Rām, Ki, 22 5.1]
mām apy adyaiva gacchantaṃ viddhi vaivasvatakṣayam | [Rām, Ki, 22 5.2]
jīvitaṃ ca hi rājyaṃ ca śriyaṃ ca vipulām imām | [Rām, Ki, 22 6.1]
prajahāmy eṣa vai tūrṇaṃ mahac cāgarhitaṃ yaśaḥ | [Rām, Ki, 22 6.2]
asyāṃ tv aham avasthāyāṃ vīra vakṣyāmi yad vacaḥ | [Rām, Ki, 22 7.1]
yady apy asukaraṃ rājan kartum eva tad arhasi | [Rām, Ki, 22 7.2]
sukhārhaṃ sukhasaṃvṛddhaṃ bālam enam abāliśam | [Rām, Ki, 22 8.1]
bāṣpapūrṇamukhaṃ paśya bhūmau patitam aṅgadam | [Rām, Ki, 22 8.2]
mama prāṇaiḥ priyataraṃ putraṃ putram ivaurasam | [Rām, Ki, 22 9.1]
mayā hīnam ahīnārthaṃ sarvataḥ paripālaya | [Rām, Ki, 22 9.2]
tvam apy asya hi dātā ca paritrātā ca sarvataḥ | [Rām, Ki, 22 10.1]
bhayeṣv abhayadaś caiva yathāhaṃ plavageśvara | [Rām, Ki, 22 10.2]
eṣa tārātmajaḥ śrīmāṃs tvayā tulyaparākramaḥ | [Rām, Ki, 22 11.1]
rakṣasāṃ tu vadhe teṣām agratas te bhaviṣyati | [Rām, Ki, 22 11.2]
anurūpāṇi karmāṇi vikramya balavān raṇe | [Rām, Ki, 22 12.1]
kariṣyaty eṣa tāreyas tarasvī taruṇo 'ṅgadaḥ | [Rām, Ki, 22 12.2]
suṣeṇaduhitā ceyam arthasūkṣmaviniścaye | [Rām, Ki, 22 13.1]
autpātike ca vividhe sarvataḥ pariniṣṭhitā | [Rām, Ki, 22 13.2]
yad eṣā sādhv iti brūyāt kāryaṃ tan muktasaṃśayam | [Rām, Ki, 22 14.1]
na hi tārāmataṃ kiṃcid anyathā parivartate | [Rām, Ki, 22 14.2]
rāghavasya ca te kāryaṃ kartavyam aviśaṅkayā | [Rām, Ki, 22 15.1]
syād adharmo hy akaraṇe tvāṃ ca hiṃsyād vimānitaḥ | [Rām, Ki, 22 15.2]
imāṃ ca mālām ādhatsva divyāṃ sugrīva kāñcanīm | [Rām, Ki, 22 16.1]
udārā śrīḥ sthitā hy asyāṃ samprajahyān mṛte mayi | [Rām, Ki, 22 16.2]
ity evam uktaḥ sugrīvo vālinā bhrātṛsauhṛdāt | [Rām, Ki, 22 17.1]
harṣaṃ tyaktvā punar dīno grahagrasta ivoḍurāṭ | [Rām, Ki, 22 17.2]
tad vālivacanāc chāntaḥ kurvan yuktam atandritaḥ | [Rām, Ki, 22 18.1]
jagrāha so 'bhyanujñāto mālāṃ tāṃ caiva kāñcanīm | [Rām, Ki, 22 18.2]
tāṃ mālāṃ kāñcanīṃ dattvā vālī dṛṣṭvātmajaṃ sthitam | [Rām, Ki, 22 19.1]
saṃsiddhaḥ pretya bhāvāya snehād aṅgadam abravīt | [Rām, Ki, 22 19.2]
deśakālau bhajasvādya kṣamamāṇaḥ priyāpriye | [Rām, Ki, 22 20.1]
sukhaduḥkhasahaḥ kāle sugrīvavaśago bhava | [Rām, Ki, 22 20.2]
yathā hi tvaṃ mahābāho lālitaḥ satataṃ mayā | [Rām, Ki, 22 21.1]
na tathā vartamānaṃ tvāṃ sugrīvo bahu maṃsyate | [Rām, Ki, 22 21.2]
māsyāmitrair gataṃ gaccher mā śatrubhir ariṃdama | [Rām, Ki, 22 22.1]
bhartur arthaparo dāntaḥ sugrīvavaśago bhava | [Rām, Ki, 22 22.2]
na cātipraṇayaḥ kāryaḥ kartavyo 'praṇayaśca te | [Rām, Ki, 22 23.1]
ubhayaṃ hi mahādoṣaṃ tasmād antaradṛg bhava | [Rām, Ki, 22 23.2]
ity uktvātha vivṛttākṣaḥ śarasaṃpīḍito bhṛśam | [Rām, Ki, 22 24.1]
vivṛtair daśanair bhīmair babhūvotkrāntajīvitaḥ | [Rām, Ki, 22 24.2]
hate tu vīre plavagādhipe tadā plavaṃgamās tatra na śarma lebhire | [Rām, Ki, 22 25.1]
vanecarāḥ siṃhayute mahāvane yathā hi gāvo nihate gavāṃ patau | [Rām, Ki, 22 25.2]
tatas tu tārā vyasanārṇavaplutā mṛtasya bhartur vadanaṃ samīkṣya sā | [Rām, Ki, 22 26.1]
jagāma bhūmiṃ parirabhya vālinaṃ mahādrumaṃ chinnam ivāśritā latā | [Rām, Ki, 22 26.2]
{Rām, Ki, 23}
tataḥ samupajighrantī kapirājasya tanmukham | [Rām, Ki, 23 1.1]
patiṃ lokāc cyutaṃ tārā mṛtaṃ vacanam abravīt | [Rām, Ki, 23 1.2]
śeṣe tvaṃ viṣame duḥkham akṛtvā vacanaṃ mama | [Rām, Ki, 23 2.1]
upalopacite vīra suduḥkhe vasudhātale | [Rām, Ki, 23 2.2]
mattaḥ priyatarā nūnaṃ vānarendra mahī tava | [Rām, Ki, 23 3.1]
śeṣe hi tāṃ pariṣvajya māṃ ca na pratibhāṣase | [Rām, Ki, 23 3.2]
sugrīva eva vikrānto vīra sāhasikapriya | [Rām, Ki, 23 4.1]
ṛkṣavānaramukhyās tvāṃ balinaṃ paryupāsate | [Rām, Ki, 23 4.2]
eṣāṃ vilapitaṃ kṛcchram aṅgadasya ca śocataḥ | [Rām, Ki, 23 5.1]
mama cemāṃ giraṃ śrutvā kiṃ tvaṃ na pratibudhyase | [Rām, Ki, 23 5.2]
idaṃ tac chūraśayanaṃ yatra śeṣe hato yudhi | [Rām, Ki, 23 6.1]
śāyitā nihatā yatra tvayaiva ripavaḥ purā | [Rām, Ki, 23 6.2]
viśuddhasattvābhijana priyayuddha mama priya | [Rām, Ki, 23 7.1]
mām anāthāṃ vihāyaikāṃ gatas tvam asi mānada | [Rām, Ki, 23 7.2]
śūrāya na pradātavyā kanyā khalu vipaścitā | [Rām, Ki, 23 8.1]
śūrabhāryāṃ hatāṃ paśya sadyo māṃ vidhavāṃ kṛtām | [Rām, Ki, 23 8.2]
avabhagnaś ca me māno bhagnā me śāśvatī gatiḥ | [Rām, Ki, 23 9.1]
agādhe ca nimagnāsmi vipule śokasāgare | [Rām, Ki, 23 9.2]
aśmasāramayaṃ nūnam idaṃ me hṛdayaṃ dṛḍham | [Rām, Ki, 23 10.1]
bhartāraṃ nihataṃ dṛṣṭvā yan nādya śatadhā gatam | [Rām, Ki, 23 10.2]
suhṛc caiva hi bhartā ca prakṛtyā ca mama priyaḥ | [Rām, Ki, 23 11.1]
āhave ca parākrāntaḥ śūraḥ pañcatvam āgataḥ | [Rām, Ki, 23 11.2]
patihīnā tu yā nārī kāmaṃ bhavatu putriṇī | [Rām, Ki, 23 12.1]
dhanadhānyaiḥ supūrṇāpi vidhavety ucyate budhaiḥ | [Rām, Ki, 23 12.2]
svagātraprabhave vīra śeṣe rudhiramaṇḍale | [Rām, Ki, 23 13.1]
kṛmirāgaparistome tvam evaṃ śayane yathā | [Rām, Ki, 23 13.2]
reṇuśoṇitasaṃvītaṃ gātraṃ tava samantataḥ | [Rām, Ki, 23 14.1]
parirabdhuṃ na śaknomi bhujābhyāṃ plavagarṣabha | [Rām, Ki, 23 14.2]
kṛtakṛtyo 'dya sugrīvo vaire 'sminn atidāruṇe | [Rām, Ki, 23 15.1]
yasya rāmavimuktena hṛtam ekeṣuṇā bhayam | [Rām, Ki, 23 15.2]
śareṇa hṛdi lagnena gātrasaṃsparśane tava | [Rām, Ki, 23 16.1]
vāryāmi tvāṃ nirīkṣantī tvayi pañcatvam āgate | [Rām, Ki, 23 16.2]
udbabarha śaraṃ nīlas tasya gātragataṃ tadā | [Rām, Ki, 23 17.1]
girigahvarasaṃlīnaṃ dīptam āśīviṣaṃ yathā | [Rām, Ki, 23 17.2]
tasya niṣkṛṣyamāṇasya bāṇasya ca babhau dyutiḥ | [Rām, Ki, 23 18.1]
astamastakasaṃruddho raśmir dinakarād iva | [Rām, Ki, 23 18.2]
petuḥ kṣatajadhārās tu vraṇebhyas tasya sarvaśaḥ | [Rām, Ki, 23 19.1]
tāmragairikasaṃpṛktā dhārā iva dharādharāt | [Rām, Ki, 23 19.2]
avakīrṇaṃ vimārjantī bhartāraṃ raṇareṇunā | [Rām, Ki, 23 20.1]
asrair nayanajaiḥ śūraṃ siṣecāstrasamāhatam | [Rām, Ki, 23 20.2]
rudhirokṣitasarvāṅgaṃ dṛṣṭvā vinihataṃ patim | [Rām, Ki, 23 21.1]
uvāca tārā piṅgākṣaṃ putram aṅgadam aṅganā | [Rām, Ki, 23 21.2]
avasthāṃ paścimāṃ paśya pituḥ putra sudāruṇām | [Rām, Ki, 23 22.1]
samprasaktasya vairasya gato 'ntaḥ pāpakarmaṇā | [Rām, Ki, 23 22.2]
bālasūryodayatanuṃ prayāntaṃ yamasādanam | [Rām, Ki, 23 23.1]
abhivādaya rājānaṃ pitaraṃ putra mānadam | [Rām, Ki, 23 23.2]
evam uktaḥ samutthāya jagrāha caraṇau pituḥ | [Rām, Ki, 23 24.1]
bhujābhyāṃ pīnavṛttābhyām aṅgado 'ham iti bruvan | [Rām, Ki, 23 24.2]
abhivādayamānaṃ tvām aṅgadaṃ tvaṃ yathāpurā | [Rām, Ki, 23 25.1]
dīrghāyur bhava putreti kimarthaṃ nābhibhāṣase | [Rām, Ki, 23 25.2]
ahaṃ putrasahāyā tvām upāse gatacetanam | [Rām, Ki, 23 26.1]
siṃhena nihataṃ sadyo gauḥ savatseva govṛṣam | [Rām, Ki, 23 26.2]
iṣṭvā saṃgrāmayajñena nānāpraharaṇāmbhasā | [Rām, Ki, 23 27.1]
asminn avabhṛthe snātaḥ kathaṃ patnyā mayā vinā | [Rām, Ki, 23 27.2]
yā dattā devarājena tava tuṣṭena saṃyuge | [Rām, Ki, 23 28.1]
śātakumbhamayīṃ mālāṃ tāṃ te paśyāmi neha kim | [Rām, Ki, 23 28.2]
rājaśrīr na jahāti tvāṃ gatāsum api mānada | [Rām, Ki, 23 29.1]
sūryasyāvartamānasya śailarājam iva prabhā | [Rām, Ki, 23 29.2]
na me vacaḥ pathyam idaṃ tvayā kṛtaṃ na cāsmi śaktā hi nivāraṇe tava | [Rām, Ki, 23 30.1]
hatā saputrāsmi hatena saṃyuge saha tvayā śrīr vijahāti mām iha | [Rām, Ki, 23 30.2]
{Rām, Ki, 24}
gatāsuṃ vālinaṃ dṛṣṭvā rāghavas tadanantaram | [Rām, Ki, 24 1.1]
abravīt praśritaṃ vākyaṃ sugrīvaṃ śatrutāpanaḥ | [Rām, Ki, 24 1.2]
na śokaparitāpena śreyasā yujyate mṛtaḥ | [Rām, Ki, 24 2.1]
yad atrānantaraṃ kāryaṃ tat samādhātum arhatha | [Rām, Ki, 24 2.2]
lokavṛttam anuṣṭheyaṃ kṛtaṃ vo bāṣpamokṣaṇam | [Rām, Ki, 24 3.1]
na kālād uttaraṃ kiṃcit karma śakyam upāsitum | [Rām, Ki, 24 3.2]
niyatiḥ kāraṇaṃ loke niyatiḥ karmasādhanam | [Rām, Ki, 24 4.1]
niyatiḥ sarvabhūtānāṃ niyogeṣv iha kāraṇam | [Rām, Ki, 24 4.2]
na kartā kasyacit kaścin niyoge cāpi neśvaraḥ | [Rām, Ki, 24 5.1]
svabhāve vartate lokas tasya kālaḥ parāyaṇam | [Rām, Ki, 24 5.2]
na kālaḥ kālam atyeti na kālaḥ parihīyate | [Rām, Ki, 24 6.1]
svabhāvaṃ vā samāsādya na kaścid ativartate | [Rām, Ki, 24 6.2]
na kālasyāsti bandhutvaṃ na hetur na parākramaḥ | [Rām, Ki, 24 7.1]
na mitrajñātisambandhaḥ kāraṇaṃ nātmano vaśaḥ | [Rām, Ki, 24 7.2]
kiṃ tu kālaparīṇāmo draṣṭavyaḥ sādhu paśyatā | [Rām, Ki, 24 8.1]
dharmaś cārthaś ca kāmaś ca kālakramasamāhitāḥ | [Rām, Ki, 24 8.2]
itaḥ svāṃ prakṛtiṃ vālī gataḥ prāptaḥ kriyāphalam | [Rām, Ki, 24 9.1]
dharmārthakāmasaṃyogaiḥ pavitraṃ plavageśvara | [Rām, Ki, 24 9.2]
svadharmasya ca saṃyogāj jitas tena mahātmanā | [Rām, Ki, 24 10.1]
svargaḥ parigṛhītaś ca prāṇān aparirakṣatā | [Rām, Ki, 24 10.2]
eṣā vai niyatiḥ śreṣṭhā yāṃ gato hariyūthapaḥ | [Rām, Ki, 24 11.1]
tad alaṃ paritāpena prāptakālam upāsyatām | [Rām, Ki, 24 11.2]
vacanānte tu rāmasya lakṣmaṇaḥ paravīrahā | [Rām, Ki, 24 12.1]
avadat praśritaṃ vākyaṃ sugrīvaṃ gatacetasam | [Rām, Ki, 24 12.2]
kuru tvam asya sugrīva pretakāryam anantaram | [Rām, Ki, 24 13.1]
tārāṅgadābhyāṃ sahito vālino dahanaṃ prati | [Rām, Ki, 24 13.2]
samājñāpaya kāṣṭhāni śuṣkāṇi ca bahūni ca | [Rām, Ki, 24 14.1]
candanāni ca divyāni vālisaṃskārakāraṇāt | [Rām, Ki, 24 14.2]
samāśvāsaya cainaṃ tvam aṅgadaṃ dīnacetasam | [Rām, Ki, 24 15.1]
mā bhūr bāliśabuddhis tvaṃ tvadadhīnam idaṃ puram | [Rām, Ki, 24 15.2]
aṅgadas tv ānayen mālyaṃ vastrāṇi vividhāni ca | [Rām, Ki, 24 16.1]
ghṛtaṃ tailam atho gandhān yac cātra samanantaram | [Rām, Ki, 24 16.2]
tvaṃ tāra śibikāṃ śīghram ādāyāgaccha sambhramāt | [Rām, Ki, 24 17.1]
tvarā guṇavatī yuktā hy asmin kāle viśeṣataḥ | [Rām, Ki, 24 17.2]
sajjībhavantu plavagāḥ śibikāvāhanocitāḥ | [Rām, Ki, 24 18.1]
samarthā balinaś caiva nirhariṣyanti vālinam | [Rām, Ki, 24 18.2]
evam uktvā tu sugrīvaṃ sumitrānandavardhanaḥ | [Rām, Ki, 24 19.1]
tasthau bhrātṛsamīpastho lakṣmaṇaḥ paravīrahā | [Rām, Ki, 24 19.2]
lakṣmaṇasya vacaḥ śrutvā tāraḥ saṃbhrāntamānasaḥ | [Rām, Ki, 24 20.1]
praviveśa guhāṃ śīghraṃ śibikāsaktamānasaḥ | [Rām, Ki, 24 20.2]
ādāya śibikāṃ tāraḥ sa tu paryāpatat punaḥ | [Rām, Ki, 24 21.1]
vānarair uhyamānāṃ tāṃ śūrair udvahanocitaiḥ | [Rām, Ki, 24 21.2]
tato vālinam udyamya sugrīvaḥ śibikāṃ tadā | [Rām, Ki, 24 22.1]
āropayata vikrośann aṅgadena sahaiva tu | [Rām, Ki, 24 22.2]
āropya śibikāṃ caiva vālinaṃ gatajīvitam | [Rām, Ki, 24 23.1]
alaṃkāraiś ca vividhair mālyair vastraiś ca bhūṣitam | [Rām, Ki, 24 23.2]
ājñāpayat tadā rājā sugrīvaḥ plavageśvaraḥ | [Rām, Ki, 24 24.1]
aurdhvadehikam āryasya kriyatām anurūpataḥ | [Rām, Ki, 24 24.2]
viśrāṇayanto ratnāni vividhāni bahūni ca | [Rām, Ki, 24 25.1]
agrataḥ plavagā yāntu śibikā tadanantaram | [Rām, Ki, 24 25.2]
rājñām ṛddhiviśeṣā hi dṛśyante bhuvi yādṛśāḥ | [Rām, Ki, 24 26.1]
tādṛśaṃ vālinaḥ kṣipraṃ prākurvann aurdhvadehikam | [Rām, Ki, 24 26.2]
aṅgadam parigṛhyāśu tāraprabhṛtayas tathā | [Rām, Ki, 24 27.1]
krośantaḥ prayayuḥ sarve vānarā hatabāndhavāḥ | [Rām, Ki, 24 27.2]
tārāprabhṛtayaḥ sarvā vānaryo hatayūthapāḥ | [Rām, Ki, 24 28.1]
anujagmur hi bhartāraṃ krośantyaḥ karuṇasvanāḥ | [Rām, Ki, 24 28.2]
tāsāṃ ruditaśabdena vānarīṇāṃ vanāntare | [Rām, Ki, 24 29.1]
vanāni girayaḥ sarve vikrośantīva sarvataḥ | [Rām, Ki, 24 29.2]
puline girinadyās tu vivikte jalasaṃvṛte | [Rām, Ki, 24 30.1]
citāṃ cakruḥ subahavo vānarā vanacāriṇaḥ | [Rām, Ki, 24 30.2]
avaropya tataḥ skandhāc chibikāṃ vahanocitāḥ | [Rām, Ki, 24 31.1]
tasthur ekāntam āśritya sarve śokasamanvitāḥ | [Rām, Ki, 24 31.2]
tatas tārā patiṃ dṛṣṭvā śibikātalaśāyinam | [Rām, Ki, 24 32.1]
āropyāṅke śiras tasya vilalāpa suduḥkhitā | [Rām, Ki, 24 32.2]
janaṃ ca paśyasīmaṃ tvaṃ kasmāc chokābhipīḍitam | [Rām, Ki, 24 33.1]
prahṛṣṭam iva te vaktraṃ gatāsor api mānada | [Rām, Ki, 24 33.2]
astārkasamavarṇaṃ ca lakṣyate jīvato yathā | [Rām, Ki, 24 33.3]
eṣa tvāṃ rāmarūpeṇa kālaḥ karṣati vānara | [Rām, Ki, 24 34.1]
yena sma vidhavāḥ sarvāḥ kṛtā ekeṣuṇā raṇe | [Rām, Ki, 24 34.2]
imās tās tava rājendravānaryo vallabhāḥ sadā | [Rām, Ki, 24 35.1]
pādair vikṛṣṭam adhvānam āgatāḥ kiṃ na budhyase | [Rām, Ki, 24 35.2]
taveṣṭā nanu nāmaitā bhāryāś candranibhānanāḥ | [Rām, Ki, 24 36.1]
idānīṃ nekṣase kasmāt sugrīvaṃ plavageśvaram | [Rām, Ki, 24 36.2]
ete hi sacivā rājaṃs tāraprabhṛtayas tava | [Rām, Ki, 24 37.1]
puravāsijanaś cāyaṃ parivāryāsate 'nagha | [Rām, Ki, 24 37.2]
visarjayainān prabalān yathocitam ariṃdama | [Rām, Ki, 24 38.1]
tataḥ krīḍāmahe sarvā vaneṣu madirotkaṭāḥ | [Rām, Ki, 24 38.2]
evaṃ vilapatīṃ tārāṃ patiśokapariplutām | [Rām, Ki, 24 39.1]
utthāpayanti sma tadā vānaryaḥ śokakarśitāḥ | [Rām, Ki, 24 39.2]
sugrīveṇa tataḥ sārdham aṅgadaḥ pitaraṃ rudan | [Rām, Ki, 24 40.1]
citām āropayāmāsa śokenābhihatendriyaḥ | [Rām, Ki, 24 40.2]
tato 'gniṃ vidhivad dattvā so 'pasavyaṃ cakāra ha | [Rām, Ki, 24 41.1]
pitaraṃ dīrgham adhvānaṃ prasthitaṃ vyākulendriyaḥ | [Rām, Ki, 24 41.2]
saṃskṛtya vālinaṃ te tu vidhipūrvaṃ plavaṃgamāḥ | [Rām, Ki, 24 42.1]
ājagmur udakaṃ kartuṃ nadīṃ śītajalāṃ śubhām | [Rām, Ki, 24 42.2]
tatas te sahitās tatra aṅgadaṃ sthāpya cāgrataḥ | [Rām, Ki, 24 43.1]
sugrīvatārāsahitāḥ siṣicur vāline jalam | [Rām, Ki, 24 43.2]
sugrīveṇaiva dīnena dīno bhūtvā mahābalaḥ | [Rām, Ki, 24 44.1]
samānaśokaḥ kākutsthaḥ pretakāryāṇy akārayat | [Rām, Ki, 24 44.2]
{Rām, Ki, 25}
tataḥ śokābhisaṃtaptaṃ sugrīvaṃ klinnavāsanam | [Rām, Ki, 25 1.1]
śākhāmṛgamahāmātrāḥ parivāryopatasthire | [Rām, Ki, 25 1.2]
abhigamya mahābāhuṃ rāmam akliṣṭakāriṇam | [Rām, Ki, 25 2.1]
sthitāḥ prāñjalayaḥ sarve pitāmaham ivarṣayaḥ | [Rām, Ki, 25 2.2]
tataḥ kāñcanaśailābhas taruṇārkanibhānanaḥ | [Rām, Ki, 25 3.1]
abravīt prāñjalir vākyaṃ hanumān mārutātmajaḥ | [Rām, Ki, 25 3.2]
bhavatprasādāt sugrīvaḥ pitṛpaitāmahaṃ mahat | [Rām, Ki, 25 4.1]
vānarāṇāṃ suduṣprāpaṃ prāpto rājyam idaṃ prabho | [Rām, Ki, 25 4.2]
bhavatā samanujñātaḥ praviśya nagaraṃ śubham | [Rām, Ki, 25 5.1]
saṃvidhāsyati kāryāṇi sarvāṇi sasuhṛjjanaḥ | [Rām, Ki, 25 5.2]
snāto 'yaṃ vividhair gandhair auṣadhaiś ca yathāvidhi | [Rām, Ki, 25 6.1]
arcayiṣyati ratnaiś ca mālyaiś ca tvāṃ viśeṣataḥ | [Rām, Ki, 25 6.2]
imāṃ giriguhāṃ ramyām abhigantum ito 'rhasi | [Rām, Ki, 25 7.1]
kuruṣva svāmisambandhaṃ vānarān saṃpraharṣayan | [Rām, Ki, 25 7.2]
evam ukto hanumatā rāghavaḥ paravīrahā | [Rām, Ki, 25 8.1]
pratyuvāca hanūmantaṃ buddhimān vākyakovidaḥ | [Rām, Ki, 25 8.2]
caturdaśasamāḥ saumya grāmaṃ vā yadi vā puram | [Rām, Ki, 25 9.1]
na pravekṣyāmi hanuman pitur nirdeśapālakaḥ | [Rām, Ki, 25 9.2]
susamṛddhāṃ guhāṃ divyāṃ sugrīvo vānararṣabhaḥ | [Rām, Ki, 25 10.1]
praviṣṭo vidhivad vīraḥ kṣipraṃ rājye 'bhiṣicyatām | [Rām, Ki, 25 10.2]
evam uktvā hanūmantaṃ rāmaḥ sugrīvam abravīt | [Rām, Ki, 25 11.1]
imam apy aṅgadaṃ vīra yauvarājye 'bhiṣecaya | [Rām, Ki, 25 11.2]
pūrvo 'yaṃ vārṣiko māsaḥ śrāvaṇaḥ salilāgamaḥ | [Rām, Ki, 25 12.1]
pravṛttāḥ saumya catvāro māsā vārṣikasaṃjñitāḥ | [Rām, Ki, 25 12.2]
nāyam udyogasamayaḥ praviśa tvaṃ purīṃ śubhām | [Rām, Ki, 25 13.1]
asmin vatsyāmy ahaṃ saumya parvate sahalakṣmaṇaḥ | [Rām, Ki, 25 13.2]
iyaṃ giriguhā ramyā viśālā yuktamārutā | [Rām, Ki, 25 14.1]
prabhūtasalilā saumya prabhūtakamalotpalā | [Rām, Ki, 25 14.2]
kārttike samanuprāpte tvaṃ rāvaṇavadhe yata | [Rām, Ki, 25 15.1]
eṣa naḥ samayaḥ saumya praviśa tvaṃ svam ālayam | [Rām, Ki, 25 15.2]
abhiṣiñcasva rājye ca suhṛdaḥ saṃpraharṣaya | [Rām, Ki, 25 15.3]
iti rāmābhyanujñātaḥ sugrīvo vānararṣabhaḥ | [Rām, Ki, 25 16.1]
praviveśa purīṃ ramyāṃ kiṣkindhāṃ vālipālitām | [Rām, Ki, 25 16.2]
taṃ vānarasahasrāṇi praviṣṭaṃ vānareśvaram | [Rām, Ki, 25 17.1]
abhivādya prahṛṣṭāni sarvataḥ paryavārayan | [Rām, Ki, 25 17.2]
tataḥ prakṛtayaḥ sarvā dṛṣṭvā harigaṇeśvaram | [Rām, Ki, 25 18.1]
praṇamya mūrdhnā patitā vasudhāyāṃ samāhitāḥ | [Rām, Ki, 25 18.2]
sugrīvaḥ prakṛtīḥ sarvāḥ sambhāṣyotthāpya vīryavān | [Rām, Ki, 25 19.1]
bhrātur antaḥpuraṃ saumyaṃ praviveśa mahābalaḥ | [Rām, Ki, 25 19.2]
praviśya tv abhiniṣkrāntaṃ sugrīvaṃ vānararṣabham | [Rām, Ki, 25 20.1]
abhyaṣiñcanta suhṛdaḥ sahasrākṣam ivāmarāḥ | [Rām, Ki, 25 20.2]
tasya pāṇḍuram ājahruś chattraṃ hemapariṣkṛtam | [Rām, Ki, 25 21.1]
śukle ca bālavyajane hemadaṇḍe yaśaskare | [Rām, Ki, 25 21.2]
tathā sarvāṇi ratnāni sarvabījauṣadhāni ca | [Rām, Ki, 25 22.1]
sakṣīrāṇāṃ ca vṛkṣāṇāṃ prarohān kusumāni ca | [Rām, Ki, 25 22.2]
śuklāni caiva vastrāṇi śvetaṃ caivānulepanam | [Rām, Ki, 25 23.1]
sugandhīni ca mālyāni sthalajāny ambujāni ca | [Rām, Ki, 25 23.2]
candanāni ca divyāni gandhāṃś ca vividhān bahūn | [Rām, Ki, 25 24.1]
akṣataṃ jātarūpaṃ ca priyaṅgumadhusarpiṣī | [Rām, Ki, 25 24.2]
dadhi carma ca vaiyāghraṃ vārāhī cāpy upānahau | [Rām, Ki, 25 25.1]
samālambhanam ādāya rocanāṃ samanaḥśilām | [Rām, Ki, 25 25.2]
ājagmus tatra muditā varāḥ kanyās tu ṣoḍaśa | [Rām, Ki, 25 25.3]
tatas te vānaraśreṣṭhaṃ yathākālaṃ yathāvidhi | [Rām, Ki, 25 26.1]
ratnair vastraiś ca bhakṣyaiś ca toṣayitvā dvijarṣabhān | [Rām, Ki, 25 26.2]
tataḥ kuśaparistīrṇaṃ samiddhaṃ jātavedasam | [Rām, Ki, 25 27.1]
mantrapūtena haviṣā hutvā mantravido janāḥ | [Rām, Ki, 25 27.2]
tato hemapratiṣṭhāne varāstaraṇasaṃvṛte | [Rām, Ki, 25 28.1]
prāsādaśikhare ramye citramālyopaśobhite | [Rām, Ki, 25 28.2]
prāṅmukhaṃ vividhair mantraiḥ sthāpayitvā varāsane | [Rām, Ki, 25 29.1]
nadīnadebhyaḥ saṃhṛtya tīrthebhyaś ca samantataḥ | [Rām, Ki, 25 29.2]
āhṛtya ca samudrebhyaḥ sarvebhyo vānararṣabhāḥ | [Rām, Ki, 25 30.1]
apaḥ kanakakumbheṣu nidhāya vimalāḥ śubhāḥ | [Rām, Ki, 25 30.2]
śubhair vṛṣabhaśṛṅgaiś ca kalaśaiś cāpi kāñcanaiḥ | [Rām, Ki, 25 31.1]
śāstradṛṣṭena vidhinā maharṣivihitena ca | [Rām, Ki, 25 31.2]
gajo gavākṣo gavayaḥ śarabho gandhamādanaḥ | [Rām, Ki, 25 32.1]
maindaś ca dvividaś caiva hanūmāñ jāmbavān nalaḥ | [Rām, Ki, 25 32.2]
abhyaṣiñcanta sugrīvaṃ prasannena sugandhinā | [Rām, Ki, 25 33.1]
salilena sahasrākṣaṃ vasavo vāsavaṃ yathā | [Rām, Ki, 25 33.2]
abhiṣikte tu sugrīve sarve vānarapuṃgavāḥ | [Rām, Ki, 25 34.1]
pracukruśur mahātmāno hṛṣṭās tatra sahasraśaḥ | [Rām, Ki, 25 34.2]
rāmasya tu vacaḥ kurvan sugrīvo haripuṃgavaḥ | [Rām, Ki, 25 35.1]
aṅgadaṃ sampariṣvajya yauvarājye 'bhiṣecayat | [Rām, Ki, 25 35.2]
aṅgade cābhiṣikte tu sānukrośāḥ plavaṃgamāḥ | [Rām, Ki, 25 36.1]
sādhu sādhv iti sugrīvaṃ mahātmāno 'bhyapūjayan | [Rām, Ki, 25 36.2]
hṛṣṭapuṣṭajanākīrṇā patākādhvajaśobhitā | [Rām, Ki, 25 37.1]
babhūva nagarī ramyā kiṣkindhā girigahvare | [Rām, Ki, 25 37.2]
nivedya rāmāya tadā mahātmane mahābhiṣekaṃ kapivāhinīpatiḥ | [Rām, Ki, 25 38.1]
rumāṃ ca bhāryāṃ pratilabhya vīryavān avāpa rājyaṃ tridaśādhipo yathā | [Rām, Ki, 25 38.2]
{Rām, Ki, 26}
abhiṣikte tu sugrīve praviṣṭe vānare guhām | [Rām, Ki, 26 1.1]
ājagāma saha bhrātrā rāmaḥ prasravaṇaṃ girim | [Rām, Ki, 26 1.2]
śārdūlamṛgasaṃghuṣṭaṃ siṃhair bhīmaravair vṛtam | [Rām, Ki, 26 2.1]
nānāgulmalatāgūḍhaṃ bahupādapasaṃkulam | [Rām, Ki, 26 2.2]
ṛkṣavānaragopucchair mārjāraiś ca niṣevitam | [Rām, Ki, 26 3.1]
megharāśinibhaṃ śailaṃ nityaṃ śucijalāśrayam | [Rām, Ki, 26 3.2]
tasya śailasya śikhare mahatīm āyatāṃ guhām | [Rām, Ki, 26 4.1]
pratyagṛhṇata vāsārthaṃ rāmaḥ saumitriṇā saha | [Rām, Ki, 26 4.2]
avasat tatra dharmātmā rāghavaḥ sahalakṣmaṇaḥ | [Rām, Ki, 26 5.1]
bahudṛśyadarīkuñje tasmin prasravaṇe girau | [Rām, Ki, 26 5.2]
susukhe 'pi bahudravye tasmin hi dharaṇīdhare | [Rām, Ki, 26 6.1]
vasatas tasya rāmasya ratir alpāpi nābhavat | [Rām, Ki, 26 6.2]
hṛtāṃ hi bhāryāṃ smarataḥ prāṇebhyo 'pi garīyasīm | [Rām, Ki, 26 6.3]
udayābhyuditaṃ dṛṣṭvā śaśāṅkaṃ ca viśeṣataḥ | [Rām, Ki, 26 7.1]
āviveśa na taṃ nidrā niśāsu śayanaṃ gatam | [Rām, Ki, 26 7.2]
tatsamutthena śokena bāṣpopahatacetasam | [Rām, Ki, 26 8.1]
taṃ śocamānaṃ kākutsthaṃ nityaṃ śokaparāyaṇam | [Rām, Ki, 26 8.2]
tulyaduḥkho 'bravīd bhrātā lakṣmaṇo 'nunayan vacaḥ | [Rām, Ki, 26 8.3]
alaṃ vīra vyathāṃ gatvā na tvaṃ śocitum arhasi | [Rām, Ki, 26 9.1]
śocato hy avasīdanti sarvārthā viditaṃ hi te | [Rām, Ki, 26 9.2]
bhavān kriyāparo loke bhavān devaparāyaṇaḥ | [Rām, Ki, 26 10.1]
āstiko dharmaśīlaś ca vyavasāyī ca rāghava | [Rām, Ki, 26 10.2]
na hy avyavasitaḥ śatruṃ rākṣasaṃ taṃ viśeṣataḥ | [Rām, Ki, 26 11.1]
samarthas tvaṃ raṇe hantuṃ vikramair jihmakāriṇam | [Rām, Ki, 26 11.2]
samunmūlaya śokaṃ tvaṃ vyavasāyaṃ sthiraṃ kuru | [Rām, Ki, 26 12.1]
tataḥ saparivāraṃ taṃ nirmūlaṃ kuru rākṣasam | [Rām, Ki, 26 12.2]
pṛthivīm api kākutstha sasāgaravanācalām | [Rām, Ki, 26 13.1]
parivartayituṃ śaktaḥ kim aṅga puna rāvaṇam | [Rām, Ki, 26 13.2]
ahaṃ tu khalu te vīryaṃ prasuptaṃ pratibodhaye | [Rām, Ki, 26 14.1]
dīptair āhutibhiḥ kāle bhasmacchannam ivānalam | [Rām, Ki, 26 14.2]
lakṣmaṇasya tu tad vākyaṃ pratipūjya hitaṃ śubham | [Rām, Ki, 26 15.1]
rāghavaḥ suhṛdaṃ snigdham idaṃ vacanam abravīt | [Rām, Ki, 26 15.2]
vācyaṃ yad anuraktena snigdhena ca hitena ca | [Rām, Ki, 26 16.1]
satyavikramayuktena tad uktaṃ lakṣmaṇa tvayā | [Rām, Ki, 26 16.2]
eṣa śokaḥ parityaktaḥ sarvakāryāvasādakaḥ | [Rām, Ki, 26 17.1]
vikrameṣv apratihataṃ tejaḥ protsāhayāmy aham | [Rām, Ki, 26 17.2]
śaratkālaṃ pratīkṣe 'ham iyaṃ prāvṛḍ upasthitā | [Rām, Ki, 26 18.1]
tataḥ sarāṣṭraṃ sagaṇaṃ rākṣasaṃ taṃ nihanmy aham | [Rām, Ki, 26 18.2]
tasya tadvacanaṃ śrutvā hṛṣṭo rāmasya lakṣmaṇaḥ | [Rām, Ki, 26 19.1]
punar evābravīd vākyaṃ saumitrir mitranandanaḥ | [Rām, Ki, 26 19.2]
etat te sadṛśaṃ vākyam uktaṃ śatrunibarhaṇa | [Rām, Ki, 26 20.1]
idānīm asi kākutstha prakṛtiṃ svām upāgataḥ | [Rām, Ki, 26 20.2]
vijñāya hy ātmano vīryaṃ tathyaṃ bhavitum arhasi | [Rām, Ki, 26 21.1]
etat sadṛśam uktaṃ te śrutasyābhijanasya ca | [Rām, Ki, 26 21.2]
tasmāt puruṣaśārdūla cintayañ śatrunigraham | [Rām, Ki, 26 22.1]
varṣārātram anuprāptam atikrāmaya rāghava | [Rām, Ki, 26 22.2]
niyamya kopaṃ pratipālyatāṃ śarat kṣamasva māsāṃś caturo mayā saha | [Rām, Ki, 26 23.1]
vasācale 'smin mṛgarājasevite saṃvardhayañ śatruvadhe samudyataḥ | [Rām, Ki, 26 23.2]
{Rām, Ki, 27}
sa tadā vālinaṃ hatvā sugrīvam abhiṣicya ca | [Rām, Ki, 27 1.1]
vasan mālyavataḥ pṛṣṭhe rāmo lakṣmaṇam abravīt | [Rām, Ki, 27 1.2]
ayaṃ sa kālaḥ samprāptaḥ samayo 'dya jalāgamaḥ | [Rām, Ki, 27 2.1]
saṃpaśya tvaṃ nabho meghaiḥ saṃvṛtaṃ girisaṃnibhaiḥ | [Rām, Ki, 27 2.2]
navamāsadhṛtaṃ garbhaṃ bhāskarasya gabhastibhiḥ | [Rām, Ki, 27 3.1]
pītvā rasaṃ samudrāṇāṃ dyauḥ prasūte rasāyanam | [Rām, Ki, 27 3.2]
śakyam ambaram āruhya meghasopānapaṅktibhiḥ | [Rām, Ki, 27 4.1]
kuṭajārjunamālābhir alaṃkartuṃ divākaram | [Rām, Ki, 27 4.2]
saṃdhyārāgotthitais tāmrair anteṣv adhikapāṇḍuraiḥ | [Rām, Ki, 27 5.1]
snigdhair abhrapaṭacchadair baddhavraṇam ivāmbaram | [Rām, Ki, 27 5.2]
mandamārutaniḥśvāsaṃ saṃdhyācandanarañjitam | [Rām, Ki, 27 6.1]
āpāṇḍujaladaṃ bhāti kāmāturam ivāmbaram | [Rām, Ki, 27 6.2]
eṣā dharmaparikliṣṭā navavāripariplutā | [Rām, Ki, 27 7.1]
sīteva śokasaṃtaptā mahī bāṣpaṃ vimuñcati | [Rām, Ki, 27 7.2]
meghodaravinirmuktāḥ kahlārasukhaśītalāḥ | [Rām, Ki, 27 8.1]
śakyam añjalibhiḥ pātuṃ vātāḥ ketakīgandhinaḥ | [Rām, Ki, 27 8.2]
eṣa phullārjunaḥ śailaḥ ketakair adhivāsitaḥ | [Rām, Ki, 27 9.1]
sugrīva iva śāntārir dhārābhir abhiṣicyate | [Rām, Ki, 27 9.2]
meghakṛṣṇājinadharā dhārāyajñopavītinaḥ | [Rām, Ki, 27 10.1]
mārutāpūritaguhāḥ prādhītā iva parvatāḥ | [Rām, Ki, 27 10.2]
kaśābhir iva haimībhir vidyudbhir iva tāḍitam | [Rām, Ki, 27 11.1]
antaḥstanitanirghoṣaṃ savedanam ivāmbaram | [Rām, Ki, 27 11.2]
nīlameghāśritā vidyut sphurantī pratibhāti me | [Rām, Ki, 27 12.1]
sphurantī rāvaṇasyāṅke vaidehīva tapasvinī | [Rām, Ki, 27 12.2]
imās tā manmathavatāṃ hitāḥ pratihatā diśaḥ | [Rām, Ki, 27 13.1]
anuliptā iva ghanair naṣṭagrahaniśākarāḥ | [Rām, Ki, 27 13.2]
kvacid bāṣpābhisaṃruddhān varṣāgamasamutsukān | [Rām, Ki, 27 14.1]
kuṭajān paśya saumitre puṣpitān girisānuṣu | [Rām, Ki, 27 14.2]
mama śokābhibhūtasya kāmasaṃdīpanān sthitān | [Rām, Ki, 27 14.3]
rajaḥ praśāntaṃ sahimo 'dya vāyur nidāghadoṣaprasarāḥ praśāntāḥ | [Rām, Ki, 27 15.1]
sthitā hi yātrā vasudhādhipānāṃ pravāsino yānti narāḥ svadeśān | [Rām, Ki, 27 15.2]
samprasthitā mānasavāsalubdhāḥ priyānvitāḥ samprati cakravākāḥ | [Rām, Ki, 27 16.1]
abhīkṣṇavarṣodakavikṣateṣu yānāni mārgeṣu na saṃpatanti | [Rām, Ki, 27 16.2]
kvacit prakāśaṃ kvacid aprakāśaṃ nabhaḥ prakīrṇāmbudharaṃ vibhāti | [Rām, Ki, 27 17.1]
kvacit kvacit parvatasaṃniruddhaṃ rūpaṃ yathā śāntamahārṇavasya | [Rām, Ki, 27 17.2]
vyāmiśritaṃ sarjakadambapuṣpair navaṃ jalaṃ parvatadhātutāmram | [Rām, Ki, 27 18.1]
mayūrakekābhir anuprayātaṃ śailāpagāḥ śīghrataraṃ vahanti | [Rām, Ki, 27 18.2]
rasākulaṃ ṣaṭpadasaṃnikāśaṃ prabhujyate jambuphalaṃ prakāmam | [Rām, Ki, 27 19.1]
anekavarṇaṃ pavanāvadhūtaṃ bhūmau pataty āmraphalaṃ vipakvam | [Rām, Ki, 27 19.2]
vidyutpatākāḥ sabalākamālāḥ śailendrakūṭākṛtisaṃnikāśāḥ | [Rām, Ki, 27 20.1]
garjanti meghāḥ samudīrṇanādā mattagajendrā iva saṃyugasthāḥ | [Rām, Ki, 27 20.2]
meghābhikāmā parisaṃpatantī saṃmoditā bhāti balākapaṅktiḥ | [Rām, Ki, 27 21.1]
vātāvadhūtā varapauṇḍarīkī lambeva mālā racitāmbarasya | [Rām, Ki, 27 21.2]
nidrā śanaiḥ keśavam abhyupaiti drutaṃ nadī sāgaram abhyupaiti | [Rām, Ki, 27 22.1]
hṛṣṭā balākā ghanam abhyupaiti kāntā sakāmā priyam abhyupaiti | [Rām, Ki, 27 22.2]
jātā vanāntāḥ śikhisupranṛttā jātāḥ kadambāḥ sakadambaśākhāḥ | [Rām, Ki, 27 23.1]
jātā vṛṣā goṣu samānakāmā jātā mahī sasyavanābhirāmā | [Rām, Ki, 27 23.2]
vahanti varṣanti nadanti bhānti dhyāyanti nṛtyanti samāśvasanti | [Rām, Ki, 27 24.1]
nadyo ghanā mattagajā vanāntāḥ priyāvihīnāḥ śikhinaḥ plavaṃgāḥ | [Rām, Ki, 27 24.2]
praharṣitāḥ ketakapuṣpagandham āghrāya hṛṣṭā vananirjhareṣu | [Rām, Ki, 27 25.1]
prapātaśabdākulitā gajendrāḥ sārdhaṃ mayūraiḥ samadā nadanti | [Rām, Ki, 27 25.2]
dhārānipātair abhihanyamānāḥ kadambaśākhāsu vilambamānāḥ | [Rām, Ki, 27 26.1]
kṣaṇārjitaṃ puṣparasāvagāḍhaṃ śanair madaṃ ṣaṭcaraṇās tyajanti | [Rām, Ki, 27 26.2]
aṅgāracūrṇotkarasaṃnikāśaiḥ phalaiḥ suparyāptarasaiḥ samṛddhaiḥ | [Rām, Ki, 27 27.1]
jambūdrumāṇāṃ pravibhānti śākhā nilīyamānā iva ṣaṭpadaughaiḥ | [Rām, Ki, 27 27.2]
taḍitpatākābhir alaṃkṛtānām udīrṇagambhīramahāravāṇām | [Rām, Ki, 27 28.1]
vibhānti rūpāṇi balāhakānāṃ raṇodyatānām iva vāraṇānām | [Rām, Ki, 27 28.2]
mārgānugaḥ śailavanānusārī samprasthito megharavaṃ niśamya | [Rām, Ki, 27 29.1]
yuddhābhikāmaḥ pratināgaśaṅkī matto gajendraḥ pratisaṃnivṛttaḥ | [Rām, Ki, 27 29.2]
muktāsakāśaṃ salilaṃ patad vai sunirmalaṃ pattrapuṭeṣu lagnam | [Rām, Ki, 27 30.1]
hṛṣṭā vivarṇacchadanā vihaṃgāḥ surendradattaṃ tṛṣitāḥ pibanti | [Rām, Ki, 27 30.2]
nīleṣu nīlā navavāripūrṇā megheṣu meghāḥ pravibhānti saktāḥ | [Rām, Ki, 27 31.1]
davāgnidagdheṣu davāgnidagdhāḥ śaileṣu śailā iva baddhamūlāḥ | [Rām, Ki, 27 31.2]
mattā gajendrā muditā gavendrā vaneṣu viśrāntatarā mṛgendrāḥ | [Rām, Ki, 27 32.1]
ramyā nagendrā nibhṛtā nagendrāḥ prakrīḍito vāridharaiḥ surendraḥ | [Rām, Ki, 27 32.2]
vṛttā yātrā narendrāṇāṃ senā pratinivartate | [Rām, Ki, 27 33.1]
vairāṇi caiva mārgāś ca salilena samīkṛtāḥ | [Rām, Ki, 27 33.2]
māsi prauṣṭhapade brahma brāhmaṇānāṃ vivakṣatām | [Rām, Ki, 27 34.1]
ayam adhyāyasamayaḥ sāmagānām upasthitaḥ | [Rām, Ki, 27 34.2]
nivṛttakarmāyatano nūnaṃ saṃcitasaṃcayaḥ | [Rām, Ki, 27 35.1]
āṣāḍhīm abhyupagato bharataḥ kosalādhipaḥ | [Rām, Ki, 27 35.2]
nūnam āpūryamāṇāyāḥ sarayvā vadhate rayaḥ | [Rām, Ki, 27 36.1]
māṃ samīkṣya samāyāntam ayodhyāyā iva svanaḥ | [Rām, Ki, 27 36.2]
imāḥ sphītaguṇā varṣāḥ sugrīvaḥ sukham aśnute | [Rām, Ki, 27 37.1]
vijitāriḥ sadāraś ca rājye mahati ca sthitaḥ | [Rām, Ki, 27 37.2]
ahaṃ tu hṛtadāraś ca rājyāc ca mahataś cyutaḥ | [Rām, Ki, 27 38.1]
nadīkūlam iva klinnam avasīdāmi lakṣmaṇa | [Rām, Ki, 27 38.2]
śokaś ca mama vistīrṇo varṣāś ca bhṛśadurgamāḥ | [Rām, Ki, 27 39.1]
rāvaṇaś ca mahāñ śatrur apāraṃ pratibhāti me | [Rām, Ki, 27 39.2]
ayātrāṃ caiva dṛṣṭvemāṃ mārgāṃś ca bhṛśadurgamān | [Rām, Ki, 27 40.1]
praṇate caiva sugrīve na mayā kiṃcid īritam | [Rām, Ki, 27 40.2]
api cātiparikliṣṭaṃ cirād dāraiḥ samāgatam | [Rām, Ki, 27 41.1]
ātmakāryagarīyastvād vaktuṃ necchāmi vānaram | [Rām, Ki, 27 41.2]
svayam eva hi viśramya jñātvā kālam upāgatam | [Rām, Ki, 27 42.1]
upakāraṃ ca sugrīvo vetsyate nātra saṃśayaḥ | [Rām, Ki, 27 42.2]
tasmāt kālapratīkṣo 'haṃ sthito 'smi śubhalakṣaṇa | [Rām, Ki, 27 43.1]
sugrīvasya nadīnāṃ ca prasādam anupālayan | [Rām, Ki, 27 43.2]
upakāreṇa vīro hi pratikāreṇa yujyate | [Rām, Ki, 27 44.1]
akṛtajño 'pratikṛto hanti sattvavatāṃ manaḥ | [Rām, Ki, 27 44.2]
athaivam uktaḥ praṇidhāya lakṣmaṇaḥ kṛtāñjalis tat pratipūjya bhāṣitam | [Rām, Ki, 27 45.1]
uvāca rāmaṃ svabhirāmadarśanaṃ pradarśayan darśanam ātmanaḥ śubham | [Rām, Ki, 27 45.2]
yathoktam etat tava sarvam īpsitaṃ narendra kartā nacirāddharīśvaraḥ | [Rām, Ki, 27 46.1]
śaratpratīkṣaḥ kṣamatām imaṃ bhavāñ jalaprapātaṃ ripunigrahe dhṛtaḥ | [Rām, Ki, 27 46.2]
{Rām, Ki, 28}
samīkṣya vimalaṃ vyoma gatavidyudbalāhakam | [Rām, Ki, 28 1.1]
sārasāravasaṃghuṣṭaṃ ramyajyotsnānulepanam | [Rām, Ki, 28 1.2]
samṛddhārthaṃ ca sugrīvaṃ mandadharmārthasaṃgraham | [Rām, Ki, 28 2.1]
atyartham asatāṃ mārgam ekāntagatamānasam | [Rām, Ki, 28 2.2]
nivṛttakāryaṃ siddhārthaṃ pramadābhirataṃ sadā | [Rām, Ki, 28 3.1]
prāptavantam abhipretān sarvān eva manorathān | [Rām, Ki, 28 3.2]
svāṃ ca patnīm abhipretāṃ tārāṃ cāpi samīpsitām | [Rām, Ki, 28 4.1]
viharantam ahorātraṃ kṛtārthaṃ vigatajvalam | [Rām, Ki, 28 4.2]
krīḍantam iva deveśaṃ nandane 'psarasāṃ gaṇaiḥ | [Rām, Ki, 28 5.1]
mantriṣu nyastakāryaṃ ca mantriṇām anavekṣakam | [Rām, Ki, 28 5.2]
utsannarājyasaṃdeśaṃ kāmavṛttam avasthitam | [Rām, Ki, 28 6.1]
niścitārtho 'rthatattvajñaḥ kāladharmaviśeṣavit | [Rām, Ki, 28 6.2]
prasādya vākyair madhurair hetumadbhir manoramaiḥ | [Rām, Ki, 28 7.1]
vākyavid vākyatattvajñaṃ harīśaṃ mārutātmajaḥ | [Rām, Ki, 28 7.2]
hitaṃ tathyaṃ ca pathyaṃ ca sāmadharmārthanītimat | [Rām, Ki, 28 8.1]
praṇayaprītisaṃyuktaṃ viśvāsakṛtaniścayam | [Rām, Ki, 28 8.2]
harīśvaram upāgamya hanumān vākyam abravīt | [Rām, Ki, 28 8.3]
rājyaṃ prāptaṃ yaśaś caiva kaulī śrīr abhivardhitā | [Rām, Ki, 28 9.1]
mitrāṇāṃ saṃgrahaḥ śeṣas tad bhavān kartum arhati | [Rām, Ki, 28 9.2]
yo hi mitreṣu kālajñaḥ satataṃ sādhu vartate | [Rām, Ki, 28 10.1]
tasya rājyaṃ ca kīrtiś ca pratāpaś cābhivardhate | [Rām, Ki, 28 10.2]
yasya kośaś ca daṇḍaś ca mitrāṇy ātmā ca bhūmipa | [Rām, Ki, 28 11.1]
samavetāni sarvāṇi sa rājyaṃ mahad aśnute | [Rām, Ki, 28 11.2]
tad bhavān vṛttasampannaḥ sthitaḥ pathi niratyaye | [Rām, Ki, 28 12.1]
mitrārtham abhinītārthaṃ yathāvat kartum arhati | [Rām, Ki, 28 12.2]
yas tu kālavyatīteṣu mitrakāryeṣu vartate | [Rām, Ki, 28 13.1]
sa kṛtvā mahato 'py arthān na mitrārthena yujyate | [Rām, Ki, 28 13.2]
kriyatāṃ rāghavasyaitad vaidehyāḥ parimārgaṇam | [Rām, Ki, 28 14.1]
tad idaṃ vīra kāryaṃ te kālātītam ariṃdama | [Rām, Ki, 28 14.2]
na ca kālam atītaṃ te nivedayati kālavit | [Rām, Ki, 28 15.1]
tvaramāṇo 'pi san prājñas tava rājan vaśānugaḥ | [Rām, Ki, 28 15.2]
kulasya ketuḥ sphītasya dīrghabandhuś ca rāghavaḥ | [Rām, Ki, 28 16.1]
aprameyaprabhāvaś ca svayaṃ cāpratimo guṇaiḥ | [Rām, Ki, 28 16.2]
tasya tvaṃ kuru vai kāryaṃ pūrvaṃ tena kṛtaṃ tava | [Rām, Ki, 28 17.1]
harīśvara hariśreṣṭhān ājñāpayitum arhasi | [Rām, Ki, 28 17.2]
na hi tāvad bhavet kālo vyatītaś codanād ṛte | [Rām, Ki, 28 18.1]
coditasya hi kāryasya bhavet kālavyatikramaḥ | [Rām, Ki, 28 18.2]
akartur api kāryasya bhavān kartā harīśvara | [Rām, Ki, 28 19.1]
kiṃ punaḥ pratikartus te rājyena ca dhanena ca | [Rām, Ki, 28 19.2]
śaktimān asi vikrānto vānararkṣagaṇeśvara | [Rām, Ki, 28 20.1]
kartuṃ dāśaratheḥ prītim ājñāyāṃ kiṃ nu sajjase | [Rām, Ki, 28 20.2]
kāmaṃ khalu śaraiḥ śaktaḥ surāsuramahoragān | [Rām, Ki, 28 21.1]
vaśe dāśarathiḥ kartuṃ tvatpratijñāṃ tu kāṅkṣate | [Rām, Ki, 28 21.2]
prāṇatyāgāviśaṅkena kṛtaṃ tena tava priyam | [Rām, Ki, 28 22.1]
tasya mārgāma vaidehīṃ pṛthivyām api cāmbare | [Rām, Ki, 28 22.2]
na devā na ca gandharvā nāsurā na marudgaṇāḥ | [Rām, Ki, 28 23.1]
na ca yakṣā bhayaṃ tasya kuryuḥ kim uta rākṣasāḥ | [Rām, Ki, 28 23.2]
tad evaṃ śaktiyuktasya pūrvaṃ priyakṛtas tathā | [Rām, Ki, 28 24.1]
rāmasyārhasi piṅgeśa kartuṃ sarvātmanā priyam | [Rām, Ki, 28 24.2]
nādhastād avanau nāpsu gatir nopari cāmbare | [Rām, Ki, 28 25.1]
kasyacit sajjate 'smākaṃ kapīśvara tavājñayā | [Rām, Ki, 28 25.2]
tad ājñāpaya kaḥ kiṃ te kṛte vasatu kutracit | [Rām, Ki, 28 26.1]
harayo hy apradhṛṣyās te santi koṭyagrato 'nagha | [Rām, Ki, 28 26.2]
tasya tadvacanaṃ śrutvā kāle sādhuniveditam | [Rām, Ki, 28 27.1]
sugrīvaḥ sattvasampannaś cakāra matim uttamām | [Rām, Ki, 28 27.2]
sa saṃdideśābhimataṃ nīlaṃ nityakṛtodyamam | [Rām, Ki, 28 28.1]
dikṣu sarvāsu sarveṣāṃ sainyānām upasaṃgrahe | [Rām, Ki, 28 28.2]
yathā senā samagrā me yūthapālāś ca sarvaśaḥ | [Rām, Ki, 28 29.1]
samāgacchanty asaṅgena senāgrāṇi tathā kuru | [Rām, Ki, 28 29.2]
ye tv antapālāḥ plavagāḥ śīghragā vyavasāyinaḥ | [Rām, Ki, 28 30.1]
samānayantu te sainyaṃ tvaritāḥ śāsanān mama | [Rām, Ki, 28 30.2]
svayaṃ cānantaraṃ sainyaṃ bhavān evānupaśyatu | [Rām, Ki, 28 30.3]
tripañcarātrād ūrdhvaṃ yaḥ prāpnuyān neha vānaraḥ | [Rām, Ki, 28 31.1]
tasya prāṇāntiko daṇḍo nātra kāryā vicāraṇā | [Rām, Ki, 28 31.2]
harīṃś ca vṛddhān upayātu sāṅgado bhavān mamājñām adhikṛtya niścitām | [Rām, Ki, 28 32.1]
iti vyavasthāṃ haripuṃgaveśvaro vidhāya veśma praviveśa vīryavān | [Rām, Ki, 28 32.2]
{Rām, Ki, 29}
guhāṃ praviṣṭe sugrīve vimukte gagane ghanaiḥ | [Rām, Ki, 29 1.1]
varṣarātroṣito rāmaḥ kāmaśokābhipīḍitaḥ | [Rām, Ki, 29 1.2]
pāṇḍuraṃ gaganaṃ dṛṣṭvā vimalaṃ candramaṇḍalam | [Rām, Ki, 29 2.1]
śāradīṃ rajanīṃ caiva dṛṣṭvā jyotsnānulepanām | [Rām, Ki, 29 2.2]
kāmavṛttaṃ ca sugrīvaṃ naṣṭāṃ ca janakātmajām | [Rām, Ki, 29 3.1]
buddhvā kālam atītaṃ ca mumoha paramāturaḥ | [Rām, Ki, 29 3.2]
sa tu saṃjñām upāgamya muhūrtān matimān punaḥ | [Rām, Ki, 29 4.1]
manaḥsthām api vaidehīṃ cintayāmāsa rāghavaḥ | [Rām, Ki, 29 4.2]
āsīnaḥ parvatasyāgre hemadhātuvibhūṣite | [Rām, Ki, 29 5.1]
śāradaṃ gaganaṃ dṛṣṭvā jagāma manasā priyām | [Rām, Ki, 29 5.2]
dṛṣṭvā ca vimalaṃ vyoma gatavidyudbalāhakam | [Rām, Ki, 29 6.1]
sārasāravasaṃghuṣṭaṃ vilalāpārtayā girā | [Rām, Ki, 29 6.2]
sārasāravasaṃnādaiḥ sārasāravanādinī | [Rām, Ki, 29 7.1]
yāśrame ramate bālā sādya me ramate katham | [Rām, Ki, 29 7.2]
puṣpitāṃś cāsanān dṛṣṭvā kāñcanān iva nirmalān | [Rām, Ki, 29 8.1]
kathaṃ sā ramate bālā paśyantī mām apaśyatī | [Rām, Ki, 29 8.2]
yā purā kalahaṃsānāṃ svareṇa kalabhāṣiṇī | [Rām, Ki, 29 9.1]
budhyate cārusarvāṅgī sādya me budhyate katham | [Rām, Ki, 29 9.2]
niḥsvanaṃ cakravākānāṃ niśamya sahacāriṇām | [Rām, Ki, 29 10.1]
puṇḍarīkaviśālākṣī katham eṣā bhaviṣyati | [Rām, Ki, 29 10.2]
sarāṃsi sarito vāpīḥ kānanāni vanāni ca | [Rām, Ki, 29 11.1]
tāṃ vinā mṛgaśāvākṣīṃ caran nādya sukhaṃ labhe | [Rām, Ki, 29 11.2]
api tāṃ madviyogāc ca saukumāryāc ca bhāminīm | [Rām, Ki, 29 12.1]
na dūraṃ pīḍayet kāmaḥ śaradguṇanirantaraḥ | [Rām, Ki, 29 12.2]
evamādi naraśreṣṭho vilalāpa nṛpātmajaḥ | [Rām, Ki, 29 13.1]
vihaṃga iva sāraṅgaḥ salilaṃ tridaśeśvarāt | [Rām, Ki, 29 13.2]
tataś cañcūrya ramyeṣu phalārthī girisānuṣu | [Rām, Ki, 29 14.1]
dadarśa paryupāvṛtto lakṣmīvāṃl lakṣmaṇo 'grajam | [Rām, Ki, 29 14.2]
taṃ cintayā duḥsahayā parītaṃ visaṃjñam ekaṃ vijane manasvī | [Rām, Ki, 29 15.1]
bhrātur viṣādāt paritāpadīnaḥ samīkṣya saumitrir uvāca rāmam | [Rām, Ki, 29 15.2]
kim ārya kāmasya vaśaṃgatena kim ātmapauruṣyaparābhavena | [Rām, Ki, 29 16.1]
ayaṃ sadā saṃhriyate samādhiḥ kim atra yogena nivartitena | [Rām, Ki, 29 16.2]
kriyābhiyogaṃ manasaḥ prasādaṃ samādhiyogānugataṃ ca kālam | [Rām, Ki, 29 17.1]
sahāyasāmarthyam adīnasattva svakarmahetuṃ ca kuruṣva hetum | [Rām, Ki, 29 17.2]
na jānakī mānavavaṃśanātha tvayā sanāthā sulabhā pareṇa | [Rām, Ki, 29 18.1]
na cāgnicūḍāṃ jvalitām upetya na dahyate vīravarārha kaścit | [Rām, Ki, 29 18.2]
salakṣmaṇaṃ lakṣmaṇam apradhṛṣyaṃ svabhāvajaṃ vākyam uvāca rāmaḥ | [Rām, Ki, 29 19.1]
hitaṃ ca pathyaṃ ca nayaprasaktaṃ sasāma dharmārthasamāhitaṃ ca | [Rām, Ki, 29 19.2]
niḥsaṃśayaṃ kāryam avekṣitavyaṃ kriyāviśeṣo hy anuvartitavyaḥ | [Rām, Ki, 29 20.1]
nanu pravṛttasya durāsadasya kumārakāryasya phalaṃ na cintyam | [Rām, Ki, 29 20.2]
atha padmapalāśākṣīṃ maithilīm anucintayan | [Rām, Ki, 29 21.1]
uvāca lakṣmaṇaṃ rāmo mukhena pariśuṣyatā | [Rām, Ki, 29 21.2]
tarpayitvā sahasrākṣaḥ salilena vasuṃdharām | [Rām, Ki, 29 22.1]
nirvartayitvā sasyāni kṛtakarmā vyavasthitaḥ | [Rām, Ki, 29 22.2]
snigdhagambhīranirghoṣāḥ śailadrumapurogamāḥ | [Rām, Ki, 29 23.1]
visṛjya salilaṃ meghāḥ pariśrāntā nṛpātmaja | [Rām, Ki, 29 23.2]
nīlotpaladalaśyāmaḥ śyāmīkṛtvā diśo daśa | [Rām, Ki, 29 24.1]
vimadā iva mātaṃgāḥ śāntavegāḥ payodharāḥ | [Rām, Ki, 29 24.2]
jalagarbhā mahāvegāḥ kuṭajārjunagandhinaḥ | [Rām, Ki, 29 25.1]
caritvā viratāḥ saumya vṛṣṭivātāḥ samudyatāḥ | [Rām, Ki, 29 25.2]
ghanānāṃ vāraṇānāṃ ca mayūrāṇāṃ ca lakṣmaṇa | [Rām, Ki, 29 26.1]
nādaḥ prasravaṇānāṃ ca praśāntaḥ sahasānagha | [Rām, Ki, 29 26.2]
abhivṛṣṭā mahāmeghair nirmalāś citrasānavaḥ | [Rām, Ki, 29 27.1]
anuliptā ivābhānti girayaś candraraśmibhiḥ | [Rām, Ki, 29 27.2]
darśayanti śarannadyaḥ pulināni śanaiḥ śanaiḥ | [Rām, Ki, 29 28.1]
navasaṃgamasavrīḍā jaghanānīva yoṣitaḥ | [Rām, Ki, 29 28.2]
prasannasalilāḥ saumya kurarībhir vināditāḥ | [Rām, Ki, 29 29.1]
cakravākagaṇākīrṇā vibhānti salilāśayāḥ | [Rām, Ki, 29 29.2]
anyonyabaddhavairāṇāṃ jigīṣūṇāṃ nṛpātmaja | [Rām, Ki, 29 30.1]
udyogasamayaḥ saumya pārthivānām upasthitaḥ | [Rām, Ki, 29 30.2]
iyaṃ sā prathamā yātrā pārthivānāṃ nṛpātmaja | [Rām, Ki, 29 31.1]
na ca paśyāmi sugrīvam udyogaṃ vā tathāvidham | [Rām, Ki, 29 31.2]
catvāro vārṣikā māsā gatā varṣaśatopamāḥ | [Rām, Ki, 29 32.1]
mama śokābhitaptasya saumya sītām apaśyataḥ | [Rām, Ki, 29 32.2]
priyāvihīne duḥkhārte hṛtarājye vivāsite | [Rām, Ki, 29 33.1]
kṛpāṃ na kurute rājā sugrīvo mayi lakṣmaṇa | [Rām, Ki, 29 33.2]
anātho hṛtarājyo 'yaṃ rāvaṇena ca dharṣitaḥ | [Rām, Ki, 29 34.1]
dīno dūragṛhaḥ kāmī māṃ caiva śaraṇaṃ gataḥ | [Rām, Ki, 29 34.2]
ity etaiḥ kāraṇaiḥ saumya sugrīvasya durātmanaḥ | [Rām, Ki, 29 35.1]
ahaṃ vānararājasya paribhūtaḥ paraṃtapa | [Rām, Ki, 29 35.2]
sa kālaṃ parisaṃkhyāya sītāyāḥ parimārgaṇe | [Rām, Ki, 29 36.1]
kṛtārthaḥ samayaṃ kṛtvā durmatir nāvabudhyate | [Rām, Ki, 29 36.2]
tvaṃ praviśya ca kiṣkindhāṃ brūhi vānarapuṃgavam | [Rām, Ki, 29 37.1]
mūrkhaṃ grāmyasukhe saktaṃ sugrīvaṃ vacanān mama | [Rām, Ki, 29 37.2]
arthinām upapannānāṃ pūrvaṃ cāpy upakāriṇām | [Rām, Ki, 29 38.1]
āśāṃ saṃśrutya yo hanti sa loke puruṣādhamaḥ | [Rām, Ki, 29 38.2]
śubhaṃ vā yadi vā pāpaṃ yo hi vākyam udīritam | [Rām, Ki, 29 39.1]
satyena parigṛhṇāti sa vīraḥ puruṣottamaḥ | [Rām, Ki, 29 39.2]
kṛtārthā hy akṛtārthānāṃ mitrāṇāṃ na bhavanti ye | [Rām, Ki, 29 40.1]
tān mṛtān api kravyādaḥ kṛtaghnān nopabhuñjate | [Rām, Ki, 29 40.2]
nūnaṃ kāñcanapṛṣṭhasya vikṛṣṭasya mayā raṇe | [Rām, Ki, 29 41.1]
draṣṭum icchanti cāpasya rūpaṃ vidyudgaṇopamam | [Rām, Ki, 29 41.2]
ghoraṃ jyātalanirghoṣaṃ kruddhasya mama saṃyuge | [Rām, Ki, 29 42.1]
nirghoṣam iva vajrasya punaḥ saṃśrotum icchati | [Rām, Ki, 29 42.2]
kāmam evaṃ gate 'py asya parijñāte parākrame | [Rām, Ki, 29 43.1]
tvatsahāyasya me vīra na cintā syān nṛpātmaja | [Rām, Ki, 29 43.2]
yadartham ayam ārambhaḥ kṛtaḥ parapuraṃjaya | [Rām, Ki, 29 44.1]
samayaṃ nābhijānāti kṛtārthaḥ plavageśvaraḥ | [Rām, Ki, 29 44.2]
varṣāsamayakālaṃ tu pratijñāya harīśvaraḥ | [Rām, Ki, 29 45.1]
vyatītāṃś caturo māsān viharan nāvabudhyate | [Rām, Ki, 29 45.2]
sāmātyapariṣat krīḍan pānam evopasevate | [Rām, Ki, 29 46.1]
śokadīneṣu nāsmāsu sugrīvaḥ kurute dayām | [Rām, Ki, 29 46.2]
ucyatāṃ gaccha sugrīvas tvayā vatsa mahābala | [Rām, Ki, 29 47.1]
mama roṣasya yadrūpaṃ brūyāś cainam idaṃ vacaḥ | [Rām, Ki, 29 47.2]
na ca saṃkucitaḥ panthā yena vālī hato gataḥ | [Rām, Ki, 29 48.1]
samaye tiṣṭha sugrīva mā vālipatham anvagāḥ | [Rām, Ki, 29 48.2]
eka eva raṇe vālī śareṇa nihato mayā | [Rām, Ki, 29 49.1]
tvāṃ tu satyād atikrāntaṃ haniṣyāmi sabāndhavam | [Rām, Ki, 29 49.2]
tad evaṃ vihite kārye yaddhitaṃ puruṣarṣabha | [Rām, Ki, 29 50.1]
tat tad brūhi naraśreṣṭha tvara kālavyatikramaḥ | [Rām, Ki, 29 50.2]
kuruṣva satyaṃ mayi vānareśvara pratiśrutaṃ dharmam avekṣya śāśvatam | [Rām, Ki, 29 51.1]
mā vālinaṃ pretya gato yamakṣayaṃ tvam adya paśyer mama coditaiḥ śaraiḥ | [Rām, Ki, 29 51.2]
sa pūrvajaṃ tīvravivṛddhakopaṃ lālapyamānaṃ prasamīkṣya dīnam | [Rām, Ki, 29 52.1]
cakāra tīvrāṃ matim ugratejā harīśvaramānavavaṃśanāthaḥ | [Rām, Ki, 29 52.2]
{Rām, Ki, 30}
sa kāminaṃ dīnam adīnasattvaḥ śokābhipannaṃ samudīrṇakopam | [Rām, Ki, 30 1.1]
narendrasūnur naradevaputraṃ rāmānujaḥ pūrvajam ity uvāca | [Rām, Ki, 30 1.2]
na vānaraḥ sthāsyati sādhuvṛtte na maṃsyate kāryaphalānuṣaṅgān | [Rām, Ki, 30 2.1]
na bhakṣyate vānararājyalakṣmīṃ tathā hi nābhikramate 'sya buddhiḥ | [Rām, Ki, 30 2.2]
matikṣayād grāmyasukheṣu saktas tava prasādāpratikārabuddhiḥ | [Rām, Ki, 30 3.1]
hato 'grajaṃ paśyatu vālinaṃ sa na rājyam evaṃ viguṇasya deyam | [Rām, Ki, 30 3.2]
na dhāraye kopam udīrṇavegaṃ nihanmi sugrīvam asatyam adya | [Rām, Ki, 30 4.1]
haripravīraiḥ saha vāliputro narendrapatnyā vicayaṃ karotu | [Rām, Ki, 30 4.2]
tam āttabāṇāsanam utpatantaṃ niveditārthaṃ raṇacaṇḍakopam | [Rām, Ki, 30 5.1]
uvāca rāmaḥ paravīrahantā svavekṣitaṃ sānunayaṃ ca vākyam | [Rām, Ki, 30 5.2]
na hi vai tvadvidho loke pāpam evaṃ samācaret | [Rām, Ki, 30 6.1]
pāpam āryeṇa yo hanti sa vīraḥ puruṣottamaḥ | [Rām, Ki, 30 6.2]
nedam adya tvayā grāhyaṃ sādhuvṛttena lakṣmaṇa | [Rām, Ki, 30 7.1]
tāṃ prītim anuvartasva pūrvavṛttaṃ ca saṃgatam | [Rām, Ki, 30 7.2]
sāmopahitayā vācā rūkṣāṇi parivarjayan | [Rām, Ki, 30 8.1]
vaktum arhasi sugrīvaṃ vyatītaṃ kālaparyaye | [Rām, Ki, 30 8.2]
so 'grajenānuśiṣṭārtho yathāvat puruṣarṣabhaḥ | [Rām, Ki, 30 9.1]
praviveśa purīṃ vīro lakṣmaṇaḥ paravīrahā | [Rām, Ki, 30 9.2]
tataḥ śubhamatiḥ prājño bhrātuḥ priyahite rataḥ | [Rām, Ki, 30 10.1]
lakṣmaṇaḥ pratisaṃrabdho jagāma bhavanaṃ kapeḥ | [Rām, Ki, 30 10.2]
śakrabāṇāsanaprakhyaṃ dhanuḥ kālāntakopamaḥ | [Rām, Ki, 30 11.1]
pragṛhya giriśṛṅgābhaṃ mandaraḥ sānumān iva | [Rām, Ki, 30 11.2]
yathoktakārī vacanam uttaraṃ caiva sottaram | [Rām, Ki, 30 12.1]
bṛhaspatisamo buddhyā matvā rāmānujas tadā | [Rām, Ki, 30 12.2]
kāmakrodhasamutthena bhrātuḥ kopāgninā vṛtaḥ | [Rām, Ki, 30 13.1]
prabhañjana ivāprītaḥ prayayau lakṣmaṇas tadā | [Rām, Ki, 30 13.2]
sālatālāśvakarṇāṃś ca tarasā pātayan bahūn | [Rām, Ki, 30 14.1]
paryasyan girikūṭāni drumān anyāṃś ca vegataḥ | [Rām, Ki, 30 14.2]
śilāś ca śakalīkurvan padbhyāṃ gaja ivāśugaḥ | [Rām, Ki, 30 15.1]
dūram ekapadaṃ tyaktvā yayau kāryavaśād drutam | [Rām, Ki, 30 15.2]
tām apaśyad balākīrṇāṃ harirājamahāpurīm | [Rām, Ki, 30 16.1]
durgām ikṣvākuśārdūlaḥ kiṣkindhāṃ girisaṃkaṭe | [Rām, Ki, 30 16.2]
roṣāt prasphuramāṇauṣṭhaḥ sugrīvaṃ prati lakṣmaṇaḥ | [Rām, Ki, 30 17.1]
dadarśa vānarān bhīmān kiṣkindhāyā bahiścarān | [Rām, Ki, 30 17.2]
śailaśṛṅgāṇi śataśaḥ pravṛddhāṃś ca mahīruhān | [Rām, Ki, 30 18.1]
jagṛhuḥ kuñjaraprakhyā vānarāḥ parvatāntare | [Rām, Ki, 30 18.2]
tān gṛhītapraharaṇān harīn dṛṣṭvā tu lakṣmaṇaḥ | [Rām, Ki, 30 19.1]
babhūva dviguṇaṃ kruddho bahvindhana ivānalaḥ | [Rām, Ki, 30 19.2]
taṃ te bhayaparītāṅgāḥ kruddhaṃ dṛṣṭvā plavaṃgamāḥ | [Rām, Ki, 30 20.1]
kālamṛtyuyugāntābhaṃ śataśo vidrutā diśaḥ | [Rām, Ki, 30 20.2]
tataḥ sugrīvabhavanaṃ praviśya haripuṃgavāḥ | [Rām, Ki, 30 21.1]
krodham āgamanaṃ caiva lakṣmaṇasya nyavedayan | [Rām, Ki, 30 21.2]
tārayā sahitaḥ kāmī saktaḥ kapivṛṣo rahaḥ | [Rām, Ki, 30 22.1]
na teṣāṃ kapivīrāṇāṃ śuśrāva vacanaṃ tadā | [Rām, Ki, 30 22.2]
tataḥ sacivasaṃdiṣṭā harayo romaharṣaṇāḥ | [Rām, Ki, 30 23.1]
girikuñjarameghābhā nagaryā niryayus tadā | [Rām, Ki, 30 23.2]
nakhadaṃṣṭrāyudhā ghorāḥ sarve vikṛtadarśanāḥ | [Rām, Ki, 30 24.1]
sarve śārdūladarpāś ca sarve ca vikṛtānanāḥ | [Rām, Ki, 30 24.2]
daśanāgabalāḥ kecit kecid daśaguṇottarāḥ | [Rām, Ki, 30 25.1]
kecin nāgasahasrasya babhūvus tulyavikramāḥ | [Rām, Ki, 30 25.2]
kṛtsnāṃ hi kapibhir vyāptāṃ drumahastair mahābalaiḥ | [Rām, Ki, 30 26.1]
apaśyallakṣmaṇaḥ kruddhaḥ kiṣkindhāṃ tāṃ durāsadām | [Rām, Ki, 30 26.2]
tatas te harayaḥ sarve prākāraparikhāntarāt | [Rām, Ki, 30 27.1]
niṣkramyodagrasattvās tu tasthur āviṣkṛtaṃ tadā | [Rām, Ki, 30 27.2]
sugrīvasya pramādaṃ ca pūrvajaṃ cārtam ātmavān | [Rām, Ki, 30 28.1]
buddhvā kopavaśaṃ vīraḥ punar eva jagāma saḥ | [Rām, Ki, 30 28.2]
sa dīrghoṣṇamahocchvāsaḥ kopasaṃraktalocanaḥ | [Rām, Ki, 30 29.1]
babhūva naraśārdūlaḥ sadhūma iva pāvakaḥ | [Rām, Ki, 30 29.2]
bāṇaśalyasphurajjihvaḥ sāyakāsanabhogavān | [Rām, Ki, 30 30.1]
svatejoviṣasaṃghātaḥ pañcāsya iva pannagaḥ | [Rām, Ki, 30 30.2]
taṃ dīptam iva kālāgniṃ nāgendram iva kopitam | [Rām, Ki, 30 31.1]
samāsādyāṅgadas trāsād viṣādam agamad bhṛśam | [Rām, Ki, 30 31.2]
so 'ṅgadaṃ roṣatāmrākṣaḥ saṃdideśa mahāyaśāḥ | [Rām, Ki, 30 32.1]
sugrīvaḥ kathyatāṃ vatsa mamāgamanam ity uta | [Rām, Ki, 30 32.2]
eṣa rāmānujaḥ prāptas tvatsakāśam ariṃdamaḥ | [Rām, Ki, 30 33.1]
bhrātur vyasanasaṃtapto dvāri tiṣṭhati lakṣmaṇaḥ | [Rām, Ki, 30 33.2]
lakṣmaṇasya vacaḥ śrutvā śokāviṣṭo 'ṅgado 'bravīt | [Rām, Ki, 30 34.1]
pituḥ samīpam āgamya saumitrir ayam āgataḥ | [Rām, Ki, 30 34.2]
te mahaughanibhaṃ dṛṣṭvā vajrāśanisamasvanam | [Rām, Ki, 30 35.1]
siṃhanādaṃ samaṃ cakrur lakṣmaṇasya samīpataḥ | [Rām, Ki, 30 35.2]
tena śabdena mahatā pratyabudhyata vānaraḥ | [Rām, Ki, 30 36.1]
madavihvalatāmrākṣo vyākulasragvibhūṣaṇaḥ | [Rām, Ki, 30 36.2]
athāṅgadavacaḥ śrutvā tenaiva ca samāgatau | [Rām, Ki, 30 37.1]
mantriṇo vānarendrasya saṃmatodāradarśinau | [Rām, Ki, 30 37.2]
plakṣaś caiva prabhāvaś ca mantriṇāv arthadharmayoḥ | [Rām, Ki, 30 38.1]
vaktum uccāvacaṃ prāptaṃ lakṣmaṇaṃ tau śaśaṃsatuḥ | [Rām, Ki, 30 38.2]
prasādayitvā sugrīvaṃ vacanaiḥ sāmaniścitaiḥ | [Rām, Ki, 30 39.1]
āsīnaṃ paryupāsīnau yathā śakraṃ marutpatim | [Rām, Ki, 30 39.2]
satyasaṃdhau mahābhāgau bhrātarau rāmalakṣmaṇau | [Rām, Ki, 30 40.1]
vayasyabhāvaṃ samprāptau rājyārhau rājyadāyinau | [Rām, Ki, 30 40.2]
tayor eko dhanuṣpāṇir dvāri tiṣṭhati lakṣmaṇaḥ | [Rām, Ki, 30 41.1]
yasya bhītāḥ pravepante nādān muñcanti vānarāḥ | [Rām, Ki, 30 41.2]
sa eṣa rāghavabhrātā lakṣmaṇo vākyasārathiḥ | [Rām, Ki, 30 42.1]
vyavasāyarathaḥ prāptas tasya rāmasya śāsanāt | [Rām, Ki, 30 42.2]
tasya mūrdhnā praṇamya tvaṃ saputraḥ saha bandhubhiḥ | [Rām, Ki, 30 43.1]
rājaṃs tiṣṭha svasamaye bhava satyapratiśravaḥ | [Rām, Ki, 30 43.2]
{Rām, Ki, 31}
aṅgadasya vacaḥ śrutvā sugrīvaḥ sacivaiḥ saha | [Rām, Ki, 31 1.1]
lakṣmaṇaṃ kupitaṃ śrutvā mumocāsanam ātmavān | [Rām, Ki, 31 1.2]
sacivān abravīd vākyaṃ niścitya gurulāghavam | [Rām, Ki, 31 2.1]
mantrajñān mantrakuśalo mantreṣu pariniṣṭhitaḥ | [Rām, Ki, 31 2.2]
na me durvyāhṛtaṃ kiṃcin nāpi me duranuṣṭhitam | [Rām, Ki, 31 3.1]
lakṣmaṇo rāghavabhrātā kruddhaḥ kim iti cintaye | [Rām, Ki, 31 3.2]
asuhṛdbhir mamāmitrair nityam antaradarśibhiḥ | [Rām, Ki, 31 4.1]
mama doṣān asaṃbhūtāñ śrāvito rāghavānujaḥ | [Rām, Ki, 31 4.2]
atra tāvad yathābuddhi sarvair eva yathāvidhi | [Rām, Ki, 31 5.1]
bhavadbhir niścayas tasya vijñeyo nipuṇaṃ śanaiḥ | [Rām, Ki, 31 5.2]
na khalvasti mama trāso lakṣmaṇānnāpi rāghavāt | [Rām, Ki, 31 6.1]
mitraṃ tv asthānakupitaṃ janayatyeva sambhramam | [Rām, Ki, 31 6.2]
sarvathā sukaraṃ mitraṃ duṣkaraṃ paripālanam | [Rām, Ki, 31 7.1]
anityatvāt tu cittānāṃ prītir alpe 'pi bhidyate | [Rām, Ki, 31 7.2]
atonimittaṃ trasto 'haṃ rāmeṇa tu mahātmanā | [Rām, Ki, 31 8.1]
yan mamopakṛtaṃ śakyaṃ pratikartuṃ na tan mayā | [Rām, Ki, 31 8.2]
sugrīveṇaivam uktas tu hanumān haripuṃgavaḥ | [Rām, Ki, 31 9.1]
uvāca svena tarkeṇa madhye vānaramantriṇām | [Rām, Ki, 31 9.2]
sarvathā naitad āścaryaṃ yat tvaṃ harigaṇeśvara | [Rām, Ki, 31 10.1]
na vismarasi susnigdham upakārakṛtaṃ śubham | [Rām, Ki, 31 10.2]
rāghaveṇa tu śūreṇa bhayam utsṛjya dūrataḥ | [Rām, Ki, 31 11.1]
tvatpriyārthaṃ hato vālī śakratulyaparākramaḥ | [Rām, Ki, 31 11.2]
sarvathā praṇayāt kruddho rāghavo nātra saṃśayaḥ | [Rām, Ki, 31 12.1]
bhrātaraṃ sa prahitavāṃllakṣmaṇaṃ lakṣmivardhanam | [Rām, Ki, 31 12.2]
tvaṃ pramatto na jānīṣe kālaṃ kalavidāṃ vara | [Rām, Ki, 31 13.1]
phullasaptacchadaśyāmā pravṛttā tu śaracchivā | [Rām, Ki, 31 13.2]
nirmalagrahanakṣatrā dyauḥ pranaṣṭabalāhakā | [Rām, Ki, 31 14.1]
prasannāś ca diśaḥ sarvāḥ saritaś ca sarāṃsi ca | [Rām, Ki, 31 14.2]
prāptam udyogakālaṃ tu nāvaiṣi haripuṃgava | [Rām, Ki, 31 15.1]
tvaṃ pramatta iti vyaktaṃ lakṣmaṇo 'yam ihāgataḥ | [Rām, Ki, 31 15.2]
ārtasya hṛtadārasya paruṣaṃ puruṣāntarāt | [Rām, Ki, 31 16.1]
vacanaṃ marṣaṇīyaṃ te rāghavasya mahātmanaḥ | [Rām, Ki, 31 16.2]
kṛtāparādhasya hi te nānyat paśyāmy ahaṃ kṣamam | [Rām, Ki, 31 17.1]
antareṇāñjaliṃ baddhvā lakṣmaṇasya prasādanāt | [Rām, Ki, 31 17.2]
niyuktair mantribhir vācyo 'vaśyaṃ pārthivo hitam | [Rām, Ki, 31 18.1]
ata eva bhayaṃ tyaktvā bravīmy avadhṛtaṃ vacaḥ | [Rām, Ki, 31 18.2]
abhikruddhaḥ samartho hi cāpam udyamya rāghavaḥ | [Rām, Ki, 31 19.1]
sadevāsuragandharvaṃ vaśe sthāpayituṃ jagat | [Rām, Ki, 31 19.2]
na sa kṣamaḥ kopayituṃ yaḥ prasādya punar bhavet | [Rām, Ki, 31 20.1]
pūrvopakāraṃ smaratā kṛtajñena viśeṣataḥ | [Rām, Ki, 31 20.2]
tasya mūrdhnā praṇamya tvaṃ saputraḥ sasuhṛjjanaḥ | [Rām, Ki, 31 21.1]
rājaṃs tiṣṭha svasamaye bhartur bhāryeva tadvaśe | [Rām, Ki, 31 21.2]
na rāmarāmānujaśāsanaṃ tvayā kapīndrayuktaṃ manasāpy apohitum | [Rām, Ki, 31 22.1]
mano hi te jñāsyati mānuṣaṃ balaṃ sarāghavasyāsya surendravarcasaḥ | [Rām, Ki, 31 22.2]
{Rām, Ki, 32}
atha pratisamādiṣṭo lakṣmaṇaḥ paravīrahā | [Rām, Ki, 32 1.1]
praviveśa guhāṃ ghorāṃ kiṣkindhāṃ rāmaśāsanāt | [Rām, Ki, 32 1.2]
dvārasthā harayas tatra mahākāyā mahābalāḥ | [Rām, Ki, 32 2.1]
babhūvur lakṣmaṇaṃ dṛṣṭvā sarve prāñjalayaḥ sthitāḥ | [Rām, Ki, 32 2.2]
niḥśvasantaṃ tu taṃ dṛṣṭvā kruddhaṃ daśarathātmajam | [Rām, Ki, 32 3.1]
babhūvur harayas trastā na cainaṃ paryavārayan | [Rām, Ki, 32 3.2]
sa tāṃ ratnamayīṃ śrīmān divyāṃ puṣpitakānanām | [Rām, Ki, 32 4.1]
ramyāṃ ratnasamākīrṇāṃ dadarśa mahatīṃ guhām | [Rām, Ki, 32 4.2]
harmyaprāsādasambādhāṃ nānāpaṇyopaśobhitām | [Rām, Ki, 32 5.1]
sarvakāmaphalair vṛkṣaiḥ puṣpitair upaśobhitām | [Rām, Ki, 32 5.2]
devagandharvaputraiś ca vānaraiḥ kāmarūpibhiḥ | [Rām, Ki, 32 6.1]
divyamālyāmbaradhāraiḥ śobhitāṃ priyadarśanaiḥ | [Rām, Ki, 32 6.2]
candanāgarupadmānāṃ gandhaiḥ surabhigandhinām | [Rām, Ki, 32 7.1]
maireyāṇāṃ madhūnāṃ ca saṃmoditamahāpathām | [Rām, Ki, 32 7.2]
vindhyamerugiriprasthaiḥ prāsādair naikabhūmibhiḥ | [Rām, Ki, 32 8.1]
dadarśa girinadyaś ca vimalās tatra rāghavaḥ | [Rām, Ki, 32 8.2]
aṅgadasya gṛhaṃ ramyaṃ maindasya dvividasya ca | [Rām, Ki, 32 9.1]
gavayasya gavākṣasya gajasya śarabhasya ca | [Rām, Ki, 32 9.2]
vidyunmāleś ca sampāteḥ sūryākṣasya hanūmataḥ | [Rām, Ki, 32 10.1]
vīrabāhoḥ subāhoś ca nalasya ca mahātmanaḥ | [Rām, Ki, 32 10.2]
kumudasya suṣeṇasya tārajāmbavatos tathā | [Rām, Ki, 32 11.1]
dadhivaktrasya nīlasya supāṭalasunetrayoḥ | [Rām, Ki, 32 11.2]
eteṣāṃ kapimukhyānāṃ rājamārge mahātmanām | [Rām, Ki, 32 12.1]
dadarśa gṛhamukhyāni mahāsārāṇi lakṣmaṇaḥ | [Rām, Ki, 32 12.2]
pāṇḍurābhraprakāśāni divyamālyayutāni ca | [Rām, Ki, 32 13.1]
prabhūtadhanadhānyāni strīratnaiḥ śobhitāni ca | [Rām, Ki, 32 13.2]
pāṇḍureṇa tu śailena parikṣiptaṃ durāsadam | [Rām, Ki, 32 14.1]
vānarendragṛhaṃ ramyaṃ mahendrasadanopamam | [Rām, Ki, 32 14.2]
śulkaiḥ prāsādaśikharaiḥ kailāsaśikharopamaiḥ | [Rām, Ki, 32 15.1]
sarvakāmaphalair vṛkṣaiḥ puṣpitair upaśobhitam | [Rām, Ki, 32 15.2]
mahendradattaiḥ śrīmadbhir nīlajīmūtasaṃnibhaiḥ | [Rām, Ki, 32 16.1]
divyapuṣpaphalair vṛkṣaiḥ śītacchāyair manoramaiḥ | [Rām, Ki, 32 16.2]
haribhiḥ saṃvṛtadvāraṃ balibhiḥ śastrapāṇibhiḥ | [Rām, Ki, 32 17.1]
divyamālyāvṛtaṃ śubhraṃ taptakāñcanatoraṇam | [Rām, Ki, 32 17.2]
sugrīvasya gṛhaṃ ramyaṃ praviveśa mahābalaḥ | [Rām, Ki, 32 18.1]
avāryamāṇaḥ saumitrir mahābhram iva bhāskaraḥ | [Rām, Ki, 32 18.2]
sa sapta kakṣyā dharmātmā yānāsanasamāvṛtāḥ | [Rām, Ki, 32 19.1]
praviśya sumahad guptaṃ dadarśāntaḥpuraṃ mahat | [Rām, Ki, 32 19.2]
haimarājataparyaṅkair bahubhiś ca varāsanaiḥ | [Rām, Ki, 32 20.1]
mahārhāstaraṇopetais tatra tatropaśobhitam | [Rām, Ki, 32 20.2]
praviśann eva satataṃ śuśrāva madhurasvaram | [Rām, Ki, 32 21.1]
tantrīgītasamākīrṇaṃ samagītapadākṣaram | [Rām, Ki, 32 21.2]
bahvīś ca vividhākārā rūpayauvanagarvitāḥ | [Rām, Ki, 32 22.1]
striyaḥ sugrīvabhavane dadarśa sa mahābalaḥ | [Rām, Ki, 32 22.2]
dṛṣṭvābhijanasampannāś citramālyakṛtasrajaḥ | [Rām, Ki, 32 23.1]
varamālyakṛtavyagrā bhūṣaṇottamabhūṣitāḥ | [Rām, Ki, 32 23.2]
nātṛptān nāti ca vyagrān nānudāttaparicchadān | [Rām, Ki, 32 24.1]
sugrīvānucarāṃś cāpi lakṣayāmāsa lakṣmaṇaḥ | [Rām, Ki, 32 24.2]
tataḥ sugrīvam āsīnaṃ kāñcane paramāsane | [Rām, Ki, 32 25.1]
mahārhāstaraṇopete dadarśādityasaṃnibham | [Rām, Ki, 32 25.2]
divyābharaṇacitrāṅgaṃ divyarūpaṃ yaśasvinam | [Rām, Ki, 32 26.1]
divyamālyāmbaradharaṃ mahendram iva durjayam | [Rām, Ki, 32 26.2]
divyābharaṇamālyābhiḥ pramadābhiḥ samāvṛtam | [Rām, Ki, 32 26.3]
rumāṃ tu vīraḥ parirabhya gāḍhaṃ varāsanastho varahemavarṇaḥ | [Rām, Ki, 32 27.1]
dadarśa saumitrim adīnasattvaṃ viśālanetraḥ suviśālanetram | [Rām, Ki, 32 27.2]
{Rām, Ki, 33}
tam apratihataṃ kruddhaṃ praviṣṭaṃ puruṣarṣabham | [Rām, Ki, 33 1.1]
sugrīvo lakṣmaṇaṃ dṛṣṭvā babhūva vyathitendriyaḥ | [Rām, Ki, 33 1.2]
kruddhaṃ niḥśvasamānaṃ taṃ pradīptam iva tejasā | [Rām, Ki, 33 2.1]
bhrātur vyasanasaṃtaptaṃ dṛṣṭvā daśarathātmajam | [Rām, Ki, 33 2.2]
utpapāta hariśreṣṭho hitvā sauvarṇam āsanam | [Rām, Ki, 33 3.1]
mahān mahendrasya yathā svalaṃkṛta iva dhvajaḥ | [Rām, Ki, 33 3.2]
utpatantam anūtpetū rumāprabhṛtayaḥ striyaḥ | [Rām, Ki, 33 4.1]
sugrīvaṃ gagane pūrṇaṃ candraṃ tārāgaṇā iva | [Rām, Ki, 33 4.2]
saṃraktanayanaḥ śrīmān vicacāla kṛtāñjaliḥ | [Rām, Ki, 33 5.1]
babhūvāvasthitas tatra kalpavṛkṣo mahān iva | [Rām, Ki, 33 5.2]
rumā dvitīyaṃ sugrīvaṃ nārīmadhyagataṃ sthitam | [Rām, Ki, 33 6.1]
abravīl lakṣmaṇaḥ kruddhaḥ satāraṃ śaśinaṃ yathā | [Rām, Ki, 33 6.2]
sattvābhijanasampannaḥ sānukrośo jitendriyaḥ | [Rām, Ki, 33 7.1]
kṛtajñaḥ satyavādī ca rājā loke mahīyate | [Rām, Ki, 33 7.2]
yas tu rājā sthito 'dharme mitrāṇām upakāriṇām | [Rām, Ki, 33 8.1]
mithyāpratijñāṃ kurute ko nṛśaṃsataras tataḥ | [Rām, Ki, 33 8.2]
śatam aśvānṛte hanti sahasraṃ tu gavānṛte | [Rām, Ki, 33 9.1]
ātmānaṃ svajanaṃ hanti puruṣaḥ puruṣānṛte | [Rām, Ki, 33 9.2]
pūrvaṃ kṛtārtho mitrāṇāṃ na tat pratikaroti yaḥ | [Rām, Ki, 33 10.1]
kṛtaghnaḥ sarvabhūtānāṃ sa vadhyaḥ plavageśvara | [Rām, Ki, 33 10.2]
gīto 'yaṃ brahmaṇā ślokaḥ sarvalokanamaskṛtaḥ | [Rām, Ki, 33 11.1]
dṛṣṭvā kṛtaghnaṃ kruddhena taṃ nibodha plavaṃgama | [Rām, Ki, 33 11.2]
brahmaghne ca surāpe ca core bhagnavrate tathā | [Rām, Ki, 33 12.1]
niṣkṛtir vihitā sadbhiḥ kṛtaghne nāsti niṣkṛtiḥ | [Rām, Ki, 33 12.2]
anāryas tvaṃ kṛtaghnaś ca mithyāvādī ca vānara | [Rām, Ki, 33 13.1]
pūrvaṃ kṛtārtho rāmasya na tat pratikaroṣi yat | [Rām, Ki, 33 13.2]
nanu nāma kṛtārthena tvayā rāmasya vānara | [Rām, Ki, 33 14.1]
sītāyā mārgaṇe yatnaḥ kartavyaḥ kṛtam icchatā | [Rām, Ki, 33 14.2]
sa tvaṃ grāmyeṣu bhogeṣu sakto mithyāpratiśravaḥ | [Rām, Ki, 33 15.1]
na tvāṃ rāmo vijānīte sarpaṃ maṇḍūkarāviṇam | [Rām, Ki, 33 15.2]
mahābhāgena rāmeṇa pāpaḥ karuṇavedinā | [Rām, Ki, 33 16.1]
harīṇāṃ prāpito rājyaṃ tvaṃ durātmā mahātmanā | [Rām, Ki, 33 16.2]
kṛtaṃ cen nābhijānīṣe rāmasyākliṣṭakarmaṇaḥ | [Rām, Ki, 33 17.1]
sadyas tvaṃ niśitair bāṇair hato drakṣyasi vālinam | [Rām, Ki, 33 17.2]
na ca saṃkucitaḥ panthā yena vālī hato gataḥ | [Rām, Ki, 33 18.1]
samaye tiṣṭha sugrīva mā vālipatham anvagāḥ | [Rām, Ki, 33 18.2]
na nūnam ikṣvākuvarasya kārmukāc cyutāñ śarān paśyasi vajrasaṃnibhān | [Rām, Ki, 33 19.1]
tataḥ sukhaṃ nāma niṣevase sukhī na rāmakāryaṃ manasāpy avekṣase | [Rām, Ki, 33 19.2]
{Rām, Ki, 34}
tathā bruvāṇaṃ saumitriṃ pradīptam iva tejasā | [Rām, Ki, 34 1.1]
abravīl lakṣmaṇaṃ tārā tārādhipanibhānanā | [Rām, Ki, 34 1.2]
naivaṃ lakṣmaṇa vaktavyo nāyaṃ paruṣam arhati | [Rām, Ki, 34 2.1]
harīṇām īśvaraḥ śrotuṃ tava vaktrād viśeṣataḥ | [Rām, Ki, 34 2.2]
naivākṛtajñaḥ sugrīvo na śaṭho nāpi dāruṇaḥ | [Rām, Ki, 34 3.1]
naivānṛtakatho vīra na jihmaś ca kapīśvaraḥ | [Rām, Ki, 34 3.2]
upakāraṃ kṛtaṃ vīro nāpy ayaṃ vismṛtaḥ kapiḥ | [Rām, Ki, 34 4.1]
rāmeṇa vīra sugrīvo yad anyair duṣkaraṃ raṇe | [Rām, Ki, 34 4.2]
rāmaprasādāt kīrtiṃ ca kapirājyaṃ ca śāśvatam | [Rām, Ki, 34 5.1]
prāptavān iha sugrīvo rumāṃ māṃ ca paraṃtapa | [Rām, Ki, 34 5.2]
suduḥkhaṃ śāyitaḥ pūrvaṃ prāpyedaṃ sukham uttamam | [Rām, Ki, 34 6.1]
prāptakālaṃ na jānīte viśvāmitro yathā muniḥ | [Rām, Ki, 34 6.2]
ghṛtācyāṃ kila saṃsakto daśavarṣāṇi lakṣmaṇa | [Rām, Ki, 34 7.1]
aho 'manyata dharmātmā viśvāmitro mahāmuniḥ | [Rām, Ki, 34 7.2]
sa hi prāptaṃ na jānīte kālaṃ kālavidāṃ varaḥ | [Rām, Ki, 34 8.1]
viśvāmitro mahātejāḥ kiṃ punar yaḥ pṛthagjanaḥ | [Rām, Ki, 34 8.2]
dehadharmaṃ gatasyāsya pariśrāntasya lakṣmaṇa | [Rām, Ki, 34 9.1]
avitṛptasya kāmeṣu rāmaḥ kṣantum ihārhati | [Rām, Ki, 34 9.2]
na ca roṣavaśaṃ tāta gantum arhasi lakṣmaṇa | [Rām, Ki, 34 10.1]
niścayārtham avijñāya sahasā prākṛto yathā | [Rām, Ki, 34 10.2]
sattvayuktā hi puruṣās tvadvidhāḥ puruṣarṣabha | [Rām, Ki, 34 11.1]
avimṛśya na roṣasya sahasā yānti vaśyatām | [Rām, Ki, 34 11.2]
prasādaye tvāṃ dharmajña sugrīvārthe samāhitā | [Rām, Ki, 34 12.1]
mahān roṣasamutpannaḥ saṃrambhas tyajyatām ayam | [Rām, Ki, 34 12.2]
rumāṃ māṃ kapirājyaṃ ca dhanadhānyavasūni ca | [Rām, Ki, 34 13.1]
rāmapriyārthaṃ sugrīvas tyajed iti matir mama | [Rām, Ki, 34 13.2]
samāneṣyati sugrīvaḥ sītayā saha rāghavam | [Rām, Ki, 34 14.1]
śaśāṅkam iva rohiṇyā nihatvā rāvaṇaṃ raṇe | [Rām, Ki, 34 14.2]
śatakoṭisahasrāṇi laṅkāyāṃ kila rakṣasām | [Rām, Ki, 34 15.1]
ayutāni ca ṣaṭtriṃśat sahasrāṇi śatāni ca | [Rām, Ki, 34 15.2]
ahatvā tāṃś ca durdharṣān rākṣasān kāmarūpiṇaḥ | [Rām, Ki, 34 16.1]
na śakyo rāvaṇo hantuṃ yena sā maithilī hṛtā | [Rām, Ki, 34 16.2]
te na śakyā raṇe hantum asahāyena lakṣmaṇa | [Rām, Ki, 34 17.1]
rāvaṇaḥ krūrakarmā ca sugrīveṇa viśeṣataḥ | [Rām, Ki, 34 17.2]
evam ākhyātavān vālī sa hy abhijño harīśvaraḥ | [Rām, Ki, 34 18.1]
āgamas tu na me vyaktaḥ śravāt tasya bravīmy aham | [Rām, Ki, 34 18.2]
tvatsahāyanimittaṃ vai preṣitā haripuṃgavāḥ | [Rām, Ki, 34 19.1]
ānetuṃ vānarān yuddhe subahūn hariyūthapān | [Rām, Ki, 34 19.2]
tāṃś ca pratīkṣamāṇo 'yaṃ vikrāntān sumahābalān | [Rām, Ki, 34 20.1]
rāghavasyārthasiddhyarthaṃ na niryāti harīśvaraḥ | [Rām, Ki, 34 20.2]
kṛtā tu saṃsthā saumitre sugrīveṇa yathāpurā | [Rām, Ki, 34 21.1]
adya tair vānaraiḥ sarvair āgantavyaṃ mahābalaiḥ | [Rām, Ki, 34 21.2]
ṛkṣakoṭisahasrāṇi golāṅgūlaśatāni ca | [Rām, Ki, 34 22.1]
adya tvām upayāsyanti jahi kopam ariṃdama | [Rām, Ki, 34 22.2]
koṭyo 'nekās tu kākutstha kapīnāṃ dīptatejasām | [Rām, Ki, 34 22.3]
tava hi mukham idaṃ nirīkṣya kopāt kṣatajanibhe nayane nirīkṣamāṇāḥ | [Rām, Ki, 34 23.1]
harivaravanitā na yānti śāntiṃ prathamabhayasya hi śaṅkitāḥ sma sarvāḥ | [Rām, Ki, 34 23.2]
{Rām, Ki, 35}
ity uktas tārayā vākyaṃ praśritaṃ dharmasaṃhitam | [Rām, Ki, 35 1.1]
mṛdusvabhāvaḥ saumitriḥ pratijagrāha tadvacaḥ | [Rām, Ki, 35 1.2]
tasmin pratigṛhīte tu vākye harigaṇeśvaraḥ | [Rām, Ki, 35 2.1]
lakṣmaṇāt sumahattrāsaṃ vastraṃ klinnam ivātyajat | [Rām, Ki, 35 2.2]
tataḥ kaṇṭhagataṃ mālyaṃ citraṃ bahuguṇaṃ mahat | [Rām, Ki, 35 3.1]
cicheda vimadaś cāsīt sugrīvo vānareśvaraḥ | [Rām, Ki, 35 3.2]
sa lakṣmaṇaṃ bhīmabalaṃ sarvavānarasattamaḥ | [Rām, Ki, 35 4.1]
abravīt praśritaṃ vākyaṃ sugrīvaḥ saṃpraharṣayan | [Rām, Ki, 35 4.2]
pranaṣṭā śrīś ca kīrtiś ca kapirājyaṃ ca śāśvatam | [Rām, Ki, 35 5.1]
rāmaprasādāt saumitre punaḥ prāptam idaṃ mayā | [Rām, Ki, 35 5.2]
kaḥ śaktas tasya devasya khyātasya svena karmaṇā | [Rām, Ki, 35 6.1]
tādṛśaṃ vikramaṃ vīra pratikartum ariṃdama | [Rām, Ki, 35 6.2]
sītāṃ prāpsyati dharmātmā vadhiṣyati ca rāvaṇam | [Rām, Ki, 35 7.1]
sahāyamātreṇa mayā rāghavaḥ svena tejasā | [Rām, Ki, 35 7.2]
sahāyakṛtyaṃ hi tasya yena sapta mahādrumāḥ | [Rām, Ki, 35 8.1]
śailaś ca vasudhā caiva bāṇenaikena dāritāḥ | [Rām, Ki, 35 8.2]
dhanur visphārayāṇasya yasya śabdena lakṣmaṇa | [Rām, Ki, 35 9.1]
saśailā kampitā bhūmiḥ sahāyais tasya kiṃ nu vai | [Rām, Ki, 35 9.2]
anuyātrāṃ narendrasya kariṣye 'haṃ nararṣabha | [Rām, Ki, 35 10.1]
gacchato rāvaṇaṃ hantuṃ vairiṇaṃ sapuraḥsaram | [Rām, Ki, 35 10.2]
yadi kiṃcid atikrāntaṃ viśvāsāt praṇayena vā | [Rām, Ki, 35 11.1]
preṣyasya kṣamitavyaṃ me na kaścin nāparādhyati | [Rām, Ki, 35 11.2]
iti tasya bruvāṇasya sugrīvasya mahātmanaḥ | [Rām, Ki, 35 12.1]
abhavallakṣmaṇaḥ prītaḥ premṇā cedam uvāca ha | [Rām, Ki, 35 12.2]
sarvathā hi mama bhrātā sanātho vānareśvara | [Rām, Ki, 35 13.1]
tvayā nāthena sugrīva praśritena viśeṣataḥ | [Rām, Ki, 35 13.2]
yas te prabhāvaḥ sugrīva yac ca te śaucam uttamam | [Rām, Ki, 35 14.1]
arhastvaṃ kapirājyasya śriyaṃ bhoktum anuttamām | [Rām, Ki, 35 14.2]
sahāyena ca sugrīva tvayā rāmaḥ pratāpavān | [Rām, Ki, 35 15.1]
vadhiṣyati raṇe śatrūn acirānnātra saṃśayaḥ | [Rām, Ki, 35 15.2]
dharmajñasya kṛtajñasya saṃgrāmeṣv anivartinaḥ | [Rām, Ki, 35 16.1]
upapannaṃ ca yuktaṃ ca sugrīva tava bhāṣitam | [Rām, Ki, 35 16.2]
doṣajñaḥ sati sāmarthye ko 'nyo bhāṣitum arhati | [Rām, Ki, 35 17.1]
varjayitvā mama jyeṣṭhaṃ tvāṃ ca vānarasattama | [Rām, Ki, 35 17.2]
sadṛśaś cāsi rāmasya vikrameṇa balena ca | [Rām, Ki, 35 18.1]
sahāyo daivatair dattaś cirāya haripuṃgava | [Rām, Ki, 35 18.2]
kiṃ tu śīghram ito vīra niṣkrāma tvaṃ mayā saha | [Rām, Ki, 35 19.1]
sāntvayasva vayasyaṃ ca bhāryāharaṇaduḥkhitam | [Rām, Ki, 35 19.2]
yac ca śokābhibhūtasya śrutvā rāmasya bhāṣitam | [Rām, Ki, 35 20.1]
mayā tvaṃ paruṣāṇy uktas tac ca tvaṃ kṣantum arhasi | [Rām, Ki, 35 20.2]
{Rām, Ki, 36}
evam uktas tu sugrīvo lakṣmaṇena mahātmanā | [Rām, Ki, 36 1.1]
hanumantaṃ sthitaṃ pārśve sacivaṃ vākyam abravīt | [Rām, Ki, 36 1.2]
mahendrahimavadvindhyakailāsaśikhareṣu ca | [Rām, Ki, 36 2.1]
mandare pāṇḍuśikhare pañcaśaileṣu ye sthitāḥ | [Rām, Ki, 36 2.2]
taruṇādityavarṇeṣu bhrājamāneṣu sarvaśaḥ | [Rām, Ki, 36 3.1]
parvateṣu samudrānte paścimasyāṃ tu ye diśi | [Rām, Ki, 36 3.2]
ādityabhavane caiva girau saṃdhyābhrasaṃnibhe | [Rām, Ki, 36 4.1]
padmatālavanaṃ bhīmaṃ saṃśritā haripuṃgavāḥ | [Rām, Ki, 36 4.2]
añjanāmbudasaṃkāśāḥ kuñjarapratimaujasaḥ | [Rām, Ki, 36 5.1]
añjane parvate caiva ye vasanti plavaṃgamāḥ | [Rām, Ki, 36 5.2]
manaḥśilāguhāvāsā vānarāḥ kanakaprabhāḥ | [Rām, Ki, 36 6.1]
merupārśvagatāś caiva ye ca dhūmragiriṃ śritāḥ | [Rām, Ki, 36 6.2]
taruṇādityavarṇāś ca parvate ye mahāruṇe | [Rām, Ki, 36 7.1]
pibanto madhumaireyaṃ bhīmavegāḥ plavaṃgamāḥ | [Rām, Ki, 36 7.2]
vaneṣu ca suramyeṣu sugandhiṣu mahatsu ca | [Rām, Ki, 36 8.1]
tāpasānāṃ ca ramyeṣu vanānteṣu samantataḥ | [Rām, Ki, 36 8.2]
tāṃs tāṃs tvam ānaya kṣipraṃ pṛthivyāṃ sarvavānarān | [Rām, Ki, 36 9.1]
sāmadānādibhiḥ kalpair āśu preṣaya vānarān | [Rām, Ki, 36 9.2]
preṣitāḥ prathamaṃ ye ca mayā dūtā mahājavāḥ | [Rām, Ki, 36 10.1]
tvaraṇārthaṃ tu bhūyas tvaṃ harīn saṃpreṣayāparān | [Rām, Ki, 36 10.2]
ye prasaktāś ca kāmeṣu dīrghasūtrāś ca vānarāḥ | [Rām, Ki, 36 11.1]
ihānayasva tān sarvāñ śīghraṃ tu mama śāsanāt | [Rām, Ki, 36 11.2]
ahobhir daśabhir ye ca nāgacchanti mamājñayā | [Rām, Ki, 36 12.1]
hantavyās te durātmāno rājaśāsanadūṣakāḥ | [Rām, Ki, 36 12.2]
śatāny atha sahasrāṇi koṭyaś ca mama śāsanāt | [Rām, Ki, 36 13.1]
prayāntu kapisiṃhānāṃ diśo mama mate sthitāḥ | [Rām, Ki, 36 13.2]
meghaparvatasaṃkāśāś chādayanta ivāmbaram | [Rām, Ki, 36 14.1]
ghorarūpāḥ kapiśreṣṭhā yāntu macchāsanād itaḥ | [Rām, Ki, 36 14.2]
te gatijñā gatiṃ gatvā pṛthivyāṃ sarvavānarāḥ | [Rām, Ki, 36 15.1]
ānayantu harīn sarvāṃs tvaritāḥ śāsanān mama | [Rām, Ki, 36 15.2]
tasya vānararājasya śrutvā vāyusuto vacaḥ | [Rām, Ki, 36 16.1]
dikṣu sarvāsu vikrāntān preṣayāmāsa vānarān | [Rām, Ki, 36 16.2]
te padaṃ viṣṇuvikrāntaṃ patatrijyotiradhvagāḥ | [Rām, Ki, 36 17.1]
prayātāḥ prahitā rājñā harayas tatkṣaṇena vai | [Rām, Ki, 36 17.2]
te samudreṣu giriṣu vaneṣu ca saritsu ca | [Rām, Ki, 36 18.1]
vānarā vānarān sarvān rāmahetor acodayan | [Rām, Ki, 36 18.2]
mṛtyukālopamasyājñāṃ rājarājasya vānarāḥ | [Rām, Ki, 36 19.1]
sugrīvasyāyayuḥ śrutvā sugrīvabhayadarśinaḥ | [Rām, Ki, 36 19.2]
tatas te 'ñjanasaṃkāśā gires tasmān mahājavāḥ | [Rām, Ki, 36 20.1]
tisraḥ koṭyaḥ plavaṃgānāṃ niryayur yatra rāghavaḥ | [Rām, Ki, 36 20.2]
astaṃ gacchati yatrārkas tasmin girivare ratāḥ | [Rām, Ki, 36 21.1]
taptahemasamābhāsās tasmāt koṭyo daśa cyutāḥ | [Rām, Ki, 36 21.2]
kailāsaśikharebhyaś ca siṃhakesaravarcasām | [Rām, Ki, 36 22.1]
tataḥ koṭisahasrāṇi vānarāṇām upāgaman | [Rām, Ki, 36 22.2]
phalamūlena jīvanto himavantam upāśritāḥ | [Rām, Ki, 36 23.1]
teṣāṃ koṭisahasrāṇāṃ sahasraṃ samavartata | [Rām, Ki, 36 23.2]
aṅgārakasamānānāṃ bhīmānāṃ bhīmakarmaṇām | [Rām, Ki, 36 24.1]
vindhyād vānarakoṭīnāṃ sahasrāṇy apatan drutam | [Rām, Ki, 36 24.2]
kṣīrodavelānilayās tamālavanavāsinaḥ | [Rām, Ki, 36 25.1]
nārikelāśanāś caiva teṣāṃ saṃkhyā na vidyate | [Rām, Ki, 36 25.2]
vanebhyo gahvarebhyaś ca saridbhyaś ca mahājavāḥ | [Rām, Ki, 36 26.1]
āgacchad vānarī senā pibantīva divākaram | [Rām, Ki, 36 26.2]
ye tu tvarayituṃ yātā vānarāḥ sarvavānarān | [Rām, Ki, 36 27.1]
te vīrā himavacchailaṃ dadṛśus taṃ mahādrumam | [Rām, Ki, 36 27.2]
tasmin girivare ramye yajño māheśvaraḥ purā | [Rām, Ki, 36 28.1]
sarvadevamanastoṣo babhau divyo manoharaḥ | [Rām, Ki, 36 28.2]
annaviṣyandajātāni mūlāni ca phalāni ca | [Rām, Ki, 36 29.1]
amṛtasvādukalpāni dadṛśus tatra vānarāḥ | [Rām, Ki, 36 29.2]
tad annasambhavaṃ divyaṃ phalaṃ mūlaṃ manoharam | [Rām, Ki, 36 30.1]
yaḥ kaścit sakṛd aśnāti māsaṃ bhavati tarpitaḥ | [Rām, Ki, 36 30.2]
tāni mūlāni divyāni phalāni ca phalāśanāḥ | [Rām, Ki, 36 31.1]
auṣadhāni ca divyāni jagṛhur hariyūthapāḥ | [Rām, Ki, 36 31.2]
tasmāc ca yajñāyatanāt puṣpāṇi surabhīṇi ca | [Rām, Ki, 36 32.1]
āninyur vānarā gatvā sugrīvapriyakāraṇāt | [Rām, Ki, 36 32.2]
te tu sarve harivarāḥ pṛthivyāṃ sarvavānarān | [Rām, Ki, 36 33.1]
saṃcodayitvā tvaritaṃ yūthānāṃ jagmur agrataḥ | [Rām, Ki, 36 33.2]
te tu tena muhūrtena yūthapāḥ śīghrakāriṇaḥ | [Rām, Ki, 36 34.1]
kiṣkindhāṃ tvarayā prāptāḥ sugrīvo yatra vānaraḥ | [Rām, Ki, 36 34.2]
te gṛhītvauṣadhīḥ sarvāḥ phalaṃ mūlaṃ ca vānarāḥ | [Rām, Ki, 36 35.1]
taṃ pratigrāhayāmāsur vacanaṃ cedam abruvan | [Rām, Ki, 36 35.2]
sarve parigatāḥ śailāḥ samudrāś ca vanāni ca | [Rām, Ki, 36 36.1]
pṛthivyāṃ vānarāḥ sarve śāsanād upayānti te | [Rām, Ki, 36 36.2]
evaṃ śrutvā tato hṛṣṭaḥ sugrīvaḥ plavagādhipaḥ | [Rām, Ki, 36 37.1]
pratijagrāha ca prītas teṣāṃ sarvam upāyanam | [Rām, Ki, 36 37.2]
{Rām, Ki, 37}
pratigṛhya ca tat sarvam upāyanam upāhṛtam | [Rām, Ki, 37 1.1]
vānarān sāntvayitvā ca sarvān eva vyasarjayat | [Rām, Ki, 37 1.2]
visarjayitvā sa harīñ śūrāṃs tān kṛtakarmaṇaḥ | [Rām, Ki, 37 2.1]
mene kṛtārtham ātmānaṃ rāghavaṃ ca mahābalam | [Rām, Ki, 37 2.2]
sa lakṣmaṇo bhīmabalaṃ sarvavānarasattamam | [Rām, Ki, 37 3.1]
abravīt praśritaṃ vākyaṃ sugrīvaṃ saṃpraharṣayan | [Rām, Ki, 37 3.2]
kiṣkindhāyā viniṣkrāma yadi te saumya rocate | [Rām, Ki, 37 3.3]
tasya tadvacanaṃ śrutvā lakṣmaṇasya subhāṣitam | [Rām, Ki, 37 4.1]
sugrīvaḥ paramaprīto vākyam etad uvāca ha | [Rām, Ki, 37 4.2]
evaṃ bhavatu gacchāmaḥ stheyaṃ tvacchāsane mayā | [Rām, Ki, 37 5.1]
tam evam uktvā sugrīvo lakṣmaṇaṃ śubhalakṣmaṇam | [Rām, Ki, 37 5.2]
visarjayāmāsa tadā tārām anyāś ca yoṣitaḥ | [Rām, Ki, 37 6.1]
etety uccair harivarān sugrīvaḥ samudāharat | [Rām, Ki, 37 6.2]
tasya tadvacanaṃ śrutvā harayaḥ śīghram āyayuḥ | [Rām, Ki, 37 7.1]
baddhāñjalipuṭāḥ sarve ye syuḥ strīdarśanakṣamāḥ | [Rām, Ki, 37 7.2]
tān uvāca tataḥ prāptān rājārkasadṛśaprabhaḥ | [Rām, Ki, 37 8.1]
upasthāpayata kṣipraṃ śibikāṃ mama vānarāḥ | [Rām, Ki, 37 8.2]
śrutvā tu vacanaṃ tasya harayaḥ śīghravikramāḥ | [Rām, Ki, 37 9.1]
samupasthāpayāmāsuḥ śibikāṃ priyadarśanām | [Rām, Ki, 37 9.2]
tām upasthāpitāṃ dṛṣṭvā śibikāṃ vānarādhipaḥ | [Rām, Ki, 37 10.1]
lakṣmaṇāruhyatāṃ śīghram iti saumitrim abravīt | [Rām, Ki, 37 10.2]
ity uktvā kāñcanaṃ yānaṃ sugrīvaḥ sūryasaṃnibham | [Rām, Ki, 37 11.1]
bṛhadbhir haribhir yuktam āruroha salakṣmaṇaḥ | [Rām, Ki, 37 11.2]
pāṇḍureṇātapatreṇa dhriyamāṇena mūrdhani | [Rām, Ki, 37 12.1]
śuklaiś ca bālavyajanair dhūyamānaiḥ samantataḥ | [Rām, Ki, 37 12.2]
śaṅkhabherīninādaiś ca bandibhiś cābhivanditaḥ | [Rām, Ki, 37 13.1]
niryayau prāpya sugrīvo rājyaśriyam anuttamām | [Rām, Ki, 37 13.2]
sa vānaraśatais tīkṣṇair bahubhiḥ śastrapāṇibhiḥ | [Rām, Ki, 37 14.1]
parikīrṇo yayau tatra yatra rāmo vyavasthitaḥ | [Rām, Ki, 37 14.2]
sa taṃ deśam anuprāpya śreṣṭhaṃ rāmaniṣevitam | [Rām, Ki, 37 15.1]
avātaran mahātejāḥ śibikāyāḥ salakṣmaṇaḥ | [Rām, Ki, 37 15.2]
āsādya ca tato rāmaṃ kṛtāñjalipuṭo 'bhavat | [Rām, Ki, 37 16.1]
kṛtāñjalau sthite tasmin vānarāś cabhavaṃs tathā | [Rām, Ki, 37 16.2]
taṭākam iva tad dṛṣṭvā rāmaḥ kuḍmalapaṅkajam | [Rām, Ki, 37 17.1]
vānarāṇāṃ mahat sainyaṃ sugrīve prītimān abhūt | [Rām, Ki, 37 17.2]
pādayoḥ patitaṃ mūrdhnā tam utthāpya harīśvaram | [Rām, Ki, 37 18.1]
premṇā ca bahumānācca rāghavaḥ pariṣasvaje | [Rām, Ki, 37 18.2]
pariṣvajya ca dharmātmā niṣīdeti tato 'bravīt | [Rām, Ki, 37 19.1]
taṃ niṣaṇṇaṃ tato dṛṣṭvā kṣitau rāmo 'bravīd vacaḥ | [Rām, Ki, 37 19.2]
dharmam arthaṃ ca kāmaṃ ca kāle yas tu niṣevate | [Rām, Ki, 37 20.1]
vibhajya satataṃ vīra sa rājā harisattama | [Rām, Ki, 37 20.2]
hitvā dharmaṃ tathārthaṃ ca kāmaṃ yas tu niṣevate | [Rām, Ki, 37 21.1]
sa vṛkṣāgre yathā suptaḥ patitaḥ pratibudhyate | [Rām, Ki, 37 21.2]
amitrāṇāṃ vadhe yukto mitrāṇāṃ saṃgrahe rataḥ | [Rām, Ki, 37 22.1]
trivargaphalabhoktā tu rājā dharmeṇa yujyate | [Rām, Ki, 37 22.2]
udyogasamayas tv eṣa prāptaḥ śatruvināśana | [Rām, Ki, 37 23.1]
saṃcintyatāṃ hi piṅgeśa haribhiḥ saha mantribhiḥ | [Rām, Ki, 37 23.2]
evam uktas tu sugrīvo rāmaṃ vacanam abravīt | [Rām, Ki, 37 24.1]
pranaṣṭā śrīś ca kīrtiś ca kapirājyaṃ ca śāśvatam | [Rām, Ki, 37 25.1]
tvatprasādān mahābāho punaḥ prāptam idaṃ mayā | [Rām, Ki, 37 25.2]
tava deva prasādācca bhrātuś ca jayatāṃ vara | [Rām, Ki, 37 26.1]
kṛtaṃ na pratikuryād yaḥ puruṣāṇāṃ sa dūṣakaḥ | [Rām, Ki, 37 26.2]
ete vānaramukhyāś ca śataśaḥ śatrusūdana | [Rām, Ki, 37 27.1]
prāptāś cādāya balinaḥ pṛthivyāṃ sarvavānarān | [Rām, Ki, 37 27.2]
ṛkṣāś cāvahitāḥ śūrā golāṅgūlāś ca rāghava | [Rām, Ki, 37 28.1]
kāntāravanadurgāṇām abhijñā ghoradarśanāḥ | [Rām, Ki, 37 28.2]
devagandharvaputrāś ca vānarāḥ kāmarūpiṇaḥ | [Rām, Ki, 37 29.1]
svaiḥ svaiḥ parivṛtāḥ sainyair vartante pathi rāghava | [Rām, Ki, 37 29.2]
śataiḥ śatasahasraiś ca koṭibhiś ca plavaṃgamāḥ | [Rām, Ki, 37 30.1]
ayutaiś cāvṛtā vīrāḥ śaṅkubhiś ca paraṃtapa | [Rām, Ki, 37 30.2]
arbudair arbudaśatair madhyaiś cāntaiś ca vānarāḥ | [Rām, Ki, 37 31.1]
samudraiś ca parārdhaiś ca harayo hariyūthapāḥ | [Rām, Ki, 37 31.2]
āgamiṣyanti te rājan mahendrasamavikramāḥ | [Rām, Ki, 37 32.1]
merumandarasaṃkāśā vindhyamerukṛtālayāḥ | [Rām, Ki, 37 32.2]
te tvām abhigamiṣyanti rākṣasaṃ ye sabāndhavam | [Rām, Ki, 37 33.1]
nihatya rāvaṇaṃ saṃkhye hy ānayiṣyanti maithilīm | [Rām, Ki, 37 33.2]
tatas tam udyogam avekṣya buddhimān haripravīrasya nideśavartinaḥ | [Rām, Ki, 37 34.1]
babhūva harṣād vasudhādhipātmajaḥ prabuddhanīlotpalatulyadarśanaḥ | [Rām, Ki, 37 34.2]
{Rām, Ki, 38}
iti bruvāṇaṃ sugrīvaṃ rāmo dharmabhṛtāṃ varaḥ | [Rām, Ki, 38 1.1]
bāhubhyāṃ sampariṣvajya pratyuvāca kṛtāñjalim | [Rām, Ki, 38 1.2]
yad indro varṣate varṣaṃ na tac citraṃ bhaved bhuvi | [Rām, Ki, 38 2.1]
ādityo vā sahasrāṃśuḥ kuryād vitimiraṃ nabhaḥ | [Rām, Ki, 38 2.2]
candramā raśmibhiḥ kuryāt pṛthivīṃ saumya nirmalām | [Rām, Ki, 38 3.1]
tvadvidho vāpi mitrāṇāṃ pratikuryāt paraṃtapa | [Rām, Ki, 38 3.2]
evaṃ tvayi na tac citraṃ bhaved yat saumya śobhanam | [Rām, Ki, 38 4.1]
jānāmy ahaṃ tvāṃ sugrīva satataṃ priyavādinam | [Rām, Ki, 38 4.2]
tvatsanāthaḥ sakhe saṃkhye jetāsmi sakalān arīn | [Rām, Ki, 38 5.1]
tvam eva me suhṛn mitraṃ sāhāyyaṃ kartum arhasi | [Rām, Ki, 38 5.2]
jahārātmavināśāya vaidehīṃ rākṣasādhamaḥ | [Rām, Ki, 38 6.1]
vañcayitvā tu paulomīm anuhlādo yathā śacīm | [Rām, Ki, 38 6.2]
nacirāt taṃ haniṣyāmi rāvaṇaṃ niśitaiḥ śaraiḥ | [Rām, Ki, 38 7.1]
paulomyāḥ pitaraṃ dṛptaṃ śatakratur ivārihā | [Rām, Ki, 38 7.2]
etasminn antare caiva rajaḥ samabhivartata | [Rām, Ki, 38 8.1]
uṣṇāṃ tīvrāṃ sahasrāṃśoś chādayad gagane prabhām | [Rām, Ki, 38 8.2]
diśaḥ paryākulāś cāsan rajasā tena mūrchitāḥ | [Rām, Ki, 38 9.1]
cacāla ca mahī sarvā saśailavanakānanā | [Rām, Ki, 38 9.2]
tato nagendrasaṃkāśais tīkṣṇadaṃṣṭrair mahābalaiḥ | [Rām, Ki, 38 10.1]
kṛtsnā saṃchāditā bhūmir asaṃkhyeyaiḥ plavaṃgamaiḥ | [Rām, Ki, 38 10.2]
nimeṣāntaramātreṇa tatas tair hariyūthapaiḥ | [Rām, Ki, 38 11.1]
koṭīśataparīvāraiḥ kāmarūpibhir āvṛtā | [Rām, Ki, 38 11.2]
nādeyaiḥ pārvatīyaiś ca sāmudraiś ca mahābalaiḥ | [Rām, Ki, 38 12.1]
haribhir meghanirhrādair anyaiś ca vanacāribhiḥ | [Rām, Ki, 38 12.2]
taruṇādityavarṇaiś ca śaśigauraiś ca vānaraiḥ | [Rām, Ki, 38 13.1]
padmakesaravarṇaiś ca śvetair merukṛtālayaiḥ | [Rām, Ki, 38 13.2]
koṭīsahasrair daśabhiḥ śrīmān parivṛtas tadā | [Rām, Ki, 38 14.1]
vīraḥ śatabalir nāma vānaraḥ pratyadṛśyata | [Rām, Ki, 38 14.2]
tataḥ kāñcanaśailābhas tārāyā vīryavān pitā | [Rām, Ki, 38 15.1]
anekair daśasāhasraiḥ koṭibhiḥ pratyadṛśyata | [Rām, Ki, 38 15.2]
padmakesarasaṃkāśas taruṇārkanibhānanaḥ | [Rām, Ki, 38 16.1]
buddhimān vānaraśreṣṭhaḥ sarvavānarasattamaḥ | [Rām, Ki, 38 16.2]
anīkair bahusāhasrair vānarāṇāṃ samanvitaḥ | [Rām, Ki, 38 17.1]
pitā hanumataḥ śrīmān kesarī pratyadṛśyata | [Rām, Ki, 38 17.2]
golāṅgūlamahārājo gavākṣo bhīmavikramaḥ | [Rām, Ki, 38 18.1]
vṛtaḥ koṭisahasreṇa vānarāṇām adṛśyata | [Rām, Ki, 38 18.2]
ṛkṣāṇāṃ bhīmavegānāṃ dhūmraḥ śatrunibarhaṇaḥ | [Rām, Ki, 38 19.1]
vṛtaḥ koṭisahasrābhyāṃ dvābhyāṃ samabhivartata | [Rām, Ki, 38 19.2]
mahācalanibhair ghoraiḥ panaso nāma yūthapaḥ | [Rām, Ki, 38 20.1]
ājagāma mahāvīryas tisṛbhiḥ koṭibhir vṛtaḥ | [Rām, Ki, 38 20.2]
nīlāñjanacayākāro nīlo nāmātha yūthapaḥ | [Rām, Ki, 38 21.1]
adṛśyata mahākāyaḥ koṭibhir daśabhir vṛtaḥ | [Rām, Ki, 38 21.2]
darīmukhaś ca balavān yūthapo 'bhyāyayau tadā | [Rām, Ki, 38 22.1]
vṛtaḥ koṭisahasreṇa sugrīvaṃ samupasthitaḥ | [Rām, Ki, 38 22.2]
maindaś ca dvividaś cobhāv aśviputrau mahābalau | [Rām, Ki, 38 23.1]
koṭikoṭisahasreṇa vānarāṇām adṛśyatām | [Rām, Ki, 38 23.2]
tataḥ koṭisahasrāṇāṃ sahasreṇa śatena ca | [Rām, Ki, 38 24.1]
pṛṣṭhato 'nugataḥ prāpto haribhir gandhamādanaḥ | [Rām, Ki, 38 24.2]
tataḥ padmasahasreṇa vṛtaḥ śaṅkuśatena ca | [Rām, Ki, 38 25.1]
yuvarājo 'ṅgadaḥ prāptaḥ pitṛtulyaparākramaḥ | [Rām, Ki, 38 25.2]
tatas tārādyutis tāro harir bhīmaparākramaḥ | [Rām, Ki, 38 26.1]
pañcabhir harikoṭībhir dūrataḥ pratyadṛśyata | [Rām, Ki, 38 26.2]
indrajānuḥ kapir vīro yūthapaḥ pratyadṛśyata | [Rām, Ki, 38 27.1]
ekādaśānāṃ koṭīnām īśvaras taiś ca saṃvṛtaḥ | [Rām, Ki, 38 27.2]
tato rambhas tv anuprāptas taruṇādityasaṃnibhaḥ | [Rām, Ki, 38 28.1]
ayutena vṛtaś caiva sahasreṇa śatena ca | [Rām, Ki, 38 28.2]
tato yūthapatir vīro durmukho nāma vānaraḥ | [Rām, Ki, 38 29.1]
pratyadṛśyata koṭibhyāṃ dvābhyāṃ parivṛto balī | [Rām, Ki, 38 29.2]
kailāsaśikharākārair vānarair bhīmavikramaiḥ | [Rām, Ki, 38 30.1]
vṛtaḥ koṭisahasreṇa hanumān pratyadṛśyata | [Rām, Ki, 38 30.2]
nalaś cāpi mahāvīryaḥ saṃvṛto drumavāsibhiḥ | [Rām, Ki, 38 31.1]
koṭīśatena samprāptaḥ sahasreṇa śatena ca | [Rām, Ki, 38 31.2]
śarabhaḥ kumudo vahnir vānaro rambha eva ca | [Rām, Ki, 38 32.1]
ete cānye ca bahavo vānarāḥ kāmarūpiṇaḥ | [Rām, Ki, 38 32.2]
āvṛtya pṛthivīṃ sarvāṃ parvatāṃś ca vanāni ca | [Rām, Ki, 38 33.1]
āplavantaḥ plavantaś ca garjantaś ca plavaṃgamāḥ | [Rām, Ki, 38 33.2]
abhyavartanta sugrīvaṃ sūryam abhragaṇā iva | [Rām, Ki, 38 33.3]
kurvāṇā bahuśabdāṃś ca prahṛṣṭā balaśālinaḥ | [Rām, Ki, 38 34.1]
śirobhir vānarendrāya sugrīvāya nyavedayan | [Rām, Ki, 38 34.2]
apare vānaraśreṣṭhāḥ saṃgamya ca yathocitam | [Rām, Ki, 38 35.1]
sugrīveṇa samāgamya sthitāḥ prāñjalayas tadā | [Rām, Ki, 38 35.2]
sugrīvas tvarito rāme sarvāṃs tān vānararṣabhān | [Rām, Ki, 38 36.1]
nivedayitvā dharmajñaḥ sthitaḥ prāñjalir abravīt | [Rām, Ki, 38 36.2]
yathā sukhaṃ parvatanirjhareṣu vaneṣu sarveṣu ca vānarendrāḥ | [Rām, Ki, 38 37.1]
niveśayitvā vidhivad balāni balaṃ balajñaḥ pratipattum īṣṭe | [Rām, Ki, 38 37.2]
{Rām, Ki, 39}
atha rājā samṛddhārthaḥ sugrīvaḥ plavageśvaraḥ | [Rām, Ki, 39 1.1]
uvāca naraśārdūlaṃ rāmaṃ parabalārdanam | [Rām, Ki, 39 1.2]
āgatā viniviṣṭāś ca balinaḥ kāmarūpiṇaḥ | [Rām, Ki, 39 2.1]
vānarendrā mahendrābhā ye madviṣayavāsinaḥ | [Rām, Ki, 39 2.2]
ta ime bahusāhasrair haribhir bhīmavikramaiḥ | [Rām, Ki, 39 3.1]
āgatā vānarā ghorā daityadānavasaṃnibhāḥ | [Rām, Ki, 39 3.2]
khyātakarmāpadānāś ca balavanto jitaklamāḥ | [Rām, Ki, 39 4.1]
parākrameṣu vikhyātā vyavasāyeṣu cottamāḥ | [Rām, Ki, 39 4.2]
pṛthivyambucarā rāma nānānaganivāsinaḥ | [Rām, Ki, 39 5.1]
koṭyagraśa ime prāptā vānarās tava kiṃkarāḥ | [Rām, Ki, 39 5.2]
nideśavartinaḥ sarve sarve guruhite ratāḥ | [Rām, Ki, 39 6.1]
abhipretam anuṣṭhātuṃ tava śakṣyanty ariṃdama | [Rām, Ki, 39 6.2]
yan manyase naravyāghra prāptakālaṃ tad ucyatām | [Rām, Ki, 39 7.1]
tat sainyaṃ tvadvaśe yuktam ājñāpayitum arhasi | [Rām, Ki, 39 7.2]
kāmam eṣām idaṃ kāryaṃ viditaṃ mama tattvataḥ | [Rām, Ki, 39 8.1]
tathāpi tu yathā tattvam ājñāpayitum arhasi | [Rām, Ki, 39 8.2]
tathā bruvāṇaṃ sugrīvaṃ rāmo daśarathātmajaḥ | [Rām, Ki, 39 9.1]
bāhubhyāṃ sampariṣvajya idaṃ vacanam abravīt | [Rām, Ki, 39 9.2]
jñāyatāṃ saumya vaidehī yadi jīvati vā na vā | [Rām, Ki, 39 10.1]
sa ca deśo mahāprājña yasmin vasati rāvaṇaḥ | [Rām, Ki, 39 10.2]
adhigamya ca vaidehīṃ nilayaṃ rāvaṇasya ca | [Rām, Ki, 39 11.1]
prāptakālaṃ vidhāsyāmi tasmin kāle saha tvayā | [Rām, Ki, 39 11.2]
nāham asmin prabhuḥ kārye vānareśa na lakṣmaṇaḥ | [Rām, Ki, 39 12.1]
tvam asya hetuḥ kāryasya prabhuś ca plavageśvara | [Rām, Ki, 39 12.2]
tvam evājñāpaya vibho mama kāryaviniścayam | [Rām, Ki, 39 13.1]
tvaṃ hi jānāsi yat kāryaṃ mama vīra na saṃśayaḥ | [Rām, Ki, 39 13.2]
suhṛddvitīyo vikrāntaḥ prājñaḥ kālaviśeṣavit | [Rām, Ki, 39 14.1]
bhavān asmaddhite yuktaḥ sukṛtārtho 'rthavittamaḥ | [Rām, Ki, 39 14.2]
evam uktas tu sugrīvo vinataṃ nāma yūthapam | [Rām, Ki, 39 15.1]
abravīd rāmasāṃnidhye lakṣmaṇasya ca dhīmataḥ | [Rām, Ki, 39 15.2]
śailābhaṃ meghanirghoṣam ūrjitaṃ plavageśvaram | [Rām, Ki, 39 15.3]
somasūryātmajaiḥ sārdhaṃ vānarair vānarottama | [Rām, Ki, 39 16.1]
deśakālanayair yuktaḥ kāryākāryaviniścaye | [Rām, Ki, 39 16.2]
vṛtaḥ śatasahasreṇa vānarāṇāṃ tarasvinām | [Rām, Ki, 39 17.1]
adhigaccha diśaṃ pūrvāṃ saśailavanakānanām | [Rām, Ki, 39 17.2]
tatra sītāṃ ca vaidehīṃ nilayaṃ rāvaṇasya ca | [Rām, Ki, 39 18.1]
mārgadhvaṃ giridurgeṣu vaneṣu ca nadīṣu ca | [Rām, Ki, 39 18.2]
nadīṃ bhāgīrathīṃ ramyāṃ sarayūṃ kauśikīṃ tathā | [Rām, Ki, 39 19.1]
kālindīṃ yamunāṃ ramyāṃ yāmunaṃ ca mahāgirim | [Rām, Ki, 39 19.2]
sarasvatīṃ ca sindhuṃ ca śoṇaṃ maṇinibhodakam | [Rām, Ki, 39 20.1]
mahīṃ kālamahīṃ caiva śailakānanaśobhitām | [Rām, Ki, 39 20.2]
brahmamālān videhāṃś ca mālavān kāśikosalān | [Rām, Ki, 39 21.1]
māgadhāṃś ca mahāgrāmān puṇḍrān vaṅgāṃs tathaiva ca | [Rām, Ki, 39 21.2]
pattanaṃ kośakārāṇāṃ bhūmiṃ ca rajatākarām | [Rām, Ki, 39 22.1]
sarvam etad vicetavyaṃ mṛgayadbhir tatas tataḥ | [Rām, Ki, 39 22.2]
rāmasya dayitāṃ bhāryāṃ sītāṃ daśarathasnuṣām | [Rām, Ki, 39 23.1]
samudram avagāḍhāṃś ca parvatān pattanāni ca | [Rām, Ki, 39 23.2]
mandarasya ca ye koṭiṃ saṃśritāḥ kecid āyatām | [Rām, Ki, 39 24.1]
karṇaprāvaraṇāś caiva tathā cāpy oṣṭhakarṇakāḥ | [Rām, Ki, 39 24.2]
ghorā lohamukhāś caiva javanāś caikapādakāḥ | [Rām, Ki, 39 25.1]
akṣayā balavantaś ca puruṣāḥ puruṣādakāḥ | [Rām, Ki, 39 25.2]
kirātāḥ karṇacūḍāś ca hemāṅgāḥ priyadarśanāḥ | [Rām, Ki, 39 26.1]
āmamīnāśanās tatra kirātā dvīpavāsinaḥ | [Rām, Ki, 39 26.2]
antarjalacarā ghorā naravyāghrā iti śrutāḥ | [Rām, Ki, 39 27.1]
eteṣām ālayāḥ sarve viceyāḥ kānanaukasaḥ | [Rām, Ki, 39 27.2]
giribhir ye ca gamyante plavanena plavena ca | [Rām, Ki, 39 28.1]
ratnavantaṃ yavadvīpaṃ saptarājyopaśobhitam | [Rām, Ki, 39 28.2]
suvarṇarūpyakaṃ caiva suvarṇākaramaṇḍitam | [Rām, Ki, 39 29.1]
yavadvīpam atikramya śiśiro nāma parvataḥ | [Rām, Ki, 39 29.2]
divaṃ spṛśati śṛṅgeṇa devadānavasevitaḥ | [Rām, Ki, 39 30.1]
eteṣāṃ giridurgeṣu prapāteṣu vaneṣu ca | [Rām, Ki, 39 30.2]
rāvaṇaḥ saha vaidehyā mārgitavyas tatas tataḥ | [Rām, Ki, 39 31.1]
tataḥ samudradvīpāṃś ca subhīmān draṣṭum arhatha | [Rām, Ki, 39 31.2]
tatrāsurā mahākāyāś chāyāṃ gṛhṇanti nityaśaḥ | [Rām, Ki, 39 32.1]
brahmaṇā samanujñātā dīrghakālaṃ bubhukṣitāḥ | [Rām, Ki, 39 32.2]
taṃ kālameghapratimaṃ mahoraganiṣevitam | [Rām, Ki, 39 33.1]
abhigamya mahānādaṃ tīrthenaiva mahodadhim | [Rām, Ki, 39 33.2]
tato raktajalaṃ bhīmaṃ lohitaṃ nāma sāgaram | [Rām, Ki, 39 34.1]
gatā drakṣyatha tāṃ caiva bṛhatīṃ kūṭaśālmalīm | [Rām, Ki, 39 34.2]
gṛhaṃ ca vainateyasya nānāratnavibhūṣitam | [Rām, Ki, 39 35.1]
tatra kailāsasaṃkāśaṃ vihitaṃ viśvakarmaṇā | [Rām, Ki, 39 35.2]
tatra śailanibhā bhīmā mandehā nāma rākṣasāḥ | [Rām, Ki, 39 36.1]
śailaśṛṅgeṣu lambante nānārūpā bhayāvahāḥ | [Rām, Ki, 39 36.2]
te patanti jale nityaṃ sūryasyodayanaṃ prati | [Rām, Ki, 39 37.1]
abhitaptāś ca sūryeṇa lambante sma punaḥ punaḥ | [Rām, Ki, 39 37.2]
tataḥ pāṇḍurameghābhaṃ kṣīrodaṃ nāma sāgaram | [Rām, Ki, 39 38.1]
gatā drakṣyatha durdharṣā muktāhāram ivormibhiḥ | [Rām, Ki, 39 38.2]
tasya madhye mahāśveta ṛṣabho nāma parvataḥ | [Rām, Ki, 39 39.1]
divyagandhaiḥ kusumitai rajataiś ca nagair vṛtaḥ | [Rām, Ki, 39 39.2]
saraś ca rājataiḥ padmair jvalitair hemakesaraiḥ | [Rām, Ki, 39 40.1]
nāmnā sudarśanaṃ nāma rājahaṃsaiḥ samākulam | [Rām, Ki, 39 40.2]
vibudhāś cāraṇā yakṣāḥ kiṃnarāḥ sāpsarogaṇāḥ | [Rām, Ki, 39 41.1]
hṛṣṭāḥ samabhigacchanti nalinīṃ tāṃ riraṃsavaḥ | [Rām, Ki, 39 41.2]
kṣīrodaṃ samatikramya tato drakṣyatha vānarāḥ | [Rām, Ki, 39 42.1]
jalodaṃ sāgaraśreṣṭhaṃ sarvabhūtabhayāvaham | [Rām, Ki, 39 42.2]
tatra tat kopajaṃ tejaḥ kṛtaṃ hayamukhaṃ mahat | [Rām, Ki, 39 43.1]
asyāhus tan mahāvegam odanaṃ sacarācaram | [Rām, Ki, 39 43.2]
tatra vikrośatāṃ nādo bhūtānāṃ sāgaraukasām | [Rām, Ki, 39 44.1]
śrūyate cāsamarthānāṃ dṛṣṭvā tad vaḍavāmukham | [Rām, Ki, 39 44.2]
svādūdasyottare deśe yojanāni trayodaśa | [Rām, Ki, 39 45.1]
jātarūpaśilo nāma mahān kanakaparvataḥ | [Rām, Ki, 39 45.2]
āsīnaṃ parvatasyāgre sarvabhūtanamaskṛtam | [Rām, Ki, 39 46.1]
sahasraśirasaṃ devam anantaṃ nīlavāsasam | [Rām, Ki, 39 46.2]
triśirāḥ kāñcanaḥ ketus tālas tasya mahātmanaḥ | [Rām, Ki, 39 47.1]
sthāpitaḥ parvatasyāgre virājati savedikaḥ | [Rām, Ki, 39 47.2]
pūrvasyāṃ diśi nirmāṇaṃ kṛtaṃ tat tridaśeśvaraiḥ | [Rām, Ki, 39 48.1]
tataḥ paraṃ hemamayaḥ śrīmān udayaparvataḥ | [Rām, Ki, 39 48.2]
tasya koṭir divaṃ spṛṣṭvā śatayojanam āyatā | [Rām, Ki, 39 49.1]
jātarūpamayī divyā virājati savedikā | [Rām, Ki, 39 49.2]
sālais tālais tamālaiś ca karṇikāraiś ca puṣpitaiḥ | [Rām, Ki, 39 50.1]
jātarūpamayair divyaiḥ śobhate sūryasaṃnibhaiḥ | [Rām, Ki, 39 50.2]
tatra yojanavistāram ucchritaṃ daśayojanam | [Rām, Ki, 39 51.1]
śṛṅgaṃ saumanasaṃ nāma jātarūpamayaṃ dhruvam | [Rām, Ki, 39 51.2]
tatra pūrvaṃ padaṃ kṛtvā purā viṣṇus trivikrame | [Rām, Ki, 39 52.1]
dvitīyaṃ śikharaṃ meroś cakāra puruṣottamaḥ | [Rām, Ki, 39 52.2]
uttareṇa parikramya jambūdvīpaṃ divākaraḥ | [Rām, Ki, 39 53.1]
dṛśyo bhavati bhūyiṣṭhaṃ śikharaṃ tan mahocchrayam | [Rām, Ki, 39 53.2]
tatra vaikhānasā nāma vālakhilyā maharṣayaḥ | [Rām, Ki, 39 54.1]
prakāśamānā dṛśyante sūryavarṇās tapasvinaḥ | [Rām, Ki, 39 54.2]
ayaṃ sudarśano dvīpaḥ puro yasya prakāśate | [Rām, Ki, 39 55.1]
yasmiṃs tejaś ca cakṣuś ca sarvaprāṇabhṛtām api | [Rām, Ki, 39 55.2]
śailasya tasya kuñjeṣu kandareṣu vaneṣu ca | [Rām, Ki, 39 56.1]
rāvaṇaḥ saha vaidehyā mārgitavyas tatas tataḥ | [Rām, Ki, 39 56.2]
kāñcanasya ca śailasya sūryasya ca mahātmanaḥ | [Rām, Ki, 39 57.1]
āviṣṭā tejasā saṃdhyā pūrvā raktā prakāśate | [Rām, Ki, 39 57.2]
tataḥ paramagamyā syād dik pūrvā tridaśāvṛtā | [Rām, Ki, 39 58.1]
rahitā candrasūryābhyām adṛśyā timirāvṛtā | [Rām, Ki, 39 58.2]
śaileṣu teṣu sarveṣu kandareṣu vaneṣu ca | [Rām, Ki, 39 59.1]
ye ca noktā mayā deśā viceyā teṣu jānakī | [Rām, Ki, 39 59.2]
etāvad vānaraiḥ śakyaṃ gantuṃ vānarapuṃgavāḥ | [Rām, Ki, 39 60.1]
abhāskaram amaryādaṃ na jānīmas tataḥ param | [Rām, Ki, 39 60.2]
adhigamya tu vaidehīṃ nilayaṃ rāvaṇasya ca | [Rām, Ki, 39 61.1]
māse pūrṇe nivartadhvam udayaṃ prāpya parvatam | [Rām, Ki, 39 61.2]
ūrdhvaṃ māsān na vastavyaṃ vasan vadhyo bhaven mama | [Rām, Ki, 39 62.1]
siddhārthāḥ saṃnivartadhvam adhigamya ca maithilīm | [Rām, Ki, 39 62.2]
mahendrakāntāṃ vanaṣaṇḍamaṇḍitāṃ diśaṃ caritvā nipuṇena vānarāḥ | [Rām, Ki, 39 63.1]
avāpya sītāṃ raghuvaṃśajapriyāṃ tato nivṛttāḥ sukhino bhaviṣyatha | [Rām, Ki, 39 63.2]
{Rām, Ki, 40}
tataḥ prasthāpya sugrīvas tan mahad vānaraṃ balam | [Rām, Ki, 40 1.1]
dakṣiṇāṃ preṣayāmāsa vānarān abhilakṣitān | [Rām, Ki, 40 1.2]
nīlam agnisutaṃ caiva hanumantaṃ ca vānaram | [Rām, Ki, 40 2.1]
pitāmahasutaṃ caiva jāmbavantaṃ mahākapim | [Rām, Ki, 40 2.2]
suhotraṃ ca śarāriṃ ca śaragulmaṃ tathaiva ca | [Rām, Ki, 40 3.1]
gajaṃ gavākṣaṃ gavayaṃ suṣeṇam ṛṣabhaṃ tathā | [Rām, Ki, 40 3.2]
maindaṃ ca dvividaṃ caiva vijayaṃ gandhamādanam | [Rām, Ki, 40 4.1]
ulkāmukham asaṅgaṃ ca hutāśanasutāv ubhau | [Rām, Ki, 40 4.2]
aṅgadapramukhān vīrān vīraḥ kapigaṇeśvaraḥ | [Rām, Ki, 40 5.1]
vegavikramasampannān saṃdideśa viśeṣavit | [Rām, Ki, 40 5.2]
teṣām agresaraṃ caiva mahad balam asaṅgagam | [Rām, Ki, 40 6.1]
vidhāya harivīrāṇām ādiśad dakṣiṇāṃ diśam | [Rām, Ki, 40 6.2]
ye kecana samuddeśās tasyāṃ diśi sudurgamāḥ | [Rām, Ki, 40 7.1]
kapīśaḥ kapimukhyānāṃ sa teṣāṃ tān udāharat | [Rām, Ki, 40 7.2]
sahasraśirasaṃ vindhyaṃ nānādrumalatāvṛtam | [Rām, Ki, 40 8.1]
narmadāṃ ca nadīṃ durgāṃ mahoraganiṣevitām | [Rām, Ki, 40 8.2]
tato godāvarīṃ ramyāṃ kṛṣṇaveṇīṃ mahānadīm | [Rām, Ki, 40 9.1]
varadāṃ ca mahābhāgāṃ mahoraganiṣevitām | [Rām, Ki, 40 9.2]
mekhalān utkalāṃś caiva daśārṇanagarāṇy api | [Rām, Ki, 40 10.1]
avantīm abhravantīṃ ca sarvam evānupaśyata | [Rām, Ki, 40 10.2]
vidarbhān ṛṣikāṃś caiva ramyān māhiṣakān api | [Rām, Ki, 40 11.1]
tathā vaṅgān kaliṅgāṃś ca kauśikāṃś ca samantataḥ | [Rām, Ki, 40 11.2]
anvīkṣya daṇḍakāraṇyaṃ saparvatanadīguham | [Rām, Ki, 40 12.1]
nadīṃ godāvarīṃ caiva sarvam evānupaśyata | [Rām, Ki, 40 12.2]
tathaivāndhrāṃś ca puṇḍrāṃś ca colān pāṇḍyān sakeralān | [Rām, Ki, 40 13.1]
ayomukhaś ca gantavyaḥ parvato dhātumaṇḍitaḥ | [Rām, Ki, 40 13.2]
vicitraśikharaḥ śrīmāṃś citrapuṣpitakānanaḥ | [Rām, Ki, 40 14.1]
sacandanavanoddeśo mārgitavyo mahāgiriḥ | [Rām, Ki, 40 14.2]
tatas tām āpagāṃ divyāṃ prasannasalilāṃ śivām | [Rām, Ki, 40 15.1]
tatra drakṣyatha kāverīṃ vihṛtām apsarogaṇaiḥ | [Rām, Ki, 40 15.2]
tasyāsīnaṃ nagasyāgre malayasya mahaujasam | [Rām, Ki, 40 16.1]
drakṣyathādityasaṃkāśam agastyam ṛṣisattamam | [Rām, Ki, 40 16.2]
tatas tenābhyanujñātāḥ prasannena mahātmanā | [Rām, Ki, 40 17.1]
tāmraparṇīṃ grāhajuṣṭāṃ tariṣyatha mahānadīm | [Rām, Ki, 40 17.2]
sā candanavanair divyaiḥ pracchannā dvīpaśālinī | [Rām, Ki, 40 18.1]
kānteva yuvatiḥ kāntaṃ samudram avagāhate | [Rām, Ki, 40 18.2]
tato hemamayaṃ divyaṃ muktāmaṇivibhūṣitam | [Rām, Ki, 40 19.1]
yuktaṃ kavāṭaṃ pāṇḍyānāṃ gatā drakṣyatha vānarāḥ | [Rām, Ki, 40 19.2]
tataḥ samudram āsādya sampradhāryārthaniścayam | [Rām, Ki, 40 20.1]
agastyenāntare tatra sāgare viniveśitaḥ | [Rām, Ki, 40 20.2]
citranānānagaḥ śrīmān mahendraḥ parvatottamaḥ | [Rām, Ki, 40 21.1]
jātarūpamayaḥ śrīmān avagāḍho mahārṇavam | [Rām, Ki, 40 21.2]
nānāvidhair nagaiḥ phullair latābhiś copaśobhitam | [Rām, Ki, 40 22.1]
devarṣiyakṣapravarair apsarobhiś ca sevitam | [Rām, Ki, 40 22.2]
siddhacāraṇasaṃghaiś ca prakīrṇaṃ sumanoharam | [Rām, Ki, 40 23.1]
tam upaiti sahasrākṣaḥ sadā parvasu parvasu | [Rām, Ki, 40 23.2]
dvīpas tasyāpare pāre śatayojanam āyataḥ | [Rām, Ki, 40 24.1]
agamyo mānuṣair dīptas taṃ mārgadhvaṃ samantataḥ | [Rām, Ki, 40 24.2]
tatra sarvātmanā sītā mārgitavyā viśeṣataḥ | [Rām, Ki, 40 24.3]
sa hi deśas tu vadhyasya rāvaṇasya durātmanaḥ | [Rām, Ki, 40 25.1]
rākṣasādhipater vāsaḥ sahasrākṣasamadyuteḥ | [Rām, Ki, 40 25.2]
dakṣiṇasya samudrasya madhye tasya tu rākṣasī | [Rām, Ki, 40 26.1]
aṅgāraketi vikhyātā chāyām ākṣipya bhojinī | [Rām, Ki, 40 26.2]
tam atikramya lakṣmīvān samudre śatayojane | [Rām, Ki, 40 27.1]
giriḥ puṣpitako nāma siddhacāraṇasevitaḥ | [Rām, Ki, 40 27.2]
candrasūryāṃśusaṃkāśaḥ sāgarāmbusamāvṛtaḥ | [Rām, Ki, 40 28.1]
bhrājate vipulaiḥ śṛṅgair ambaraṃ vilikhann iva | [Rām, Ki, 40 28.2]
tasyaikaṃ kāñcanaṃ śṛṅgaṃ sevate yaṃ divākaraḥ | [Rām, Ki, 40 29.1]
śvetaṃ rājatam ekaṃ ca sevate yaṃ niśākaraḥ | [Rām, Ki, 40 29.2]
na taṃ kṛtaghnāḥ paśyanti na nṛśaṃsā na nāstikāḥ | [Rām, Ki, 40 30.1]
praṇamya śirasā śailaṃ taṃ vimārgata vānarāḥ | [Rām, Ki, 40 30.2]
tam atikramya durdharṣāḥ sūryavān nāma parvataḥ | [Rām, Ki, 40 31.1]
adhvanā durvigāhena yojanāni caturdaśa | [Rām, Ki, 40 31.2]
tatas tam apy atikramya vaidyuto nāma parvataḥ | [Rām, Ki, 40 32.1]
sarvakāmaphalair vṛkṣaiḥ sarvakālamanoharaiḥ | [Rām, Ki, 40 32.2]
tatra bhuktvā varārhāṇi mūlāni ca phalāni ca | [Rām, Ki, 40 33.1]
madhūni pītvā mukhyāni paraṃ gacchata vānarāḥ | [Rām, Ki, 40 33.2]
tatra netramanaḥkāntaḥ kuñjaro nāma parvataḥ | [Rām, Ki, 40 34.1]
agastyabhavanaṃ yatra nirmitaṃ viśvakarmaṇā | [Rām, Ki, 40 34.2]
tatra yojanavistāram ucchritaṃ daśayojanam | [Rām, Ki, 40 35.1]
śaraṇaṃ kāñcanaṃ divyaṃ nānāratnavibhūṣitam | [Rām, Ki, 40 35.2]
tatra bhogavatī nāma sarpāṇām ālayaḥ purī | [Rām, Ki, 40 36.1]
viśālarathyā durdharṣā sarvataḥ parirakṣitā | [Rām, Ki, 40 36.2]
rakṣitā pannagair ghorais tīkṣṇadaṃṣṭrair mahāviṣaiḥ | [Rām, Ki, 40 36.3]
sarparājo mahāghoro yasyāṃ vasati vāsukiḥ | [Rām, Ki, 40 37.1]
niryāya mārgitavyā ca sā ca bhogavatī purī | [Rām, Ki, 40 37.2]
taṃ ca deśam atikramya mahān ṛṣabhasaṃsthitaḥ | [Rām, Ki, 40 38.1]
sarvaratnamayaḥ śrīmān ṛṣabho nāma parvataḥ | [Rām, Ki, 40 38.2]
gośīrṣakaṃ padmakaṃ ca hariśyāmaṃ ca candanam | [Rām, Ki, 40 39.1]
divyam utpadyate yatra tac caivāgnisamaprabham | [Rām, Ki, 40 39.2]
na tu tac candanaṃ dṛṣṭvā spraṣṭavyaṃ ca kadācana | [Rām, Ki, 40 40.1]
rohitā nāma gandharvā ghorā rakṣanti tad vanam | [Rām, Ki, 40 40.2]
tatra gandharvapatayaḥ pañcasūryasamaprabhāḥ | [Rām, Ki, 40 41.1]
śailūṣo grāmaṇīr bhikṣuḥ śubhro babhrus tathaiva ca | [Rām, Ki, 40 41.2]
ante pṛthivyā durdharṣās tatra svargajitaḥ sthitāḥ | [Rām, Ki, 40 42.1]
tataḥ paraṃ na vaḥ sevyaḥ pitṛlokaḥ sudāruṇaḥ | [Rām, Ki, 40 42.2]
rājadhānī yamasyaiṣā kaṣṭena tamasāvṛtā | [Rām, Ki, 40 42.3]
etāvad eva yuṣmābhir vīrā vānarapuṃgavāḥ | [Rām, Ki, 40 43.1]
śakyaṃ vicetuṃ gantuṃ vā nāto gatimatāṃ gatiḥ | [Rām, Ki, 40 43.2]
sarvam etat samālokya yac cānyad api dṛśyate | [Rām, Ki, 40 44.1]
gatiṃ viditvā vaidehyāḥ saṃnivartitum arhatha | [Rām, Ki, 40 44.2]
yas tu māsān nivṛtto 'gre dṛṣṭā sīteti vakṣyati | [Rām, Ki, 40 45.1]
mattulyavibhavo bhogaiḥ sukhaṃ sa vihariṣyati | [Rām, Ki, 40 45.2]
tataḥ priyataro nāsti mama prāṇād viśeṣataḥ | [Rām, Ki, 40 46.1]
kṛtāparādho bahuśo mama bandhur bhaviṣyati | [Rām, Ki, 40 46.2]
amitabalaparākramā bhavanto vipulaguṇeṣu kuleṣu ca prasūtāḥ | [Rām, Ki, 40 47.1]
manujapatisutāṃ yathā labhadhvaṃ tad adhiguṇaṃ puruṣārtham ārabhadhvam | [Rām, Ki, 40 47.2]
{Rām, Ki, 41}
tataḥ prasthāpya sugrīvas tān harīn dakṣiṇāṃ diśam | [Rām, Ki, 41 1.1]
buddhivikramasampannān vāyuvegasamāñjave | [Rām, Ki, 41 1.2]
athāhūya mahātejāḥ suṣeṇaṃ nāma yūthapam | [Rām, Ki, 41 2.1]
tārāyāḥ pitaraṃ rājā śvaśuraṃ bhīmavikramam | [Rām, Ki, 41 2.2]
abravīt prāñjalir vākyam abhigamya praṇamya ca | [Rām, Ki, 41 3.1]
sāhāyyaṃ kuru rāmasya kṛtye 'smin samupasthite | [Rām, Ki, 41 3.2]
vṛtaḥ śatasahasreṇa vānarāṇāṃ tarasvinām | [Rām, Ki, 41 4.1]
abhigaccha diśaṃ saumya paścimāṃ vāruṇīṃ prabho | [Rām, Ki, 41 4.2]
surāṣṭrān saha vāhlīkāñ śūrābhīrāṃs tathaiva ca | [Rām, Ki, 41 5.1]
sphītāñjanapadān ramyān vipulāni purāṇi ca | [Rām, Ki, 41 5.2]
puṃnāgagahanaṃ kukṣiṃ bahuloddālakākulam | [Rām, Ki, 41 6.1]
tathā ketakaṣaṇḍāṃś ca mārgadhvaṃ hariyūthapāḥ | [Rām, Ki, 41 6.2]
pratyak srotogamāś caiva nadyaḥ śītajalāḥ śivāḥ | [Rām, Ki, 41 7.1]
tāpasānām araṇyāni kāntārā girayaś ca ye | [Rām, Ki, 41 7.2]
girijālāvṛtāṃ durgāṃ mārgitvā paścimāṃ diśam | [Rām, Ki, 41 8.1]
tataḥ paścimam āsādya samudraṃ draṣṭum arhatha | [Rām, Ki, 41 8.2]
timinakrāyutajalam akṣobhyam atha vānarāḥ | [Rām, Ki, 41 8.3]
tataḥ ketakaṣaṇḍeṣu tamālagahaneṣu ca | [Rām, Ki, 41 9.1]
kapayo vihariṣyanti nārikelavaneṣu ca | [Rām, Ki, 41 9.2]
tatra sītāṃ ca mārgadhvaṃ nilayaṃ rāvaṇasya ca | [Rām, Ki, 41 10.1]
marīcipattanaṃ caiva ramyaṃ caiva jaṭīpuram | [Rām, Ki, 41 10.2]
avantīm aṅgalopāṃ ca tathā cālakṣitaṃ vanam | [Rām, Ki, 41 11.1]
rāṣṭrāṇi ca viśālāni pattanāni tatas tataḥ | [Rām, Ki, 41 11.2]
sindhusāgarayoś caiva saṃgame tatra parvataḥ | [Rām, Ki, 41 12.1]
mahān hemagirir nāma śataśṛṅgo mahādrumaḥ | [Rām, Ki, 41 12.2]
tasya prastheṣu ramyeṣu siṃhāḥ pakṣagamāḥ sthitāḥ | [Rām, Ki, 41 13.1]
timimatsyagajāṃś caiva nīḍāny āropayanti te | [Rām, Ki, 41 13.2]
tāni nīḍāni siṃhānāṃ giriśṛṅgagatāś ca ye | [Rām, Ki, 41 14.1]
dṛptās tṛptāś ca mātaṃgās toyadasvananiḥsvanāḥ | [Rām, Ki, 41 14.2]
vicaranti viśāle 'smiṃs toyapūrṇe samantataḥ | [Rām, Ki, 41 14.3]
tasya śṛṅgaṃ divasparśaṃ kāñcanaṃ citrapādapam | [Rām, Ki, 41 15.1]
sarvam āśu vicetavyaṃ kapibhiḥ kāmarūpibhiḥ | [Rām, Ki, 41 15.2]
koṭiṃ tatra samudre tu kāñcanīṃ śatayojanām | [Rām, Ki, 41 16.1]
durdarśāṃ pāriyātrasya gatā drakṣyatha vānarāḥ | [Rām, Ki, 41 16.2]
koṭyas tatra caturviṃśad gandharvāṇāṃ tarasvinām | [Rām, Ki, 41 17.1]
vasanty agninikāśānāṃ ghorāṇāṃ kāmarūpiṇām | [Rām, Ki, 41 17.2]
nātyāsādayitavyās te vānarair bhīmavikramaiḥ | [Rām, Ki, 41 18.1]
nādeyaṃ ca phalaṃ tasmād deśāt kiṃcit plavaṃgamaiḥ | [Rām, Ki, 41 18.2]
durāsadā hi te vīrāḥ sattvavanto mahābalāḥ | [Rām, Ki, 41 19.1]
phalamūlāni te tatra rakṣante bhīmavikramāḥ | [Rām, Ki, 41 19.2]
tatra yatnaś ca kartavyo mārgitavyā ca jānakī | [Rām, Ki, 41 20.1]
na hi tebhyo bhayaṃ kiṃcit kapitvam anuvartatām | [Rām, Ki, 41 20.2]
caturbhāge samudrasya cakravān nāma parvataḥ | [Rām, Ki, 41 21.1]
tatra cakraṃ sahasrāraṃ nirmitaṃ viśvakarmaṇā | [Rām, Ki, 41 21.2]
tatra pañcajanaṃ hatvā hayagrīvaṃ ca dānavam | [Rām, Ki, 41 22.1]
ājahāra tataś cakraṃ śaṅkhaṃ ca puruṣottamaḥ | [Rām, Ki, 41 22.2]
tasya sānuṣu citreṣu viśālāsu guhāsu ca | [Rām, Ki, 41 23.1]
rāvaṇaḥ saha vaidehyā mārgitavyas tatas tataḥ | [Rām, Ki, 41 23.2]
yojanāni catuḥṣaṣṭir varāho nāma parvataḥ | [Rām, Ki, 41 24.1]
suvarṇaśṛṅgaḥ suśrīmān agādhe varuṇālaye | [Rām, Ki, 41 24.2]
tatra prāgjyotiṣaṃ nāma jātarūpamayaṃ puram | [Rām, Ki, 41 25.1]
yasmin vasti duṣṭātmā narako nāma guhāsu ca | [Rām, Ki, 41 25.2]
tasya sānuṣu citreṣu viśālāsu guhāsu ca | [Rām, Ki, 41 26.1]
rāvaṇaḥ saha vaidehyā mārgitavyas tatas tataḥ | [Rām, Ki, 41 26.2]
tam atikramya śailendraṃ kāñcanāntaranirdaraḥ | [Rām, Ki, 41 27.1]
parvataḥ sarvasauvarṇo dhārāprasravaṇāyutaḥ | [Rām, Ki, 41 27.2]
taṃ gajāś ca varāhāś ca siṃhā vyāghrāś ca sarvataḥ | [Rām, Ki, 41 28.1]
abhigarjanti satataṃ tena śabdena darpitāḥ | [Rām, Ki, 41 28.2]
tasmin harihayaḥ śrīmān mahendraḥ pākaśāsanaḥ | [Rām, Ki, 41 29.1]
abhiṣiktaḥ surai rājā meghavān nāma parvataḥ | [Rām, Ki, 41 29.2]
tam atikramya śailendraṃ mahendraparipālitam | [Rām, Ki, 41 30.1]
ṣaṣṭiṃ girisahasrāṇi kāñcanāni gamiṣyatha | [Rām, Ki, 41 30.2]
taruṇādityavarṇāni bhrājamānāni sarvataḥ | [Rām, Ki, 41 31.1]
jātarūpamayair vṛkṣaiḥ śobhitāni supuṣpitaiḥ | [Rām, Ki, 41 31.2]
teṣāṃ madhye sthito rājā merur uttamaparvataḥ | [Rām, Ki, 41 32.1]
ādityena prasannena śailo dattavaraḥ purā | [Rām, Ki, 41 32.2]
tenaivam uktaḥ śailendraḥ sarva eva tvadāśrayāḥ | [Rām, Ki, 41 33.1]
matprasādād bhaviṣyanti divā rātrau ca kāñcanāḥ | [Rām, Ki, 41 33.2]
tvayi ye cāpi vatsyanti devagandharvadānavāḥ | [Rām, Ki, 41 34.1]
te bhaviṣyanti raktāś ca prabhayā kāñcanaprabhāḥ | [Rām, Ki, 41 34.2]
ādityā vasavo rudrā marutaś ca divaukasaḥ | [Rām, Ki, 41 35.1]
āgamya paścimāṃ saṃdhyāṃ merum uttamaparvatam | [Rām, Ki, 41 35.2]
ādityam upatiṣṭhanti taiś ca sūryo 'bhipūjitaḥ | [Rām, Ki, 41 36.1]
adṛśyaḥ sarvabhūtānām astaṃ gacchati parvatam | [Rām, Ki, 41 36.2]
yojanānāṃ sahasrāṇi daśa tāni divākaraḥ | [Rām, Ki, 41 37.1]
muhūrtārdhena taṃ śīghram abhiyāti śiloccayam | [Rām, Ki, 41 37.2]
śṛṅge tasya mahad divyaṃ bhavanaṃ sūryasaṃnibham | [Rām, Ki, 41 38.1]
prāsādaguṇasambādhaṃ vihitaṃ viśvakarmaṇā | [Rām, Ki, 41 38.2]
śobhitaṃ tarubhiś citrair nānāpakṣisamākulaiḥ | [Rām, Ki, 41 39.1]
niketaṃ pāśahastasya varuṇasya mahātmanaḥ | [Rām, Ki, 41 39.2]
antarā merum astaṃ ca tālo daśaśirā mahān | [Rām, Ki, 41 40.1]
jātarūpamayaḥ śrīmān bhrājate citravedikaḥ | [Rām, Ki, 41 40.2]
teṣu sarveṣu durgeṣu saraḥsu ca saritsu ca | [Rām, Ki, 41 41.1]
rāvaṇaḥ saha vaidehyā mārgitavyas tatas tataḥ | [Rām, Ki, 41 41.2]
yatra tiṣṭhati dharmātmā tapasā svena bhāvitaḥ | [Rām, Ki, 41 42.1]
merusāvarṇir ity eva khyāto vai brahmaṇā samaḥ | [Rām, Ki, 41 42.2]
praṣṭavyo merusāvarṇir maharṣiḥ sūryasaṃnibhaḥ | [Rām, Ki, 41 43.1]
praṇamya śirasā bhūmau pravṛttiṃ maithilīṃ prati | [Rām, Ki, 41 43.2]
etāvaj jīvalokasya bhāskaro rajanīkṣaye | [Rām, Ki, 41 44.1]
kṛtvā vitimiraṃ sarvam astaṃ gacchati parvatam | [Rām, Ki, 41 44.2]
etāvad vānaraiḥ śakyaṃ gantuṃ vānarapuṃgavāḥ | [Rām, Ki, 41 45.1]
abhāskaram amaryādaṃ na jānīmas tataḥ param | [Rām, Ki, 41 45.2]
adhigamya tu vaidehīṃ nilayaṃ rāvaṇasya ca | [Rām, Ki, 41 46.1]
astaṃ parvatam āsādya pūrṇe māse nivartata | [Rām, Ki, 41 46.2]
ūrdhvaṃ māsān na vastavyaṃ vasan vadhyo bhaven mama | [Rām, Ki, 41 47.1]
sahaiva śūro yuṣmābhiḥ śvaśuro me gamiṣyati | [Rām, Ki, 41 47.2]
śrotavyaṃ sarvam etasya bhavadbhir diṣṭakāribhiḥ | [Rām, Ki, 41 48.1]
gurur eṣa mahābāhuḥ śvaśuro me mahābalaḥ | [Rām, Ki, 41 48.2]
bhavantaś cāpi vikrāntāḥ pramāṇaṃ sarvakarmasu | [Rām, Ki, 41 49.1]
pramāṇam enaṃ saṃsthāpya paśyadhvaṃ paścimāṃ diśam | [Rām, Ki, 41 49.2]
dṛṣṭāyāṃ tu narendrasya patnyām amitatejasaḥ | [Rām, Ki, 41 50.1]
kṛtakṛtyā bhaviṣyāmaḥ kṛtasya pratikarmaṇā | [Rām, Ki, 41 50.2]
ato 'nyad api yat kiṃcit kāryasyāsya hitaṃ bhavet | [Rām, Ki, 41 51.1]
sampradhārya bhavadbhiś ca deśakālārthasaṃhitam | [Rām, Ki, 41 51.2]
tataḥ suṣeṇapramukhāḥ plavaṃgamāḥ sugrīvavākyaṃ nipuṇaṃ niśamya | [Rām, Ki, 41 52.1]
āmantrya sarve plavagādhipaṃ te jagmur diśaṃ tāṃ varuṇābhiguptām | [Rām, Ki, 41 52.2]
{Rām, Ki, 42}
tataḥ saṃdiśya sugrīvaḥ śvaśuraṃ paścimāṃ diśam | [Rām, Ki, 42 1.1]
vīraṃ śatabaliṃ nāma vānaraṃ vānararṣabhaḥ | [Rām, Ki, 42 1.2]
uvāca rājā mantrajñaḥ sarvavānarasaṃmatam | [Rām, Ki, 42 2.1]
vākyam ātmahitaṃ caiva rāmasya ca hitaṃ tathā | [Rām, Ki, 42 2.2]
vṛtaḥ śatasahasreṇa tvadvidhānāṃ vanaukasām | [Rām, Ki, 42 3.1]
vaivasvatasutaiḥ sārdhaṃ pratiṣṭhasva svamantribhiḥ | [Rām, Ki, 42 3.2]
diśaṃ hy udīcīṃ vikrāntāṃ himaśailāvataṃsakām | [Rām, Ki, 42 4.1]
sarvataḥ parimārgadhvaṃ rāmapatnīm aninditām | [Rām, Ki, 42 4.2]
asmin kārye vinivṛtte kṛte dāśaratheḥ priye | [Rām, Ki, 42 5.1]
ṛṇān muktā bhaviṣyāmaḥ kṛtārthārthavidāṃ varāḥ | [Rām, Ki, 42 5.2]
kṛtaṃ hi priyam asmākaṃ rāghaveṇa mahātmanā | [Rām, Ki, 42 6.1]
tasya cet pratikāro 'sti saphalaṃ jīvitaṃ bhavet | [Rām, Ki, 42 6.2]
etāṃ buddhiṃ samāsthāya dṛśyate jānakī yathā | [Rām, Ki, 42 7.1]
tathā bhavadbhiḥ kartavyam asmatpriyahitaiṣibhiḥ | [Rām, Ki, 42 7.2]
ayaṃ hi sarvabhūtānāṃ mānyas tu narasattamaḥ | [Rām, Ki, 42 8.1]
asmāsu cāgataprītī rāmaḥ parapuraṃjayaḥ | [Rām, Ki, 42 8.2]
imāni vanadurgāṇi nadyaḥ śailāntarāṇi ca | [Rām, Ki, 42 9.1]
bhavantaḥ parimārgaṃs tu buddhivikramasampadā | [Rām, Ki, 42 9.2]
tatra mlecchān pulindāṃś ca śūrasenāṃs tathāiva ca | [Rām, Ki, 42 10.1]
prasthālān bharatāṃś caiva kurūṃś ca saha madrakaiḥ | [Rām, Ki, 42 10.2]
kāmbojān yavanāṃś caiva śakān āraṭṭakān api | [Rām, Ki, 42 11.1]
vāhlīkān ṛṣikāṃś caiva pauravān atha ṭaṅkaṇān | [Rām, Ki, 42 11.2]
cīnān paramacīnāṃś ca nīhārāṃś ca punaḥ punaḥ | [Rām, Ki, 42 12.1]
anviṣya daradāṃś caiva himavantaṃ vicinvatha | [Rām, Ki, 42 12.2]
lodhrapadmakaṣaṇḍeṣu devadāruvaneṣu ca | [Rām, Ki, 42 13.1]
rāvaṇaḥ saha vaidehyā mārgitavyas tatas tataḥ | [Rām, Ki, 42 13.2]
tataḥ somāśramaṃ gatvā devagandharvasevitam | [Rām, Ki, 42 14.1]
kālaṃ nāma mahāsānuṃ parvataṃ taṃ gamiṣyatha | [Rām, Ki, 42 14.2]
mahatsu tasya śṛṅgeṣu nirdareṣu guhāsu ca | [Rām, Ki, 42 15.1]
vicinudhvaṃ mahābhāgāṃ rāmapatnīṃ yaśasvinīm | [Rām, Ki, 42 15.2]
tam atikramya śailendraṃ hemavargaṃ mahāgirim | [Rām, Ki, 42 16.1]
tataḥ sudarśanaṃ nāma parvataṃ gantum arhatha | [Rām, Ki, 42 16.2]
tasya kānanaṣaṇḍeṣu nirdareṣu guhāsu ca | [Rām, Ki, 42 17.1]
rāvaṇaḥ saha vaidehyā mārgitavyas tatas tataḥ | [Rām, Ki, 42 17.2]
tam atikramya cākāśaṃ sarvataḥ śatayojanam | [Rām, Ki, 42 18.1]
aparvatanadīvṛkṣaṃ sarvasattvavivarjitam | [Rām, Ki, 42 18.2]
taṃ tu śīghram atikramya kāntāraṃ romaharṣaṇam | [Rām, Ki, 42 19.1]
kailāsaṃ pāṇḍuraṃ śailaṃ prāpya hṛṣṭā bhaviṣyatha | [Rām, Ki, 42 19.2]
tatra pāṇḍurameghābhaṃ jāmbūnadapariṣkṛtam | [Rām, Ki, 42 20.1]
kuberabhavanaṃ divyaṃ nirmitaṃ viśvakarmaṇā | [Rām, Ki, 42 20.2]
viśālā nalinī yatra prabhūtakamalotpalā | [Rām, Ki, 42 21.1]
haṃsakāraṇḍavākīrṇā apsarogaṇasevitā | [Rām, Ki, 42 21.2]
tatra vaiśravaṇo rājā sarvabhūtanamaskṛtaḥ | [Rām, Ki, 42 22.1]
dhanado ramate śrīmān guhyakaiḥ saha yakṣarāṭ | [Rām, Ki, 42 22.2]
tasya candranikāśeṣu parvateṣu guhāsu ca | [Rām, Ki, 42 23.1]
rāvaṇaḥ saha vaidehyā mārgitavyas tatas tataḥ | [Rām, Ki, 42 23.2]
krauñcaṃ tu girim āsādya bilaṃ tasya sudurgamam | [Rām, Ki, 42 24.1]
apramattaiḥ praveṣṭavyaṃ duṣpraveśaṃ hi tat smṛtam | [Rām, Ki, 42 24.2]
vasanti hi mahātmānas tatra sūryasamaprabhāḥ | [Rām, Ki, 42 25.1]
devair apy arcitāḥ samyag devarūpā maharṣayaḥ | [Rām, Ki, 42 25.2]
krauñcasya tu guhāś cānyāḥ sānūni śikharāṇi ca | [Rām, Ki, 42 26.1]
nirdarāś ca nitambāś ca vicetavyās tatas tataḥ | [Rām, Ki, 42 26.2]
krauñcasya śikharaṃ cāpi nirīkṣya ca tatas tataḥ | [Rām, Ki, 42 27.1]
avṛkṣaṃ kāmaśailaṃ ca mānasaṃ vihagālayam | [Rām, Ki, 42 27.2]
na gatis tatra bhūtānāṃ devadānavarakṣasām | [Rām, Ki, 42 28.1]
sa ca sarvair vicetavyaḥ sasānuprasthabhūdharaḥ | [Rām, Ki, 42 28.2]
krauñcaṃ girim atikramya maināko nāma parvataḥ | [Rām, Ki, 42 29.1]
mayasya bhavanaṃ tatra dānavasya svayaṃ kṛtam | [Rām, Ki, 42 29.2]
mainākas tu vicetavyaḥ sasānuprasthakandaraḥ | [Rām, Ki, 42 30.1]
strīṇām aśvamukhīnāṃ ca niketās tatra tatra tu | [Rām, Ki, 42 30.2]
taṃ deśaṃ samatikramya āśramaṃ siddhasevitam | [Rām, Ki, 42 31.1]
siddhā vaikhānasās tatra vālakhilyāś ca tāpasāḥ | [Rām, Ki, 42 31.2]
vandyās te tu tapaḥsiddhās tāpasā vītakalmaṣāḥ | [Rām, Ki, 42 32.1]
praṣṭavyāś cāpi sītāyāḥ pravṛttaṃ vinayānvitaiḥ | [Rām, Ki, 42 32.2]
hemapuṣkarasaṃchannaṃ tatra vaikhānasaṃ saraḥ | [Rām, Ki, 42 33.1]
taruṇādityasaṃkāśair haṃsair vicaritaṃ śubhaiḥ | [Rām, Ki, 42 33.2]
aupavāhyaḥ kuberasya sārvabhauma iti smṛtaḥ | [Rām, Ki, 42 34.1]
gajaḥ paryeti taṃ deśaṃ sadā saha kareṇubhiḥ | [Rām, Ki, 42 34.2]
tatsaraḥ samatikramya naṣṭacandradivākaram | [Rām, Ki, 42 35.1]
anakṣatragaṇaṃ vyoma niṣpayodam anādimat | [Rām, Ki, 42 35.2]
gabhastibhir ivārkasya sa tu deśaḥ prakāśate | [Rām, Ki, 42 36.1]
viśrāmyadbhis tapaḥ siddhair devakalpaiḥ svayamprabhaiḥ | [Rām, Ki, 42 36.2]
taṃ tu deśam atikramya śailodā nāma nimnagā | [Rām, Ki, 42 37.1]
ubhayos tīrayor yasyāḥ kīcakā nāma veṇavaḥ | [Rām, Ki, 42 37.2]
te nayanti paraṃ tīraṃ siddhān pratyānayanti ca | [Rām, Ki, 42 38.1]
uttarāḥ kuravas tatra kṛtapuṇyapratiśriyāḥ | [Rām, Ki, 42 38.2]
tataḥ kāñcanapadmābhiḥ padminībhiḥ kṛtodakāḥ | [Rām, Ki, 42 39.1]
nīlavaiḍūryapattrāḍhyā nadyas tatra sahasraśaḥ | [Rām, Ki, 42 39.2]
raktotpalavanaiś cātra maṇḍitāś ca hiraṇmayaiḥ | [Rām, Ki, 42 40.1]
taruṇādityasadṛśair bhānti tatra jalāśayāḥ | [Rām, Ki, 42 40.2]
mahārhamaṇipattraiś ca kāñcanaprabhakesaraiḥ | [Rām, Ki, 42 41.1]
nīlotpalavanaiś citraiḥ sa deśaḥ sarvatovṛtaḥ | [Rām, Ki, 42 41.2]
nistulābhiś ca muktābhir maṇibhiś ca mahādhanaiḥ | [Rām, Ki, 42 42.1]
udbhūtapulinās tatra jātarūpaiś ca nimnagāḥ | [Rām, Ki, 42 42.2]
sarvaratnamayaiś citrair avagāḍhā nagottamaiḥ | [Rām, Ki, 42 43.1]
jātarūpamayaiś cāpi hutāśanasamaprabhaiḥ | [Rām, Ki, 42 43.2]
nityapuṣpaphalāś cātra nagāḥ pattrarathākulāḥ | [Rām, Ki, 42 44.1]
divyagandharasasparśāḥ sarvakāmān sravanti ca | [Rām, Ki, 42 44.2]
nānākārāṇi vāsāṃsi phalanty anye nagottamāḥ | [Rām, Ki, 42 45.1]
muktāvaiḍūryacitrāṇi bhūṣaṇāni tathaiva ca | [Rām, Ki, 42 45.2]
strīṇāṃ yāny anurūpāṇi puruṣāṇāṃ tathaiva ca | [Rām, Ki, 42 46.1]
sarvartusukhasevyāni phalanty anye nagottamāḥ | [Rām, Ki, 42 46.2]
mahārhāṇi vicitrāṇi haimāny anye nagottamāḥ | [Rām, Ki, 42 47.1]
śayanāni prasūyante citrāstāraṇavanti ca | [Rām, Ki, 42 47.2]
manaḥkāntāni mālyāni phalanty atrāpare drumāḥ | [Rām, Ki, 42 48.1]
pānāni ca mahārhāṇi bhakṣyāṇi vividhāni ca | [Rām, Ki, 42 48.2]
striyaś ca guṇasampannā rūpayauvanalakṣitāḥ | [Rām, Ki, 42 49.1]
gandharvāḥ kiṃnarāḥ siddhā nāgā vidyādharās tathā | [Rām, Ki, 42 49.2]
ramante sahitās tatra nārībhir bhāskaraprabhāḥ | [Rām, Ki, 42 49.3]
sarve sukṛtakarmāṇaḥ sarve ratiparāyaṇāḥ | [Rām, Ki, 42 50.1]
sarve kāmārthasahitā vasanti saha yoṣitaḥ | [Rām, Ki, 42 50.2]
gītavāditranirghoṣaḥ sotkṛṣṭahasitasvanaḥ | [Rām, Ki, 42 51.1]
śrūyate satataṃ tatra sarvabhūtamanoharaḥ | [Rām, Ki, 42 51.2]
tatra nāmuditaḥ kaścin nāsti kaścid asatpriyaḥ | [Rām, Ki, 42 52.1]
ahany ahani vardhante guṇās tatra manoramāḥ | [Rām, Ki, 42 52.2]
samatikramya taṃ deśam uttaras payasāṃ nidhiḥ | [Rām, Ki, 42 53.1]
tatra somagirir nāma madhye hemamayo mahān | [Rām, Ki, 42 53.2]
indralokagatā ye ca brahmalokagatāś ca ye | [Rām, Ki, 42 54.1]
devās taṃ samavekṣante girirājaṃ divaṃ gatam | [Rām, Ki, 42 54.2]
sa tu deśo visūryo 'pi tasya bhāsā prakāśate | [Rām, Ki, 42 55.1]
sūryalakṣmyābhivijñeyas tapaseva vivasvatā | [Rām, Ki, 42 55.2]
bhagavān api viśvātmā śambhur ekādaśātmakaḥ | [Rām, Ki, 42 56.1]
brahmā vasati deveśo brahmarṣiparivāritaḥ | [Rām, Ki, 42 56.2]
na kathaṃcana gantavyaṃ kurūṇām uttareṇa vaḥ | [Rām, Ki, 42 57.1]
anyeṣām api bhūtānāṃ nātikrāmati vai gatiḥ | [Rām, Ki, 42 57.2]
sa hi somagirir nāma devānām api durgamaḥ | [Rām, Ki, 42 58.1]
tam ālokya tataḥ kṣipram upāvartitum arhatha | [Rām, Ki, 42 58.2]
etāvad vānaraiḥ śakyaṃ gantuṃ vānarapuṃgavāḥ | [Rām, Ki, 42 59.1]
abhāskaram amaryādaṃ na jānīmas tataḥ param | [Rām, Ki, 42 59.2]
sarvam etad vicetavyaṃ yan mayā parikīrtitam | [Rām, Ki, 42 60.1]
yad anyad api noktaṃ ca tatrāpi kriyatāṃ matiḥ | [Rām, Ki, 42 60.2]
tataḥ kṛtaṃ dāśarather mahat priyaṃ mahattaraṃ cāpi tato mama priyam | [Rām, Ki, 42 61.1]
kṛtaṃ bhaviṣyaty anilānalopamā videhajā darśanajena karmaṇā | [Rām, Ki, 42 61.2]
tataḥ kṛtārthāḥ sahitāḥ sabāndhavā mayārcitāḥ sarvaguṇair manoramaiḥ | [Rām, Ki, 42 62.1]
cariṣyathorvīṃ pratiśāntaśatravaḥ sahapriyā bhūtadharāḥ plavaṃgamāḥ | [Rām, Ki, 42 62.2]
{Rām, Ki, 43}
viśeṣeṇa tu sugrīvo hanumatyartham uktavān | [Rām, Ki, 43 1.1]
sa hi tasmin hariśreṣṭhe niścitārtho 'rthasādhane | [Rām, Ki, 43 1.2]
na bhūmau nāntarikṣe vā nāmbare nāmarālaye | [Rām, Ki, 43 2.1]
nāpsu vā gatisaṃgaṃ te paśyāmi haripuṃgava | [Rām, Ki, 43 2.2]
sāsurāḥ sahagandharvāḥ sanāganaradevatāḥ | [Rām, Ki, 43 3.1]
viditāḥ sarvalokās te sasāgaradharādharāḥ | [Rām, Ki, 43 3.2]
gatir vegaś ca tejaś ca lāghavaṃ ca mahākape | [Rām, Ki, 43 4.1]
pitus te sadṛśaṃ vīra mārutasya mahaujasaḥ | [Rām, Ki, 43 4.2]
tejasā vāpi te bhūtaṃ samaṃ bhuvi na vidyate | [Rām, Ki, 43 5.1]
tad yathā labhyate sītā tattvam evopapādaya | [Rām, Ki, 43 5.2]
tvayy eva hanumann asti balaṃ buddhiḥ parākramaḥ | [Rām, Ki, 43 6.1]
deśakālānuvṛttaś ca nayaś ca nayapaṇḍita | [Rām, Ki, 43 6.2]
tataḥ kāryasamāsaṅgam avagamya hanūmati | [Rām, Ki, 43 7.1]
viditvā hanumantaṃ ca cintayāmāsa rāghavaḥ | [Rām, Ki, 43 7.2]
sarvathā niścitārtho 'yaṃ hanūmati harīśvaraḥ | [Rām, Ki, 43 8.1]
niścitārthataraś cāpi hanūmān kāryasādhane | [Rām, Ki, 43 8.2]
tad evaṃ prasthitasyāsya parijñātasya karmabhiḥ | [Rām, Ki, 43 9.1]
bhartrā parigṛhītasya dhruvaḥ kāryaphalodayaḥ | [Rām, Ki, 43 9.2]
taṃ samīkṣya mahātejā vyavasāyottaraṃ harim | [Rām, Ki, 43 10.1]
kṛtārtha iva saṃvṛttaḥ prahṛṣṭendriyamānasaḥ | [Rām, Ki, 43 10.2]
dadau tasya tataḥ prītaḥ svanāmāṅkopaśobhitam | [Rām, Ki, 43 11.1]
aṅgulīyam abhijñānaṃ rājaputryāḥ paraṃtapaḥ | [Rām, Ki, 43 11.2]
anena tvāṃ hariśreṣṭha cihnena janakātmajā | [Rām, Ki, 43 12.1]
matsakāśād anuprāptam anudvignānupaśyati | [Rām, Ki, 43 12.2]
vyavasāyaś ca te vīra sattvayuktaś ca vikramaḥ | [Rām, Ki, 43 13.1]
sugrīvasya ca saṃdeśaḥ siddhiṃ kathayatīva me | [Rām, Ki, 43 13.2]
sa tad gṛhya hariśreṣṭhaḥ sthāpya mūrdhni kṛtāñjaliḥ | [Rām, Ki, 43 14.1]
vanditvā caraṇau caiva prasthitaḥ plavagottamaḥ | [Rām, Ki, 43 14.2]
sa tat prakarṣan hariṇāṃ balaṃ mahad babhūva vīraḥ pavanātmajaḥ kapiḥ | [Rām, Ki, 43 15.1]
gatāmbude vyomni viśuddhamaṇḍalaḥ śaśīva nakṣatragaṇopaśobhitaḥ | [Rām, Ki, 43 15.2]
atibala balam āśritas tavāhaṃ harivaravikrama vikramair analpaiḥ | [Rām, Ki, 43 16.1]
pavanasuta yathābhigamyate sā janakasutā hanumaṃs tathā kuruṣva | [Rām, Ki, 43 16.2]
{Rām, Ki, 44}
tad ugraśāsanaṃ bhartur vijñāya haripuṃgavāḥ | [Rām, Ki, 44 1.1]
śalabhā iva saṃchādya medinīṃ sampratasthire | [Rām, Ki, 44 1.2]
rāmaḥ prasravaṇe tasmin nyavasat sahalakṣmaṇaḥ | [Rām, Ki, 44 2.1]
pratīkṣamāṇas taṃ māsaṃ yaḥ sītādhigame kṛtaḥ | [Rām, Ki, 44 2.2]
uttarāṃ tu diśaṃ ramyāṃ girirājasamāvṛtām | [Rām, Ki, 44 3.1]
pratasthe sahasā vīro hariḥ śatabalis tadā | [Rām, Ki, 44 3.2]
pūrvāṃ diśaṃ prati yayau vinato hariyūthapaḥ | [Rām, Ki, 44 4.1]
tārāṅgadādisahitaḥ plavagaḥ pavanātmajaḥ | [Rām, Ki, 44 5.1]
agastyacaritām āśāṃ dakṣiṇāṃ hariyūthapaḥ | [Rām, Ki, 44 5.2]
paścimāṃ tu diśaṃ ghorāṃ suṣeṇaḥ plavageśvaraḥ | [Rām, Ki, 44 6.1]
pratasthe hariśārdūlo bhṛśaṃ varuṇapālitām | [Rām, Ki, 44 6.2]
tataḥ sarvā diśo rājā codayitvā yathātatham | [Rām, Ki, 44 7.1]
kapisenāpatīn mukhyān mumoda sukhitaḥ sukham | [Rām, Ki, 44 7.2]
evaṃ saṃcoditāḥ sarve rājñā vānarayūthapāḥ | [Rām, Ki, 44 8.1]
svāṃ svāṃ diśam abhipretya tvaritāḥ sampratasthire | [Rām, Ki, 44 8.2]
nadantaś connadantaś ca garjantaś ca plavaṃgamāḥ | [Rām, Ki, 44 9.1]
kṣveḍanto dhāvamānāś ca yayuḥ plavagasattamāḥ | [Rām, Ki, 44 9.2]
ānayiṣyāmahe sītāṃ haniṣyāmaś ca rāvaṇam | [Rām, Ki, 44 9.3]
aham eko haniṣyāmi prāptaṃ rāvaṇam āhave | [Rām, Ki, 44 10.1]
tataś conmathya sahasā hariṣye janakātmajām | [Rām, Ki, 44 10.2]
vepamānaṃ śrameṇādya bhavadbhiḥ sthīyatām iti | [Rām, Ki, 44 11.1]
eka evāhariṣyāmi pātālād api jānakīm | [Rām, Ki, 44 11.2]
vidhamiṣyāmy ahaṃ vṛkṣān dārayiṣyāmy ahaṃ girīn | [Rām, Ki, 44 12.1]
dharaṇīṃ dārayiṣyāmi kṣobhayiṣyāmi sāgarān | [Rām, Ki, 44 12.2]
ahaṃ yojanasaṃkhyāyāḥ plavitā nātra saṃśayaḥ | [Rām, Ki, 44 13.1]
śataṃ yojanasaṃkhyāyāḥ śataṃ samadhikaṃ hy aham | [Rām, Ki, 44 13.2]
bhūtale sāgare vāpi śaileṣu ca vaneṣu ca | [Rām, Ki, 44 14.1]
pātālasyāpi vā madhye na mamāchidyate gatiḥ | [Rām, Ki, 44 14.2]
ity ekaikaṃ tadā tatra vānarā baladarpitāḥ | [Rām, Ki, 44 15.1]
ūcuś ca vacanaṃ tasmin harirājasya saṃnidhau | [Rām, Ki, 44 15.2]
{Rām, Ki, 45}
gateṣu vānarendreṣu rāmaḥ sugrīvam abravīt | [Rām, Ki, 45 1.1]
kathaṃ bhavān vijānīte sarvaṃ vai maṇḍalaṃ bhuvaḥ | [Rām, Ki, 45 1.2]
sugrīvas tu tato rāmam uvāca praṇatātmavān | [Rām, Ki, 45 2.1]
śrūyatāṃ sarvam ākhyāsye vistareṇa nararṣabha | [Rām, Ki, 45 2.2]
yadā tu dundubhiṃ nāma dānavaṃ mahiṣākṛtim | [Rām, Ki, 45 3.1]
parikālayate vālī malayaṃ prati parvatam | [Rām, Ki, 45 3.2]
tadā viveśa mahiṣo malayasya guhāṃ prati | [Rām, Ki, 45 4.1]
viveśa vālī tatrāpi malayaṃ tajjighāṃsayā | [Rām, Ki, 45 4.2]
tato 'haṃ tatra nikṣipto guhād vārivinītavat | [Rām, Ki, 45 5.1]
na ca niṣkramate vālī tadā saṃvatsare gate | [Rām, Ki, 45 5.2]
tataḥ kṣatajavegena āpupūre tadā bilam | [Rām, Ki, 45 6.1]
tad ahaṃ vismito dṛṣṭvā bhrātṛśokaviṣārditaḥ | [Rām, Ki, 45 6.2]
athāhaṃ kṛtabuddhis tu suvyaktaṃ nihato guruḥ | [Rām, Ki, 45 7.1]
śilā parvatasaṃkāśā biladvāri mayā kṛtā | [Rām, Ki, 45 7.2]
aśaknuvan niṣkramituṃ mahiṣo vinaśed iti | [Rām, Ki, 45 7.3]
tato 'ham āgāṃ kiṣkindhāṃ nirāśas tasya jīvite | [Rām, Ki, 45 8.1]
rājyaṃ ca sumahat prāptaṃ tārā ca rumayā saha | [Rām, Ki, 45 8.2]
mitraiś ca sahitas tatra vasāmi vigatajvaraḥ | [Rām, Ki, 45 8.3]
ājagāma tato vālī hatvā taṃ dānavarṣabham | [Rām, Ki, 45 9.1]
tato 'ham adadāṃ rājyaṃ gauravād bhayayantritaḥ | [Rām, Ki, 45 9.2]
sa māṃ jighāṃsur duṣṭātmā vālī pravyathitendriyaḥ | [Rām, Ki, 45 10.1]
parikālayate krodhād dhāvantaṃ sacivaiḥ saha | [Rām, Ki, 45 10.2]
tato 'haṃ vālinā tena sānubandhaḥ pradhāvitaḥ | [Rām, Ki, 45 11.1]
nadīś ca vividhāḥ paśyan vanāni nagarāṇi ca | [Rām, Ki, 45 11.2]
ādarśatalasaṃkāśā tato vai pṛthivī mayā | [Rām, Ki, 45 12.1]
alātacakrapratimā dṛṣṭā goṣpadavat tadā | [Rām, Ki, 45 12.2]
tataḥ pūrvam ahaṃ gatvā dakṣiṇām aham āśritaḥ | [Rām, Ki, 45 13.1]
diśaṃ ca paścimāṃ bhūyo gato 'smi bhayaśaṅkitaḥ | [Rām, Ki, 45 13.2]
uttarāṃ tu diśaṃ yāntaṃ hanumān mām athābravīt | [Rām, Ki, 45 13.3]
idānīṃ me smṛtaṃ rājan yathā vālī harīśvaraḥ | [Rām, Ki, 45 14.1]
mataṃgena tadā śapto hy asminn āśramamaṇḍale | [Rām, Ki, 45 14.2]
praviśed yadi vā vālī mūrdhāsya śatadhā bhavet | [Rām, Ki, 45 15.1]
tatra vāsaḥ sukho 'smākaṃ nirudvigno bhaviṣyati | [Rām, Ki, 45 15.2]
tataḥ parvatam āsādya ṛśyamūkaṃ nṛpātmaja | [Rām, Ki, 45 16.1]
na viveśa tadā vālī mataṃgasya bhayāt tadā | [Rām, Ki, 45 16.2]
evaṃ mayā tadā rājan pratyakṣam upalakṣitam | [Rām, Ki, 45 17.1]
pṛthivīmaṇḍalaṃ kṛtsnaṃ guhām asmy āgatas tataḥ | [Rām, Ki, 45 17.2]
{Rām, Ki, 46}
darśanārthaṃ tu vaidehyāḥ sarvataḥ kapiyūthapāḥ | [Rām, Ki, 46 1.1]
vyādiṣṭāḥ kapirājena yathoktaṃ jagmur añjasā | [Rām, Ki, 46 1.2]
sarāṃsi saritaḥ kakṣān ākāśaṃ nagarāṇi ca | [Rām, Ki, 46 2.1]
nadīdurgāṃs tathā śailān vicinvanti samantataḥ | [Rām, Ki, 46 2.2]
sugrīveṇa samākhyātān sarve vānarayūthapāḥ | [Rām, Ki, 46 3.1]
pradeśān pravicinvanti saśailavanakānanān | [Rām, Ki, 46 3.2]
vicintya divasaṃ sarve sītādhigamane dhṛtāḥ | [Rām, Ki, 46 4.1]
samāyānti sma medinyāṃ niśākāleṣu vānarāḥ | [Rām, Ki, 46 4.2]
sarvartukāṃś ca deśeṣu vānarāḥ saphalān drumān | [Rām, Ki, 46 5.1]
āsādya rajanīṃ śayyāṃ cakruḥ sarveṣv ahaḥsu te | [Rām, Ki, 46 5.2]
tad ahaḥ prathamaṃ kṛtvā māse prasravaṇaṃ gatāḥ | [Rām, Ki, 46 6.1]
kapirājena saṃgamya nirāśāḥ kapiyūthapāḥ | [Rām, Ki, 46 6.2]
vicitya tu diśaṃ pūrvāṃ yathoktāṃ sacivaiḥ saha | [Rām, Ki, 46 7.1]
adṛṣṭvā vinataḥ sītām ājagāma mahābalaḥ | [Rām, Ki, 46 7.2]
uttarāṃ tu diśaṃ sarvāṃ vicitya sa mahākapiḥ | [Rām, Ki, 46 8.1]
āgataḥ saha sainyena vīraḥ śatabalis tadā | [Rām, Ki, 46 8.2]
suṣeṇaḥ paścimām āśāṃ vicitya saha vānaraiḥ | [Rām, Ki, 46 9.1]
sametya māse sampūrṇe sugrīvam upacakrame | [Rām, Ki, 46 9.2]
taṃ prasravaṇapṛṣṭhasthaṃ samāsādyābhivādya ca | [Rām, Ki, 46 10.1]
āsīnaṃ saha rāmeṇa sugrīvam idam abruvan | [Rām, Ki, 46 10.2]
vicitāḥ parvatāḥ sarve vanāni nagarāṇi ca | [Rām, Ki, 46 11.1]
nimnagāḥ sāgarāntāś ca sarve janapadās tathā | [Rām, Ki, 46 11.2]
guhāś ca vicitāḥ sarvā yās tvayā parikīrtitāḥ | [Rām, Ki, 46 12.1]
vicitāś ca mahāgulmā latāvitatasaṃtatāḥ | [Rām, Ki, 46 12.2]
gahaneṣu ca deśeṣu durgeṣu viṣameṣu ca | [Rām, Ki, 46 13.1]
sattvāny atipramāṇāni vicitāni hatāni ca | [Rām, Ki, 46 13.2]
ye caiva gahanā deśā vicitās te punaḥ punaḥ | [Rām, Ki, 46 13.3]
udārasattvābhijano mahātmā sa maithilīṃ drakṣyati vānarendraḥ | [Rām, Ki, 46 14.1]
diśaṃ tu yām eva gatā tu sītā tām āsthito vāyusuto hanūmān | [Rām, Ki, 46 14.2]
{Rām, Ki, 47}
saha tārāṅgadābhyāṃ tu gatvā sa hanumān kapiḥ | [Rām, Ki, 47 1.1]
sugrīveṇa yathoddiṣṭaṃ taṃ deśam upacakrame | [Rām, Ki, 47 1.2]
sa tu dūram upāgamya sarvais taiḥ kapisattamaiḥ | [Rām, Ki, 47 2.1]
vicinoti sma vindhyasya guhāś ca gahanāni ca | [Rām, Ki, 47 2.2]
parvatāgrān nadīdurgān sarāṃsi vipulān drumān | [Rām, Ki, 47 3.1]
vṛkṣaṣaṇḍāṃś ca vividhān parvatān ghanapādapān | [Rām, Ki, 47 3.2]
anveṣamāṇās te sarve vānarāḥ sarvato diśam | [Rām, Ki, 47 4.1]
na sītāṃ dadṛśur vīrā maithilīṃ janakātmajām | [Rām, Ki, 47 4.2]
te bhakṣayanto mūlāni phalāni vividhāni ca | [Rām, Ki, 47 5.1]
anveṣamāṇā durdharṣā nyavasaṃs tatra tatra ha | [Rām, Ki, 47 5.2]
sa tu deśo duranveṣo guhāgahanavān mahān | [Rām, Ki, 47 5.3]
tyaktvā tu taṃ tadā deśaṃ sarve vai hariyūthapāḥ | [Rām, Ki, 47 6.1]
deśam anyaṃ durādharṣaṃ viviśuś cākutobhayāḥ | [Rām, Ki, 47 6.2]
yatra vandhyaphalā vṛkṣā vipuṣpāḥ parṇavarjitāḥ | [Rām, Ki, 47 7.1]
nistoyāḥ sarito yatra mūlaṃ yatra sudurlabham | [Rām, Ki, 47 7.2]
na santi mahiṣā yatra na mṛgā na ca hastinaḥ | [Rām, Ki, 47 8.1]
śārdūlāḥ pakṣiṇo vāpi ye cānye vanagocarāḥ | [Rām, Ki, 47 8.2]
snigdhapattrāḥ sthale yatra padminyaḥ phullapaṅkajāḥ | [Rām, Ki, 47 9.1]
prekṣaṇīyāḥ sugandhāś ca bhramaraiś cāpi varjitāḥ | [Rām, Ki, 47 9.2]
kaṇḍur nāma mahābhāgaḥ satyavādī tapodhanaḥ | [Rām, Ki, 47 10.1]
maharṣiḥ paramāmarṣī niyamair duṣpradharṣaṇaḥ | [Rām, Ki, 47 10.2]
tasya tasmin vane putro bālako daśavārṣikaḥ | [Rām, Ki, 47 11.1]
pranaṣṭo jīvitāntāya kruddhas tatra mahāmuniḥ | [Rām, Ki, 47 11.2]
tena dharmātmanā śaptaṃ kṛtsnaṃ tatra mahad vanam | [Rām, Ki, 47 12.1]
aśaraṇyaṃ durādharṣaṃ mṛgapakṣivivarjitam | [Rām, Ki, 47 12.2]
tasya te kānanāntāṃs tu girīṇāṃ kandarāṇi ca | [Rām, Ki, 47 13.1]
prabhavāni nadīnāṃca vicinvanti samāhitāḥ | [Rām, Ki, 47 13.2]
tatra cāpi mahātmāno nāpaśyañ janakātmajām | [Rām, Ki, 47 14.1]
hartāraṃ rāvaṇaṃ vāpi sugrīvapriyakāriṇaḥ | [Rām, Ki, 47 14.2]
te praviśya tu taṃ bhīmaṃ latāgulmasamāvṛtam | [Rām, Ki, 47 15.1]
dadṛśuḥ krūrakarmāṇam asuraṃ suranirbhayam | [Rām, Ki, 47 15.2]
taṃ dṛṣṭvā vanarā ghoraṃ sthitaṃ śailam ivāparam | [Rām, Ki, 47 16.1]
gāḍhaṃ parihitāḥ sarve dṛṣṭvā taṃ parvatopamam | [Rām, Ki, 47 16.2]
so 'pi tān vānarān sarvān naṣṭāḥ sthety abravīd balī | [Rām, Ki, 47 17.1]
abhyadhāvata saṃkruddho muṣṭim udyamya saṃhitam | [Rām, Ki, 47 17.2]
tam āpatantaṃ sahasā vāliputro 'ṅgadas tadā | [Rām, Ki, 47 18.1]
rāvaṇo 'yam iti jñātvā talenābhijaghāna ha | [Rām, Ki, 47 19.1]
sa vāliputrābhihato vaktrāc choṇitam udvaman | [Rām, Ki, 47 19.2]
asuro nyapatad bhūmau paryasta iva parvataḥ | [Rām, Ki, 47 20.1]
te tu tasmin nirucchvāse vānarā jitakāśinaḥ | [Rām, Ki, 47 20.2]
vyacinvan prāyaśas tatra sarvaṃ tad girigahvaram | [Rām, Ki, 47 20.3]
vicitaṃ tu tataḥ kṛtvā sarve te kānanaṃ punaḥ | [Rām, Ki, 47 21.1]
anyadevāparaṃ ghoraṃ viviśur girigahvaram | [Rām, Ki, 47 21.2]
te vicintya punaḥ khinnā viniṣpatya samāgatāḥ | [Rām, Ki, 47 22.1]
ekānte vṛkṣamūle tu niṣedur dīnamānasāḥ | [Rām, Ki, 47 22.2]
{Rām, Ki, 48}
athāṅgadas tadā sarvān vānarān idam abravīt | [Rām, Ki, 48 1.1]
pariśrānto mahāprājñaḥ samāśvāsya śanair vacaḥ | [Rām, Ki, 48 1.2]
vanāni girayo nadyo durgāṇi gahanāni ca | [Rām, Ki, 48 2.1]
daryo giriguhāś caiva vicitā naḥ samantataḥ | [Rām, Ki, 48 2.2]
tatra tatra sahāsmābhir jānakī na ca dṛśyate | [Rām, Ki, 48 3.1]
tad vā rakṣo hṛtā yena sītā surasutopamā | [Rām, Ki, 48 3.2]
kālaś ca no mahān yātaḥ sugrīvaś cograśāsanaḥ | [Rām, Ki, 48 4.1]
tasmād bhavantaḥ sahitā vicinvantu samantataḥ | [Rām, Ki, 48 4.2]
vihāya tandrīṃ śokaṃ ca nidrāṃ caiva samutthitām | [Rām, Ki, 48 5.1]
vicinudhvaṃ yathā sītāṃ paśyāmo janakātmajām | [Rām, Ki, 48 5.2]
anirvedaṃ ca dākṣyaṃ ca manasaś cāparājayam | [Rām, Ki, 48 6.1]
kāryasiddhikarāṇy āhus tasmād etad bravīmy aham | [Rām, Ki, 48 6.2]
adyāpīdaṃ vanaṃ durgaṃ vicinvantu vanaukasaḥ | [Rām, Ki, 48 7.1]
khedaṃ tyaktvā punaḥ sarvaṃ vanam etad vicīyatām | [Rām, Ki, 48 7.2]
avaśyaṃ kriyamāṇasya dṛśyate karmaṇaḥ phalam | [Rām, Ki, 48 8.1]
alaṃ nirvedam āgamya na hi no malinaṃ kṣamam | [Rām, Ki, 48 8.2]
sugrīvaḥ krodhano rājā tīkṣṇadaṇḍaś ca vānarāḥ | [Rām, Ki, 48 9.1]
bhetavyaṃ tasya satataṃ rāmasya ca mahātmanaḥ | [Rām, Ki, 48 9.2]
hitārtham etad uktaṃ vaḥ kriyatāṃ yadi rocate | [Rām, Ki, 48 10.1]
ucyatāṃ vā kṣamaṃ yan naḥ sarveṣām eva vānarāḥ | [Rām, Ki, 48 10.2]
aṅgadasya vacaḥ śrutvā vacanaṃ gandhamādanaḥ | [Rām, Ki, 48 11.1]
uvācāvyaktayā vācā pipāsāśramakhinnayā | [Rām, Ki, 48 11.2]
sadṛśaṃ khalu vo vākyam aṅgado yad uvāca ha | [Rām, Ki, 48 12.1]
hitaṃ caivānukūlaṃ ca kriyatām asya bhāṣitam | [Rām, Ki, 48 12.2]
punar mārgāmahe śailān kandarāṃś ca darīs tathā | [Rām, Ki, 48 13.1]
kānanāni ca śūnyāni giriprasravaṇāni ca | [Rām, Ki, 48 13.2]
yathoddiṣṭāni sarvāṇi sugrīveṇa mahātmanā | [Rām, Ki, 48 14.1]
vicinvantu vanaṃ sarve giridurgāṇi sarvaśaḥ | [Rām, Ki, 48 14.2]
tataḥ samutthāya punar vānarās te mahābalāḥ | [Rām, Ki, 48 15.1]
vindhyakānanasaṃkīrṇāṃ vicerur dakṣiṇāṃ diśam | [Rām, Ki, 48 15.2]
te śāradābhrapratimaṃ śrīmadrajataparvatam | [Rām, Ki, 48 16.1]
śṛṅgavantaṃ darīvantam adhiruhya ca vānarāḥ | [Rām, Ki, 48 16.2]
tatra lodhravanaṃ ramyaṃ saptaparṇavanāni ca | [Rām, Ki, 48 17.1]
vicinvanto harivarāḥ sītādarśanakāṅkṣiṇaḥ | [Rām, Ki, 48 17.2]
tasyāgram adhirūḍhās te śrāntā vipulavikramāḥ | [Rām, Ki, 48 18.1]
na paśyanti sma vaidehīṃ rāmasya mahiṣīṃ priyām | [Rām, Ki, 48 18.2]
te tu dṛṣṭigataṃ kṛtvā taṃ śailaṃ bahukandaram | [Rām, Ki, 48 19.1]
avārohanta harayo vīkṣamāṇāḥ samantataḥ | [Rām, Ki, 48 19.2]
avaruhya tato bhūmiṃ śrāntā vigatacetasaḥ | [Rām, Ki, 48 20.1]
sthitvā muhūrtaṃ tatrātha vṛkṣamūlam upāśritāḥ | [Rām, Ki, 48 20.2]
te muhūrtaṃ samāśvastāḥ kiṃcid bhagnapariśramāḥ | [Rām, Ki, 48 21.1]
punar evodyatāḥ kṛtsnāṃ mārgituṃ dakṣiṇāṃ diśam | [Rām, Ki, 48 21.2]
hanumatpramukhās te tu prasthitāḥ plavagarṣabhāḥ | [Rām, Ki, 48 22.1]
vindhyam evāditas tāvad vicerus te samantataḥ | [Rām, Ki, 48 22.2]
{Rām, Ki, 49}
saha tārāṅgadābhyāṃ tu saṃgamya hanumān kapiḥ | [Rām, Ki, 49 1.1]
vicinoti sma vindhyasya guhāś ca gahanāni ca | [Rām, Ki, 49 1.2]
siṃhaśārdūlajuṣṭāś ca guhāś ca paritas tathā | [Rām, Ki, 49 2.1]
viṣameṣu nagendrasya mahāprasravaṇeṣu ca | [Rām, Ki, 49 2.2]
teṣāṃ tatraiva vasatāṃ sa kālo vyatyavartata | [Rām, Ki, 49 3.1]
sa hi deśo duranveṣo guhāgahanavān mahān | [Rām, Ki, 49 4.1]
tatra vāyusutaḥ sarvaṃ vicinoti sma parvatam | [Rām, Ki, 49 4.2]
paraspareṇa rahitā anyonyasyāvidūrataḥ | [Rām, Ki, 49 5.1]
gajo gavākṣo gavayaḥ śarabho gandhamādanaḥ | [Rām, Ki, 49 5.2]
maindaś ca dvividaś caiva hanumāñ jāmbavān api | [Rām, Ki, 49 6.1]
aṅgado yuvarājaś ca tāraś ca vanagocaraḥ | [Rām, Ki, 49 6.2]
girijālāvṛtān deśān mārgitvā dakṣiṇāṃ diśam | [Rām, Ki, 49 7.1]
kṣutpipāsāparītāś ca śrāntāś ca salilārthinaḥ | [Rām, Ki, 49 7.2]
avakīrṇaṃ latāvṛkṣair dadṛśus te mahābilam | [Rām, Ki, 49 7.3]
tataḥ krauñcāś ca haṃsāś ca sārasāś cāpi niṣkraman | [Rām, Ki, 49 8.1]
jalārdrāś cakravākāś ca raktāṅgāḥ padmareṇubhiḥ | [Rām, Ki, 49 8.2]
tatas tad bilam āsādya sugandhi duratikramam | [Rām, Ki, 49 9.1]
vismayavyagramanaso babhūvur vānararṣabhāḥ | [Rām, Ki, 49 9.2]
saṃjātapariśaṅkās te tad bilaṃ plavagottamāḥ | [Rām, Ki, 49 10.1]
abhyapadyanta saṃhṛṣṭās tejovanto mahābalāḥ | [Rām, Ki, 49 10.2]
tataḥ parvatakūṭābho hanumān mārutātmajaḥ | [Rām, Ki, 49 11.1]
abravīd vānarān sarvān kāntāravanakovidaḥ | [Rām, Ki, 49 11.2]
girijālāvṛtān deśān mārgitvā dakṣiṇāṃ diśam | [Rām, Ki, 49 12.1]
vayaṃ sarve pariśrāntā na ca paśyāmi maithilīm | [Rām, Ki, 49 12.2]
asmāccāpi bilāddhaṃsāḥ krauñcāś ca saha sārasaiḥ | [Rām, Ki, 49 13.1]
jalārdrāś cakravākāś ca niṣpatanti sma sarvaśaḥ | [Rām, Ki, 49 13.2]
nūnaṃ salilavān atra kūpo vā yadi vā hradaḥ | [Rām, Ki, 49 14.1]
tathā ceme biladvāre snigdhās tiṣṭhanti pādapāḥ | [Rām, Ki, 49 14.2]
ity uktās tad bilaṃ sarve viviśus timirāvṛtam | [Rām, Ki, 49 15.1]
acandrasūryaṃ harayo dadṛśū romaharṣaṇam | [Rām, Ki, 49 15.2]
tatas tasmin bile durge nānāpādapasaṃkule | [Rām, Ki, 49 16.1]
anyonyaṃ sampariṣvajya jagmur yojanam antaram | [Rām, Ki, 49 16.2]
te naṣṭasaṃjñās tṛṣitāḥ saṃbhrāntāḥ salilārthinaḥ | [Rām, Ki, 49 17.1]
paripetur bile tasmin kaṃcit kālam atandritāḥ | [Rām, Ki, 49 17.2]
te kṛśā dīnavadanāḥ pariśrāntāḥ plavaṃgamāḥ | [Rām, Ki, 49 18.1]
ālokaṃ dadṛśur vīrā nirāśā jīvite tadā | [Rām, Ki, 49 18.2]
tatas taṃ deśam āgamya saumyaṃ vitimiraṃ vanam | [Rām, Ki, 49 19.1]
dadṛśuḥ kāñcanān vṛkṣān dīptavaiśvānaraprabhān | [Rām, Ki, 49 19.2]
sālāṃs tālāṃś ca puṃnāgān kakubhān vañjulān dhavān | [Rām, Ki, 49 20.1]
campakān nāgavṛkṣāṃś ca karṇikārāṃś ca puṣpitān | [Rām, Ki, 49 20.2]
taruṇādityasaṃkāśān vaiḍūryamayavedikān | [Rām, Ki, 49 21.1]
nīlavaiḍūryavarṇāś ca padminīḥ patagāvṛtāḥ | [Rām, Ki, 49 21.2]
mahadbhiḥ kāñcanair vṛkṣair vṛtaṃ bālārkasaṃnibhaiḥ | [Rām, Ki, 49 22.1]
jātarūpamayair matsyair mahadbhiś ca sakacchapaiḥ | [Rām, Ki, 49 22.2]
nalinīs tatra dadṛśuḥ prasannasalilāyutāḥ | [Rām, Ki, 49 23.1]
kāñcanāni vimānāni rājatāni tathaiva ca | [Rām, Ki, 49 23.2]
tapanīyagavākṣāṇi muktājālāvṛtāni ca | [Rām, Ki, 49 24.1]
haimarājatabhaumāni vaiḍūryamaṇimanti ca | [Rām, Ki, 49 24.2]
dadṛśus tatra harayo gṛhamukhyāni sarvaśaḥ | [Rām, Ki, 49 25.1]
puṣpitān phalino vṛkṣān pravālamaṇisaṃnibhān | [Rām, Ki, 49 25.2]
kāñcanabhramarāṃś caiva madhūni ca samantataḥ | [Rām, Ki, 49 26.1]
maṇikāñcanacitrāṇi śayanāny āsanāni ca | [Rām, Ki, 49 26.2]
mahārhāṇi ca yānāni dadṛśus te samantataḥ | [Rām, Ki, 49 27.1]
haimarājatakāṃsyānāṃ bhājanānāṃ ca saṃcayān | [Rām, Ki, 49 27.2]
agarūṇāṃ ca divyānāṃ candanānāṃ ca saṃcayān | [Rām, Ki, 49 28.1]
śucīny abhyavahāryāṇi mūlāni ca phalāni ca | [Rām, Ki, 49 28.2]
mahārhāṇi ca pānāni madhūni rasavanti ca | [Rām, Ki, 49 29.1]
divyānām ambarāṇāṃ ca mahārhāṇāṃ ca saṃcayān | [Rām, Ki, 49 29.2]
kambalānāṃ ca citrāṇām ajinānāṃ ca saṃcayān | [Rām, Ki, 49 29.3]
tatra tatra vicinvanto bile tatra mahāprabhāḥ | [Rām, Ki, 49 30.1]
dadṛśur vānarāḥ śūrāḥ striyaṃ kāṃcid adūrataḥ | [Rām, Ki, 49 30.2]
tāṃ dṛṣṭvā bhṛśasaṃtrastāś cīrakṛṣṇājināmbarām | [Rām, Ki, 49 31.1]
tāpasīṃ niyatāhārāṃ jvalantīm iva tejasā | [Rām, Ki, 49 31.2]
tato hanūmān girisaṃnikāśaḥ kṛtāñjalis tām abhivādya vṛddhām | [Rām, Ki, 49 32.1]
papraccha kā tvaṃ bhavanaṃ bilaṃ ca ratnāni cemāni vadasva kasya | [Rām, Ki, 49 32.2]
{Rām, Ki, 50}
ity uktvā hanumāṃs tatra punaḥ kṛṣṇājināmbarām | [Rām, Ki, 50 1.1]
abravīt tāṃ mahābhāgāṃ tāpasīṃ dharmacāriṇīm | [Rām, Ki, 50 1.2]
idaṃ praviṣṭāḥ sahasā bilaṃ timirasaṃvṛtam | [Rām, Ki, 50 2.1]
kṣutpipāsāpariśrāntāḥ parikhinnāś ca sarvaśaḥ | [Rām, Ki, 50 2.2]
mahaddharaṇyā vivaraṃ praviṣṭāḥ sma pipāsitāḥ | [Rām, Ki, 50 3.1]
imāṃs tv evaṃvidhān bhāvān vividhān adbhutopamān | [Rām, Ki, 50 3.2]
dṛṣṭvā vayaṃ pravyathitāḥ saṃbhrāntā naṣṭacetasaḥ | [Rām, Ki, 50 3.3]
kasyeme kāñcanā vṛkṣās taruṇādityasaṃnibhāḥ | [Rām, Ki, 50 4.1]
śucīny abhyavahāryāṇi mūlāni ca phalāni ca | [Rām, Ki, 50 4.2]
kāñcanāni vimānāni rājatāni gṛhāṇi ca | [Rām, Ki, 50 5.1]
tapanīyagavākṣāṇi maṇijālāvṛtāni ca | [Rām, Ki, 50 5.2]
puṣpitāḥ phalavantaś ca puṇyāḥ surabhigandhinaḥ | [Rām, Ki, 50 6.1]
ime jāmbūnadamayāḥ pādapāḥ kasya tejasā | [Rām, Ki, 50 6.2]
kāñcanāni ca padmāni jātāni vimale jale | [Rām, Ki, 50 7.1]
kathaṃ matsyāś ca sauvarṇāścaranti saha kacchapaiḥ | [Rām, Ki, 50 7.2]
ātmānam anubhāvaṃ ca kasya caitat tapobalam | [Rām, Ki, 50 8.1]
ajānatāṃ naḥ sarveṣāṃ sarvam ākhyātum arhasi | [Rām, Ki, 50 8.2]
evam uktā hanumatā tāpasī dharmacāriṇī | [Rām, Ki, 50 9.1]
pratyuvāca hanūmantaṃ sarvabhūtahite ratā | [Rām, Ki, 50 9.2]
mayo nāma mahātejā māyāvī dānavarṣabhaḥ | [Rām, Ki, 50 10.1]
tenedaṃ nirmitaṃ sarvaṃ māyayā kāñcanaṃ vanam | [Rām, Ki, 50 10.2]
purā dānavamukhyānāṃ viśvakarmā babhūva ha | [Rām, Ki, 50 11.1]
yenedaṃ kāñcanaṃ divyaṃ nirmitaṃ bhavanottamam | [Rām, Ki, 50 11.2]
sa tu varṣasahasrāṇi tapas taptvā mahāvane | [Rām, Ki, 50 12.1]
pitāmahād varaṃ lebhe sarvam auśanasaṃ dhanam | [Rām, Ki, 50 12.2]
vidhāya sarvaṃ balavān sarvakāmeśvaras tadā | [Rām, Ki, 50 13.1]
uvāsa sukhitaḥ kālaṃ kaṃcid asmin mahāvane | [Rām, Ki, 50 13.2]
tam apsarasi hemāyāṃ saktaṃ dānavapuṃgavam | [Rām, Ki, 50 14.1]
vikramyaivāśaniṃ gṛhya jaghāneśaḥ puraṃdaraḥ | [Rām, Ki, 50 14.2]
idaṃ ca brahmaṇā dattaṃ hemāyai vanam uttamam | [Rām, Ki, 50 15.1]
śāśvataḥ kāmabhogaś ca gṛhaṃ cedaṃ hiraṇmayam | [Rām, Ki, 50 15.2]
duhitā merusāvarṇer ahaṃ tasyāḥ svayaṃ prabhā | [Rām, Ki, 50 16.1]
idaṃ rakṣāmi bhavanaṃ hemāyā vānarottama | [Rām, Ki, 50 16.2]
mama priyasakhī hemā nṛttagītaviśāradā | [Rām, Ki, 50 17.1]
tayā dattavarā cāsmi rakṣāmi bhavanottamam | [Rām, Ki, 50 17.2]
kiṃ kāryaṃ kasya vā hetoḥ kāntārāṇi prapadyatha | [Rām, Ki, 50 18.1]
kathaṃ cedaṃ vanaṃ durgaṃ yuṣmābhir upalakṣitam | [Rām, Ki, 50 18.2]
imāny abhyavahāryāṇi mūlāni ca phalāni ca | [Rām, Ki, 50 19.1]
bhuktvā pītvā ca pānīyaṃ sarvaṃ me vaktum arhatha | [Rām, Ki, 50 19.2]
{Rām, Ki, 51}
atha tān abravīt sarvān viśrāntān hariyūthapān | [Rām, Ki, 51 1.1]
idaṃ vacanam ekāgrā tāpasī dharmacāriṇī | [Rām, Ki, 51 1.2]
vānarā yadi vaḥ khedaḥ pranaṣṭaḥ phalabhakṣaṇāt | [Rām, Ki, 51 2.1]
yadi caitan mayā śrāvyaṃ śrotum icchāmi kathyatām | [Rām, Ki, 51 2.2]
tasyās tad vacanaṃ śrutvā hanumān mārutātmajaḥ | [Rām, Ki, 51 3.1]
ārjavena yathātattvam ākhyātum upacakrame | [Rām, Ki, 51 3.2]
rājā sarvasya lokasya mahendravaruṇopamaḥ | [Rām, Ki, 51 4.1]
rāmo dāśarathiḥ śrīmān praviṣṭo daṇḍakāvanam | [Rām, Ki, 51 4.2]
lakṣmaṇena saha bhrātrā vaidehyā cāpi bhāryayā | [Rām, Ki, 51 5.1]
tasya bhāryā janasthānād rāvaṇena hṛtā balāt | [Rām, Ki, 51 5.2]
vīras tasya sakhā rājñaḥ sugrīvo nāma vānaraḥ | [Rām, Ki, 51 6.1]
rājā vānaramukhyānāṃ yena prasthāpitā vayam | [Rām, Ki, 51 6.2]
agastyacaritām āśāṃ dakṣiṇāṃ yamarakṣitām | [Rām, Ki, 51 7.1]
sahaibhir vānarair mukhyair aṅgadapramukhair vayam | [Rām, Ki, 51 7.2]
rāvaṇaṃ sahitāḥ sarve rākṣasaṃ kāmarūpiṇam | [Rām, Ki, 51 8.1]
sītayā saha vaidehyā mārgadhvam iti coditāḥ | [Rām, Ki, 51 8.2]
vicitya tu vayaṃ sarve samagrāṃ dakṣiṇāṃ diśam | [Rām, Ki, 51 9.1]
bubhukṣitāḥ pariśrāntā vṛkṣamūlam upāśritāḥ | [Rām, Ki, 51 9.2]
vivarṇavadanāḥ sarve sarve dhyānaparāyaṇāḥ | [Rām, Ki, 51 10.1]
nādhigacchāmahe pāraṃ magnāś cintāmahārṇave | [Rām, Ki, 51 10.2]
cārayantas tataś cakṣur dṛṣṭavanto mahad bilam | [Rām, Ki, 51 11.1]
latāpādapasaṃchannaṃ timireṇa samāvṛtam | [Rām, Ki, 51 11.2]
asmāddhaṃsā jalaklinnāḥ pakṣaiḥ salilareṇubhiḥ | [Rām, Ki, 51 12.1]
kurarāḥ sārasāś caiva niṣpatanti patatriṇaḥ | [Rām, Ki, 51 12.2]
sādhv atra praviśāmeti mayā tūktāḥ plavaṃgamāḥ | [Rām, Ki, 51 12.3]
teṣām api hi sarveṣām anumānam upāgatam | [Rām, Ki, 51 13.1]
gacchāmaḥ praviśāmeti bhartṛkāryatvarānvitāḥ | [Rām, Ki, 51 13.2]
tato gāḍhaṃ nipatitā gṛhya hastau parasparam | [Rām, Ki, 51 14.1]
idaṃ praviṣṭāḥ sahasā bilaṃ timirasaṃvṛtam | [Rām, Ki, 51 14.2]
etan naḥ kāryam etena kṛtyena vayam āgatāḥ | [Rām, Ki, 51 15.1]
tvāṃ caivopagatāḥ sarve paridyūnā bubhukṣitāḥ | [Rām, Ki, 51 15.2]
ātithyadharmadattāni mūlāni ca phalāni ca | [Rām, Ki, 51 16.1]
asmābhir upabhuktāni bubhukṣāparipīḍitaiḥ | [Rām, Ki, 51 16.2]
yat tvayā rakṣitāḥ sarve mriyamāṇā bubhukṣayā | [Rām, Ki, 51 17.1]
brūhi pratyupakārārthaṃ kiṃ te kurvantu vānarāḥ | [Rām, Ki, 51 17.2]
evam uktā tu sarvajñā vānarais taiḥ svayaṃprabhā | [Rām, Ki, 51 18.1]
pratyuvāca tataḥ sarvān idaṃ vānarayūthapān | [Rām, Ki, 51 18.2]
sarveṣāṃ parituṣṭāsmi vānarāṇāṃ tarasvinām | [Rām, Ki, 51 19.1]
carantyā mama dharmeṇa na kāryam iha kenacit | [Rām, Ki, 51 19.2]
{Rām, Ki, 52}
evam uktaḥ śubhaṃ vākyaṃ tāpasyā dharmasaṃhitam | [Rām, Ki, 52 1.1]
uvāca hanumān vākyaṃ tām aninditaceṣṭitām | [Rām, Ki, 52 1.2]
śaraṇaṃ tvāṃ prapannāḥ smaḥ sarve vai dharmacāriṇi | [Rām, Ki, 52 2.1]
yaḥ kṛtaḥ samayo 'smākaṃ sugrīveṇa mahātmanā | [Rām, Ki, 52 2.2]
sa tu kālo vyatikrānto bile ca parivartatām | [Rām, Ki, 52 2.3]
sā tvam asmād bilād ghorād uttārayitum arhasi | [Rām, Ki, 52 3.1]
tasmāt sugrīvavacanād atikrāntān gatāyuṣaḥ | [Rām, Ki, 52 4.1]
trātum arhasi naḥ sarvān sugrīvabhayaśaṅkitān | [Rām, Ki, 52 4.2]
mahac ca kāryam asmābhiḥ kartavyaṃ dharmacāriṇi | [Rām, Ki, 52 5.1]
tac cāpi na kṛtaṃ kāryam asmābhir iha vāsibhiḥ | [Rām, Ki, 52 5.2]
evam uktā hanumatā tāpasī vākyam abravīt | [Rām, Ki, 52 6.1]
jīvatā duṣkaraṃ manye praviṣṭena nivartitum | [Rām, Ki, 52 6.2]
tapasas tu prabhāvena niyamopārjitena ca | [Rām, Ki, 52 7.1]
sarvān eva bilād asmād uddhariṣyāmi vānarān | [Rām, Ki, 52 7.2]
nimīlayata cakṣūṃṣi sarve vānarapuṃgavāḥ | [Rām, Ki, 52 8.1]
na hi niṣkramituṃ śakyam animīlitalocanaiḥ | [Rām, Ki, 52 8.2]
tataḥ saṃmīlitāḥ sarve sukumārāṅgulaiḥ karaiḥ | [Rām, Ki, 52 9.1]
sahasā pidadhur dṛṣṭiṃ hṛṣṭā gamanakāṅkṣiṇaḥ | [Rām, Ki, 52 9.2]
vānarās tu mahātmāno hastaruddhamukhās tadā | [Rām, Ki, 52 10.1]
nimeṣāntaramātreṇa bilād uttāritās tayā | [Rām, Ki, 52 10.2]
tatas tān vānarān sarvāṃs tāpasī dharmacāriṇī | [Rām, Ki, 52 11.1]
niḥsṛtān viṣamāt tasmāt samāśvāsyedam abravīt | [Rām, Ki, 52 11.2]
eṣa vindhyo giriḥ śrīmān nānādrumalatāyutaḥ | [Rām, Ki, 52 12.1]
eṣa prasravaṇaḥ śailaḥ sāgaro 'yaṃ mahodadhiḥ | [Rām, Ki, 52 12.2]
svasti vo 'stu gamiṣyāmi bhavanaṃ vānararṣabhāḥ | [Rām, Ki, 52 13.1]
ity uktvā tad bilaṃ śrīmat praviveśa svayaṃprabhā | [Rām, Ki, 52 13.2]
tatas te dadṛśur ghoraṃ sāgaraṃ varuṇālayam | [Rām, Ki, 52 14.1]
apāram abhigarjantaṃ ghorair ūrmibhir ākulam | [Rām, Ki, 52 14.2]
mayasya māyāvihitaṃ giridurgaṃ vicinvatām | [Rām, Ki, 52 15.1]
teṣāṃ māso vyatikrānto yo rājñā samayaḥ kṛtaḥ | [Rām, Ki, 52 15.2]
vindhyasya tu gireḥ pāde samprapuṣpitapādape | [Rām, Ki, 52 16.1]
upaviśya mahābhāgāś cintām āpedire tadā | [Rām, Ki, 52 16.2]
tataḥ puṣpātibhārāgrāṃl latāśatasamāvṛtān | [Rām, Ki, 52 17.1]
drumān vāsantikān dṛṣṭvā babhūvur bhayaśaṅkitāḥ | [Rām, Ki, 52 17.2]
te vasantam anuprāptaṃ prativedya parasparam | [Rām, Ki, 52 18.1]
naṣṭasaṃdeśakālārthā nipetur dharaṇītale | [Rām, Ki, 52 18.2]
sa tu siṃharṣabhaskandhaḥ pīnāyatabhujaḥ kapiḥ | [Rām, Ki, 52 19.1]
yuvarājo mahāprājña aṅgado vākyam abravīt | [Rām, Ki, 52 19.2]
śāsanāt kapirājasya vayaṃ sarve vinirgatāḥ | [Rām, Ki, 52 20.1]
māsaḥ pūrṇo bilasthānāṃ harayaḥ kiṃ na budhyate | [Rām, Ki, 52 20.2]
tasminn atīte kāle tu sugrīveṇa kṛte svayam | [Rām, Ki, 52 21.1]
prāyopaveśanaṃ yuktaṃ sarveṣāṃ ca vanaukasām | [Rām, Ki, 52 21.2]
tīkṣṇaḥ prakṛtyā sugrīvaḥ svāmibhāve vyavasthitaḥ | [Rām, Ki, 52 22.1]
na kṣamiṣyati naḥ sarvān aparādhakṛto gatān | [Rām, Ki, 52 22.2]
apravṛttau ca sītāyāḥ pāpam eva kariṣyati | [Rām, Ki, 52 23.1]
tasmāt kṣamam ihādyaiva prāyopaviśanaṃ hi naḥ | [Rām, Ki, 52 23.2]
tyaktvā putrāṃś ca dārāṃś ca dhanāni ca gṛhāṇi ca | [Rām, Ki, 52 24.1]
yāvan na ghātayed rājā sarvān pratigatān itaḥ | [Rām, Ki, 52 24.2]
vadhenāpratirūpeṇa śreyān mṛtyur ihaiva naḥ | [Rām, Ki, 52 24.3]
na cāhaṃ yauvarājyena sugrīveṇābhiṣecitaḥ | [Rām, Ki, 52 25.1]
narendreṇābhiṣikto 'smi rāmeṇākliṣṭakarmaṇā | [Rām, Ki, 52 25.2]
sa pūrvaṃ baddhavairo māṃ rājā dṛṣṭvā vyatikramam | [Rām, Ki, 52 26.1]
ghātayiṣyati daṇḍena tīkṣṇena kṛtaniścayaḥ | [Rām, Ki, 52 26.2]
kiṃ me suhṛdbhir vyasanaṃ paśyadbhir jīvitāntare | [Rām, Ki, 52 27.1]
ihaiva prāyam āsiṣye puṇye sāgararodhasi | [Rām, Ki, 52 27.2]
etac chrutvā kumāreṇa yuvarājena bhāṣitam | [Rām, Ki, 52 28.1]
sarve te vānaraśreṣṭhāḥ karuṇaṃ vākyam abruvan | [Rām, Ki, 52 28.2]
tīkṣṇaḥ prakṛtyā sugrīvaḥ priyāsaktaś ca rāghavaḥ | [Rām, Ki, 52 29.1]
adṛṣṭāyāṃ ca vaidehyāṃ dṛṣṭvāsmāṃś ca samāgatān | [Rām, Ki, 52 29.2]
rāghavapriyakāmārthaṃ ghātayiṣyaty asaṃśayam | [Rām, Ki, 52 30.1]
na kṣamaṃ cāparāddhānāṃ gamanaṃ svāmipārśvataḥ | [Rām, Ki, 52 30.2]
plavaṃgamānāṃ tu bhayārditānāṃ śrutvā vacas tāra idaṃ babhāṣe | [Rām, Ki, 52 31.1]
alaṃ viṣādena bilaṃ praviśya vasāma sarve yadi rocate vaḥ | [Rām, Ki, 52 31.2]
idaṃ hi māyāvihitaṃ sudurgamaṃ prabhūtavṛkṣodakabhojyapeyam | [Rām, Ki, 52 32.1]
ihāsti no naiva bhayaṃ puraṃdarān na rāghavād vānararājato 'pi vā | [Rām, Ki, 52 32.2]
śrutvāṅgadasyāpi vaco 'nukūlam ūcuś ca sarve harayaḥ pratītāḥ | [Rām, Ki, 52 33.1]
yathā na hanyema tathā vidhānam asaktam adyaiva vidhīyatāṃ naḥ | [Rām, Ki, 52 33.2]
{Rām, Ki, 53}
tathā bruvati tāre tu tārādhipativarcasi | [Rām, Ki, 53 1.1]
atha mene hṛtaṃ rājyaṃ hanumān aṅgadena tat | [Rām, Ki, 53 1.2]
buddhyā hy aṣṭāṅgayā yuktaṃ caturbalasamanvitam | [Rām, Ki, 53 2.1]
caturdaśaguṇaṃ mene hanumān vālinaḥ sutam | [Rām, Ki, 53 2.2]
āpūryamāṇaṃ śaśvac ca tejobalaparākramaiḥ | [Rām, Ki, 53 3.1]
śaśinaṃ śuklapakṣādau vardhamānam iva śriyā | [Rām, Ki, 53 3.2]
bṛhaspatisamaṃ buddhyā vikrame sadṛśaṃ pituḥ | [Rām, Ki, 53 4.1]
śuśrūṣamāṇaṃ tārasya śukrasyeva puraṃdaram | [Rām, Ki, 53 4.2]
bhartur arthe pariśrāntaṃ sarvaśāstraviśāradam | [Rām, Ki, 53 5.1]
abhisaṃdhātum ārebhe hanumān aṅgadaṃ tataḥ | [Rām, Ki, 53 5.2]
sa caturṇām upāyānāṃ tṛtīyam upavarṇayan | [Rām, Ki, 53 6.1]
bhedayāmāsa tān sarvān vānarān vākyasampadā | [Rām, Ki, 53 6.2]
teṣu sarveṣu bhinneṣu tato 'bhīṣayad aṅgadam | [Rām, Ki, 53 7.1]
bhīṣaṇair bahubhir vākyaiḥ kopopāyasamanvitaiḥ | [Rām, Ki, 53 7.2]
tvaṃ samarthataraḥ pitrā yuddhe tāreya vai dhuram | [Rām, Ki, 53 8.1]
dṛḍhaṃ dhārayituṃ śaktaḥ kapirājyaṃ yathā pitā | [Rām, Ki, 53 8.2]
nityam asthiracittā hi kapayo haripuṃgava | [Rām, Ki, 53 9.1]
nājñāpyaṃ viṣahiṣyanti putradārān vinā tvayā | [Rām, Ki, 53 9.2]
tvāṃ naite hy anuyuñjeyuḥ pratyakṣaṃ pravadāmi te | [Rām, Ki, 53 10.1]
yathāyaṃ jāmbavān nīlaḥ suhotraś ca mahākapiḥ | [Rām, Ki, 53 10.2]
na hy ahaṃ ta ime sarve sāmadānādibhir guṇaiḥ | [Rām, Ki, 53 11.1]
daṇḍena na tvayā śakyāḥ sugrīvād apakarṣitum | [Rām, Ki, 53 11.2]
vigṛhyāsanam apy āhur durbalena balīyasaḥ | [Rām, Ki, 53 12.1]
ātmarakṣākaras tasmān na vigṛhṇīta durbalaḥ | [Rām, Ki, 53 12.2]
yāṃ cemāṃ manyase dhātrīm etad bilam iti śrutam | [Rām, Ki, 53 13.1]
etal lakṣmaṇabāṇānām īṣatkāryaṃ vidāraṇe | [Rām, Ki, 53 13.2]
svalpaṃ hi kṛtam indreṇa kṣipatā hy aśaniṃ purā | [Rām, Ki, 53 14.1]
lakṣmaṇo niśitair bāṇair bhindyāt pattrapuṭaṃ yathā | [Rām, Ki, 53 14.2]
lakṣmaṇasya ca nārācā bahavaḥ santi tadvidhāḥ | [Rām, Ki, 53 14.3]
avasthāne yadaiva tvam āsiṣyasi paraṃtapa | [Rām, Ki, 53 15.1]
tadaiva harayaḥ sarve tyakṣyanti kṛtaniścayāḥ | [Rām, Ki, 53 15.2]
smarantaḥ putradārāṇāṃ nityodvignā bubhukṣitāḥ | [Rām, Ki, 53 16.1]
kheditā duḥkhaśayyābhis tvāṃ kariṣyanti pṛṣṭhataḥ | [Rām, Ki, 53 16.2]
sa tvaṃ hīnaḥ suhṛdbhiś ca hitakāmaiś ca bandhubhiḥ | [Rām, Ki, 53 17.1]
tṛṇād api bhṛśodvignaḥ spandamānād bhaviṣyasi | [Rām, Ki, 53 17.2]
na ca jātu na hiṃsyus tvāṃ ghorā lakṣmaṇasāyakāḥ | [Rām, Ki, 53 18.1]
apavṛttaṃ jighāṃsanto mahāvegā durāsadāḥ | [Rām, Ki, 53 18.2]
asmābhis tu gataṃ sārdhaṃ vinītavad upasthitam | [Rām, Ki, 53 19.1]
ānupūrvyāt tu sugrīvo rājye tvāṃ sthāpayiṣyati | [Rām, Ki, 53 19.2]
dharmakāmaḥ pitṛvyas te prītikāmo dṛḍhavrataḥ | [Rām, Ki, 53 20.1]
śuciḥ satyapratijñaś ca nā tvāṃ jātu jighāṃsati | [Rām, Ki, 53 20.2]
priyakāmaś ca te mātus tadarthaṃ cāsya jīvitam | [Rām, Ki, 53 21.1]
tasyāpatyaṃ ca nāsty anyat tasmād aṅgada gamyatām | [Rām, Ki, 53 21.2]
{Rām, Ki, 54}
śrutvā hanumato vākyaṃ praśritaṃ dharmasaṃhitam | [Rām, Ki, 54 1.1]
svāmisatkārasaṃyuktam aṅgado vākyam abravīt | [Rām, Ki, 54 1.2]
sthairyaṃ sarvātmanā śaucam ānṛśaṃsyam athārjavam | [Rām, Ki, 54 2.1]
vikramaiś caiva dhairyaṃ ca sugrīve nopapadyate | [Rām, Ki, 54 2.2]
bhrātur jyeṣṭhasya yo bhāryāṃ jīvito mahiṣīṃ priyām | [Rām, Ki, 54 3.1]
dharmeṇa mātaraṃ yas tu svīkaroti jugupsitaḥ | [Rām, Ki, 54 3.2]
kathaṃ sa dharmaṃ jānīte yena bhrātrā durātmanā | [Rām, Ki, 54 4.1]
yuddhāyābhiniyuktena bilasya pihitaṃ mukham | [Rām, Ki, 54 4.2]
satyāt pāṇigṛhītaś ca kṛtakarmā mahāyaśāḥ | [Rām, Ki, 54 5.1]
vismṛto rāghavo yena sa kasya sukṛtaṃ smaret | [Rām, Ki, 54 5.2]
lakṣmaṇasya bhayād yena nādharmabhayabhīruṇā | [Rām, Ki, 54 6.1]
ādiṣṭā mārgituṃ sītāṃ dharmam asmin kathaṃ bhavet | [Rām, Ki, 54 6.2]
tasmin pāpe kṛtaghne tu smṛtihīne calātmani | [Rām, Ki, 54 7.1]
āryaḥ ko viśvasej jātu tatkulīno jijīviṣuḥ | [Rām, Ki, 54 7.2]
rājye putraṃ pratiṣṭhāpya saguṇo nirguṇo 'pi vā | [Rām, Ki, 54 8.1]
kathaṃ śatrukulīnaṃ māṃ sugrīvo jīvayiṣyati | [Rām, Ki, 54 8.2]
bhinnamantro 'parāddhaś ca hīnaśaktiḥ kathaṃ hy aham | [Rām, Ki, 54 9.1]
kiṣkindhāṃ prāpya jīveyam anātha iva durbalaḥ | [Rām, Ki, 54 9.2]
upāṃśudaṇḍena hi māṃ bandhanenopapādayet | [Rām, Ki, 54 10.1]
śaṭhaḥ krūro nṛśaṃsaś ca sugrīvo rājyakāraṇāt | [Rām, Ki, 54 10.2]
bandhanāc cāvasādān me śreyaḥ prāyopaveśanam | [Rām, Ki, 54 11.1]
anujānīta māṃ sarve gṛhān gacchantu vānarāḥ | [Rām, Ki, 54 11.2]
ahaṃ vaḥ pratijānāmi na gamiṣyāmy ahaṃ purīm | [Rām, Ki, 54 12.1]
ihaiva prāyam āsiṣye śreyo maraṇam eva me | [Rām, Ki, 54 12.2]
abhivādanapūrvaṃ tu rājā kuśalam eva ca | [Rām, Ki, 54 13.1]
vācyas tato yavīyān me sugrīvo vānareśvaraḥ | [Rām, Ki, 54 13.2]
ārogyapūrvaṃ kuśalaṃ vācyā mātā rumā ca me | [Rām, Ki, 54 14.1]
mātaraṃ caiva me tārām āśvāsayitum arhatha | [Rām, Ki, 54 14.2]
prakṛtyā priyaputrā sā sānukrośā tapasvinī | [Rām, Ki, 54 15.1]
vinaṣṭaṃ mām iha śrutvā vyaktaṃ hāsyati jīvitam | [Rām, Ki, 54 15.2]
etāvad uktvā vacanaṃ vṛddhān apy abhivādya ca | [Rām, Ki, 54 16.1]
saṃviveśāṅgado bhūmau rudan darbheṣu durmanāḥ | [Rām, Ki, 54 16.2]
tasya saṃviśatas tatra rudanto vānararṣabhāḥ | [Rām, Ki, 54 17.1]
nayanebhyaḥ pramumucur uṣṇaṃ vai vāri duḥkhitāḥ | [Rām, Ki, 54 17.2]
sugrīvaṃ caiva nindantaḥ praśaṃsantaś ca vālinam | [Rām, Ki, 54 18.1]
parivāryāṅgadaṃ sarve vyavasyan prāyam āsitum | [Rām, Ki, 54 18.2]
mataṃ tad vāliputrasya vijñāya plavagarṣabhāḥ | [Rām, Ki, 54 19.1]
upaspṛśyodakaṃ sarve prāṅmukhāḥ samupāviśan | [Rām, Ki, 54 19.2]
dakṣiṇāgreṣu darbheṣu udaktīraṃ samāśritāḥ | [Rām, Ki, 54 19.3]
sa saṃviśadbhir bahubhir mahīdharo mahādrikūṭapramitaiḥ plavaṃgamaiḥ | [Rām, Ki, 54 20.1]
babhūva saṃnāditanirjharāntaro bhṛśaṃ nadadbhir jaladair ivolbaṇaiḥ | [Rām, Ki, 54 20.2]
{Rām, Ki, 55}
upaviṣṭās tu te sarve yasmin prāyaṃ giristhale | [Rām, Ki, 55 1.1]
harayo gṛdhrarājaś ca taṃ deśam upacakrame | [Rām, Ki, 55 1.2]
sāmpātir nāma nāmnā tu cirajīvī vihaṃgamaḥ | [Rām, Ki, 55 2.1]
bhrātā jaṭāyuṣaḥ śrīmān prakhyātabalapauruṣaḥ | [Rām, Ki, 55 2.2]
kandarād abhiniṣkramya sa vindhyasya mahāgireḥ | [Rām, Ki, 55 3.1]
upaviṣṭān harīn dṛṣṭvā hṛṣṭātmā giram abravīt | [Rām, Ki, 55 3.2]
vidhiḥ kila naraṃ loke vidhānenānuvartate | [Rām, Ki, 55 4.1]
yathāyaṃ vihito bhakṣyaś cirān mahyam upāgataḥ | [Rām, Ki, 55 4.2]
paramparāṇāṃ bhakṣiṣye vānarāṇāṃ mṛtaṃ mṛtam | [Rām, Ki, 55 5.1]
uvācaivaṃ vacaḥ pakṣī tān nirīkṣya plavaṃgamān | [Rām, Ki, 55 5.2]
tasya tadvacanaṃ śrutvā bhakṣalubdhasya pakṣiṇaḥ | [Rām, Ki, 55 6.1]
aṅgadaḥ paramāyasto hanūmantam athābravīt | [Rām, Ki, 55 6.2]
paśya sītāpadeśena sākṣād vaivasvato yamaḥ | [Rām, Ki, 55 7.1]
imaṃ deśam anuprāpto vānarāṇāṃ vipattaye | [Rām, Ki, 55 7.2]
rāmasya na kṛtaṃ kāryaṃ rājño na ca vacaḥ kṛtam | [Rām, Ki, 55 8.1]
harīṇām iyam ajñātā vipattiḥ sahasāgatā | [Rām, Ki, 55 8.2]
vaidehyāḥ priyakāmena kṛtaṃ karma jaṭāyuṣā | [Rām, Ki, 55 9.1]
gṛdhrarājena yat tatra śrutaṃ vas tad aśeṣataḥ | [Rām, Ki, 55 9.2]
tathā sarvāṇi bhūtāni tiryagyonigatāny api | [Rām, Ki, 55 10.1]
priyaṃ kurvanti rāmasya tyaktvā prāṇān yathā vayam | [Rām, Ki, 55 10.2]
rāghavārthe pariśrāntā vayaṃ saṃtyaktajīvitāḥ | [Rām, Ki, 55 11.1]
kāntārāṇi prapannāḥ sma na ca paśyāma maithilīm | [Rām, Ki, 55 11.2]
sa sukhī gṛdhrarājas tu rāvaṇena hato raṇe | [Rām, Ki, 55 12.1]
muktaś ca sugrīvabhayād gataś ca paramāṃ gatim | [Rām, Ki, 55 12.2]
jaṭāyuṣo vināśena rājño daśarathasya ca | [Rām, Ki, 55 13.1]
haraṇena ca vaidehyāḥ saṃśayaṃ harayo gatāḥ | [Rām, Ki, 55 13.2]
rāmalakṣmaṇayor vāsa araṇye saha sītayā | [Rām, Ki, 55 14.1]
rāghavasya ca bāṇena vālinaś ca tathā vadhaḥ | [Rām, Ki, 55 14.2]
rāmakopād aśeṣāṇāṃ rākṣasānāṃ tathā vadhaḥ | [Rām, Ki, 55 15.1]
kaikeyyā varadānena idaṃ hi vikṛtaṃ kṛtam | [Rām, Ki, 55 15.2]
tat tu śrutvā tadā vākyam aṅgadasya mukhodgatam | [Rām, Ki, 55 16.1]
abravīd vacanaṃ gṛdhras tīkṣṇatuṇḍo mahāsvanaḥ | [Rām, Ki, 55 16.2]
ko 'yaṃ girā ghoṣayati prāṇaiḥ priyatarasya me | [Rām, Ki, 55 17.1]
jaṭāyuṣo vadhaṃ bhrātuḥ kampayann iva me manaḥ | [Rām, Ki, 55 17.2]
katham āsīj janasthāne yuddhaṃ rākṣasagṛdhrayoḥ | [Rām, Ki, 55 18.1]
nāmadheyam idaṃ bhrātuś cirasyādya mayā śrutam | [Rām, Ki, 55 18.2]
yavīyaso guṇajñasya ślāghanīyasya vikramaiḥ | [Rām, Ki, 55 19.1]
tad iccheyam ahaṃ śrotuṃ vināśaṃ vānararṣabhāḥ | [Rām, Ki, 55 19.2]
bhrātur jaṭāyuṣas tasya janasthānanivāsinaḥ | [Rām, Ki, 55 20.1]
tasyaiva ca mama bhrātuḥ sakhā daśarathaḥ katham | [Rām, Ki, 55 20.2]
yasya rāmaḥ priyaḥ putro jyeṣṭho gurujanapriyaḥ | [Rām, Ki, 55 20.3]
sūryāṃśudagdhapakṣatvān na śaknomi visarpitum | [Rām, Ki, 55 21.1]
iccheyaṃ parvatād asmād avatartum ariṃdamāḥ | [Rām, Ki, 55 21.2]
{Rām, Ki, 56}
śokād bhraṣṭasvaram api śrutvā te hariyūthapāḥ | [Rām, Ki, 56 1.1]
śraddadhur naiva tad vākyaṃ karmaṇā tasya śaṅkitāḥ | [Rām, Ki, 56 1.2]
te prāyam upaviṣṭās tu dṛṣṭvā gṛdhraṃ plavaṃgamāḥ | [Rām, Ki, 56 2.1]
cakrur buddhiṃ tadā raudrāṃ sarvān no bhakṣayiṣyati | [Rām, Ki, 56 2.2]
sarvathā prāyam āsīnān yadi no bhakṣayiṣyati | [Rām, Ki, 56 3.1]
kṛtakṛtyā bhaviṣyāmaḥ kṣipraṃ siddhim ito gatāḥ | [Rām, Ki, 56 3.2]
etāṃ buddhiṃ tataś cakruḥ sarve te vānararṣabhāḥ | [Rām, Ki, 56 4.1]
avatārya gireḥ śṛṅgād gṛdhram āhāṅgadas tadā | [Rām, Ki, 56 4.2]
babhūvarkṣarajā nāma vānarendraḥ pratāpavān | [Rām, Ki, 56 5.1]
mamāryaḥ pārthivaḥ pakṣin dhārmikau tasya cātmajau | [Rām, Ki, 56 5.2]
sugrīvaś caiva vālī ca putrāv oghabalāv ubhau | [Rām, Ki, 56 6.1]
loke viśrutakarmābhūd rājā vālī pitā mama | [Rām, Ki, 56 6.2]
rājā kṛtsnasya jagata ikṣvākūṇāṃ mahārathaḥ | [Rām, Ki, 56 7.1]
rāmo dāśarathiḥ śrīmān praviṣṭo daṇḍakāvanam | [Rām, Ki, 56 7.2]
lakṣmaṇena saha bhrātrā vaidehyā cāpi bhāryayā | [Rām, Ki, 56 8.1]
pitur nideśanirato dharmyaṃ panthānam āśritaḥ | [Rām, Ki, 56 8.2]
tasya bhāryā janasthānād rāvaṇena hṛtā balāt | [Rām, Ki, 56 8.3]
rāmasya ca pitur mitraṃ jaṭāyur nāma gṛdhrarāṭ | [Rām, Ki, 56 9.1]
dadarśa sītāṃ vaidehīṃ hriyamāṇāṃ vihāyasā | [Rām, Ki, 56 9.2]
rāvaṇaṃ virathaṃ kṛtvā sthāpayitvā ca maithilīm | [Rām, Ki, 56 10.1]
pariśrāntaś ca vṛddhaś ca rāvaṇena hato raṇe | [Rām, Ki, 56 10.2]
evaṃ gṛdhro hatas tena rāvaṇena balīyasā | [Rām, Ki, 56 11.1]
saṃskṛtaś cāpi rāmeṇa gataś ca gatim uttamām | [Rām, Ki, 56 11.2]
tato mama pitṛvyeṇa sugrīveṇa mahātmanā | [Rām, Ki, 56 12.1]
cakāra rāghavaḥ sakhyaṃ so 'vadhīt pitaraṃ mama | [Rām, Ki, 56 12.2]
mama pitrā viruddho hi sugrīvaḥ sacivaiḥ saha | [Rām, Ki, 56 13.1]
nihatya vālinaṃ rāmas tatas tam abhiṣecayat | [Rām, Ki, 56 13.2]
sa rājye sthāpitas tena sugrīvo vānareśvaraḥ | [Rām, Ki, 56 14.1]
rājā vānaramukhyānāṃ yena prasthāpitā vayam | [Rām, Ki, 56 14.2]
evaṃ rāmaprayuktās tu mārgamāṇās tatas tataḥ | [Rām, Ki, 56 15.1]
vaidehīṃ nādhigacchāmo rātrau sūryaprabhām iva | [Rām, Ki, 56 15.2]
te vayaṃ daṇḍakāraṇyaṃ vicitya susamāhitāḥ | [Rām, Ki, 56 16.1]
ajñānāt tu praviṣṭāḥ sma dharaṇyā vivṛtaṃ bilam | [Rām, Ki, 56 16.2]
mayasya māyāvihitaṃ tad bilaṃ ca vicinvatām | [Rām, Ki, 56 17.1]
vyatītas tatra no māso yo rājñā samayaḥ kṛtaḥ | [Rām, Ki, 56 17.2]
te vayaṃ kapirājasya sarve vacanakāriṇaḥ | [Rām, Ki, 56 18.1]
kṛtāṃ saṃsthām atikrāntā bhayāt prāyam upāsmahe | [Rām, Ki, 56 18.2]
kruddhe tasmiṃs tu kākutsthe sugrīve ca salakṣmaṇe | [Rām, Ki, 56 19.1]
gatānām api sarveṣāṃ tatra no nāsti jīvitam | [Rām, Ki, 56 19.2]
{Rām, Ki, 57}
ity uktaḥ karuṇaṃ vākyaṃ vānarais tyaktajīvitaiḥ | [Rām, Ki, 57 1.1]
sabāṣpo vānarān gṛdhraḥ pratyuvāca mahāsvanaḥ | [Rām, Ki, 57 1.2]
yavīyān mama sa bhrātā jaṭāyur nāma vānarāḥ | [Rām, Ki, 57 2.1]
yamākhyāta hataṃ yuddhe rāvaṇena balīyasā | [Rām, Ki, 57 2.2]
vṛddhabhāvād apakṣatvāc chṛṇvaṃs tad api marṣaye | [Rām, Ki, 57 3.1]
na hi me śaktir adyāsti bhrātur vairavimokṣaṇe | [Rām, Ki, 57 3.2]
purā vṛtravadhe vṛtte sa cāhaṃ ca jayaiṣiṇau | [Rām, Ki, 57 4.1]
ādityam upayātau svo jvalantaṃ raśmimālinam | [Rām, Ki, 57 4.2]
āvṛtyākāśamārgeṇa javena sma gatau bhṛśam | [Rām, Ki, 57 5.1]
madhyaṃ prāpte ca sūrye ca jaṭāyur avasīdati | [Rām, Ki, 57 5.2]
tam ahaṃ bhrātaraṃ dṛṣṭvā sūryaraśmibhir arditam | [Rām, Ki, 57 6.1]
pakṣābhyāṃ chādayāmāsa snehāt paramavihvalam | [Rām, Ki, 57 6.2]
nirdagdhapakṣaḥ patito vindhye 'haṃ vānarottamāḥ | [Rām, Ki, 57 7.1]
aham asmin vasan bhrātuḥ pravṛttiṃ nopalakṣaye | [Rām, Ki, 57 7.2]
jaṭāyuṣas tv evam ukto bhrātrā saṃpātinā tadā | [Rām, Ki, 57 8.1]
yuvarājo mahāprājñaḥ pratyuvācāṅgadas tadā | [Rām, Ki, 57 8.2]
jaṭāyuṣo yadi bhrātā śrutaṃ te gaditaṃ mayā | [Rām, Ki, 57 9.1]
ākhyāhi yadi jānāsi nilayaṃ tasya rakṣasaḥ | [Rām, Ki, 57 9.2]
adīrghadarśinaṃ taṃ vā rāvaṇaṃ rākṣasādhipam | [Rām, Ki, 57 10.1]
antike yadi vā dūre yadi jānāsi śaṃsa naḥ | [Rām, Ki, 57 10.2]
tato 'bravīn mahātejā jyeṣṭho bhrātā jaṭāyuṣaḥ | [Rām, Ki, 57 11.1]
ātmānurūpaṃ vacanaṃ vānarān saṃpraharṣayan | [Rām, Ki, 57 11.2]
nirdagdhapakṣo gṛdhro 'haṃ gatavīryaḥ plavaṃgamāḥ | [Rām, Ki, 57 12.1]
vāṅmātreṇa tu rāmasya kariṣye sāhyam uttamam | [Rām, Ki, 57 12.2]
jānāmi vāruṇāṃllokān viṣṇos traivikramān api | [Rām, Ki, 57 13.1]
devāsuravimardāṃś ca amṛtasya ca manthanam | [Rām, Ki, 57 13.2]
rāmasya yad idaṃ kāryaṃ kartavyaṃ prathamaṃ mayā | [Rām, Ki, 57 14.1]
jarayā ca hṛtaṃ tejaḥ prāṇāś ca śithilā mama | [Rām, Ki, 57 14.2]
taruṇī rūpasampannā sarvābharaṇabhūṣitā | [Rām, Ki, 57 15.1]
hriyamāṇā mayā dṛṣṭā rāvaṇena durātmanā | [Rām, Ki, 57 15.2]
krośantī rāma rāmeti lakṣmaṇeti ca bhāminī | [Rām, Ki, 57 16.1]
bhūṣaṇāny apavidhyantī gātrāṇi ca vidhunvatī | [Rām, Ki, 57 16.2]
sūryaprabheva śailāgre tasyāḥ kauśeyam uttamam | [Rām, Ki, 57 17.1]
asite rākṣase bhāti yathā vā taḍidambude | [Rām, Ki, 57 17.2]
tāṃ tu sītām ahaṃ manye rāmasya parikīrtanāt | [Rām, Ki, 57 18.1]
śrūyatāṃ me kathayato nilayaṃ tasya rakṣasaḥ | [Rām, Ki, 57 18.2]
putro viśravasaḥ sākṣād bhrātā vaiśravaṇasya ca | [Rām, Ki, 57 19.1]
adhyāste nagarīṃ laṅkāṃ rāvaṇo nāma rākṣasaḥ | [Rām, Ki, 57 19.2]
ito dvīpe samudrasya sampūrṇe śatayojane | [Rām, Ki, 57 20.1]
tasmiṃl laṅkā purī ramyā nirmitā viśvakarmaṇā | [Rām, Ki, 57 20.2]
tasyāṃ vasati vaidehī dīnā kauśeyavāsinī | [Rām, Ki, 57 21.1]
rāvaṇāntaḥpure ruddhā rākṣasībhiḥ surakṣitā | [Rām, Ki, 57 21.2]
janakasyātmajāṃ rājñas tasyāṃ drakṣyatha maithilīm | [Rām, Ki, 57 22.1]
laṅkāyām atha guptāyāṃ sāgareṇa samantataḥ | [Rām, Ki, 57 22.2]
samprāpya sāgarasyāntaṃ sampūrṇaṃ śatayojanam | [Rām, Ki, 57 23.1]
āsādya dakṣiṇaṃ kūlaṃ tato drakṣyatha rāvaṇam | [Rām, Ki, 57 23.2]
tatraiva tvaritāḥ kṣipraṃ vikramadhvaṃ plavaṃgamāḥ | [Rām, Ki, 57 24.1]
jñānena khalu paśyāmi dṛṣṭvā pratyāgamiṣyatha | [Rām, Ki, 57 24.2]
ādyaḥ panthāḥ kuliṅgānāṃ ye cānye dhānyajīvinaḥ | [Rām, Ki, 57 25.1]
dvitīyo balibhojānāṃ ye ca vṛkṣaphalāśinaḥ | [Rām, Ki, 57 25.2]
bhāsās tṛtīyaṃ gacchanti krauñcāś ca kuraraiḥ saha | [Rām, Ki, 57 26.1]
śyenāś caturthaṃ gacchanti gṛdhrā gacchanti pañcamam | [Rām, Ki, 57 26.2]
balavīryopapannānāṃ rūpayauvanaśālinām | [Rām, Ki, 57 27.1]
ṣaṣṭhas tu panthā haṃsānāṃ vainateyagatiḥ parā | [Rām, Ki, 57 27.2]
vainateyāc ca no janma sarveṣāṃ vānararṣabhāḥ | [Rām, Ki, 57 27.3]
garhitaṃ tu kṛtaṃ karma yena sma piśitāśanāḥ | [Rām, Ki, 57 28.1]
ihastho 'haṃ prapaśyāmi rāvaṇaṃ jānakīṃ tathā | [Rām, Ki, 57 28.2]
asmākam api sauvarṇaṃ divyaṃ cakṣurbalaṃ tathā | [Rām, Ki, 57 29.1]
tasmād āhāravīryeṇa nisargeṇa ca vānarāḥ | [Rām, Ki, 57 29.2]
ā yojanaśatāt sāgrād vayaṃ paśyāma nityaśaḥ | [Rām, Ki, 57 29.3]
asmākaṃ vihitā vṛttir nisargeṇa ca dūrataḥ | [Rām, Ki, 57 30.1]
vihitā pādamūle tu vṛttiś caraṇayodhinām | [Rām, Ki, 57 30.2]
upāyo dṛśyatāṃ kaścil laṅghane lavaṇāmbhasaḥ | [Rām, Ki, 57 31.1]
abhigamya tu vaidehīṃ samṛddhārthā gamiṣyatha | [Rām, Ki, 57 31.2]
samudraṃ netum icchāmi bhavadbhir varuṇālayam | [Rām, Ki, 57 32.1]
pradāsyāmy udakaṃ bhrātuḥ svargatasya mahātmanaḥ | [Rām, Ki, 57 32.2]
tato nītvā tu taṃ deśaṃ tīre nadanadīpateḥ | [Rām, Ki, 57 33.1]
nirdagdhapakṣaṃ saṃpātiṃ vānarāḥ sumahaujasaḥ | [Rām, Ki, 57 33.2]
punaḥ pratyānayitvā vai taṃ deśaṃ patageśvaram | [Rām, Ki, 57 34.1]
babhūvur vānarā hṛṣṭāḥ pravṛttim upalabhya te | [Rām, Ki, 57 34.2]
{Rām, Ki, 58}
tatastad amṛtāsvādaṃ gṛdhrarājena bhāṣitam | [Rām, Ki, 58 1.1]
niśamya vadato hṛṣṭāste vacaḥ plavagarṣabhāḥ | [Rām, Ki, 58 1.2]
jāmbavān vai hariśreṣṭhaḥ saha sarvaiḥ plavaṃgamaiḥ | [Rām, Ki, 58 2.1]
bhūtalāt sahasotthāya gṛdhrarājānam abravīt | [Rām, Ki, 58 2.2]
kva sītā kena vā dṛṣṭā ko vā harati maithilīm | [Rām, Ki, 58 3.1]
tad ākhyātu bhavān sarvaṃ gatir bhava vanaukasām | [Rām, Ki, 58 3.2]
ko dāśarathibāṇānāṃ vajraveganipātinām | [Rām, Ki, 58 4.1]
svayaṃ lakṣmaṇam uktānāṃ na cintayati vikramam | [Rām, Ki, 58 4.2]
sa harīn prītisaṃyuktān sītāśrutisamāhitān | [Rām, Ki, 58 5.1]
punar āśvāsayan prīta idaṃ vacanam abravīt | [Rām, Ki, 58 5.2]
śrūyatām iha vaidehyā yathā me haraṇaṃ śrutam | [Rām, Ki, 58 6.1]
yena cāpi mamākhyātaṃ yatra cāyatalocanā | [Rām, Ki, 58 6.2]
aham asmin girau durge bahuyojanam āyate | [Rām, Ki, 58 7.1]
cirānnipatito vṛddhaḥ kṣīṇaprāṇaparākramaḥ | [Rām, Ki, 58 7.2]
taṃ mām evaṃgataṃ putraḥ supārśvo nāma nāmataḥ | [Rām, Ki, 58 8.1]
āhāreṇa yathākālaṃ bibharti patatāṃ varaḥ | [Rām, Ki, 58 8.2]
tīkṣṇakāmāstu gandharvāstīkṣṇakopā bhujaṃgamāḥ | [Rām, Ki, 58 9.1]
mṛgāṇāṃ tu bhayaṃ tīkṣṇaṃ tatastīkṣṇakṣudhā vayam | [Rām, Ki, 58 9.2]
sa kadācit kṣudhārtasya mama cāhārakāṅkṣiṇaḥ | [Rām, Ki, 58 10.1]
gatasūryo 'hani prāpto mama putro hyanāmiṣaḥ | [Rām, Ki, 58 10.2]
sa mayā vṛddhabhāvācca kopācca paribhartsitaḥ | [Rām, Ki, 58 11.1]
kṣutpipāsāparītena kumāraḥ patatāṃ varaḥ | [Rām, Ki, 58 11.2]
sa mamāhārasaṃrodhāt pīḍitaḥ prītivardhanaḥ | [Rām, Ki, 58 12.1]
anumānya yathātattvam idaṃ vacanam abravīt | [Rām, Ki, 58 12.2]
ahaṃ tāta yathākālam āmiṣārthī kham āplutaḥ | [Rām, Ki, 58 13.1]
mahendrasya girer dvāram āvṛtya ca samāsthitaḥ | [Rām, Ki, 58 13.2]
tatra sattvasahasrāṇāṃ sāgarāntaracāriṇām | [Rām, Ki, 58 14.1]
panthānam eko 'dhyavasaṃ saṃniroddhum avāṅmukhaḥ | [Rām, Ki, 58 14.2]
tatra kaścinmayā dṛṣṭaḥ sūryodayasamaprabhām | [Rām, Ki, 58 15.1]
striyam ādāya gacchan vai bhinnāñjanacayopamaḥ | [Rām, Ki, 58 15.2]
so 'ham abhyavahārārthī tau dṛṣṭvā kṛtaniścayaḥ | [Rām, Ki, 58 16.1]
tena sāmnā vinītena panthānam abhiyācitaḥ | [Rām, Ki, 58 16.2]
na hi sāmopapannānāṃ prahartā vidyate kvacit | [Rām, Ki, 58 17.1]
nīceṣvapi janaḥ kaścit kim aṅga bata madvidhaḥ | [Rām, Ki, 58 17.2]
sa yātastejasā vyoma saṃkṣipann iva vegataḥ | [Rām, Ki, 58 18.1]
athāhaṃ khecarair bhūtair abhigamya sabhājitaḥ | [Rām, Ki, 58 18.2]
diṣṭyā jīvasi tāteti abruvanmāṃ maharṣayaḥ | [Rām, Ki, 58 19.1]
kathaṃcit sakalatro 'sau gataste svastyasaṃśayam | [Rām, Ki, 58 19.2]
evam uktastato 'haṃ taiḥ siddhaiḥ paramaśobhanaiḥ | [Rām, Ki, 58 20.1]
sa ca me rāvaṇo rājā rakṣasāṃ prativeditaḥ | [Rām, Ki, 58 20.2]
haran dāśarather bhāryāṃ rāmasya janakātmajām | [Rām, Ki, 58 21.1]
bhraṣṭābharaṇakauśeyāṃ śokavegaparājitām | [Rām, Ki, 58 21.2]
rāmalakṣmaṇayor nāma krośantīṃ muktamūrdhajām | [Rām, Ki, 58 22.1]
eṣa kālātyayastāvad iti vākyavidāṃ varaḥ | [Rām, Ki, 58 22.2]
etam arthaṃ samagraṃ me supārśvaḥ pratyavedayat | [Rām, Ki, 58 23.1]
tacchrutvāpi hi me buddhir nāsīt kācit parākrame | [Rām, Ki, 58 23.2]
apakṣo hi kathaṃ pakṣī karma kiṃcid upakramet | [Rām, Ki, 58 24.1]
yat tu śakyaṃ mayā kartuṃ vāgbuddhiguṇavartinā | [Rām, Ki, 58 24.2]
śrūyatāṃ tat pravakṣyāmi bhavatāṃ pauruṣāśrayam | [Rām, Ki, 58 25.1]
vāṅmatibhyāṃ hi sarveṣāṃ kariṣyāmi priyaṃ hi vaḥ | [Rām, Ki, 58 25.2]
yaddhi dāśaratheḥ kāryaṃ mama tannātra saṃśayaḥ | [Rām, Ki, 58 25.3]
te bhavanto matiśreṣṭhā balavanto manasvinaḥ | [Rām, Ki, 58 26.1]
sahitāḥ kapirājena devair api durāsadāḥ | [Rām, Ki, 58 26.2]
rāmalakṣmaṇabāṇāśca niśitāḥ kaṅkapattriṇaḥ | [Rām, Ki, 58 27.1]
trayāṇām api lokānāṃ paryāptāstrāṇanigrahe | [Rām, Ki, 58 27.2]
kāmaṃ khalu daśagrīvastejobalasamanvitaḥ | [Rām, Ki, 58 28.1]
bhavatāṃ tu samarthānāṃ na kiṃcid api duṣkaram | [Rām, Ki, 58 28.2]
tad alaṃ kālasaṅgena kriyatāṃ buddhiniścayaḥ | [Rām, Ki, 58 29.1]
na hi karmasu sajjante buddhimanto bhavadvidhāḥ | [Rām, Ki, 58 29.2]
{Rām, Ki, 59}
tataḥ kṛtodakaṃ snātaṃ taṃ gṛdhraṃ hariyūthapāḥ | [Rām, Ki, 59 1.1]
upaviṣṭā girau durge parivārya samantataḥ | [Rām, Ki, 59 1.2]
tam aṅgadam upāsīnaṃ taiḥ sarvair haribhir vṛtam | [Rām, Ki, 59 2.1]
janitapratyayo harṣāt saṃpātiḥ punar abravīt | [Rām, Ki, 59 2.2]
kṛtvā niḥśabdam ekāgrāḥ śṛṇvantu harayo mama | [Rām, Ki, 59 3.1]
tattvaṃ saṃkīrtayiṣyāmi yathā jānāmi maithilīm | [Rām, Ki, 59 3.2]
asya vindhyasya śikhare patito 'smi purā vane | [Rām, Ki, 59 4.1]
sūryātapaparītāṅgo nirdagdhaḥ sūryaraśmibhiḥ | [Rām, Ki, 59 4.2]
labdhasaṃjñastu ṣaḍrātrād vivaśo vihvalann iva | [Rām, Ki, 59 5.1]
vīkṣamāṇo diśaḥ sarvā nābhijānāmi kiṃcana | [Rām, Ki, 59 5.2]
tatastu sāgarāñ śailānnadīḥ sarvāḥ sarāṃsi ca | [Rām, Ki, 59 6.1]
vanānyaṭavideśāṃśca samīkṣya matir āgamat | [Rām, Ki, 59 6.2]
hṛṣṭapakṣigaṇākīrṇaḥ kandarāntarakūṭavān | [Rām, Ki, 59 7.1]
dakṣiṇasyodadhestīre vindhyo 'yam iti niścitaḥ | [Rām, Ki, 59 7.2]
āsīccātrāśramaṃ puṇyaṃ surair api supūjitam | [Rām, Ki, 59 8.1]
ṛṣir niśākaro nāma yasminn ugratapābhavat | [Rām, Ki, 59 8.2]
aṣṭau varṣasahasrāṇi tenāsminn ṛṣiṇā vinā | [Rām, Ki, 59 9.1]
vasato mama dharmajñāḥ svargate tu niśākare | [Rām, Ki, 59 9.2]
avatīrya ca vindhyāgrāt kṛcchreṇa viṣamācchanaiḥ | [Rām, Ki, 59 10.1]
tīkṣṇadarbhāṃ vasumatīṃ duḥkhena punar āgataḥ | [Rām, Ki, 59 10.2]
tam ṛṣiṃ draṣṭukāmo 'smi duḥkhenābhyāgato bhṛśam | [Rām, Ki, 59 11.1]
jaṭāyuṣā mayā caiva bahuśo 'bhigato hi saḥ | [Rām, Ki, 59 11.2]
tasyāśramapadābhyāśe vavur vātāḥ sugandhinaḥ | [Rām, Ki, 59 12.1]
vṛkṣo nāpuṣpitaḥ kaścid aphalo vā na dṛśyate | [Rām, Ki, 59 12.2]
upetya cāśramaṃ puṇyaṃ vṛkṣamūlam upāśritaḥ | [Rām, Ki, 59 13.1]
draṣṭukāmaḥ pratīkṣe ca bhagavantaṃ niśākaram | [Rām, Ki, 59 13.2]
athāpaśyam adūrastham ṛṣiṃ jvalitatejasam | [Rām, Ki, 59 14.1]
kṛtābhiṣekaṃ durdharṣam upāvṛttam udaṅmukham | [Rām, Ki, 59 14.2]
tam ṛkṣāḥ sṛmarā vyāghrāḥ siṃhā nāgāḥ sarīsṛpāḥ | [Rām, Ki, 59 15.1]
parivāryopagacchanti dātāraṃ prāṇino yathā | [Rām, Ki, 59 15.2]
tataḥ prāptam ṛṣiṃ jñātvā tāni sattvāni vai yayuḥ | [Rām, Ki, 59 16.1]
praviṣṭe rājani yathā sarvaṃ sāmātyakaṃ balam | [Rām, Ki, 59 16.2]
ṛṣistu dṛṣṭvā māṃ tuṣṭaḥ praviṣṭaścāśramaṃ punaḥ | [Rām, Ki, 59 17.1]
muhūrtamātrānniṣkramya tataḥ kāryam apṛcchata | [Rām, Ki, 59 17.2]
saumya vaikalyatāṃ dṛṣṭvā romṇāṃ te nāvagamyate | [Rām, Ki, 59 18.1]
agnidagdhāvimau pakṣau tvak caiva vraṇitā tava | [Rām, Ki, 59 18.2]
dvau gṛdhrau dṛṣṭapūrvau me mātariśvasamau jave | [Rām, Ki, 59 19.1]
gṛdhrāṇāṃ caiva rājānau bhrātarau kāmarūpiṇau | [Rām, Ki, 59 19.2]
jyeṣṭhastvaṃ tu ca saṃpātir jaṭāyur anujastava | [Rām, Ki, 59 20.1]
mānuṣaṃ rūpam āsthāya gṛhṇītāṃ caraṇau mama | [Rām, Ki, 59 20.2]
kiṃ te vyādhisamutthānaṃ pakṣayoḥ patanaṃ katham | [Rām, Ki, 59 21.1]
daṇḍo vāyaṃ dhṛtaḥ kena sarvam ākhyāhi pṛcchataḥ | [Rām, Ki, 59 21.2]
{Rām, Ki, 60}
tatastad dāruṇaṃ karma duṣkaraṃ sāhasāt kṛtam | [Rām, Ki, 60 1.1]
ācacakṣe muneḥ sarvaṃ sūryānugamanaṃ tathā | [Rām, Ki, 60 1.2]
bhagavan vraṇayuktatvāllajjayā cākulendriyaḥ | [Rām, Ki, 60 2.1]
pariśrānto na śaknomi vacanaṃ paribhāṣitum | [Rām, Ki, 60 2.2]
ahaṃ caiva jaṭāyuśca saṃgharṣād darpamohitau | [Rām, Ki, 60 3.1]
ākāśaṃ patitau vīrau jighāsantau parākramam | [Rām, Ki, 60 3.2]
kailāsaśikhare baddhvā munīnām agrataḥ paṇam | [Rām, Ki, 60 4.1]
raviḥ syād anuyātavyo yāvad astaṃ mahāgirim | [Rām, Ki, 60 4.2]
athāvāṃ yugapat prāptāvapaśyāva mahītale | [Rām, Ki, 60 5.1]
rathacakrapramāṇāni nagarāṇi pṛthak pṛthak | [Rām, Ki, 60 5.2]
kvacid vāditraghoṣāṃśca brahmaghoṣāṃśca śuśruva | [Rām, Ki, 60 6.1]
gāyantīścāṅganā bahvīḥ paśyāvo raktavāsasaḥ | [Rām, Ki, 60 6.2]
tūrṇam utpatya cākāśam ādityapatham āsthitau | [Rām, Ki, 60 7.1]
āvām ālokayāvastad vanaṃ śādvalasaṃsthitam | [Rām, Ki, 60 7.2]
upalair iva saṃchannā dṛśyate bhūḥ śiloccayaiḥ | [Rām, Ki, 60 8.1]
āpagābhiśca saṃvītā sūtrair iva vasuṃdharā | [Rām, Ki, 60 8.2]
himavāṃścaiva vindhyaśca meruśca sumahān nagaḥ | [Rām, Ki, 60 9.1]
bhūtale saṃprakāśante nāgā iva jalāśaye | [Rām, Ki, 60 9.2]
tīvrasvedaśca khedaśca bhayaṃ cāsīt tadāvayoḥ | [Rām, Ki, 60 10.1]
samāviśata mohaśca mohānmūrchā ca dāruṇā | [Rām, Ki, 60 10.2]
na dig vijñāyate yāmyā nāgneyā na ca vāruṇī | [Rām, Ki, 60 11.1]
yugānte niyato loko hato dagdha ivāgninā | [Rām, Ki, 60 11.2]
yatnena mahatā bhūyo raviḥ samavalokitaḥ | [Rām, Ki, 60 12.1]
tulyaḥ pṛthvīpramāṇena bhāskaraḥ pratibhāti nau | [Rām, Ki, 60 12.2]
jaṭāyur mām anāpṛcchya nipapāta mahīṃ tataḥ | [Rām, Ki, 60 13.1]
taṃ dṛṣṭvā tūrṇam ākāśād ātmānaṃ muktavān aham | [Rām, Ki, 60 13.2]
pakṣibhyāṃ ca mayā gupto jaṭāyur na pradahyata | [Rām, Ki, 60 14.1]
pramādāt tatra nirdagdhaḥ patan vāyupathād aham | [Rām, Ki, 60 14.2]
āśaṅke taṃ nipatitaṃ janasthāne jaṭāyuṣam | [Rām, Ki, 60 15.1]
ahaṃ tu patito vindhye dagdhapakṣo jaḍīkṛtaḥ | [Rām, Ki, 60 15.2]
rājyena hīno bhrātrā ca pakṣābhyāṃ vikrameṇa ca | [Rām, Ki, 60 16.1]
sarvathā martum evecchan patiṣye śikharād gireḥ | [Rām, Ki, 60 16.2]
{Rām, Ki, 61}
evam uktvā muniśreṣṭham arudaṃ duḥkhito bhṛśam | [Rām, Ki, 61 1.1]
atha dhyātvā muhūrtaṃ tu bhagavān idam abravīt | [Rām, Ki, 61 1.2]
pakṣau ca te prapakṣau ca punar anyau bhaviṣyataḥ | [Rām, Ki, 61 2.1]
cakṣuṣī caiva prāṇāśca vikramaśca balaṃ ca te | [Rām, Ki, 61 2.2]
purāṇe sumahat kāryaṃ bhaviṣyaṃ hi mayā śrutam | [Rām, Ki, 61 3.1]
dṛṣṭaṃ me tapasā caiva śrutvā ca viditaṃ mama | [Rām, Ki, 61 3.2]
rājā daśaratho nāma kaścid ikṣvākunandanaḥ | [Rām, Ki, 61 4.1]
tasya putro mahātejā rāmo nāma bhaviṣyati | [Rām, Ki, 61 4.2]
araṇyaṃ ca saha bhrātrā lakṣmaṇena gamiṣyati | [Rām, Ki, 61 5.1]
tasminn arthe niyuktaḥ san pitrā satyaparākramaḥ | [Rām, Ki, 61 5.2]
nairṛto rāvaṇo nāma tasyā bhāryāṃ hariṣyati | [Rām, Ki, 61 6.1]
rākṣasendro janasthānād avadhyaḥ suradānavaiḥ | [Rām, Ki, 61 6.2]
sā ca kāmaiḥ pralobhyantī bhakṣyair bhojyaiśca maithilī | [Rām, Ki, 61 7.1]
na bhokṣyati mahābhāgā duḥkhamagnā yaśasvinī | [Rām, Ki, 61 7.2]
paramānnaṃ tu vaidehyā jñātvā dāsyati vāsavaḥ | [Rām, Ki, 61 8.1]
yad annam amṛtaprakhyaṃ surāṇām api durlabham | [Rām, Ki, 61 8.2]
tad annaṃ maithilī prāpya vijñāyendrād idaṃ tviti | [Rām, Ki, 61 9.1]
agram uddhṛtya rāmāya bhūtale nirvapiṣyati | [Rām, Ki, 61 9.2]
yadi jīvati me bhartā lakṣmaṇena saha prabhuḥ | [Rām, Ki, 61 10.1]
devatvaṃ gatayor vāpi tayor annam idaṃ tviti | [Rām, Ki, 61 10.2]
eṣyantyanveṣakāstasyā rāmadūtāḥ plavaṃgamāḥ | [Rām, Ki, 61 11.1]
ākhyeyā rāmamahiṣī tvayā tebhyo vihaṃgama | [Rām, Ki, 61 11.2]
sarvathā tu na gantavyam īdṛśaḥ kva gamiṣyasi | [Rām, Ki, 61 12.1]
deśakālau pratīkṣasva pakṣau tvaṃ pratipatsyase | [Rām, Ki, 61 12.2]
utsaheyam ahaṃ kartum adyaiva tvāṃ sapakṣakam | [Rām, Ki, 61 13.1]
ihasthastvaṃ tu lokānāṃ hitaṃ kāryaṃ kariṣyasi | [Rām, Ki, 61 13.2]
tvayāpi khalu tat kāryaṃ tayośca nṛpaputrayoḥ | [Rām, Ki, 61 14.1]
brāhmaṇānāṃ surāṇāṃ ca munīnāṃ vāsavasya ca | [Rām, Ki, 61 14.2]
icchāmyaham api draṣṭuṃ bhrātārau rāmalakṣmaṇau | [Rām, Ki, 61 15.1]
necche ciraṃ dhārayituṃ prāṇāṃstyakṣye kalevaram | [Rām, Ki, 61 15.2]
{Rām, Ki, 62}
etair anyaiśca bahubhir vākyair vākyaviśāradaḥ | [Rām, Ki, 62 1.1]
māṃ praśasyābhyanujñāpya praviṣṭaḥ sa svam āśramam | [Rām, Ki, 62 1.2]
kandarāt tu visarpitvā parvatasya śanaiḥ śanaiḥ | [Rām, Ki, 62 2.1]
ahaṃ vindhyaṃ samāruhya bhavataḥ pratipālaye | [Rām, Ki, 62 2.2]
adya tvetasya kālasya sāgraṃ varṣaśataṃ gatam | [Rām, Ki, 62 3.1]
deśakālapratīkṣo 'smi hṛdi kṛtvā muner vacaḥ | [Rām, Ki, 62 3.2]
mahāprasthānam āsādya svargate tu niśākare | [Rām, Ki, 62 4.1]
māṃ nirdahati saṃtāpo vitarkair bahubhir vṛtam | [Rām, Ki, 62 4.2]
utthitāṃ maraṇe buddhiṃ munivākyair nivartaye | [Rām, Ki, 62 5.1]
buddhir yā tena me dattā prāṇasaṃrakṣaṇāya tu | [Rām, Ki, 62 5.2]
sā me 'panayate duḥkhaṃ dīptevāgniśikhā tamaḥ | [Rām, Ki, 62 5.3]
budhyatā ca mayā vīryaṃ rāvaṇasya durātmanaḥ | [Rām, Ki, 62 6.1]
putraḥ saṃtarjito vāgbhir na trātā maithilī katham | [Rām, Ki, 62 6.2]
tasyā vilapitaṃ śrutvā tau ca sītāvinākṛtau | [Rām, Ki, 62 7.1]
na me daśarathasnehāt putreṇotpāditaṃ priyam | [Rām, Ki, 62 7.2]
tasya tvevaṃ bruvāṇasya saṃpāter vānaraiḥ saha | [Rām, Ki, 62 8.1]
utpetatustadā pakṣau samakṣaṃ vanacāriṇām | [Rām, Ki, 62 8.2]
sa dṛṣṭvā svāṃ tanuṃ pakṣair udgatair aruṇacchadaiḥ | [Rām, Ki, 62 9.1]
praharṣam atulaṃ lebhe vānarāṃścedam abravīt | [Rām, Ki, 62 9.2]
niśākarasya maharṣeḥ prabhāvād amitātmanaḥ | [Rām, Ki, 62 10.1]
ādityaraśminirdagdhau pakṣau me punar utthitau | [Rām, Ki, 62 10.2]
yauvane vartamānasya mamāsīd yaḥ parākramaḥ | [Rām, Ki, 62 11.1]
tam evādyāvagacchāmi balaṃ pauruṣam eva ca | [Rām, Ki, 62 11.2]
sarvathā kriyatāṃ yatnaḥ sītām adhigamiṣyatha | [Rām, Ki, 62 12.1]
pakṣalābho mamāyaṃ vaḥ siddhipratyayakārakaḥ | [Rām, Ki, 62 12.2]
ityuktvā tān harīn sarvān saṃpātiḥ patatāṃ varaḥ | [Rām, Ki, 62 13.1]
utpapāta gireḥ śṛṅgājjijñāsuḥ khagamo gatim | [Rām, Ki, 62 13.2]
tasya tadvacanaṃ śrutvā prītisaṃhṛṣṭamānasāḥ | [Rām, Ki, 62 14.1]
babhūvur hariśārdūlā vikramābhyudayonmukhāḥ | [Rām, Ki, 62 14.2]
atha pavanasamānavikramāḥ plavagavarāḥ pratilabdhapauruṣāḥ | [Rām, Ki, 62 15.1]
abhijidabhimukhāṃ diśaṃ yayur janakasutāparimārgaṇonmukhāḥ | [Rām, Ki, 62 15.2]
{Rām, Ki, 63}
ākhyātā gṛdhrarājena samutpatya plavaṃgamāḥ | [Rām, Ki, 63 1.1]
saṃgatāḥ prītisaṃyuktā vineduḥ siṃhavikramāḥ | [Rām, Ki, 63 1.2]
saṃpāter vacanaṃ śrutvā harayo rāvaṇakṣayam | [Rām, Ki, 63 2.1]
hṛṣṭāḥ sāgaram ājagmuḥ sītādarśanakāṅkṣiṇaḥ | [Rām, Ki, 63 2.2]
abhikramya tu taṃ deśaṃ dadṛśur bhīmavikramāḥ | [Rām, Ki, 63 3.1]
kṛtsnaṃ lokasya mahataḥ pratibimbam iva sthitam | [Rām, Ki, 63 3.2]
dakṣiṇasya samudrasya samāsādyottarāṃ diśam | [Rām, Ki, 63 4.1]
saṃniveśaṃ tataścakruḥ sahitā vānarottamāḥ | [Rām, Ki, 63 4.2]
sattvair mahadbhir vikṛtaiḥ krīḍadbhir vividhair jale | [Rām, Ki, 63 5.1]
vyāttāsyaiḥ sumahākāyair ūrmibhiśca samākulam | [Rām, Ki, 63 5.2]
prasuptam iva cānyatra krīḍantam iva cānyataḥ | [Rām, Ki, 63 6.1]
kvacit parvatamātraiśca jalarāśibhir āvṛtam | [Rām, Ki, 63 6.2]
saṃkulaṃ dānavendraiśca pātālatalavāsibhiḥ | [Rām, Ki, 63 7.1]
romaharṣakaraṃ dṛṣṭvā viṣeduḥ kapikuñjarāḥ | [Rām, Ki, 63 7.2]
ākāśam iva duṣpāraṃ sāgaraṃ prekṣya vānarāḥ | [Rām, Ki, 63 8.1]
viṣeduḥ sahasā sarve kathaṃ kāryam iti bruvan | [Rām, Ki, 63 8.2]
viṣaṇṇāṃ vāhinīṃ dṛṣṭvā sāgarasya nirīkṣaṇāt | [Rām, Ki, 63 9.1]
āśvāsayāmāsa harīn bhayārtān harisattamaḥ | [Rām, Ki, 63 9.2]
na niṣādena naḥ kāryaṃ viṣādo doṣavattaraḥ | [Rām, Ki, 63 10.1]
viṣādo hanti puruṣaṃ bālaṃ kruddha ivoragaḥ | [Rām, Ki, 63 10.2]
viṣādo 'yaṃ prasahate vikrame paryupasthite | [Rām, Ki, 63 11.1]
tejasā tasya hīnasya puruṣārtho na sidhyati | [Rām, Ki, 63 11.2]
tasyāṃ rātryāṃ vyatītāyām aṅgado vānaraiḥ saha | [Rām, Ki, 63 12.1]
harivṛddhaiḥ samāgamya punar mantram amantrayat | [Rām, Ki, 63 12.2]
sā vānarāṇāṃ dhvajinī parivāryāṅgadaṃ babhau | [Rām, Ki, 63 13.1]
vāsavaṃ parivāryeva marutāṃ vāhinī sthitā | [Rām, Ki, 63 13.2]
ko 'nyastāṃ vānarīṃ senāṃ śaktaḥ stambhayituṃ bhavet | [Rām, Ki, 63 14.1]
anyatra vālitanayād anyatra ca hanūmataḥ | [Rām, Ki, 63 14.2]
tatastān harivṛddhāṃśca tacca sainyam ariṃdamaḥ | [Rām, Ki, 63 15.1]
anumānyāṅgadaḥ śrīmān vākyam arthavad abravīt | [Rām, Ki, 63 15.2]
ka idānīṃ mahātejā laṅghayiṣyati sāgaram | [Rām, Ki, 63 16.1]
kaḥ kariṣyati sugrīvaṃ satyasaṃdham ariṃdamam | [Rām, Ki, 63 16.2]
ko vīro yojanaśataṃ laṅghayeta plavaṃgamāḥ | [Rām, Ki, 63 17.1]
imāṃśca yūthapān sarvānmocayet ko mahābhayāt | [Rām, Ki, 63 17.2]
kasya prasādād dārāṃśca putrāṃścaiva gṛhāṇi ca | [Rām, Ki, 63 18.1]
ito nivṛttāḥ paśyema siddhārthāḥ sukhino vayam | [Rām, Ki, 63 18.2]
kasya prasādād rāmaṃ ca lakṣmaṇaṃ ca mahābalam | [Rām, Ki, 63 19.1]
abhigacchema saṃhṛṣṭāḥ sugrīvaṃ ca mahābalam | [Rām, Ki, 63 19.2]
yadi kaścit samartho vaḥ sāgaraplavane hariḥ | [Rām, Ki, 63 20.1]
sa dadātviha naḥ śīghraṃ puṇyām abhayadakṣiṇām | [Rām, Ki, 63 20.2]
aṅgadasya vacaḥ śrutvā na kaścit kiṃcid abravīt | [Rām, Ki, 63 21.1]
stimitevābhavat sarvā sā tatra harivāhinī | [Rām, Ki, 63 21.2]
punar evāṅgadaḥ prāha tān harīn harisattamaḥ | [Rām, Ki, 63 22.1]
sarve balavatāṃ śreṣṭhā bhavanto dṛḍhavikramāḥ | [Rām, Ki, 63 22.2]
vyapadeśya kule jātāḥ pūjitāścāpyabhīkṣṇaśaḥ | [Rām, Ki, 63 23.1]
na hi vo gamane saṃgaḥ kadācid api kasyacit | [Rām, Ki, 63 23.2]
bruvadhvaṃ yasya yā śaktir gamane plavagarṣabhāḥ | [Rām, Ki, 63 24.1]
{Rām, Ki, 64}
tato 'ṅgadavacaḥ śrutvā sarve te vānarottamāḥ | [Rām, Ki, 64 1.1]
svaṃ svaṃ gatau samutsāham āhustatra yathākramam | [Rām, Ki, 64 1.2]
gajo gavākṣo gavayaḥ śarabho gandhamādanaḥ | [Rām, Ki, 64 2.1]
maindaśca dvividaścaiva suṣeṇo jāmbavāṃstathā | [Rām, Ki, 64 2.2]
ābabhāṣe gajastatra plaveyaṃ daśayojanam | [Rām, Ki, 64 3.1]
gavākṣo yojanānyāha gamiṣyāmīti viṃśatim | [Rām, Ki, 64 3.2]
gavayo vānarastatra vānarāṃstān uvāca ha | [Rām, Ki, 64 4.1]
triṃśataṃ tu gamiṣyāmi yojanānāṃ plavaṃgamāḥ | [Rām, Ki, 64 4.2]
śarabho vānarastatra vānarāṃstān uvāca ha | [Rām, Ki, 64 5.1]
catvāriṃśad gamiṣyāmi yojanānāṃ na saṃśayaḥ | [Rām, Ki, 64 5.2]
vānarāṃstu mahātejā abravīd gandhamādanaḥ | [Rām, Ki, 64 6.1]
yojanānāṃ gamiṣyāmi pañcāśat tu na saṃśayaḥ | [Rām, Ki, 64 6.2]
maindastu vānarastatra vānarāṃstān uvāca ha | [Rām, Ki, 64 7.1]
yojanānāṃ paraṃ ṣaṣṭim ahaṃ plavitum utsahe | [Rām, Ki, 64 7.2]
tatastatra mahātejā dvividaḥ pratyabhāṣata | [Rām, Ki, 64 8.1]
gamiṣyāmi na saṃdehaḥ saptatiṃ yojanānyaham | [Rām, Ki, 64 8.2]
suṣeṇastu hariśreṣṭhaḥ proktavān kapisattamān | [Rām, Ki, 64 9.1]
aśītiṃ yojanānāṃ tu plaveyaṃ plavagarṣabhāḥ | [Rām, Ki, 64 9.2]
teṣāṃ kathayatāṃ tatra sarvāṃstān anumānya ca | [Rām, Ki, 64 10.1]
tato vṛddhatamasteṣāṃ jāmbavān pratyabhāṣata | [Rām, Ki, 64 10.2]
pūrvam asmākam apyāsīt kaścid gatiparākramaḥ | [Rām, Ki, 64 11.1]
te vayaṃ vayasaḥ pāram anuprāptāḥ sma sāmpratam | [Rām, Ki, 64 11.2]
kiṃ tu naivaṃ gate śakyam idaṃ kāryam upekṣitum | [Rām, Ki, 64 12.1]
yadarthaṃ kapirājaśca rāmaśca kṛtaniścayau | [Rām, Ki, 64 12.2]
sāmprataṃ kālabhedena yā gatistāṃ nibodhata | [Rām, Ki, 64 13.1]
navatiṃ yojanānāṃ tu gamiṣyāmi na saṃśayaḥ | [Rām, Ki, 64 13.2]
tāṃśca sarvān hariśreṣṭhāñ jāmbavān punar abravīt | [Rām, Ki, 64 14.1]
na khalvetāvad evāsīd gamane me parākramaḥ | [Rām, Ki, 64 14.2]
mayā mahābalaiścaiva yajñe viṣṇuḥ sanātanaḥ | [Rām, Ki, 64 15.1]
pradakṣiṇīkṛtaḥ pūrvaṃ kramamāṇastrivikramaḥ | [Rām, Ki, 64 15.2]
sa idānīm ahaṃ vṛddhaḥ plavane mandavikramaḥ | [Rām, Ki, 64 16.1]
yauvane ca tadāsīnme balam apratimaṃ paraiḥ | [Rām, Ki, 64 16.2]
saṃpratyetāvatīṃ śaktiṃ gamane tarkayāmyaham | [Rām, Ki, 64 17.1]
naitāvatā ca saṃsiddhiḥ kāryasyāsya bhaviṣyati | [Rām, Ki, 64 17.2]
athottaram udārārtham abravīd aṅgadastadā | [Rām, Ki, 64 18.1]
anumānya mahāprājño jāmbavantaṃ mahākapim | [Rām, Ki, 64 18.2]
aham etad gamiṣyāmi yojanānāṃ śataṃ mahat | [Rām, Ki, 64 19.1]
nivartane tu me śaktiḥ syānna veti na niścitam | [Rām, Ki, 64 19.2]
tam uvāca hariśreṣṭho jāmbavān vākyakovidaḥ | [Rām, Ki, 64 20.1]
jñāyate gamane śaktistava haryṛkṣasattama | [Rām, Ki, 64 20.2]
kāmaṃ śatasahasraṃ vā na hyeṣa vidhir ucyate | [Rām, Ki, 64 21.1]
yojanānāṃ bhavāñ śakto gantuṃ pratinivartitum | [Rām, Ki, 64 21.2]
na hi preṣayitā tāta svāmī preṣyaḥ kathaṃcana | [Rām, Ki, 64 22.1]
bhavatāyaṃ janaḥ sarvaḥ preṣyaḥ plavagasattama | [Rām, Ki, 64 22.2]
bhavān kalatram asmākaṃ svāmibhāve vyavasthitaḥ | [Rām, Ki, 64 23.1]
svāmī kalatraṃ sainyasya gatir eṣā paraṃtapa | [Rām, Ki, 64 23.2]
tasmāt kalatravat tāta pratipālyaḥ sadā bhavān | [Rām, Ki, 64 24.1]
api caitasya kāryasya bhavānmūlam ariṃdama | [Rām, Ki, 64 24.2]
mūlam arthasya saṃrakṣyam eṣa kāryavidāṃ nayaḥ | [Rām, Ki, 64 25.1]
mūle hi sati sidhyanti guṇāḥ puṣpaphalādayaḥ | [Rām, Ki, 64 25.2]
tad bhavān asyā kāryasya sādhane satyavikramaḥ | [Rām, Ki, 64 26.1]
buddhivikramasampanno hetur atra paraṃtapaḥ | [Rām, Ki, 64 26.2]
guruśca guruputraśca tvaṃ hi naḥ kapisattama | [Rām, Ki, 64 27.1]
bhavantam āśritya vayaṃ samarthā hyarthasādhane | [Rām, Ki, 64 27.2]
uktavākyaṃ mahāprājñaṃ jāmbavantaṃ mahākapiḥ | [Rām, Ki, 64 28.1]
pratyuvācottaraṃ vākyaṃ vālisūnur athāṅgadaḥ | [Rām, Ki, 64 28.2]
yadi nāhaṃ gamiṣyāmi nānyo vānarapuṃgavaḥ | [Rām, Ki, 64 29.1]
punaḥ khalvidam asmābhiḥ kāryaṃ prāyopaveśanam | [Rām, Ki, 64 29.2]
na hyakṛtvā haripateḥ saṃdeśaṃ tasya dhīmataḥ | [Rām, Ki, 64 30.1]
tatrāpi gatvā prāṇānāṃ paśyāmi parirakṣaṇam | [Rām, Ki, 64 30.2]
sa hi prasāde cātyarthaṃ kope ca harir īśvaraḥ | [Rām, Ki, 64 31.1]
atītya tasya saṃdeśaṃ vināśo gamane bhavet | [Rām, Ki, 64 31.2]
tad yathā hyasya kāryasya na bhavatyanyathā gatiḥ | [Rām, Ki, 64 32.1]
tad bhavān eva dṛṣṭārthaḥ saṃcintayitum arhati | [Rām, Ki, 64 32.2]
so 'ṅgadena tadā vīraḥ pratyuktaḥ plavagarṣabhaḥ | [Rām, Ki, 64 33.1]
jāmbavān uttaraṃ vākyaṃ provācedaṃ tato 'ṅgadam | [Rām, Ki, 64 33.2]
asya te vīra kāryasya na kiṃcit parihīyate | [Rām, Ki, 64 34.1]
eṣa saṃcodayāmyenaṃ yaḥ kāryaṃ sādhayiṣyati | [Rām, Ki, 64 34.2]
tataḥ pratītaṃ plavatāṃ variṣṭham ekāntam āśritya sukhopaviṣṭam | [Rām, Ki, 64 35.1]
saṃcodayāmāsa haripravīro haripravīraṃ hanumantam eva | [Rām, Ki, 64 35.2]
{Rām, Ki, 65}
anekaśatasāhasrīṃ viṣaṇṇāṃ harivāhinīm | [Rām, Ki, 65 1.1]
jāmbavān samudīkṣyaivaṃ hanumantam athābravīt | [Rām, Ki, 65 1.2]
vīra vānaralokasya sarvaśāstram athābravīt | [Rām, Ki, 65 2.1]
tūṣṇīm ekāntam āśritya hanuman kiṃ na jalpasi | [Rām, Ki, 65 2.2]
hanuman harirājasya sugrīvasya samo hyasi | [Rām, Ki, 65 3.1]
rāmalakṣmaṇayoścāpi tejasā ca balena ca | [Rām, Ki, 65 3.2]
ariṣṭaneminaḥ putrau vainateyo mahābalaḥ | [Rām, Ki, 65 4.1]
garutmān iva vikhyāta uttamaḥ sarvapakṣiṇām | [Rām, Ki, 65 4.2]
bahuśo hi mayā dṛṣṭaḥ sāgare sa mahābalaḥ | [Rām, Ki, 65 5.1]
bhujagān uddharan pakṣī mahāvego mahāyaśāḥ | [Rām, Ki, 65 5.2]
pakṣayor yad balaṃ tasya tāvad bhujabalaṃ tava | [Rām, Ki, 65 6.1]
vikramaścāpi vegaśca na te tenāpahīyate | [Rām, Ki, 65 6.2]
balaṃ buddhiśca tejaśca sattvaṃ ca harisattama | [Rām, Ki, 65 7.1]
viśiṣṭaṃ sarvabhūteṣu kim ātmānaṃ na budhyase | [Rām, Ki, 65 7.2]
apsarāpsarasāṃ śreṣṭhā vikhyātā puñjikasthalā | [Rām, Ki, 65 8.1]
ajñaneti parikhyātā patnī kesariṇo hareḥ | [Rām, Ki, 65 8.2]
abhiśāpād abhūt tāta vānarī kāmarūpiṇī | [Rām, Ki, 65 9.1]
duhitā vānarendrasya kuñjarasya mahātmanaḥ | [Rām, Ki, 65 9.2]
kapitve cārusarvāṅgī kadācit kāmarūpiṇī | [Rām, Ki, 65 10.1]
mānuṣaṃ vigrahaṃ kṛtvā yauvanottamaśālinī | [Rām, Ki, 65 10.2]
acarat parvatasyāgre prāvṛḍambudasaṃnibhe | [Rām, Ki, 65 11.1]
vicitramālyābharaṇā mahārhakṣaumavāsinī | [Rām, Ki, 65 11.2]
tasyā vastraṃ viśālākṣyāḥ pītaṃ raktadaśaṃ śubham | [Rām, Ki, 65 12.1]
sthitāyāḥ parvatasyāgre māruto 'paharacchanaiḥ | [Rām, Ki, 65 12.2]
sa dadarśa tatastasyā vṛttāvūrū susaṃhatau | [Rām, Ki, 65 13.1]
stanau ca pīnau sahitau sujātaṃ cāru cānanam | [Rām, Ki, 65 13.2]
tāṃ viśālāyataśroṇīṃ tanumadhyāṃ yaśasvinīm | [Rām, Ki, 65 14.1]
dṛṣṭvaiva śubhasarvāṅgīṃ pavanaḥ kāmamohitaḥ | [Rām, Ki, 65 14.2]
sa tāṃ bhujābhyāṃ pīnābhyāṃ paryaṣvajata mārutaḥ | [Rām, Ki, 65 15.1]
manmathāviṣṭasarvāṅgo gatātmā tām aninditām | [Rām, Ki, 65 15.2]
sā tu tatraiva saṃbhrāntā suvṛttā vākyam abravīt | [Rām, Ki, 65 16.1]
ekapatnīvratam idaṃ ko nāśayitum icchati | [Rām, Ki, 65 16.2]
añjanāyā vacaḥ śrutvā mārutaḥ pratyabhāṣata | [Rām, Ki, 65 17.1]
na tvāṃ hiṃsāmi suśroṇi mā bhūt te subhage bhayam | [Rām, Ki, 65 17.2]
manasāsmi gato yat tvāṃ pariṣvajya yaśasvini | [Rām, Ki, 65 18.1]
vīryavān buddhisampannaḥ putrastava bhaviṣyati | [Rām, Ki, 65 18.2]
abhyutthitaṃ tataḥ sūryaṃ bālo dṛṣṭvā mahāvane | [Rām, Ki, 65 19.1]
phalaṃ ceti jighṛkṣustvam utplutyābhyapato divam | [Rām, Ki, 65 19.2]
śatāni trīṇi gatvātha yojanānāṃ mahākape | [Rām, Ki, 65 20.1]
tejasā tasya nirdhūto na viṣādaṃ tato gataḥ | [Rām, Ki, 65 20.2]
tāvad āpatatastūrṇam antarikṣaṃ mahākape | [Rām, Ki, 65 21.1]
kṣiptam indreṇa te vajraṃ krodhāviṣṭena dhīmatā | [Rām, Ki, 65 21.2]
tataḥ śailāgraśikhare vāmo hanur abhajyata | [Rām, Ki, 65 22.1]
tato hi nāmadheyaṃ te hanumān iti kīrtyate | [Rām, Ki, 65 22.2]
tatastvāṃ nihataṃ dṛṣṭvā vāyur gandhavahaḥ svayam | [Rām, Ki, 65 23.1]
trailokye bhṛśasaṃkruddho na vavau vai prabhañjanaḥ | [Rām, Ki, 65 23.2]
saṃbhrāntāśca surāḥ sarve trailokye kṣubhite sati | [Rām, Ki, 65 24.1]
prasādayanti saṃkruddhaṃ mārutaṃ bhuvaneśvarāḥ | [Rām, Ki, 65 24.2]
prasādite ca pavane brahmā tubhyaṃ varaṃ dadau | [Rām, Ki, 65 25.1]
aśastravadhyatāṃ tāta samare satyavikrama | [Rām, Ki, 65 25.2]
vajrasya ca nipātena virujaṃ tvāṃ samīkṣya ca | [Rām, Ki, 65 26.1]
sahasranetraḥ prītātmā dadau te varam uttamam | [Rām, Ki, 65 26.2]
svacchandataśca maraṇaṃ te bhūyād iti vai prabho | [Rām, Ki, 65 27.1]
sa tvaṃ kesariṇaḥ putraḥ kṣetrajo bhīmavikramaḥ | [Rām, Ki, 65 27.2]
mārutasyaurasaḥ putrastejasā cāpi tatsamaḥ | [Rām, Ki, 65 28.1]
tvaṃ hi vāyusuto vatsa plavane cāpi tatsamaḥ | [Rām, Ki, 65 28.2]
vayam adya gataprāṇā bhavān asmāsu sāmpratam | [Rām, Ki, 65 29.1]
dākṣyavikramasampannaḥ pakṣirāja ivāparaḥ | [Rām, Ki, 65 29.2]
trivikrame mayā tāta saśailavanakānanā | [Rām, Ki, 65 30.1]
triḥ saptakṛtvaḥ pṛthivī parikrāntā pradakṣiṇam | [Rām, Ki, 65 30.2]
tadā cauṣadhayo 'smābhiḥ saṃcitā devaśāsanāt | [Rām, Ki, 65 31.1]
niṣpannam amṛtaṃ yābhistadāsīnno mahad balam | [Rām, Ki, 65 31.2]
sa idānīm ahaṃ vṛddhaḥ parihīnaparākramaḥ | [Rām, Ki, 65 32.1]
sāmprataṃ kālam asmākaṃ bhavān sarvaguṇānvitaḥ | [Rām, Ki, 65 32.2]
tad vijṛmbhasva vikrāntaḥ plavatām uttamo hyasi | [Rām, Ki, 65 33.1]
tvadvīryaṃ draṣṭukāmeyaṃ sarvā vānaravāhinī | [Rām, Ki, 65 33.2]
uttiṣṭha hariśārdūla laṅghayasva mahārṇavam | [Rām, Ki, 65 34.1]
parā hi sarvabhūtānāṃ hanuman yā gatistava | [Rām, Ki, 65 34.2]
viṣaṇṇā harayaḥ sarve hanuman kim upekṣase | [Rām, Ki, 65 35.1]
vikramasva mahāvego viṣṇustrīn vikramān iva | [Rām, Ki, 65 35.2]
tatastu vai jāmbavatābhicoditaḥ pratītavegaḥ pavanātmajaḥ kapiḥ | [Rām, Ki, 65 36.1]
praharṣayaṃstāṃ harivīra vāhinīṃ cakāra rūpaṃ mahad ātmanastadā | [Rām, Ki, 65 36.2]
{Rām, Ki, 66}
saṃstūyamāno hanumān vyavardhata mahābalaḥ | [Rām, Ki, 66 1.1]
samāvidhya ca lāṅgūlaṃ harṣācca balam eyivān | [Rām, Ki, 66 1.2]
tasya saṃstūyamānasya sarvair vānarapuṃgavaiḥ | [Rām, Ki, 66 2.1]
tejasāpūryamāṇasya rūpam āsīd anuttamam | [Rām, Ki, 66 2.2]
yathā vijṛmbhate siṃho vivṛddho girigahvare | [Rām, Ki, 66 3.1]
mārutasyaurasaḥ putrastathā saṃprati jṛmbhate | [Rām, Ki, 66 3.2]
aśobhata mukhaṃ tasya jṛmbhamāṇasya dhīmataḥ | [Rām, Ki, 66 4.1]
ambarīṣopamaṃ dīptaṃ vidhūma iva pāvakaḥ | [Rām, Ki, 66 4.2]
harīṇām utthito madhyāt samprahṛṣṭatanūruhaḥ | [Rām, Ki, 66 5.1]
abhivādya harīn vṛddhān hanumān idam abravīt | [Rām, Ki, 66 5.2]
arujan parvatāgrāṇi hutāśanasakho 'nilaḥ | [Rām, Ki, 66 6.1]
balavān aprameyaśca vāyur ākāśagocaraḥ | [Rām, Ki, 66 6.2]
tasyāhaṃ śīghravegasya śīghragasya mahātmanaḥ | [Rām, Ki, 66 7.1]
mārutasyaurasaḥ putraḥ plavane nāsti me samaḥ | [Rām, Ki, 66 7.2]
utsaheyaṃ hi vistīrṇam ālikhantam ivāmbaram | [Rām, Ki, 66 8.1]
meruṃ girim asaṅgena parigantuṃ sahasraśaḥ | [Rām, Ki, 66 8.2]
bāhuvegapraṇunnena sāgareṇāham utsahe | [Rām, Ki, 66 9.1]
samāplāvayituṃ lokaṃ saparvatanadīhradam | [Rām, Ki, 66 9.2]
mamorujaṅghāvegena bhaviṣyati samutthitaḥ | [Rām, Ki, 66 10.1]
saṃmūrchitamahāgrāhaḥ samudro varuṇālayaḥ | [Rām, Ki, 66 10.2]
pannagāśanam ākāśe patantaṃ pakṣisevitam | [Rām, Ki, 66 11.1]
vainateyam ahaṃ śaktaḥ parigantuṃ sahasraśaḥ | [Rām, Ki, 66 11.2]
udayāt prasthitaṃ vāpi jvalantaṃ raśmimālinam | [Rām, Ki, 66 12.1]
anastamitam ādityam abhigantuṃ samutsahe | [Rām, Ki, 66 12.2]
tato bhūmim asaṃspṛśya punar āgantum utsahe | [Rām, Ki, 66 13.1]
pravegenaiva mahatā bhīmena plavagarṣabhāḥ | [Rām, Ki, 66 13.2]
utsaheyam atikrāntuṃ sarvān ākāśagocarān | [Rām, Ki, 66 14.1]
sāgaraṃ kṣobhayiṣyāmi dārayiṣyāmi medinīm | [Rām, Ki, 66 14.2]
parvatān kampayiṣyāmi plavamānaḥ plavaṃgamāḥ | [Rām, Ki, 66 15.1]
hariṣye coruvegena plavamāno mahārṇavam | [Rām, Ki, 66 15.2]
latānāṃ vīrudhāṃ puṣpaṃ pādapānāṃ ca sarvaśaḥ | [Rām, Ki, 66 16.1]
anuyāsyati mām adya plavamānaṃ vihāyasā | [Rām, Ki, 66 16.2]
bhaviṣyati hi me panthāḥ svāteḥ panthā ivāmbare | [Rām, Ki, 66 16.3]
carantaṃ ghoram ākāśam utpatiṣyantam eva ca | [Rām, Ki, 66 17.1]
drakṣyanti nipatantaṃ ca sarvabhūtāni vānarāḥ | [Rām, Ki, 66 17.2]
mahāmerupratīkāśaṃ māṃ drakṣyadhvaṃ plavaṃgamāḥ | [Rām, Ki, 66 18.1]
divam āvṛtya gacchantaṃ grasamānam ivāmbaram | [Rām, Ki, 66 18.2]
vidhamiṣyāmi jīmūtān kampayiṣyāmi parvatān | [Rām, Ki, 66 19.1]
sāgaraṃ kṣobhayiṣyāmi plavamānaḥ samāhitaḥ | [Rām, Ki, 66 19.2]
vainateyasya vā śaktir mama vā mārutasya vā | [Rām, Ki, 66 20.1]
ṛte suparṇarājānaṃ mārutaṃ vā mahābalam | [Rām, Ki, 66 20.2]
na hi bhūtaṃ prapaśyāmi yo māṃ plutam anuvrajet | [Rām, Ki, 66 20.3]
nimeṣāntaramātreṇa nirālambhanam ambaram | [Rām, Ki, 66 21.1]
sahasā nipatiṣyāmi ghanād vidyud ivotthitā | [Rām, Ki, 66 21.2]
bhaviṣyati hi me rūpaṃ plavamānasya sāgaram | [Rām, Ki, 66 22.1]
viṣṇoḥ prakramamāṇasya tadā trīn vikramān iva | [Rām, Ki, 66 22.2]
buddhyā cāhaṃ prapaśyāmi manaśceṣṭā ca me tathā | [Rām, Ki, 66 23.1]
ahaṃ drakṣyāmi vaidehīṃ pramodadhvaṃ plavaṃgamāḥ | [Rām, Ki, 66 23.2]
mārutasya samo vege garuḍasya samo jave | [Rām, Ki, 66 24.1]
ayutaṃ yojanānāṃ tu gamiṣyāmīti me matiḥ | [Rām, Ki, 66 24.2]
vāsavasya savajrasya brahmaṇo vā svayambhuvaḥ | [Rām, Ki, 66 25.1]
vikramya sahasā hastād amṛtaṃ tad ihānaye | [Rām, Ki, 66 25.2]
laṅkāṃ vāpi samutkṣipya gaccheyam iti me matiḥ | [Rām, Ki, 66 25.3]
tam evaṃ vānaraśreṣṭhaṃ garjantam amitaujasam | [Rām, Ki, 66 26.1]
uvāca parisaṃhṛṣṭo jāmbavān harisattamaḥ | [Rām, Ki, 66 26.2]
vīra kesariṇaḥ putra vegavanmārutātmaja | [Rām, Ki, 66 27.1]
jñātīnāṃ vipulaṃ śokastvayā tāta praṇāśitaḥ | [Rām, Ki, 66 27.2]
tava kalyāṇarucayaḥ kapimukhyāḥ samāgatāḥ | [Rām, Ki, 66 28.1]
maṅgalaṃ kāryasiddhyarthaṃ kariṣyanti samāhitāḥ | [Rām, Ki, 66 28.2]
ṛṣīṇāṃ ca prasādena kapivṛddhamatena ca | [Rām, Ki, 66 29.1]
gurūṇāṃ ca prasādena plavasva tvaṃ mahārṇavam | [Rām, Ki, 66 29.2]
sthāsyāmaścaikapādena yāvadāgamanaṃ tava | [Rām, Ki, 66 30.1]
tvadgatāni ca sarveṣāṃ jīvitāni vanaukasām | [Rām, Ki, 66 30.2]
tatastu hariśārdūlastān uvāca vanaukasaḥ | [Rām, Ki, 66 31.1]
neyaṃ mama mahī vegaṃ plavane dhārayiṣyati | [Rām, Ki, 66 31.2]
etāni hi nagasyāsya śilāsaṃkaṭaśālinaḥ | [Rām, Ki, 66 32.1]
śikharāṇi mahendrasya sthirāṇi ca mahānti ca | [Rām, Ki, 66 32.2]
etāni mama niṣpeṣaṃ pādayoḥ patatāṃ varāḥ | [Rām, Ki, 66 33.1]
plavato dhārayiṣyanti yojanānām itaḥ śatam | [Rām, Ki, 66 33.2]
tatastu mārutaprakhyaḥ sa harir mārutātmajaḥ | [Rām, Ki, 66 34.1]
āruroha nagaśreṣṭhaṃ mahendram arimardanaḥ | [Rām, Ki, 66 34.2]
vṛtaṃ nānāvidhair vṛkṣair mṛgasevitaśādvalam | [Rām, Ki, 66 35.1]
latākusumasaṃbādhaṃ nityapuṣpaphaladrumam | [Rām, Ki, 66 35.2]
siṃhaśārdūlacaritaṃ mattamātaṅgasevitam | [Rām, Ki, 66 36.1]
mattadvijagaṇodghuṣṭaṃ salilotpīḍasaṃkulam | [Rām, Ki, 66 36.2]
mahadbhir ucchritaṃ śṛṅgair mahendraṃ sa mahābalaḥ | [Rām, Ki, 66 37.1]
vicacāra hariśreṣṭho mahendrasamavikramaḥ | [Rām, Ki, 66 37.2]
pādābhyāṃ pīḍitastena mahāśailo mahātmanā | [Rām, Ki, 66 38.1]
rarāsa siṃhābhihato mahānmatta iva dvipaḥ | [Rām, Ki, 66 38.2]
mumoca salilotpīḍān viprakīrṇaśiloccayaḥ | [Rām, Ki, 66 39.1]
vitrastamṛgamātaṅgaḥ prakampitamahādrumaḥ | [Rām, Ki, 66 39.2]
nānāgandharvamithunaiḥ pānasaṃsargakarkaśaiḥ | [Rām, Ki, 66 40.1]
utpatadbhir vihaṃgaiśca vidyādharagaṇair api | [Rām, Ki, 66 40.2]
tyajyamānamahāsānuḥ saṃnilīnamahoragaḥ | [Rām, Ki, 66 41.1]
śailaśṛṅgaśilodghātastadābhūt sa mahāgiriḥ | [Rām, Ki, 66 41.2]
niḥśvasadbhistadā taistu bhujagair ardhaniḥsṛtaiḥ | [Rām, Ki, 66 42.1]
sapatāka ivābhāti sa tadā dharaṇīdharaḥ | [Rām, Ki, 66 42.2]
ṛṣibhistrāsasaṃbhrāntaistyajyamānaḥ śiloccayaḥ | [Rām, Ki, 66 43.1]
sīdanmahati kāntāre sārthahīna ivādhvagaḥ | [Rām, Ki, 66 43.2]
sa vegavān vegasamāhitātmā haripravīraḥ paravīrahantā | [Rām, Ki, 66 44.1]
manaḥ samādhāya mahānubhāvo jagāma laṅkāṃ manasā manasvī | [Rām, Ki, 66 44.2]
{Rām, Su, 1}
tato rāvaṇanītāyāḥ sītāyāḥ śatrukarśanaḥ | [Rām, Su, 1 1.1]
iyeṣa padam anveṣṭuṃ cāraṇācarite pathi | [Rām, Su, 1 1.2]
atha vaidūryavarṇeṣu śādvaleṣu mahābalaḥ | [Rām, Su, 1 2.1]
dhīraḥ salilakalpeṣu vicacāra yathāsukham | [Rām, Su, 1 2.2]
dvijān vitrāsayan dhīmān urasā pādapān haran | [Rām, Su, 1 3.1]
mṛgāṃśca subahūn nighnan pravṛddha iva kesarī | [Rām, Su, 1 3.2]
nīlalohitamāñjiṣṭhapadmavarṇaiḥ sitāsitaiḥ | [Rām, Su, 1 4.1]
svabhāvavihitaiścitrair dhātubhiḥ samalaṃkṛtam | [Rām, Su, 1 4.2]
kāmarūpibhir āviṣṭam abhīkṣṇaṃ saparicchadaiḥ | [Rām, Su, 1 5.1]
yakṣakiṃnaragandharvair devakalpaiśca pannagaiḥ | [Rām, Su, 1 5.2]
sa tasya girivaryasya tale nāgavarāyute | [Rām, Su, 1 6.1]
tiṣṭhan kapivarastatra hrade nāga ivābabhau | [Rām, Su, 1 6.2]
sa sūryāya mahendrāya pavanāya svayambhuve | [Rām, Su, 1 7.1]
bhūtebhyaścāñjaliṃ kṛtvā cakāra gamane matim | [Rām, Su, 1 7.2]
añjaliṃ prāṅmukhaḥ kurvan pavanāyātmayonaye | [Rām, Su, 1 8.1]
tato hi vavṛdhe gantuṃ dakṣiṇo dakṣiṇāṃ diśam | [Rām, Su, 1 8.2]
plavaṃgapravarair dṛṣṭaḥ plavane kṛtaniścayaḥ | [Rām, Su, 1 9.1]
vavṛdhe rāmavṛddhyarthaṃ samudra iva parvasu | [Rām, Su, 1 9.2]
niṣpramāṇaśarīraḥ saṃl lilaṅghayiṣur arṇavam | [Rām, Su, 1 10.1]
bāhubhyāṃ pīḍayāmāsa caraṇābhyāṃ ca parvatam | [Rām, Su, 1 10.2]
sa cacālācalāścāru muhūrtaṃ kapipīḍitaḥ | [Rām, Su, 1 11.1]
tarūṇāṃ puṣpitāgrāṇāṃ sarvaṃ puṣpam aśātayat | [Rām, Su, 1 11.2]
tena pādapamuktena puṣpaugheṇa sugandhinā | [Rām, Su, 1 12.1]
sarvataḥ saṃvṛtaḥ śailo babhau puṣpamayo yathā | [Rām, Su, 1 12.2]
tena cottamavīryeṇa pīḍyamānaḥ sa parvataḥ | [Rām, Su, 1 13.1]
salilaṃ samprasusrāva madaṃ matta iva dvipaḥ | [Rām, Su, 1 13.2]
pīḍyamānastu balinā mahendrastena parvataḥ | [Rām, Su, 1 14.1]
rītīr nirvartayāmāsa kāñcanāñjanarājatīḥ | [Rām, Su, 1 14.2]
mumoca ca śilāḥ śailo viśālāḥ samanaḥśilāḥ | [Rām, Su, 1 14.3]
giriṇā pīḍyamānena pīḍyamānāni sarvaśaḥ | [Rām, Su, 1 15.1]
guhāviṣṭāni bhūtāni vinedur vikṛtaiḥ svaraiḥ | [Rām, Su, 1 15.2]
sa mahāsattvasaṃnādaḥ śailapīḍānimittajaḥ | [Rām, Su, 1 16.1]
pṛthivīṃ pūrayāmāsa diśaścopavanāni ca | [Rām, Su, 1 16.2]
śirobhiḥ pṛthubhiḥ sarpā vyaktasvastikalakṣaṇaiḥ | [Rām, Su, 1 17.1]
vamantaḥ pāvakaṃ ghoraṃ dadaṃśur daśanaiḥ śilāḥ | [Rām, Su, 1 17.2]
tāstadā saviṣair daṣṭāḥ kupitaistair mahāśilāḥ | [Rām, Su, 1 18.1]
jajvaluḥ pāvakoddīptā bibhiduśca sahasradhā | [Rām, Su, 1 18.2]
yāni cauṣadhajālāni tasmiñ jātāni parvate | [Rām, Su, 1 19.1]
viṣaghnānyapi nāgānāṃ na śekuḥ śamituṃ viṣam | [Rām, Su, 1 19.2]
bhidyate 'yaṃ girir bhūtair iti matvā tapasvinaḥ | [Rām, Su, 1 20.1]
trastā vidyādharāstasmād utpetuḥ strīgaṇaiḥ saha | [Rām, Su, 1 20.2]
pānabhūmigataṃ hitvā haimam āsanabhājanam | [Rām, Su, 1 21.1]
pātrāṇi ca mahārhāṇi karakāṃśca hiraṇmayān | [Rām, Su, 1 21.2]
lehyān uccāvacān bhakṣyānmāṃsāni vividhāni ca | [Rām, Su, 1 22.1]
ārṣabhāṇi ca carmāṇi khaḍgāṃśca kanakatsarūn | [Rām, Su, 1 22.2]
kṛtakaṇṭhaguṇāḥ kṣībā raktamālyānulepanāḥ | [Rām, Su, 1 23.1]
raktākṣāḥ puṣkarākṣāśca gaganaṃ pratipedire | [Rām, Su, 1 23.2]
hāranūpurakeyūrapārihāryadharāḥ striyaḥ | [Rām, Su, 1 24.1]
vismitāḥ sasmitāstasthur ākāśe ramaṇaiḥ saha | [Rām, Su, 1 24.2]
darśayanto mahāvidyāṃ vidyādharamaharṣayaḥ | [Rām, Su, 1 25.1]
sahitāstasthur ākāśe vīkṣāṃcakruśca parvatam | [Rām, Su, 1 25.2]
śuśruvuśca tadā śabdam ṛṣīṇāṃ bhāvitātmanām | [Rām, Su, 1 26.1]
cāraṇānāṃ ca siddhānāṃ sthitānāṃ vimale 'mbare | [Rām, Su, 1 26.2]
eṣa parvatasaṃkāśo hanūmānmārutātmajaḥ | [Rām, Su, 1 27.1]
titīrṣati mahāvegaṃ samudraṃ makarālayam | [Rām, Su, 1 27.2]
rāmārthaṃ vānarārthaṃ ca cikīrṣan karma duṣkaram | [Rām, Su, 1 28.1]
samudrasya paraṃ pāraṃ duṣprāpaṃ prāptum icchati | [Rām, Su, 1 28.2]
dudhuve ca sa romāṇi cakampe cācalopamaḥ | [Rām, Su, 1 29.1]
nanāda ca mahānādaṃ sumahān iva toyadaḥ | [Rām, Su, 1 29.2]
ānupūrvyācca vṛttaṃ ca lāṅgūlaṃ romabhiścitam | [Rām, Su, 1 30.1]
utpatiṣyan vicikṣepa pakṣirāja ivoragam | [Rām, Su, 1 30.2]
tasya lāṅgūlam āviddham ativegasya pṛṣṭhataḥ | [Rām, Su, 1 31.1]
dadṛśe garuḍeneva hriyamāṇo mahoragaḥ | [Rām, Su, 1 31.2]
bāhū saṃstambhayāmāsa mahāparighasaṃnibhau | [Rām, Su, 1 32.1]
sasāda ca kapiḥ kaṭyāṃ caraṇau saṃcukoca ca | [Rām, Su, 1 32.2]
saṃhṛtya ca bhujau śrīmāṃstathaiva ca śirodharām | [Rām, Su, 1 33.1]
tejaḥ sattvaṃ tathā vīryam āviveśa sa vīryavān | [Rām, Su, 1 33.2]
mārgam ālokayan dūrād ūrdhvapraṇihitekṣaṇaḥ | [Rām, Su, 1 34.1]
rurodha hṛdaye prāṇān ākāśam avalokayan | [Rām, Su, 1 34.2]
padbhyāṃ dṛḍham avasthānaṃ kṛtvā sa kapikuñjaraḥ | [Rām, Su, 1 35.1]
nikuñcya karṇau hanumān utpatiṣyanmahābalaḥ | [Rām, Su, 1 35.2]
vānarān vānaraśreṣṭha idaṃ vacanam abravīt | [Rām, Su, 1 35.3]
yathā rāghavanirmuktaḥ śaraḥ śvasanavikramaḥ | [Rām, Su, 1 36.1]
gacchet tadvad gamiṣyāmi laṅkāṃ rāvaṇapālitām | [Rām, Su, 1 36.2]
na hi drakṣyāmi yadi tāṃ laṅkāyāṃ janakātmajām | [Rām, Su, 1 37.1]
anenaiva hi vegena gamiṣyāmi surālayam | [Rām, Su, 1 37.2]
yadi vā tridive sītāṃ na drakṣyāmi kṛtaśramaḥ | [Rām, Su, 1 38.1]
baddhvā rākṣasarājānam ānayiṣyāmi rāvaṇam | [Rām, Su, 1 38.2]
sarvathā kṛtakāryo 'ham eṣyāmi saha sītayā | [Rām, Su, 1 39.1]
ānayiṣyāmi vā laṅkāṃ samutpāṭya sarāvaṇām | [Rām, Su, 1 39.2]
evam uktvā tu hanumān vānarān vānarottamaḥ | [Rām, Su, 1 40.1]
utpapātātha vegena vegavān avicārayan | [Rām, Su, 1 40.2]
samutpatati tasmiṃstu vegāt te nagarohiṇaḥ | [Rām, Su, 1 41.1]
saṃhṛtya viṭapān sarvān samutpetuḥ samantataḥ | [Rām, Su, 1 41.2]
sa mattakoyaṣṭibhakān pādapān puṣpaśālinaḥ | [Rām, Su, 1 42.1]
udvahann ūruvegena jagāma vimale 'mbare | [Rām, Su, 1 42.2]
ūruvegoddhatā vṛkṣā muhūrtaṃ kapim anvayuḥ | [Rām, Su, 1 43.1]
prasthitaṃ dīrgham adhvānaṃ svabandhum iva bāndhavāḥ | [Rām, Su, 1 43.2]
tam ūruvegonmathitāḥ sālāścānye nagottamāḥ | [Rām, Su, 1 44.1]
anujagmur hanūmantaṃ sainyā iva mahīpatim | [Rām, Su, 1 44.2]
supuṣpitāgrair bahubhiḥ pādapair anvitaḥ kapiḥ | [Rām, Su, 1 45.1]
hanumān parvatākāro babhūvādbhutadarśanaḥ | [Rām, Su, 1 45.2]
sāravanto 'tha ye vṛkṣā nyamajjaṃl lavaṇāmbhasi | [Rām, Su, 1 46.1]
bhayād iva mahendrasya parvatā varuṇālaye | [Rām, Su, 1 46.2]
sa nānākusumaiḥ kīrṇaḥ kapiḥ sāṅkurakorakaiḥ | [Rām, Su, 1 47.1]
śuśubhe meghasaṃkāśaḥ khadyotair iva parvataḥ | [Rām, Su, 1 47.2]
vimuktāstasya vegena muktvā puṣpāṇi te drumāḥ | [Rām, Su, 1 48.1]
avaśīryanta salile nivṛttāḥ suhṛdo yathā | [Rām, Su, 1 48.2]
laghutvenopapannaṃ tad vicitraṃ sāgare 'patat | [Rām, Su, 1 49.1]
drumāṇāṃ vividhaṃ puṣpaṃ kapivāyusamīritam | [Rām, Su, 1 49.2]
puṣpaugheṇānubaddhena nānāvarṇena vānaraḥ | [Rām, Su, 1 50.1]
babhau megha ivodyan vai vidyudgaṇavibhūṣitaḥ | [Rām, Su, 1 50.2]
tasya vegasamudbhūtaiḥ puṣpaistoyam adṛśyata | [Rām, Su, 1 51.1]
tārābhir abhirāmābhir uditābhir ivāmbaram | [Rām, Su, 1 51.2]
tasyāmbaragatau bāhū dadṛśāte prasāritau | [Rām, Su, 1 52.1]
parvatāgrād viniṣkrāntau pañcāsyāviva pannagau | [Rām, Su, 1 52.2]
pibann iva babhau cāpi sormijālaṃ mahārṇavam | [Rām, Su, 1 53.1]
pipāsur iva cākāśaṃ dadṛśe sa mahākapiḥ | [Rām, Su, 1 53.2]
tasya vidyutprabhākāre vāyumārgānusāriṇaḥ | [Rām, Su, 1 54.1]
nayane viprakāśete parvatasthāvivānalau | [Rām, Su, 1 54.2]
piṅge piṅgākṣamukhyasya bṛhatī parimaṇḍale | [Rām, Su, 1 55.1]
cakṣuṣī saṃprakāśete candrasūryāviva sthitau | [Rām, Su, 1 55.2]
mukhaṃ nāsikayā tasya tāmrayā tāmram ābabhau | [Rām, Su, 1 56.1]
saṃdhyayā samabhispṛṣṭaṃ yathā sūryasya maṇḍalam | [Rām, Su, 1 56.2]
lāṅgalaṃ ca samāviddhaṃ plavamānasya śobhate | [Rām, Su, 1 57.1]
ambare vāyuputrasya śakradhvaja ivocchritaḥ | [Rām, Su, 1 57.2]
lāṅgūlacakreṇa mahāñ śukladaṃṣṭro 'nilātmajaḥ | [Rām, Su, 1 58.1]
vyarocata mahāprājñaḥ pariveṣīva bhāskaraḥ | [Rām, Su, 1 58.2]
sphigdeśenābhitāmreṇa rarāja sa mahākapiḥ | [Rām, Su, 1 59.1]
mahatā dāriteneva girir gairikadhātunā | [Rām, Su, 1 59.2]
tasya vānarasiṃhasya plavamānasya sāgaram | [Rām, Su, 1 60.1]
kakṣāntaragato vāyur jīmūta iva garjati | [Rām, Su, 1 60.2]
khe yathā nipatatyulkā uttarāntād viniḥsṛtā | [Rām, Su, 1 61.1]
dṛśyate sānubandhā ca tathā sa kapikuñjaraḥ | [Rām, Su, 1 61.2]
patatpataṃgasaṃkāśo vyāyataḥ śuśubhe kapiḥ | [Rām, Su, 1 62.1]
pravṛddha iva mātaṃgaḥ kakṣyayā badhyamānayā | [Rām, Su, 1 62.2]
upariṣṭāccharīreṇa chāyayā cāvagāḍhayā | [Rām, Su, 1 63.1]
sāgare mārutāviṣṭā naur ivāsīt tadā kapiḥ | [Rām, Su, 1 63.2]
yaṃ yaṃ deśaṃ samudrasya jagāma sa mahākapiḥ | [Rām, Su, 1 64.1]
sa sa tasyāṅgavegena sonmāda iva lakṣyate | [Rām, Su, 1 64.2]
sāgarasyormijālānām urasā śailavarṣmaṇām | [Rām, Su, 1 65.1]
abhighnaṃstu mahāvegaḥ pupluve sa mahākapiḥ | [Rām, Su, 1 65.2]
kapivātaśca balavānmeghavātaśca niḥsṛtaḥ | [Rām, Su, 1 66.1]
sāgaraṃ bhīmanirghoṣaṃ kampayāmāsatur bhṛśam | [Rām, Su, 1 66.2]
vikarṣann ūrmijālāni bṛhanti lavaṇāmbhasi | [Rām, Su, 1 67.1]
atyakrāmanmahāvegastaraṅgān gaṇayann iva | [Rām, Su, 1 67.2]
plavamānaṃ samīkṣyātha bhujaṅgāḥ sāgarālayāḥ | [Rām, Su, 1 68.1]
vyomni taṃ kapiśārdūlaṃ suparṇam iti menire | [Rām, Su, 1 68.2]
daśayojanavistīrṇā triṃśadyojanam āyatā | [Rām, Su, 1 69.1]
chāyā vānarasiṃhasya jale cārutarābhavat | [Rām, Su, 1 69.2]
śvetābhraghanarājīva vāyuputrānugāminī | [Rām, Su, 1 70.1]
tasya sā śuśubhe chāyā vitatā lavaṇāmbhasi | [Rām, Su, 1 70.2]
plavamānaṃ tu taṃ dṛṣṭvā plavagaṃ tvaritaṃ tadā | [Rām, Su, 1 71.1]
vavṛṣuḥ puṣpavarṣāṇi devagandharvadānavāḥ | [Rām, Su, 1 71.2]
tatāpa na hi taṃ sūryaḥ plavantaṃ vānareśvaram | [Rām, Su, 1 72.1]
siṣeve ca tadā vāyū rāmakāryārthasiddhaye | [Rām, Su, 1 72.2]
ṛṣayastuṣṭuvuścainaṃ plavamānaṃ vihāyasā | [Rām, Su, 1 73.1]
jaguśca devagandharvāḥ praśaṃsanto mahaujasam | [Rām, Su, 1 73.2]
nāgāśca tuṣṭuvur yakṣā rakṣāṃsi vibudhāḥ khagāḥ | [Rām, Su, 1 74.1]
prekṣyākāśe kapivaraṃ sahasā vigataklamam | [Rām, Su, 1 74.2]
tasmin plavagaśārdūle plavamāne hanūmati | [Rām, Su, 1 75.1]
ikṣvākukulamānārthī cintayāmāsa sāgaraḥ | [Rām, Su, 1 75.2]
sāhāyyaṃ vānarendrasya yadi nāhaṃ hanūmataḥ | [Rām, Su, 1 76.1]
kariṣyāmi bhaviṣyāmi sarvavācyo vivakṣatām | [Rām, Su, 1 76.2]
aham ikṣvākunāthena sagareṇa vivardhitaḥ | [Rām, Su, 1 77.1]
ikṣvākusacivaścāyaṃ nāvasīditum arhati | [Rām, Su, 1 77.2]
tathā mayā vidhātavyaṃ viśrameta yathā kapiḥ | [Rām, Su, 1 78.1]
śeṣaṃ ca mayi viśrāntaḥ sukhenātipatiṣyati | [Rām, Su, 1 78.2]
iti kṛtvā matiṃ sādhvīṃ samudraśchannam ambhasi | [Rām, Su, 1 79.1]
hiraṇyanābhaṃ mainākam uvāca girisattamam | [Rām, Su, 1 79.2]
tvam ihāsurasaṃghānāṃ pātālatalavāsinām | [Rām, Su, 1 80.1]
devarājñā giriśreṣṭha parighaḥ saṃniveśitaḥ | [Rām, Su, 1 80.2]
tvam eṣāṃ jñātavīryāṇāṃ punar evotpatiṣyatām | [Rām, Su, 1 81.1]
pātālasyāprameyasya dvāram āvṛtya tiṣṭhasi | [Rām, Su, 1 81.2]
tiryag ūrdhvam adhaścaiva śaktiste śaila vardhitum | [Rām, Su, 1 82.1]
tasmāt saṃcodayāmi tvām uttiṣṭha nagasattama | [Rām, Su, 1 82.2]
sa eṣa kapiśārdūlastvām uparyeti vīryavān | [Rām, Su, 1 83.1]
hanūmān rāmakāryārthaṃ bhīmakarmā kham āplutaḥ | [Rām, Su, 1 83.2]
tasya sāhyaṃ mayā kāryam ikṣvākukulavartinaḥ | [Rām, Su, 1 84.1]
mama ikṣvākavaḥ pūjyāḥ paraṃ pūjyatamāstava | [Rām, Su, 1 84.2]
kuru sācivyam asmākaṃ na naḥ kāryam atikramet | [Rām, Su, 1 85.1]
kartavyam akṛtaṃ kāryaṃ satāṃ manyum udīrayet | [Rām, Su, 1 85.2]
salilād ūrdhvam uttiṣṭha tiṣṭhatveṣa kapistvayi | [Rām, Su, 1 86.1]
asmākam atithiścaiva pūjyaśca plavatāṃ varaḥ | [Rām, Su, 1 86.2]
cāmīkaramahānābha devagandharvasevita | [Rām, Su, 1 87.1]
hanūmāṃstvayi viśrāntastataḥ śeṣaṃ gamiṣyati | [Rām, Su, 1 87.2]
kākutsthasyānṛśaṃsyaṃ ca maithilyāśca vivāsanam | [Rām, Su, 1 88.1]
śramaṃ ca plavagendrasya samīkṣyotthātum arhasi | [Rām, Su, 1 88.2]
hiraṇyanābho maināko niśamya lavaṇāmbhasaḥ | [Rām, Su, 1 89.1]
utpapāta jalāt tūrṇaṃ mahādrumalatāyutaḥ | [Rām, Su, 1 89.2]
sa sāgarajalaṃ bhittvā babhūvātyutthitastadā | [Rām, Su, 1 90.1]
yathā jaladharaṃ bhittvā dīptaraśmir divākaraḥ | [Rām, Su, 1 90.2]
śātakumbhamayaiḥ śṛṅgaiḥ sakiṃnaramahoragaiḥ | [Rām, Su, 1 91.1]
ādityodayasaṃkāśair ālikhadbhir ivāmbaram | [Rām, Su, 1 91.2]
tasya jāmbūnadaiḥ śṛṅgaiḥ parvatasya samutthitaiḥ | [Rām, Su, 1 92.1]
ākāśaṃ śastrasaṃkāśam abhavat kāñcanaprabham | [Rām, Su, 1 92.2]
jātarūpamayaiḥ śṛṅgair bhrājamānaiḥ svayaṃprabhaiḥ | [Rām, Su, 1 93.1]
ādityaśatasaṃkāśaḥ so 'bhavad girisattamaḥ | [Rām, Su, 1 93.2]
tam utthitam asaṃgena hanūmān agrataḥ sthitam | [Rām, Su, 1 94.1]
madhye lavaṇatoyasya vighno 'yam iti niścitaḥ | [Rām, Su, 1 94.2]
sa tam ucchritam atyarthaṃ mahāvego mahākapiḥ | [Rām, Su, 1 95.1]
urasā pātayāmāsa jīmūtam iva mārutaḥ | [Rām, Su, 1 95.2]
sa tadā pātitastena kapinā parvatottamaḥ | [Rām, Su, 1 96.1]
buddhvā tasya kaper vegaṃ jaharṣa ca nananda ca | [Rām, Su, 1 96.2]
tam ākāśagataṃ vīram ākāśe samavasthitam | [Rām, Su, 1 97.1]
prīto hṛṣṭamanā vākyam abravīt parvataḥ kapim | [Rām, Su, 1 97.2]
mānuṣaṃ dhārayan rūpam ātmanaḥ śikhare sthitaḥ | [Rām, Su, 1 97.3]
duṣkaraṃ kṛtavān karma tvam idaṃ vānarottama | [Rām, Su, 1 98.1]
nipatya mama śṛṅgeṣu viśramasva yathāsukham | [Rām, Su, 1 98.2]
rāghavasya kule jātair udadhiḥ parivardhitaḥ | [Rām, Su, 1 99.1]
sa tvāṃ rāmahite yuktaṃ pratyarcayati sāgaraḥ | [Rām, Su, 1 99.2]
kṛte ca pratikartavyam eṣa dharmaḥ sanātanaḥ | [Rām, Su, 1 100.1]
so 'yaṃ tatpratikārārthī tvattaḥ saṃmānam arhati | [Rām, Su, 1 100.2]
tvannimittam anenāhaṃ bahumānāt pracoditaḥ | [Rām, Su, 1 101.1]
yojanānāṃ śataṃ cāpi kapir eṣa samāplutaḥ | [Rām, Su, 1 101.2]
tava sānuṣu viśrāntaḥ śeṣaṃ prakramatām iti | [Rām, Su, 1 101.3]
tiṣṭha tvaṃ hariśārdūla mayi viśramya gamyatām | [Rām, Su, 1 102.1]
tad idaṃ gandhavat svādu kandamūlaphalaṃ bahu | [Rām, Su, 1 102.2]
tad āsvādya hariśreṣṭha viśrānto 'nugamiṣyasi | [Rām, Su, 1 102.3]
asmākam api saṃbandhaḥ kapimukhyastvayāsti vai | [Rām, Su, 1 103.1]
prakhyatastriṣu lokeṣu mahāguṇaparigrahaḥ | [Rām, Su, 1 103.2]
vegavantaḥ plavanto ye plavagā mārutātmaja | [Rām, Su, 1 104.1]
teṣāṃ mukhyatamaṃ manye tvām ahaṃ kapikuñjara | [Rām, Su, 1 104.2]
atithiḥ kila pūjārhaḥ prākṛto 'pi vijānatā | [Rām, Su, 1 105.1]
dharmaṃ jijñāsamānena kiṃ punar yādṛśo bhavān | [Rām, Su, 1 105.2]
tvaṃ hi devavariṣṭhasya mārutasya mahātmanaḥ | [Rām, Su, 1 106.1]
putrastasyaiva vegena sadṛśaḥ kapikuñjara | [Rām, Su, 1 106.2]
pūjite tvayi dharmajña pūjāṃ prāpnoti mārutaḥ | [Rām, Su, 1 107.1]
tasmāt tvaṃ pūjanīyo me śṛṇu cāpyatra kāraṇam | [Rām, Su, 1 107.2]
pūrvaṃ kṛtayuge tāta parvatāḥ pakṣiṇo 'bhavan | [Rām, Su, 1 108.1]
te 'pi jagmur diśaḥ sarvā garuḍānilaveginaḥ | [Rām, Su, 1 108.2]
tatasteṣu prayāteṣu devasaṃghāḥ saharṣibhiḥ | [Rām, Su, 1 109.1]
bhūtāni ca bhayaṃ jagmusteṣāṃ patanaśaṅkayā | [Rām, Su, 1 109.2]
tataḥ kruddhaḥ sahasrākṣaḥ parvatānāṃ śatakratuḥ | [Rām, Su, 1 110.1]
pakṣāṃścicheda vajreṇa tatra tatra sahasraśaḥ | [Rām, Su, 1 110.2]
sa mām upagataḥ kruddho vajram udyamya devarāṭ | [Rām, Su, 1 111.1]
tato 'haṃ sahasā kṣiptaḥ śvasanena mahātmanā | [Rām, Su, 1 111.2]
asmiṃl lavaṇatoye ca prakṣiptaḥ plavagottama | [Rām, Su, 1 112.1]
guptapakṣaḥ samagraśca tava pitrābhirakṣitaḥ | [Rām, Su, 1 112.2]
tato 'haṃ mānayāmi tvāṃ mānyo hi mama mārutaḥ | [Rām, Su, 1 113.1]
tvayā me hyeṣa saṃbandhaḥ kapimukhya mahāguṇaḥ | [Rām, Su, 1 113.2]
asminn evaṃgate kārye sāgarasya mamaiva ca | [Rām, Su, 1 114.1]
prītiṃ prītamanāḥ kartuṃ tvam arhasi mahākape | [Rām, Su, 1 114.2]
śramaṃ mokṣaya pūjāṃ ca gṛhāṇa kapisattama | [Rām, Su, 1 115.1]
prītiṃ ca bahu manyasva prīto 'smi tava darśanāt | [Rām, Su, 1 115.2]
evam uktaḥ kapiśreṣṭhastaṃ nagottamam abravīt | [Rām, Su, 1 116.1]
prīto 'smi kṛtam ātithyaṃ manyur eṣo 'panīyatām | [Rām, Su, 1 116.2]
tvarate kāryakālo me ahaścāpyativartate | [Rām, Su, 1 117.1]
pratijñā ca mayā dattā na sthātavyam ihāntarā | [Rām, Su, 1 117.2]
ityuktvā pāṇinā śailam ālabhya haripuṃgavaḥ | [Rām, Su, 1 118.1]
jagāmākāśam āviśya vīryavān prahasann iva | [Rām, Su, 1 118.2]
sa parvatasamudrābhyāṃ bahumānād avekṣitaḥ | [Rām, Su, 1 119.1]
pūjitaścopapannābhir āśīrbhir anilātmajaḥ | [Rām, Su, 1 119.2]
athordhvaṃ dūram utpatya hitvā śailamahārṇavau | [Rām, Su, 1 120.1]
pituḥ panthānam āsthāya jagāma vimale 'mbare | [Rām, Su, 1 120.2]
bhūyaścordhvagatiṃ prāpya giriṃ tam avalokayan | [Rām, Su, 1 121.1]
vāyusūnur nirālambe jagāma vimale 'mbare | [Rām, Su, 1 121.2]
tad dvitīyaṃ hanumato dṛṣṭvā karma suduṣkaram | [Rām, Su, 1 122.1]
praśaśaṃsuḥ surāḥ sarve siddhāśca paramarṣayaḥ | [Rām, Su, 1 122.2]
devatāścābhavan hṛṣṭāstatrasthāstasya karmaṇā | [Rām, Su, 1 123.1]
kāñcanasya sunābhasya sahasrākṣaśca vāsavaḥ | [Rām, Su, 1 123.2]
uvāca vacanaṃ dhīmān paritoṣāt sagadgadam | [Rām, Su, 1 124.1]
sunābhaṃ parvataśreṣṭhaṃ svayam eva śacīpatiḥ | [Rām, Su, 1 124.2]
hiraṇyanābha śailendra parituṣṭo 'smi te bhṛśam | [Rām, Su, 1 125.1]
abhayaṃ te prayacchāmi tiṣṭha saumya yathāsukham | [Rām, Su, 1 125.2]
sāhyaṃ kṛtaṃ te sumahad vikrāntasya hanūmataḥ | [Rām, Su, 1 126.1]
kramato yojanaśataṃ nirbhayasya bhaye sati | [Rām, Su, 1 126.2]
rāmasyaiṣa hi dautyena yāti dāśarather hariḥ | [Rām, Su, 1 127.1]
satkriyāṃ kurvatā śaktyā toṣito 'smi dṛḍhaṃ tvayā | [Rām, Su, 1 127.2]
tataḥ praharṣam alabhad vipulaṃ parvatottamaḥ | [Rām, Su, 1 128.1]
devatānāṃ patiṃ dṛṣṭvā parituṣṭaṃ śatakratum | [Rām, Su, 1 128.2]
sa vai dattavaraḥ śailo babhūvāvasthitastadā | [Rām, Su, 1 129.1]
hanūmāṃśca muhūrtena vyaticakrāma sāgaram | [Rām, Su, 1 129.2]
tato devāḥ sagandharvāḥ siddhāśca paramarṣayaḥ | [Rām, Su, 1 130.1]
abruvan sūryasaṃkāśāṃ surasāṃ nāgamātaram | [Rām, Su, 1 130.2]
ayaṃ vātātmajaḥ śrīmān plavate sāgaropari | [Rām, Su, 1 131.1]
hanūmānnāma tasya tvaṃ muhūrtaṃ vighnam ācara | [Rām, Su, 1 131.2]
rākṣasaṃ rūpam āsthāya sughoraṃ parvatopamam | [Rām, Su, 1 132.1]
daṃṣṭrākarālaṃ piṅgākṣaṃ vaktraṃ kṛtvā nabhaḥspṛśam | [Rām, Su, 1 132.2]
balam icchāmahe jñātuṃ bhūyaścāsya parākramam | [Rām, Su, 1 133.1]
tvāṃ vijeṣyatyupāyena viṣādaṃ vā gamiṣyati | [Rām, Su, 1 133.2]
evam uktā tu sā devī daivatair abhisatkṛtā | [Rām, Su, 1 134.1]
samudramadhye surasā bibhratī rākṣasaṃ vapuḥ | [Rām, Su, 1 134.2]
vikṛtaṃ ca virūpaṃ ca sarvasya ca bhayāvaham | [Rām, Su, 1 135.1]
plavamānaṃ hanūmantam āvṛtyedam uvāca ha | [Rām, Su, 1 135.2]
mama bhakṣaḥ pradiṣṭastvam īśvarair vānararṣabha | [Rām, Su, 1 136.1]
ahaṃ tvāṃ bhakṣayiṣyāmi praviśedaṃ mamānanam | [Rām, Su, 1 136.2]
evam uktaḥ surasayā prāñjalir vānararṣabhaḥ | [Rām, Su, 1 137.1]
prahṛṣṭavadanaḥ śrīmān idaṃ vacanam abravīt | [Rām, Su, 1 137.2]
rāmo dāśarathir nāma praviṣṭo daṇḍakāvanam | [Rām, Su, 1 138.1]
lakṣmaṇena saha bhrātrā vaidehyā cāpi bhāryayā | [Rām, Su, 1 138.2]
asya kāryaviṣaktasya baddhavairasya rākṣasaiḥ | [Rām, Su, 1 139.1]
tasya sītā hṛtā bhāryā rāvaṇena yaśasvinī | [Rām, Su, 1 139.2]
tasyāḥ sakāśaṃ dūto 'haṃ gamiṣye rāmaśāsanāt | [Rām, Su, 1 140.1]
kartum arhasi rāmasya sāhyaṃ viṣayavāsini | [Rām, Su, 1 140.2]
atha vā maithilīṃ dṛṣṭvā rāmaṃ cākliṣṭakāriṇam | [Rām, Su, 1 141.1]
āgamiṣyāmi te vaktraṃ satyaṃ pratiśṛṇomi te | [Rām, Su, 1 141.2]
evam uktā hanumatā surasā kāmarūpiṇī | [Rām, Su, 1 142.1]
abravīnnātivartenmāṃ kaścid eṣa varo mama | [Rām, Su, 1 142.2]
evam uktaḥ surasayā kruddho vānarapuṃgavaḥ | [Rām, Su, 1 143.1]
abravīt kuru vai vaktraṃ yena māṃ viṣahiṣyase | [Rām, Su, 1 143.2]
ityuktvā surasāṃ kruddho daśayojanam āyataḥ | [Rām, Su, 1 144.1]
daśayojanavistāro babhūva hanumāṃstadā | [Rām, Su, 1 144.2]
taṃ dṛṣṭvā meghasaṃkāśaṃ daśayojanam āyatam | [Rām, Su, 1 145.1]
cakāra surasāpyāsyaṃ viṃśadyojanam āyatam | [Rām, Su, 1 145.2]
hanumāṃstu tataḥ kruddhastriṃśadyojanam āyataḥ | [Rām, Su, 1 146.1]
cakāra surasā vaktraṃ catvāriṃśat tathocchritam | [Rām, Su, 1 146.2]
babhūva hanumān vīraḥ pañcāśadyojanocchritaḥ | [Rām, Su, 1 147.1]
cakāra surasā vaktraṃ ṣaṣṭiyojanam āyatam | [Rām, Su, 1 147.2]
tathaiva hanumān vīraḥ saptatiṃ yojanocchritaḥ | [Rām, Su, 1 148.1]
cakāra surasā vaktram aśītiṃ yojanāyatam | [Rām, Su, 1 148.2]
hanūmān acalaprakhyo navatiṃ yojanocchritaḥ | [Rām, Su, 1 149.1]
cakāra surasā vaktraṃ śatayojanam āyatam | [Rām, Su, 1 149.2]
tad dṛṣṭvā vyāditaṃ tvāsyaṃ vāyuputraḥ sa buddhimān | [Rām, Su, 1 150.1]
dīrghajihvaṃ surasayā sughoraṃ narakopamam | [Rām, Su, 1 150.2]
sa saṃkṣipyātmanaḥ kāyaṃ jīmūta iva mārutiḥ | [Rām, Su, 1 151.1]
tasminmuhūrte hanumān babhūvāṅguṣṭhamātrakaḥ | [Rām, Su, 1 151.2]
so 'bhipatyāśu tad vaktraṃ niṣpatya ca mahājavaḥ | [Rām, Su, 1 152.1]
antarikṣe sthitaḥ śrīmān idaṃ vacanam abravīt | [Rām, Su, 1 152.2]
praviṣṭo 'smi hi te vaktraṃ dākṣāyaṇi namo 'stu te | [Rām, Su, 1 153.1]
gamiṣye yatra vaidehī satyaṃ cāstu vacastava | [Rām, Su, 1 153.2]
taṃ dṛṣṭvā vadanānmuktaṃ candraṃ rāhumukhād iva | [Rām, Su, 1 154.1]
abravīt surasā devī svena rūpeṇa vānaram | [Rām, Su, 1 154.2]
arthasiddhyai hariśreṣṭha gaccha saumya yathāsukham | [Rām, Su, 1 155.1]
samānaya ca vaidehīṃ rāghaveṇa mahātmanā | [Rām, Su, 1 155.2]
tat tṛtīyaṃ hanumato dṛṣṭvā karma suduṣkaram | [Rām, Su, 1 156.1]
sādhu sādhviti bhūtāni praśaśaṃsustadā harim | [Rām, Su, 1 156.2]
sa sāgaram anādhṛṣyam abhyetya varuṇālayam | [Rām, Su, 1 157.1]
jagāmākāśam āviśya vegena garuḍopamaḥ | [Rām, Su, 1 157.2]
sevite vāridhāribhiḥ patagaiśca niṣevite | [Rām, Su, 1 158.1]
carite kaiśikācāryair airāvataniṣevite | [Rām, Su, 1 158.2]
siṃhakuñjaraśārdūlapatagoragavāhanaiḥ | [Rām, Su, 1 159.1]
vimānaiḥ saṃpatadbhiśca vimalaiḥ samalaṃkṛte | [Rām, Su, 1 159.2]
vajrāśanisamāghātaiḥ pāvakair upaśobhite | [Rām, Su, 1 160.1]
kṛtapuṇyair mahābhāgaiḥ svargajidbhir alaṃkṛte | [Rām, Su, 1 160.2]
vahatā havyam atyantaṃ sevite citrabhānunā | [Rām, Su, 1 161.1]
grahanakṣatracandrārkatārāgaṇavibhūṣite | [Rām, Su, 1 161.2]
maharṣigaṇagandharvanāgayakṣasamākule | [Rām, Su, 1 162.1]
vivikte vimale viśve viśvāvasuniṣevite | [Rām, Su, 1 162.2]
devarājagajākrānte candrasūryapathe śive | [Rām, Su, 1 163.1]
vitāne jīvalokasya vitate brahmanirmite | [Rām, Su, 1 163.2]
bahuśaḥ sevite vīrair vidyādharagaṇair varaiḥ | [Rām, Su, 1 164.1]
kapinā kṛṣyamāṇāni mahābhrāṇi cakāśire | [Rām, Su, 1 164.2]
praviśann abhrajālāni niṣpataṃśca punaḥ punaḥ | [Rām, Su, 1 165.1]
prāvṛṣīndur ivābhāti niṣpatan praviśaṃstadā | [Rām, Su, 1 165.2]
plavamānaṃ tu taṃ dṛṣṭvā siṃhikā nāma rākṣasī | [Rām, Su, 1 166.1]
manasā cintayāmāsa pravṛddhā kāmarūpiṇī | [Rām, Su, 1 166.2]
adya dīrghasya kālasya bhaviṣyāmyaham āśitā | [Rām, Su, 1 167.1]
idaṃ hi me mahat sattvaṃ cirasya vaśam āgatam | [Rām, Su, 1 167.2]
iti saṃcintya manasā chāyām asya samakṣipat | [Rām, Su, 1 168.1]
chāyāyāṃ saṃgṛhītāyāṃ cintayāmāsa vānaraḥ | [Rām, Su, 1 168.2]
samākṣipto 'smi sahasā paṅgūkṛtaparākramaḥ | [Rām, Su, 1 169.1]
pratilomena vātena mahānaur iva sāgare | [Rām, Su, 1 169.2]
tiryag ūrdhvam adhaścaiva vīkṣamāṇastataḥ kapiḥ | [Rām, Su, 1 170.1]
dadarśa sa mahāsattvam utthitaṃ lavaṇāmbhasi | [Rām, Su, 1 170.2]
kapirājñā yad ākhyātaṃ sattvam adbhutadarśanam | [Rām, Su, 1 171.1]
chāyāgrāhi mahāvīryaṃ tad idaṃ nātra saṃśayaḥ | [Rām, Su, 1 171.2]
sa tāṃ buddhvārthatattvena siṃhikāṃ matimān kapiḥ | [Rām, Su, 1 172.1]
vyavardhata mahākāyaḥ prāvṛṣīva balāhakaḥ | [Rām, Su, 1 172.2]
tasya sā kāyam udvīkṣya vardhamānaṃ mahākapeḥ | [Rām, Su, 1 173.1]
vaktraṃ prasārayāmāsa pātālāmbarasaṃnibham | [Rām, Su, 1 173.2]
sa dadarśa tatastasyā vikṛtaṃ sumahan mukham | [Rām, Su, 1 174.1]
kāyamātraṃ ca medhāvī marmāṇi ca mahākapiḥ | [Rām, Su, 1 174.2]
sa tasyā vivṛte vaktre vajrasaṃhananaḥ kapiḥ | [Rām, Su, 1 175.1]
saṃkṣipya muhur ātmānaṃ niṣpapāta mahābalaḥ | [Rām, Su, 1 175.2]
āsye tasyā nimajjantaṃ dadṛśuḥ siddhacāraṇāḥ | [Rām, Su, 1 176.1]
grasyamānaṃ yathā candraṃ pūrṇaṃ parvaṇi rāhuṇā | [Rām, Su, 1 176.2]
tatastasya nakhaistīkṣṇair marmāṇyutkṛtya vānaraḥ | [Rām, Su, 1 177.1]
utpapātātha vegena manaḥsaṃpātavikramaḥ | [Rām, Su, 1 177.2]
tāṃ hatāṃ vānareṇāśu patitāṃ vīkṣya siṃhikām | [Rām, Su, 1 178.1]
bhūtānyākāśacārīṇi tam ūcuḥ plavagarṣabham | [Rām, Su, 1 178.2]
bhīmam adya kṛtaṃ karma mahat sattvaṃ tvayā hatam | [Rām, Su, 1 179.1]
sādhayārtham abhipretam ariṣṭaṃ plavatāṃ vara | [Rām, Su, 1 179.2]
yasya tvetāni catvāri vānarendra yathā tava | [Rām, Su, 1 180.1]
dhṛtir dṛṣṭir matir dākṣyaṃ sa karmasu na sīdati | [Rām, Su, 1 180.2]
sa taiḥ saṃbhāvitaḥ pūjyaḥ pratipannaprayojanaḥ | [Rām, Su, 1 181.1]
jagāmākāśam āviśya pannagāśanavat kapiḥ | [Rām, Su, 1 181.2]
prāptabhūyiṣṭhapārastu sarvataḥ pratilokayan | [Rām, Su, 1 182.1]
yojanānāṃ śatasyānte vanarājiṃ dadarśa saḥ | [Rām, Su, 1 182.2]
dadarśa ca patann eva vividhadrumabhūṣitam | [Rām, Su, 1 183.1]
dvīpaṃ śākhāmṛgaśreṣṭho malayopavanāni ca | [Rām, Su, 1 183.2]
sāgaraṃ sāgarānūpān sāgarānūpajān drumān | [Rām, Su, 1 184.1]
sāgarasya ca patnīnāṃ mukhānyapi vilokayan | [Rām, Su, 1 184.2]
sa mahāmeghasaṃkāśaṃ samīkṣyātmānam ātmanā | [Rām, Su, 1 185.1]
nirundhantam ivākāśaṃ cakāra matimānmatim | [Rām, Su, 1 185.2]
kāyavṛddhiṃ pravegaṃ ca mama dṛṣṭvaiva rākṣasāḥ | [Rām, Su, 1 186.1]
mayi kautūhalaṃ kuryur iti mene mahākapiḥ | [Rām, Su, 1 186.2]
tataḥ śarīraṃ saṃkṣipya tanmahīdharasaṃnibham | [Rām, Su, 1 187.1]
punaḥ prakṛtim āpede vītamoha ivātmavān | [Rām, Su, 1 187.2]
sa cārunānāvidharūpadhārī paraṃ samāsādya samudratīram | [Rām, Su, 1 188.1]
parair aśakyapratipannarūpaḥ samīkṣitātmā samavekṣitārthaḥ | [Rām, Su, 1 188.2]
tataḥ sa lambasya gireḥ samṛddhe vicitrakūṭe nipapāta kūṭe | [Rām, Su, 1 189.1]
saketakoddālakanālikere mahādrikūṭapratimo mahātmā | [Rām, Su, 1 189.2]
sa sāgaraṃ dānavapannagāyutaṃ balena vikramya mahormimālinam | [Rām, Su, 1 190.1]
nipatya tīre ca mahodadhestadā dadarśa laṅkām amarāvatīm iva | [Rām, Su, 1 190.2]
{Rām, Su, 2}
sa sāgaram anādhṛṣyam atikramya mahābalaḥ | [Rām, Su, 2 1.1]
trikūṭaśikhare laṅkāṃ sthitāṃ svastho dadarśa ha | [Rām, Su, 2 1.2]
tataḥ pādapamuktena puṣpavarṣeṇa vīryavān | [Rām, Su, 2 2.1]
abhivṛṣṭaḥ sthitastatra babhau puṣpamayo yathā | [Rām, Su, 2 2.2]
yojanānāṃ śataṃ śrīmāṃstīrtvāpyuttamavikramaḥ | [Rām, Su, 2 3.1]
aniśvasan kapistatra na glānim adhigacchati | [Rām, Su, 2 3.2]
śatānyahaṃ yojanānāṃ krameyaṃ subahūnyapi | [Rām, Su, 2 4.1]
kiṃ punaḥ sāgarasyāntaṃ saṃkhyātaṃ śatayojanam | [Rām, Su, 2 4.2]
sa tu vīryavatāṃ śreṣṭhaḥ plavatām api cottamaḥ | [Rām, Su, 2 5.1]
jagāma vegavāṃl laṅkāṃ laṅghayitvā mahodadhim | [Rām, Su, 2 5.2]
śādvalāni ca nīlāni gandhavanti vanāni ca | [Rām, Su, 2 6.1]
gaṇḍavanti ca madhyena jagāma nagavanti ca | [Rām, Su, 2 6.2]
śailāṃśca tarusaṃchannān vanarājīśca puṣpitāḥ | [Rām, Su, 2 7.1]
abhicakrāma tejasvī hanumān plavagarṣabhaḥ | [Rām, Su, 2 7.2]
sa tasminn acale tiṣṭhan vanānyupavanāni ca | [Rām, Su, 2 8.1]
sa nagāgre ca tāṃ laṅkāṃ dadarśa pavanātmajaḥ | [Rām, Su, 2 8.2]
saralān karṇikārāṃśca kharjūrāṃśca supuṣpitān | [Rām, Su, 2 9.1]
priyālānmuculindāṃśca kuṭajān ketakān api | [Rām, Su, 2 9.2]
priyaṅgūn gandhapūrṇāṃśca nīpān saptacchadāṃstathā | [Rām, Su, 2 10.1]
asanān kovidārāṃśca karavīrāṃśca puṣpitān | [Rām, Su, 2 10.2]
puṣpabhāranibaddhāṃśca tathā mukulitān api | [Rām, Su, 2 11.1]
pādapān vihagākīrṇān pavanādhūtamastakān | [Rām, Su, 2 11.2]
haṃsakāraṇḍavākīrṇā vāpīḥ padmotpalāyutāḥ | [Rām, Su, 2 12.1]
ākrīḍān vividhān ramyān vividhāṃśca jalāśayān | [Rām, Su, 2 12.2]
saṃtatān vividhair vṛkṣaiḥ sarvartuphalapuṣpitaiḥ | [Rām, Su, 2 13.1]
udyānāni ca ramyāṇi dadarśa kapikuñjaraḥ | [Rām, Su, 2 13.2]
samāsādya ca lakṣmīvāṃl laṅkāṃ rāvaṇapālitām | [Rām, Su, 2 14.1]
parikhābhiḥ sapadmābhiḥ sotpalābhir alaṃkṛtām | [Rām, Su, 2 14.2]
sītāpaharaṇārthena rāvaṇena surakṣitām | [Rām, Su, 2 15.1]
samantād vicaradbhiśca rākṣasair ugradhanvibhiḥ | [Rām, Su, 2 15.2]
kāñcanenāvṛtāṃ ramyāṃ prākāreṇa mahāpurīm | [Rām, Su, 2 16.1]
aṭṭālakaśatākīrṇāṃ patākādhvajamālinīm | [Rām, Su, 2 16.2]
toraṇaiḥ kāñcanair divyair latāpaṅktivicitritaiḥ | [Rām, Su, 2 17.1]
dadarśa hanumāṃl laṅkāṃ divi devapurīm iva | [Rām, Su, 2 17.2]
girimūrdhni sthitāṃ laṅkāṃ pāṇḍurair bhavanaiḥ śubhaiḥ | [Rām, Su, 2 18.1]
dadarśa sa kapiḥ śrīmān puram ākāśagaṃ yathā | [Rām, Su, 2 18.2]
pālitāṃ rākṣasendreṇa nirmitāṃ viśvakarmaṇā | [Rām, Su, 2 19.1]
plavamānām ivākāśe dadarśa hanumān purīm | [Rām, Su, 2 19.2]
sampūrṇāṃ rākṣasair ghorair nāgair bhogavatīm iva | [Rām, Su, 2 20.1]
acintyāṃ sukṛtāṃ spaṣṭāṃ kuberādhyuṣitāṃ purā | [Rām, Su, 2 20.2]
daṃṣṭribhir bahubhiḥ śūraiḥ śūlapaṭṭiśapāṇibhiḥ | [Rām, Su, 2 21.1]
rakṣitāṃ rākṣasair ghorair guhām āśīviṣair api | [Rām, Su, 2 21.2]
vapraprākārajaghanāṃ vipulāmbunavāmbarām | [Rām, Su, 2 22.1]
śataghnīśūlakeśāntām aṭṭālakavataṃsakām | [Rām, Su, 2 22.2]
dvāram uttaram āsādya cintayāmāsa vānaraḥ | [Rām, Su, 2 23.1]
kailāsaśikharaprakhyam ālikhantam ivāmbaram | [Rām, Su, 2 23.2]
dhriyamāṇam ivākāśam ucchritair bhavanottamaiḥ | [Rām, Su, 2 23.3]
tasyāśca mahatīṃ guptiṃ sāgaraṃ ca nirīkṣya saḥ | [Rām, Su, 2 24.1]
rāvaṇaṃ ca ripuṃ ghoraṃ cintayāmāsa vānaraḥ | [Rām, Su, 2 24.2]
āgatyāpīha harayo bhaviṣyanti nirarthakāḥ | [Rām, Su, 2 25.1]
na hi yuddhena vai laṅkā śakyā jetuṃ surair api | [Rām, Su, 2 25.2]
imāṃ tu viṣamāṃ durgāṃ laṅkāṃ rāvaṇapālitām | [Rām, Su, 2 26.1]
prāpyāpi sa mahābāhuḥ kiṃ kariṣyati rāghavaḥ | [Rām, Su, 2 26.2]
avakāśo na sāntvasya rākṣaseṣvabhigamyate | [Rām, Su, 2 27.1]
na dānasya na bhedasya naiva yuddhasya dṛśyate | [Rām, Su, 2 27.2]
caturṇām eva hi gatir vānarāṇāṃ mahātmanām | [Rām, Su, 2 28.1]
vāliputrasya nīlasya mama rājñaśca dhīmataḥ | [Rām, Su, 2 28.2]
yāvajjānāmi vaidehīṃ yadi jīvati vā na vā | [Rām, Su, 2 29.1]
tatraiva cintayiṣyāmi dṛṣṭvā tāṃ janakātmajām | [Rām, Su, 2 29.2]
tataḥ sa cintayāmāsa muhūrtaṃ kapikuñjaraḥ | [Rām, Su, 2 30.1]
giriśṛṅge sthitastasmin rāmasyābhyudaye rataḥ | [Rām, Su, 2 30.2]
anena rūpeṇa mayā na śakyā rakṣasāṃ purī | [Rām, Su, 2 31.1]
praveṣṭuṃ rākṣasair guptā krūrair balasamanvitaiḥ | [Rām, Su, 2 31.2]
ugraujaso mahāvīryā balavantaśca rākṣasāḥ | [Rām, Su, 2 32.1]
vañcanīyā mayā sarve jānakīṃ parimārgatā | [Rām, Su, 2 32.2]
lakṣyālakṣyeṇa rūpeṇa rātrau laṅkā purī mayā | [Rām, Su, 2 33.1]
praveṣṭuṃ prāptakālaṃ me kṛtyaṃ sādhayituṃ mahat | [Rām, Su, 2 33.2]
tāṃ purīṃ tādṛśīṃ dṛṣṭvā durādharṣāṃ surāsuraiḥ | [Rām, Su, 2 34.1]
hanūmāṃścintayāmāsa viniḥśvasya muhur muhuḥ | [Rām, Su, 2 34.2]
kenopāyena paśyeyaṃ maithilīṃ janakātmajām | [Rām, Su, 2 35.1]
adṛṣṭo rākṣasendreṇa rāvaṇena durātmanā | [Rām, Su, 2 35.2]
na vinaśyet kathaṃ kāryaṃ rāmasya viditātmanaḥ | [Rām, Su, 2 36.1]
ekām ekaśca paśyeyaṃ rahite janakātmajām | [Rām, Su, 2 36.2]
bhūtāścārthā vipadyante deśakālavirodhitāḥ | [Rām, Su, 2 37.1]
viklavaṃ dūtam āsādya tamaḥ sūryodaye yathā | [Rām, Su, 2 37.2]
arthānarthāntare buddhir niścitāpi na śobhate | [Rām, Su, 2 38.1]
ghātayanti hi kāryāṇi dūtāḥ paṇḍitamāninaḥ | [Rām, Su, 2 38.2]
na vinaśyet kathaṃ kāryaṃ vaiklavyaṃ na kathaṃ bhavet | [Rām, Su, 2 39.1]
laṅghanaṃ ca samudrasya kathaṃ nu na vṛthā bhavet | [Rām, Su, 2 39.2]
mayi dṛṣṭe tu rakṣobhī rāmasya viditātmanaḥ | [Rām, Su, 2 40.1]
bhaved vyartham idaṃ kāryaṃ rāvaṇānartham icchataḥ | [Rām, Su, 2 40.2]
na hi śakyaṃ kvacit sthātum avijñātena rākṣasaiḥ | [Rām, Su, 2 41.1]
api rākṣasarūpeṇa kim utānyena kenacit | [Rām, Su, 2 41.2]
vāyur apyatra nājñātaścared iti matir mama | [Rām, Su, 2 42.1]
na hyastyaviditaṃ kiṃcid rākṣasānāṃ balīyasām | [Rām, Su, 2 42.2]
ihāhaṃ yadi tiṣṭhāmi svena rūpeṇa saṃvṛtaḥ | [Rām, Su, 2 43.1]
vināśam upayāsyāmi bhartur arthaśca hīyate | [Rām, Su, 2 43.2]
tad ahaṃ svena rūpeṇa rajanyāṃ hrasvatāṃ gataḥ | [Rām, Su, 2 44.1]
laṅkām abhipatiṣyāmi rāghavasyārthasiddhaye | [Rām, Su, 2 44.2]
rāvaṇasya purīṃ rātrau praviśya sudurāsadām | [Rām, Su, 2 45.1]
vicinvan bhavanaṃ sarvaṃ drakṣyāmi janakātmajām | [Rām, Su, 2 45.2]
iti saṃcintya hanumān sūryasyāstamayaṃ kapiḥ | [Rām, Su, 2 46.1]
ācakāṅkṣe tadā vīro vaidehyā darśanotsukaḥ | [Rām, Su, 2 46.2]
pṛṣadaṃśakamātraḥ san babhūvādbhutadarśanaḥ | [Rām, Su, 2 46.3]
pradoṣakāle hanumāṃstūrṇam utpatya vīryavān | [Rām, Su, 2 47.1]
praviveśa purīṃ ramyāṃ suvibhaktamahāpathām | [Rām, Su, 2 47.2]
prāsādamālāvitatāṃ stambhaiḥ kāñcanarājataiḥ | [Rām, Su, 2 48.1]
śātakumbhamayair jālair gandharvanagaropamām | [Rām, Su, 2 48.2]
saptabhaumāṣṭabhaumaiśca sa dadarśa mahāpurīm | [Rām, Su, 2 49.1]
talaiḥ sphāṭikasampūrṇaiḥ kārtasvaravibhūṣitaiḥ | [Rām, Su, 2 49.2]
vaidūryamaṇicitraiśca muktājālavibhūṣitaiḥ | [Rām, Su, 2 50.1]
talaiḥ śuśubhire tāni bhavanānyatra rakṣasām | [Rām, Su, 2 50.2]
kāñcanāni vicitrāṇi toraṇāni ca rakṣasām | [Rām, Su, 2 51.1]
laṅkām uddyotayāmāsuḥ sarvataḥ samalaṃkṛtām | [Rām, Su, 2 51.2]
acintyām adbhutākārāṃ dṛṣṭvā laṅkāṃ mahākapiḥ | [Rām, Su, 2 52.1]
āsīd viṣaṇṇo hṛṣṭaśca vaidehyā darśanotsukaḥ | [Rām, Su, 2 52.2]
sa pāṇḍurodviddhavimānamālinīṃ mahārhajāmbūnadajālatoraṇām | [Rām, Su, 2 53.1]
yaśasvināṃ rāvaṇabāhupālitāṃ kṣapācarair bhīmabalaiḥ samāvṛtām | [Rām, Su, 2 53.2]
candro 'pi sācivyam ivāsya kurvaṃs tārāgaṇair madhyagato virājan | [Rām, Su, 2 54.1]
jyotsnāvitānena vitatya lokam uttiṣṭhate naikasahasraraśmiḥ | [Rām, Su, 2 54.2]
śaṅkhaprabhaṃ kṣīramṛṇālavarṇam udgacchamānaṃ vyavabhāsamānam | [Rām, Su, 2 55.1]
dadarśa candraṃ sa kapipravīraḥ poplūyamānaṃ sarasīva haṃsam | [Rām, Su, 2 55.2]
{Rām, Su, 3}
sa lambaśikhare lambe lambatoyadasaṃnibhe | [Rām, Su, 3 1.1]
sattvam āsthāya medhāvī hanumānmārutātmajaḥ | [Rām, Su, 3 1.2]
niśi laṅkāṃ mahāsattvo viveśa kapikuñjaraḥ | [Rām, Su, 3 2.1]
ramyakānanatoyāḍhyāṃ purīṃ rāvaṇapālitām | [Rām, Su, 3 2.2]
śāradāmbudharaprakhyair bhavanair upaśobhitām | [Rām, Su, 3 3.1]
sāgaropamanirghoṣāṃ sāgarānilasevitām | [Rām, Su, 3 3.2]
supuṣṭabalasaṃguptāṃ yathaiva viṭapāvatīm | [Rām, Su, 3 4.1]
cārutoraṇaniryūhāṃ pāṇḍuradvāratoraṇām | [Rām, Su, 3 4.2]
bhujagācaritāṃ guptāṃ śubhāṃ bhogavatīm iva | [Rām, Su, 3 5.1]
tāṃ savidyudghanākīrṇāṃ jyotirmārganiṣevitām | [Rām, Su, 3 5.2]
caṇḍamārutanirhrādāṃ yathendrasyāmarāvatīm | [Rām, Su, 3 6.1]
śātakumbhena mahatā prākāreṇābhisaṃvṛtām | [Rām, Su, 3 6.2]
kiṅkiṇījālaghoṣābhiḥ patākābhir alaṃkṛtām | [Rām, Su, 3 7.1]
āsādya sahasā hṛṣṭaḥ prākāram abhipedivān | [Rām, Su, 3 7.2]
vismayāviṣṭahṛdayaḥ purīm ālokya sarvataḥ | [Rām, Su, 3 8.1]
jāmbūnadamayair dvārair vaidūryakṛtavedikaiḥ | [Rām, Su, 3 8.2]
maṇisphaṭikamuktābhir maṇikuṭṭimabhūṣitaiḥ | [Rām, Su, 3 9.1]
taptahāṭakaniryūhai rājatāmalapāṇḍuraiḥ | [Rām, Su, 3 9.2]
vaidūryatalasopānaiḥ sphāṭikāntarapāṃsubhiḥ | [Rām, Su, 3 10.1]
cārusaṃjavanopetaiḥ kham ivotpatitaiḥ śubhaiḥ | [Rām, Su, 3 10.2]
krauñcabarhiṇasaṃghuṣṭe rājahaṃsaniṣevitaiḥ | [Rām, Su, 3 11.1]
tūryābharaṇanirghoṣaiḥ sarvataḥ pratināditām | [Rām, Su, 3 11.2]
vasvokasārāpratimāṃ samīkṣya nagarīṃ tataḥ | [Rām, Su, 3 12.1]
kham ivotpatitāṃ laṅkāṃ jaharṣa hanumān kapiḥ | [Rām, Su, 3 12.2]
tāṃ samīkṣya purīṃ laṅkāṃ rākṣasādhipateḥ śubhām | [Rām, Su, 3 13.1]
anuttamām ṛddhiyutāṃ cintayāmāsa vīryavān | [Rām, Su, 3 13.2]
neyam anyena nagarī śakyā dharṣayituṃ balāt | [Rām, Su, 3 14.1]
rakṣitā rāvaṇabalair udyatāyudhadhāribhiḥ | [Rām, Su, 3 14.2]
kumudāṅgadayor vāpi suṣeṇasya mahākapeḥ | [Rām, Su, 3 15.1]
prasiddheyaṃ bhaved bhūmir maindadvividayor api | [Rām, Su, 3 15.2]
vivasvatastanūjasya hareśca kuśaparvaṇaḥ | [Rām, Su, 3 16.1]
ṛkṣasya ketumālasya mama caiva gatir bhavet | [Rām, Su, 3 16.2]
samīkṣya tu mahābāho rāghavasya parākramam | [Rām, Su, 3 17.1]
lakṣmaṇasya ca vikrāntam abhavat prītimān kapiḥ | [Rām, Su, 3 17.2]
tāṃ ratnavasanopetāṃ koṣṭhāgārāvataṃsakām | [Rām, Su, 3 18.1]
yantrāgārastanīm ṛddhāṃ pramadām iva bhūṣitām | [Rām, Su, 3 18.2]
tāṃ naṣṭatimirāṃ dīpair bhāsvaraiśca mahāgṛhaiḥ | [Rām, Su, 3 19.1]
nagarīṃ rākṣasendrasya dadarśa sa mahākapiḥ | [Rām, Su, 3 19.2]
praviṣṭaḥ sattvasampanno niśāyāṃ mārutātmajaḥ | [Rām, Su, 3 20.1]
sa mahāpatham āsthāya muktāpuṣpavirājitam | [Rām, Su, 3 20.2]
hasitodghuṣṭaninadais tūryaghoṣapuraḥsaraiḥ | [Rām, Su, 3 21.1]
vajrāṅkuśanikāśaiśca vajrajālavibhūṣitaiḥ | [Rām, Su, 3 21.2]
gṛhamedhaiḥ purī ramyā babhāse dyaur ivāmbudaiḥ | [Rām, Su, 3 21.3]
prajajvāla tadā laṅkā rakṣogaṇagṛhaiḥ śubhaiḥ | [Rām, Su, 3 22.1]
sitābhrasadṛśaiścitraiḥ padmasvastikasaṃsthitaiḥ | [Rām, Su, 3 22.2]
vardhamānagṛhaiścāpi sarvataḥ suvibhūṣitaiḥ | [Rām, Su, 3 22.3]
tāṃ citramālyābharaṇāṃ kapirājahitaṃkaraḥ | [Rām, Su, 3 23.1]
rāghavārthaṃ carañ śrīmān dadarśa ca nananda ca | [Rām, Su, 3 23.2]
śuśrāva madhuraṃ gītaṃ tristhānasvarabhūṣitam | [Rām, Su, 3 24.1]
strīṇāṃ madasamṛddhānāṃ divi cāpsarasām iva | [Rām, Su, 3 24.2]
śuśrāva kāñcīninādaṃ nūpurāṇāṃ ca niḥsvanam | [Rām, Su, 3 25.1]
sopānaninadāṃścaiva bhavaneṣu mahātmanām | [Rām, Su, 3 25.2]
āsphoṭitaninādāṃśca kṣveḍitāṃśca tatastataḥ | [Rām, Su, 3 25.3]
svādhyāyaniratāṃścaiva yātudhānān dadarśa saḥ | [Rām, Su, 3 26.1]
rāvaṇastavasaṃyuktān garjato rākṣasān api | [Rām, Su, 3 26.2]
rājamārgaṃ samāvṛtya sthitaṃ rakṣobalaṃ mahat | [Rām, Su, 3 27.1]
dadarśa madhyame gulme rākṣasasya carān bahūn | [Rām, Su, 3 27.2]
dīkṣitāñ jaṭilānmuṇḍān go'jināmbaravāsasaḥ | [Rām, Su, 3 28.1]
darbhamuṣṭipraharaṇān agnikuṇḍāyudhāṃstathā | [Rām, Su, 3 28.2]
kūṭamudgarapāṇīṃśca daṇḍāyudhadharān api | [Rām, Su, 3 29.1]
ekākṣānekakarṇāṃśca calallambapayodharān | [Rām, Su, 3 29.2]
karālān bhugnavaktrāṃśca vikaṭān vāmanāṃstathā | [Rām, Su, 3 30.1]
dhanvinaḥ khaḍginaścaiva śataghnīmusalāyudhān | [Rām, Su, 3 30.2]
parighottamahastāṃśca vicitrakavacojjvalān | [Rām, Su, 3 30.3]
nātisthūlān nātikṛśān nātidīrghātihrasvakān | [Rām, Su, 3 31.1]
virūpān bahurūpāṃśca surūpāṃśca suvarcasaḥ | [Rām, Su, 3 31.2]
śaktivṛkṣāyudhāṃścaiva paṭṭiśāśanidhāriṇaḥ | [Rām, Su, 3 32.1]
kṣepaṇīpāśahastāṃśca dadarśa sa mahākapiḥ | [Rām, Su, 3 32.2]
sragviṇastvanuliptāṃśca varābharaṇabhūṣitān | [Rām, Su, 3 33.1]
tīkṣṇaśūladharāṃścaiva vajriṇaśca mahābalān | [Rām, Su, 3 33.2]
śatasāhasram avyagram ārakṣaṃ madhyamaṃ kapiḥ | [Rām, Su, 3 34.1]
prākārāvṛtam atyantaṃ dadarśa sa mahākapiḥ | [Rām, Su, 3 34.2]
triviṣṭapanibhaṃ divyaṃ divyanādavināditam | [Rām, Su, 3 35.1]
vājiheṣitasaṃghuṣṭaṃ nāditaṃ bhūṣaṇaistathā | [Rām, Su, 3 35.2]
rathair yānair vimānaiśca tathā gajahayaiḥ śubhaiḥ | [Rām, Su, 3 36.1]
vāraṇaiśca caturdantaiḥ śvetābhranicayopamaiḥ | [Rām, Su, 3 36.2]
bhūṣitaṃ ruciradvāraṃ mattaiśca mṛgapakṣibhiḥ | [Rām, Su, 3 37.1]
rākṣasādhipater guptam āviveśa gṛhaṃ kapiḥ | [Rām, Su, 3 37.2]
{Rām, Su, 4}
tataḥ sa madhyaṃ gatam aṃśumantaṃ jyotsnāvitānaṃ mahad udvamantam | [Rām, Su, 4 1.1]
dadarśa dhīmān divi bhānumantaṃ goṣṭhe vṛṣaṃ mattam iva bhramantam | [Rām, Su, 4 1.2]
lokasya pāpāni vināśayantaṃ mahodadhiṃ cāpi samedhayantam | [Rām, Su, 4 2.1]
bhūtāni sarvāṇi virājayantaṃ dadarśa śītāṃśum athābhiyāntam | [Rām, Su, 4 2.2]
yā bhāti lakṣmīr bhuvi mandarasthā tathā pradoṣeṣu ca sāgarasthā | [Rām, Su, 4 3.1]
tathaiva toyeṣu ca puṣkarasthā rarāja sā cāruniśākarasthā | [Rām, Su, 4 3.2]
haṃso yathā rājatapañjarasthaḥ siṃho yathā mandarakandarasthaḥ | [Rām, Su, 4 4.1]
vīro yathā garvitakuñjarasthaś candro 'pi babhrāja tathāmbarasthaḥ | [Rām, Su, 4 4.2]
sthitaḥ kakudmān iva tīkṣṇaśṛṅgo mahācalaḥ śveta ivoccaśṛṅgaḥ | [Rām, Su, 4 5.1]
hastīva jāmbūnadabaddhaśṛṅgo vibhāti candraḥ paripūrṇaśṛṅgaḥ | [Rām, Su, 4 5.2]
prakāśacandrodayanaṣṭadoṣaḥ pravṛddharakṣaḥpiśitāśadoṣaḥ | [Rām, Su, 4 6.1]
rāmābhirāmeritacittadoṣaḥ svargaprakāśo bhagavān pradoṣaḥ | [Rām, Su, 4 6.2]
tantrīsvanāḥ karṇasukhāḥ pravṛttāḥ svapanti nāryaḥ patibhiḥ suvṛttāḥ | [Rām, Su, 4 7.1]
naktaṃcarāścāpi tathā pravṛttā vihartum atyadbhutaraudravṛttāḥ | [Rām, Su, 4 7.2]
mattapramattāni samākulāni rathāśvabhadrāsanasaṃkulāni | [Rām, Su, 4 8.1]
vīraśriyā cāpi samākulāni dadarśa dhīmān sa kapiḥ kulāni | [Rām, Su, 4 8.2]
parasparaṃ cādhikam ākṣipanti bhujāṃśca pīnān adhivikṣipanti | [Rām, Su, 4 9.1]
mattapralāpān adhivikṣipanti mattāni cānyonyam adhikṣipanti | [Rām, Su, 4 9.2]
rakṣāṃsi vakṣāṃsi ca vikṣipanti gātrāṇi kāntāsu ca vikṣipanti | [Rām, Su, 4 10.1]
dadarśa kāntāśca samālapanti tathāparāstatra punaḥ svapanti | [Rām, Su, 4 10.2]
mahāgajaiś cāpi tathā nadadbhiḥ supūjitaiś cāpi tathā susadbhiḥ | [Rām, Su, 4 11.1]
rarāja vīraiśca viniḥśvasadbhir hrado bhujaṅgair iva niḥśvasadbhiḥ | [Rām, Su, 4 11.2]
buddhipradhānān rucirābhidhānān saṃśraddadhānāñ jagataḥ pradhānān | [Rām, Su, 4 12.1]
nānāvidhānān rucirābhidhānān dadarśa tasyāṃ puri yātudhānān | [Rām, Su, 4 12.2]
nananda dṛṣṭvā sa ca tān surūpān nānāguṇān ātmaguṇānurūpān | [Rām, Su, 4 13.1]
vidyotamānān sa ca tān surūpān dadarśa kāṃścic ca punar virūpān | [Rām, Su, 4 13.2]
tato varārhāḥ suviśuddhabhāvās teṣāṃ striyastatra mahānubhāvāḥ | [Rām, Su, 4 14.1]
priyeṣu pāneṣu ca saktabhāvā dadarśa tārā iva suprabhāvāḥ | [Rām, Su, 4 14.2]
śriyā jvalantīstrapayopagūḍhā niśīthakāle ramaṇopagūḍhāḥ | [Rām, Su, 4 15.1]
dadarśa kāścit pramadopagūḍhā yathā vihaṃgāḥ kusumopagūḍhāḥ | [Rām, Su, 4 15.2]
anyāḥ punar harmyatalopaviṣṭās tatra priyāṅkeṣu sukhopaviṣṭāḥ | [Rām, Su, 4 16.1]
bhartuḥ priyā dharmaparā niviṣṭā dadarśa dhīmān madanābhiviṣṭāḥ | [Rām, Su, 4 16.2]
aprāvṛtāḥ kāñcanarājivarṇāḥ kāścit parārdhyāstapanīyavarṇāḥ | [Rām, Su, 4 17.1]
punaśca kāścicchaśalakṣmavarṇāḥ kāntaprahīṇā rucirāṅgavarṇāḥ | [Rām, Su, 4 17.2]
tataḥ priyān prāpya mano'bhirāmān suprītiyuktāḥ prasamīkṣya rāmāḥ | [Rām, Su, 4 18.1]
gṛheṣu hṛṣṭāḥ paramābhirāmā haripravīraḥ sa dadarśa rāmāḥ | [Rām, Su, 4 18.2]
candraprakāśāśca hi vaktramālā vakrākṣipakṣmāśca sunetramālāḥ | [Rām, Su, 4 19.1]
vibhūṣaṇānāṃ ca dadarśa mālāḥ śatahradānām iva cārumālāḥ | [Rām, Su, 4 19.2]
na tveva sītāṃ paramābhijātāṃ pathi sthite rājakule prajātām | [Rām, Su, 4 20.1]
latāṃ praphullām iva sādhujātāṃ dadarśa tanvīṃ manasābhijātām | [Rām, Su, 4 20.2]
sanātane vartmani saṃniviṣṭāṃ rāmekṣaṇīṃ tāṃ madanābhiviṣṭām | [Rām, Su, 4 21.1]
bhartur manaḥ śrīmad anupraviṣṭāṃ strībhyo varābhyaśca sadā viśiṣṭām | [Rām, Su, 4 21.2]
uṣṇārditāṃ sānusṛtāsrakaṇṭhīṃ purā varārhottamaniṣkakaṇṭhīm | [Rām, Su, 4 22.1]
sujātapakṣmām abhiraktakaṇṭhīṃ vane pravṛttām iva nīlakaṇṭhīm | [Rām, Su, 4 22.2]
avyaktalekhām iva candralekhāṃ pāṃsupradigdhām iva hemalekhām | [Rām, Su, 4 23.1]
kṣataprarūḍhām iva bāṇalekhāṃ vāyuprabhinnām iva meghalekhām | [Rām, Su, 4 23.2]
sītām apaśyanmanujeśvarasya rāmasya patnīṃ vadatāṃ varasya | [Rām, Su, 4 24.1]
babhūva duḥkhābhihataścirasya plavaṃgamo manda ivācirasya | [Rām, Su, 4 24.2]
{Rām, Su, 5}
sa nikāmaṃ vināmeṣu vicaran kāmarūpadhṛk | [Rām, Su, 5 1.1]
vicacāra kapir laṅkāṃ lāghavena samanvitaḥ | [Rām, Su, 5 1.2]
āsasādātha lakṣmīvān rākṣasendraniveśanam | [Rām, Su, 5 2.1]
prākāreṇārkavarṇena bhāsvareṇābhisaṃvṛtam | [Rām, Su, 5 2.2]
rakṣitaṃ rākṣasair bhīmaiḥ siṃhair iva mahad vanam | [Rām, Su, 5 3.1]
samīkṣamāṇo bhavanaṃ cakāśe kapikuñjaraḥ | [Rām, Su, 5 3.2]
rūpyakopahitaiścitraistoraṇair hemabhūṣitaiḥ | [Rām, Su, 5 4.1]
vicitrābhiśca kakṣyābhir dvāraiśca rucirair vṛtam | [Rām, Su, 5 4.2]
gajāsthitair mahāmātraiḥ śūraiśca vigataśramaiḥ | [Rām, Su, 5 5.1]
upasthitam asaṃhāryair hayaiḥ syandanayāyibhiḥ | [Rām, Su, 5 5.2]
siṃhavyāghratanutrāṇair dāntakāñcanarājataiḥ | [Rām, Su, 5 6.1]
ghoṣavadbhir vicitraiśca sadā vicaritaṃ rathaiḥ | [Rām, Su, 5 6.2]
bahuratnasamākīrṇaṃ parārdhyāsanabhājanam | [Rām, Su, 5 7.1]
mahārathasamāvāsaṃ mahārathamahāsanam | [Rām, Su, 5 7.2]
dṛśyaiśca paramodāraistaistaiśca mṛgapakṣibhiḥ | [Rām, Su, 5 8.1]
vividhair bahusāhasraiḥ paripūrṇaṃ samantataḥ | [Rām, Su, 5 8.2]
vinītair antapālaiśca rakṣobhiśca surakṣitam | [Rām, Su, 5 9.1]
mukhyābhiśca varastrībhiḥ paripūrṇaṃ samantataḥ | [Rām, Su, 5 9.2]
muditapramadāratnaṃ rākṣasendraniveśanam | [Rām, Su, 5 10.1]
varābharaṇanirhrādaiḥ samudrasvananiḥsvanam | [Rām, Su, 5 10.2]
tad rājaguṇasampannaṃ mukhyaiśca varacandanaiḥ | [Rām, Su, 5 11.1]
bherīmṛdaṅgābhirutaṃ śaṅkhaghoṣavināditam | [Rām, Su, 5 11.2]
nityārcitaṃ parvahutaṃ pūjitaṃ rākṣasaiḥ sadā | [Rām, Su, 5 12.1]
samudram iva gambhīraṃ samudram iva niḥsvanam | [Rām, Su, 5 12.2]
mahātmano mahad veśma mahāratnaparicchadam | [Rām, Su, 5 13.1]
mahājanasamākīrṇaṃ dadarśa sa mahākapiḥ | [Rām, Su, 5 13.2]
virājamānaṃ vapuṣā gajāśvarathasaṃkulam | [Rām, Su, 5 14.1]
laṅkābharaṇam ityeva so 'manyata mahākapiḥ | [Rām, Su, 5 14.2]
gṛhād gṛhaṃ rākṣasānām udyānāni ca vānaraḥ | [Rām, Su, 5 15.1]
vīkṣamāṇo hyasaṃtrastaḥ prāsādāṃśca cacāra saḥ | [Rām, Su, 5 15.2]
avaplutya mahāvegaḥ prahastasya niveśanam | [Rām, Su, 5 16.1]
tato 'nyat pupluve veśma mahāpārśvasya vīryavān | [Rām, Su, 5 16.2]
atha meghapratīkāśaṃ kumbhakarṇaniveśanam | [Rām, Su, 5 17.1]
vibhīṣaṇasya ca tathā pupluve sa mahākapiḥ | [Rām, Su, 5 17.2]
mahodarasya ca tathā virūpākṣasya caiva hi | [Rām, Su, 5 18.1]
vidyujjihvasya bhavanaṃ vidyunmālestathaiva ca | [Rām, Su, 5 18.2]
vajradaṃṣṭrasya ca tathā pupluve sa mahākapiḥ | [Rām, Su, 5 18.3]
śukasya ca mahāvegaḥ sāraṇasya ca dhīmataḥ | [Rām, Su, 5 19.1]
tathā cendrajito veśma jagāma hariyūthapaḥ | [Rām, Su, 5 19.2]
jambumāleḥ sumāleśca jagāma hariyūthapaḥ | [Rām, Su, 5 20.1]
raśmiketośca bhavanaṃ sūryaśatrostathaiva ca | [Rām, Su, 5 20.2]
dhūmrākṣasya ca saṃpāter bhavanaṃ mārutātmajaḥ | [Rām, Su, 5 21.1]
vidyudrūpasya bhīmasya ghanasya vighanasya ca | [Rām, Su, 5 21.2]
śukanābhasya vakrasya śaṭhasya vikaṭasya ca | [Rām, Su, 5 22.1]
hrasvakarṇasya daṃṣṭrasya romaśasya ca rakṣasaḥ | [Rām, Su, 5 22.2]
yuddhonmattasya mattasya dhvajagrīvasya nādinaḥ | [Rām, Su, 5 23.1]
vidyujjihvendrajihvānāṃ tathā hastimukhasya ca | [Rām, Su, 5 23.2]
karālasya piśācasya śoṇitākṣasya caiva hi | [Rām, Su, 5 24.1]
kramamāṇaḥ krameṇaiva hanūmānmārutātmajaḥ | [Rām, Su, 5 24.2]
teṣu teṣu mahārheṣu bhavaneṣu mahāyaśāḥ | [Rām, Su, 5 25.1]
teṣām ṛddhimatām ṛddhiṃ dadarśa sa mahākapiḥ | [Rām, Su, 5 25.2]
sarveṣāṃ samatikramya bhavanāni samantataḥ | [Rām, Su, 5 26.1]
āsasādātha lakṣmīvān rākṣasendraniveśanam | [Rām, Su, 5 26.2]
rāvaṇasyopaśāyinyo dadarśa harisattamaḥ | [Rām, Su, 5 27.1]
vicaran hariśārdūlo rākṣasīr vikṛtekṣaṇāḥ | [Rām, Su, 5 27.2]
śūlamudgarahastāśca śaktitomaradhāriṇīḥ | [Rām, Su, 5 27.3]
dadarśa vividhān gulmāṃstasya rakṣaḥpater gṛhe | [Rām, Su, 5 28.1]
raktāñ śvetān sitāṃścaiva harīṃścaiva mahājavān | [Rām, Su, 5 29.1]
kulīnān rūpasampannān gajān paragajārujān | [Rām, Su, 5 29.2]
niṣṭhitān gajaśikhāyām airāvatasamān yudhi | [Rām, Su, 5 30.1]
nihantṝn parasainyānāṃ gṛhe tasmin dadarśa saḥ | [Rām, Su, 5 30.2]
kṣarataśca yathā meghān sravataśca yathā girīn | [Rām, Su, 5 31.1]
meghastanitanirghoṣān durdharṣān samare paraiḥ | [Rām, Su, 5 31.2]
sahasraṃ vāhinīstatra jāmbūnadapariṣkṛtāḥ | [Rām, Su, 5 32.1]
hemajālair avicchinnāstaruṇādityasaṃnibhāḥ | [Rām, Su, 5 32.2]
dadarśa rākṣasendrasya rāvaṇasya niveśane | [Rām, Su, 5 33.1]
śibikā vividhākārāḥ sa kapir mārutātmajaḥ | [Rām, Su, 5 33.2]
latāgṛhāṇi citrāṇi citraśālāgṛhāṇi ca | [Rām, Su, 5 34.1]
krīḍāgṛhāṇi cānyāni dāruparvatakān api | [Rām, Su, 5 34.2]
kāmasya gṛhakaṃ ramyaṃ divāgṛhakam eva ca | [Rām, Su, 5 35.1]
dadarśa rākṣasendrasya rāvaṇasya niveśane | [Rām, Su, 5 35.2]
sa mandaratalaprakhyaṃ mayūrasthānasaṃkulam | [Rām, Su, 5 36.1]
dhvajayaṣṭibhir ākīrṇaṃ dadarśa bhavanottamam | [Rām, Su, 5 36.2]
anantaratnanicayaṃ nidhijālaṃ samantataḥ | [Rām, Su, 5 37.1]
dhīraniṣṭhitakarmāntaṃ gṛhaṃ bhūtapater iva | [Rām, Su, 5 37.2]
arcirbhiścāpi ratnānāṃ tejasā rāvaṇasya ca | [Rām, Su, 5 38.1]
virarājātha tad veśma raśmimān iva raśmibhiḥ | [Rām, Su, 5 38.2]
jāmbūnadamayānyeva śayanānyāsanāni ca | [Rām, Su, 5 39.1]
bhājanāni ca śubhrāṇi dadarśa hariyūthapaḥ | [Rām, Su, 5 39.2]
madhvāsavakṛtakledaṃ maṇibhājanasaṃkulam | [Rām, Su, 5 40.1]
manoramam asaṃbādhaṃ kuberabhavanaṃ yathā | [Rām, Su, 5 40.2]
nūpurāṇāṃ ca ghoṣeṇa kāñcīnāṃ ninadena ca | [Rām, Su, 5 41.1]
mṛdaṅgatalaghoṣaiśca ghoṣavadbhir vināditam | [Rām, Su, 5 41.2]
prāsādasaṃghātayutaṃ strīratnaśatasaṃkulam | [Rām, Su, 5 42.1]
suvyūḍhakakṣyaṃ hanumān praviveśa mahāgṛham | [Rām, Su, 5 42.2]
{Rām, Su, 6}
sa veśmajālaṃ balavān dadarśa vyāsaktavaidūryasuvarṇajālam | [Rām, Su, 6 1.1]
yathā mahat prāvṛṣi meghajālaṃ vidyutpinaddhaṃ savihaṃgajālam | [Rām, Su, 6 1.2]
niveśanānāṃ vividhāśca śālāḥ pradhānaśaṅkhāyudhacāpaśālāḥ | [Rām, Su, 6 2.1]
manoharāścāpi punar viśālā dadarśa veśmādriṣu candraśālāḥ | [Rām, Su, 6 2.2]
gṛhāṇi nānāvasurājitāni devāsuraiś cāpi supūjitāni | [Rām, Su, 6 3.1]
sarvaiśca doṣaiḥ parivarjitāni kapir dadarśa svabalārjitāni | [Rām, Su, 6 3.2]
tāni prayatnābhisamāhitāni mayena sākṣād iva nirmitāni | [Rām, Su, 6 4.1]
mahītale sarvaguṇottarāṇi dadarśa laṅkādhipater gṛhāṇi | [Rām, Su, 6 4.2]
tato dadarśocchritamegharūpaṃ manoharaṃ kāñcanacārurūpam | [Rām, Su, 6 5.1]
rakṣo'dhipasyātmabalānurūpaṃ gṛhottamaṃ hyapratirūparūpam | [Rām, Su, 6 5.2]
mahītale svargam iva prakīrṇaṃ śriyā jvalantaṃ bahuratnakīrṇam | [Rām, Su, 6 6.1]
nānātarūṇāṃ kusumāvakīrṇaṃ girer ivāgraṃ rajasāvakīrṇam | [Rām, Su, 6 6.2]
nārīpravekair iva dīpyamānaṃ taḍidbhir ambhodavad arcyamānam | [Rām, Su, 6 7.1]
haṃsapravekair iva vāhyamānaṃ śriyā yutaṃ khe sukṛtāṃ vimānam | [Rām, Su, 6 7.2]
yathā nagāgraṃ bahudhātucitraṃ yathā nabhaśca grahacandracitram | [Rām, Su, 6 8.1]
dadarśa yuktīkṛtameghacitraṃ vimānaratnaṃ bahuratnacitram | [Rām, Su, 6 8.2]
mahī kṛtā parvatarājipūrṇā śailāḥ kṛtā vṛkṣavitānapūrṇāḥ | [Rām, Su, 6 9.1]
vṛkṣāḥ kṛtāḥ puṣpavitānapūrṇāḥ puṣpaṃ kṛtaṃ kesarapatrapūrṇam | [Rām, Su, 6 9.2]
kṛtāni veśmāni ca pāṇḍurāṇi tathā supuṣpā api puṣkariṇyaḥ | [Rām, Su, 6 10.1]
punaśca padmāni sakesarāṇi dhanyāni citrāṇi tathā vanāni | [Rām, Su, 6 10.2]
puṣpāhvayaṃ nāma virājamānaṃ ratnaprabhābhiśca vivardhamānam | [Rām, Su, 6 11.1]
veśmottamānām api coccamānaṃ mahākapistatra mahāvimānam | [Rām, Su, 6 11.2]
kṛtāśca vaidūryamayā vihaṃgā rūpyapravālaiśca tathā vihaṃgāḥ | [Rām, Su, 6 12.1]
citrāśca nānāvasubhir bhujaṃgā jātyānurūpāsturagāḥ śubhāṅgāḥ | [Rām, Su, 6 12.2]
pravālajāmbūnadapuṣpapakṣāḥ salīlam āvarjitajihmapakṣāḥ | [Rām, Su, 6 13.1]
kāmasya sākṣād iva bhānti pakṣāḥ kṛtā vihaṃgāḥ sumukhāḥ supakṣāḥ | [Rām, Su, 6 13.2]
niyujyamānāśca gajāḥ suhastāḥ sakesarāścotpalapatrahastāḥ | [Rām, Su, 6 14.1]
babhūva devī ca kṛtā suhastā lakṣmīstathā padmini padmahastā | [Rām, Su, 6 14.2]
itīva tad gṛham abhigamya śobhanaṃ savismayo nagam iva cāruśobhanam | [Rām, Su, 6 15.1]
punaśca tat paramasugandhi sundaraṃ himātyaye nagam iva cārukandaram | [Rām, Su, 6 15.2]
tataḥ sa tāṃ kapir abhipatya pūjitāṃ caran purīṃ daśamukhabāhupālitām | [Rām, Su, 6 16.1]
adṛśya tāṃ janakasutāṃ supūjitāṃ suduḥkhitāṃ patiguṇaveganirjitām | [Rām, Su, 6 16.2]
tatastadā bahuvidhabhāvitātmanaḥ kṛtātmano janakasutāṃ suvartmanaḥ | [Rām, Su, 6 17.1]
apaśyato 'bhavad atiduḥkhitaṃ manaḥ sucakṣuṣaḥ pravicarato mahātmanaḥ | [Rām, Su, 6 17.2]
{Rām, Su, 7}
tasyālayavariṣṭhasya madhye vipulam āyatam | [Rām, Su, 7 1.1]
dadarśa bhavanaśreṣṭhaṃ hanūmānmārutātmajaḥ | [Rām, Su, 7 1.2]
ardhayojanavistīrṇam āyataṃ yojanaṃ hi tat | [Rām, Su, 7 2.1]
bhavanaṃ rākṣasendrasya bahuprāsādasaṃkulam | [Rām, Su, 7 2.2]
mārgamāṇastu vaidehīṃ sītām āyatalocanām | [Rām, Su, 7 3.1]
sarvataḥ paricakrāma hanūmān arisūdanaḥ | [Rām, Su, 7 3.2]
caturviṣāṇair dviradaistriviṣāṇaistathaiva ca | [Rām, Su, 7 4.1]
parikṣiptam asaṃbādhaṃ rakṣyamāṇam udāyudhaiḥ | [Rām, Su, 7 4.2]
rākṣasībhiśca patnībhī rāvaṇasya niveśanam | [Rām, Su, 7 5.1]
āhṛtābhiśca vikramya rājakanyābhir āvṛtam | [Rām, Su, 7 5.2]
tannakramakarākīrṇaṃ timiṃgilajhaṣākulam | [Rām, Su, 7 6.1]
vāyuvegasamādhūtaṃ pannagair iva sāgaram | [Rām, Su, 7 6.2]
yā hi vaiśravaṇe lakṣmīr yā cendre harivāhane | [Rām, Su, 7 7.1]
sā rāvaṇagṛhe sarvā nityam evānapāyinī | [Rām, Su, 7 7.2]
yā ca rājñaḥ kuberasya yamasya varuṇasya ca | [Rām, Su, 7 8.1]
tādṛśī tadviśiṣṭā vā ṛddhī rakṣogṛheṣviha | [Rām, Su, 7 8.2]
tasya harmyasya madhyasthaṃ veśma cānyat sunirmitam | [Rām, Su, 7 9.1]
bahuniryūhasaṃkīrṇaṃ dadarśa pavanātmajaḥ | [Rām, Su, 7 9.2]
brahmaṇo 'rthe kṛtaṃ divyaṃ divi yad viśvakarmaṇā | [Rām, Su, 7 10.1]
vimānaṃ puṣpakaṃ nāma sarvaratnavibhūṣitam | [Rām, Su, 7 10.2]
pareṇa tapasā lebhe yat kuberaḥ pitāmahāt | [Rām, Su, 7 11.1]
kuberam ojasā jitvā lebhe tad rākṣaseśvaraḥ | [Rām, Su, 7 11.2]
īhāmṛgasamāyuktaiḥ kārtasvarahiraṇmayaiḥ | [Rām, Su, 7 12.1]
sukṛtair ācitaṃ stambhaiḥ pradīptam iva ca śriyā | [Rām, Su, 7 12.2]
merumandarasaṃkāśair ullikhadbhir ivāmbaram | [Rām, Su, 7 13.1]
kūṭāgāraiḥ śubhākāraiḥ sarvataḥ samalaṃkṛtam | [Rām, Su, 7 13.2]
jvalanārkapratīkāśaṃ sukṛtaṃ viśvakarmaṇā | [Rām, Su, 7 14.1]
hemasopānasaṃyuktaṃ cārupravaravedikam | [Rām, Su, 7 14.2]
jālavātāyanair yuktaṃ kāñcanaiḥ sphāṭikair api | [Rām, Su, 7 15.1]
indranīlamahānīlamaṇipravaravedikam | [Rām, Su, 7 15.2]
vimānaṃ puṣpakaṃ divyam āruroha mahākapiḥ | [Rām, Su, 7 15.3]
tatrasthaḥ sa tadā gandhaṃ pānabhakṣyānnasaṃbhavam | [Rām, Su, 7 16.1]
divyaṃ saṃmūrchitaṃ jighran rūpavantam ivānilam | [Rām, Su, 7 16.2]
sa gandhastaṃ mahāsattvaṃ bandhur bandhum ivottamam | [Rām, Su, 7 17.1]
ita ehītyuvāceva tatra yatra sa rāvaṇaḥ | [Rām, Su, 7 17.2]
tatastāṃ prasthitaḥ śālāṃ dadarśa mahatīṃ śubhām | [Rām, Su, 7 18.1]
rāvaṇasya manaḥkāntāṃ kāntām iva varastriyam | [Rām, Su, 7 18.2]
maṇisopānavikṛtāṃ hemajālavirājitām | [Rām, Su, 7 19.1]
sphāṭikair āvṛtatalāṃ dantāntaritarūpikām | [Rām, Su, 7 19.2]
muktābhiśca pravālaiśca rūpyacāmīkarair api | [Rām, Su, 7 20.1]
vibhūṣitāṃ maṇistambhaiḥ subahustambhabhūṣitām | [Rām, Su, 7 20.2]
samair ṛjubhir atyuccaiḥ samantāt suvibhūṣitaiḥ | [Rām, Su, 7 21.1]
stambhaiḥ pakṣair ivātyuccair divaṃ samprasthitām iva | [Rām, Su, 7 21.2]
mahatyā kuthayāstīrṇāṃ pṛthivīlakṣaṇāṅkayā | [Rām, Su, 7 22.1]
pṛthivīm iva vistīrṇāṃ sarāṣṭragṛhamālinīm | [Rām, Su, 7 22.2]
nāditāṃ mattavihagair divyagandhādhivāsitām | [Rām, Su, 7 23.1]
parārdhyāstaraṇopetāṃ rakṣo'dhipaniṣevitām | [Rām, Su, 7 23.2]
dhūmrām agarudhūpena vimalāṃ haṃsapāṇḍurām | [Rām, Su, 7 24.1]
citrāṃ puṣpopahāreṇa kalmāṣīm iva suprabhām | [Rām, Su, 7 24.2]
manaḥsaṃhlādajananīṃ varṇasyāpi prasādinīm | [Rām, Su, 7 25.1]
tāṃ śokanāśinīṃ divyāṃ śriyaḥ saṃjananīm iva | [Rām, Su, 7 25.2]
indriyāṇīndriyārthaistu pañca pañcabhir uttamaiḥ | [Rām, Su, 7 26.1]
tarpayāmāsa māteva tadā rāvaṇapālitā | [Rām, Su, 7 26.2]
svargo 'yaṃ devaloko 'yam indrasyeyaṃ purī bhavet | [Rām, Su, 7 27.1]
siddhir veyaṃ parā hi syād ityamanyata mārutiḥ | [Rām, Su, 7 27.2]
pradhyāyata ivāpaśyat pradīpāṃstatra kāñcanān | [Rām, Su, 7 28.1]
dhūrtān iva mahādhūrtair devanena parājitān | [Rām, Su, 7 28.2]
dīpānāṃ ca prakāśena tejasā rāvaṇasya ca | [Rām, Su, 7 29.1]
arcirbhir bhūṣaṇānāṃ ca pradīptetyabhyamanyata | [Rām, Su, 7 29.2]
tato 'paśyat kuthāsīnaṃ nānāvarṇāmbarasrajam | [Rām, Su, 7 30.1]
sahasraṃ varanārīṇāṃ nānāveṣavibhūṣitam | [Rām, Su, 7 30.2]
parivṛtte 'rdharātre tu pānanidrāvaśaṃ gatam | [Rām, Su, 7 31.1]
krīḍitvoparataṃ rātrau suṣvāpa balavat tadā | [Rām, Su, 7 31.2]
tat prasuptaṃ viruruce niḥśabdāntarabhūṣaṇam | [Rām, Su, 7 32.1]
niḥśabdahaṃsabhramaraṃ yathā padmavanaṃ mahat | [Rām, Su, 7 32.2]
tāsāṃ saṃvṛtadantāni mīlitākṣāṇi mārutiḥ | [Rām, Su, 7 33.1]
apaśyat padmagandhīni vadanāni suyoṣitām | [Rām, Su, 7 33.2]
prabuddhānīva padmāni tāsāṃ bhūtvā kṣapākṣaye | [Rām, Su, 7 34.1]
punaḥsaṃvṛtapatrāṇi rātrāviva babhustadā | [Rām, Su, 7 34.2]
imāni mukhapadmāni niyataṃ mattaṣaṭpadāḥ | [Rām, Su, 7 35.1]
ambujānīva phullāni prārthayanti punaḥ punaḥ | [Rām, Su, 7 35.2]
iti vāmanyata śrīmān upapattyā mahākapiḥ | [Rām, Su, 7 36.1]
mene hi guṇatastāni samāni salilodbhavaiḥ | [Rām, Su, 7 36.2]
sā tasya śuśubhe śālā tābhiḥ strībhir virājitā | [Rām, Su, 7 37.1]
śāradīva prasannā dyaustārābhir abhiśobhitā | [Rām, Su, 7 37.2]
sa ca tābhiḥ parivṛtaḥ śuśubhe rākṣasādhipaḥ | [Rām, Su, 7 38.1]
yathā hyuḍupatiḥ śrīmāṃstārābhir abhisaṃvṛtaḥ | [Rām, Su, 7 38.2]
yāścyavante 'mbarāt tārāḥ puṇyaśeṣasamāvṛtāḥ | [Rām, Su, 7 39.1]
imāstāḥ saṃgatāḥ kṛtsnā iti mene haristadā | [Rām, Su, 7 39.2]
tārāṇām iva suvyaktaṃ mahatīnāṃ śubhārciṣām | [Rām, Su, 7 40.1]
prabhāvarṇaprasādāśca virejustatra yoṣitām | [Rām, Su, 7 40.2]
vyāvṛttagurupīnasrakprakīrṇavarabhūṣaṇāḥ | [Rām, Su, 7 41.1]
pānavyāyāmakāleṣu nidrāpahṛtacetasaḥ | [Rām, Su, 7 41.2]
vyāvṛttatilakāḥ kāścit kāścid udbhrāntanūpurāḥ | [Rām, Su, 7 42.1]
pārśve galitahārāśca kāścit paramayoṣitaḥ | [Rām, Su, 7 42.2]
muktāhāravṛtāścānyāḥ kāścit prasrastavāsasaḥ | [Rām, Su, 7 43.1]
vyāviddharaśanādāmāḥ kiśorya iva vāhitāḥ | [Rām, Su, 7 43.2]
sukuṇḍaladharāścānyā vicchinnamṛditasrajaḥ | [Rām, Su, 7 44.1]
gajendramṛditāḥ phullā latā iva mahāvane | [Rām, Su, 7 44.2]
candrāṃśukiraṇābhāśca hārāḥ kāsāṃcid utkaṭāḥ | [Rām, Su, 7 45.1]
haṃsā iva babhuḥ suptāḥ stanamadhyeṣu yoṣitām | [Rām, Su, 7 45.2]
aparāsāṃ ca vaidūryāḥ kādambā iva pakṣiṇaḥ | [Rām, Su, 7 46.1]
hemasūtrāṇi cānyāsāṃ cakravākā ivābhavan | [Rām, Su, 7 46.2]
haṃsakāraṇḍavākīrṇāścakravākopaśobhitāḥ | [Rām, Su, 7 47.1]
āpagā iva tā rejur jaghanaiḥ pulinair iva | [Rām, Su, 7 47.2]
kiṅkiṇījālasaṃkāśāstā hemavipulāmbujāḥ | [Rām, Su, 7 48.1]
bhāvagrāhā yaśastīrāḥ suptā nadya ivābabhuḥ | [Rām, Su, 7 48.2]
mṛduṣvaṅgeṣu kāsāṃcit kucāgreṣu ca saṃsthitāḥ | [Rām, Su, 7 49.1]
babhūvur bhūṣaṇānīva śubhā bhūṣaṇarājayaḥ | [Rām, Su, 7 49.2]
aṃśukāntāśca kāsāṃcin mukhamārutakampitāḥ | [Rām, Su, 7 50.1]
uparyupari vaktrāṇāṃ vyādhūyante punaḥ punaḥ | [Rām, Su, 7 50.2]
tāḥ patākā ivoddhūtāḥ patnīnāṃ ruciraprabhāḥ | [Rām, Su, 7 51.1]
nānāvarṇasuvarṇānāṃ vaktramūleṣu rejire | [Rām, Su, 7 51.2]
vavalguścātra kāsāṃcit kuṇḍalāni śubhārciṣām | [Rām, Su, 7 52.1]
mukhamārutasaṃsargānmandaṃ mandaṃ suyoṣitām | [Rām, Su, 7 52.2]
śarkarāsavagandhaḥ sa prakṛtyā surabhiḥ sukhaḥ | [Rām, Su, 7 53.1]
tāsāṃ vadananiḥśvāsaḥ siṣeve rāvaṇaṃ tadā | [Rām, Su, 7 53.2]
rāvaṇānanaśaṅkāśca kāścid rāvaṇayoṣitaḥ | [Rām, Su, 7 54.1]
mukhāni sma sapatnīnām upājighran punaḥ punaḥ | [Rām, Su, 7 54.2]
atyarthaṃ saktamanaso rāvaṇe tā varastriyaḥ | [Rām, Su, 7 55.1]
asvatantrāḥ sapatnīnāṃ priyam evācaraṃstadā | [Rām, Su, 7 55.2]
bāhūn upanidhāyānyāḥ pārihāryavibhūṣitāḥ | [Rām, Su, 7 56.1]
aṃśukāni ca ramyāṇi pramadāstatra śiśyire | [Rām, Su, 7 56.2]
anyā vakṣasi cānyasyāstasyāḥ kācit punar bhujam | [Rām, Su, 7 57.1]
aparā tvaṅkam anyasyāstasyāścāpyaparā bhujau | [Rām, Su, 7 57.2]
ūrupārśvakaṭīpṛṣṭham anyonyasya samāśritāḥ | [Rām, Su, 7 58.1]
parasparaniviṣṭāṅgyo madasnehavaśānugāḥ | [Rām, Su, 7 58.2]
anyonyasyāṅgasaṃsparśāt prīyamāṇāḥ sumadhyamāḥ | [Rām, Su, 7 59.1]
ekīkṛtabhujāḥ sarvāḥ suṣupustatra yoṣitaḥ | [Rām, Su, 7 59.2]
anyonyabhujasūtreṇa strīmālā grathitā hi sā | [Rām, Su, 7 60.1]
māleva grathitā sūtre śuśubhe mattaṣaṭpadā | [Rām, Su, 7 60.2]
latānāṃ mādhave māsi phullānāṃ vāyusevanāt | [Rām, Su, 7 61.1]
anyonyamālāgrathitaṃ saṃsaktakusumoccayam | [Rām, Su, 7 61.2]
vyativeṣṭitasuskandham anyonyabhramarākulam | [Rām, Su, 7 62.1]
āsīd vanam ivoddhūtaṃ strīvanaṃ rāvaṇasya tat | [Rām, Su, 7 62.2]
uciteṣvapi suvyaktaṃ na tāsāṃ yoṣitāṃ tadā | [Rām, Su, 7 63.1]
vivekaḥ śakya ādhātuṃ bhūṣaṇāṅgāmbarasrajām | [Rām, Su, 7 63.2]
rāvaṇe sukhasaṃviṣṭe tāḥ striyo vividhaprabhāḥ | [Rām, Su, 7 64.1]
jvalantaḥ kāñcanā dīpāḥ prekṣantānimiṣā iva | [Rām, Su, 7 64.2]
rājarṣipitṛdaityānāṃ gandharvāṇāṃ ca yoṣitaḥ | [Rām, Su, 7 65.1]
rakṣasāṃ cābhavan kanyāstasya kāmavaśaṃ gatāḥ | [Rām, Su, 7 65.2]
na tatra kācit pramadā prasahya vīryopapannena guṇena labdhā | [Rām, Su, 7 66.1]
na cānyakāmāpi na cānyapūrvā vinā varārhāṃ janakātmajāṃ tu | [Rām, Su, 7 66.2]
na cākulīnā na ca hīnarūpā nādakṣiṇā nānupacārayuktā | [Rām, Su, 7 67.1]
bhāryābhavat tasya na hīnasattvā na cāpi kāntasya na kāmanīyā | [Rām, Su, 7 67.2]
babhūva buddhistu harīśvarasya yadīdṛśī rāghavadharmapatnī | [Rām, Su, 7 68.1]
imā yathā rākṣasarājabhāryāḥ sujātam asyeti hi sādhubuddheḥ | [Rām, Su, 7 68.2]
punaśca so 'cintayad ārtarūpo dhruvaṃ viśiṣṭā guṇato hi sītā | [Rām, Su, 7 69.1]
athāyam asyāṃ kṛtavānmahātmā laṅkeśvaraḥ kaṣṭam anāryakarma | [Rām, Su, 7 69.2]
{Rām, Su, 8}
tatra divyopamaṃ mukhyaṃ sphāṭikaṃ ratnabhūṣitam | [Rām, Su, 8 1.1]
avekṣamāṇo hanumān dadarśa śayanāsanam | [Rām, Su, 8 1.2]
tasya caikatame deśe so 'gryamālyavibhūṣitam | [Rām, Su, 8 2.1]
dadarśa pāṇḍuraṃ chatraṃ tārādhipatisaṃnibham | [Rām, Su, 8 2.2]
bālavyajanahastābhir vījyamānaṃ samantataḥ | [Rām, Su, 8 3.1]
gandhaiśca vividhair juṣṭaṃ varadhūpena dhūpitam | [Rām, Su, 8 3.2]
paramāstaraṇāstīrṇam āvikājinasaṃvṛtam | [Rām, Su, 8 4.1]
dāmabhir varamālyānāṃ samantād upaśobhitam | [Rām, Su, 8 4.2]
tasmiñ jīmūtasaṃkāśaṃ pradīptottamakuṇḍalam | [Rām, Su, 8 5.1]
lohitākṣaṃ mahābāhuṃ mahārajatavāsasam | [Rām, Su, 8 5.2]
lohitenānuliptāṅgaṃ candanena sugandhinā | [Rām, Su, 8 6.1]
saṃdhyāraktam ivākāśe toyadaṃ sataḍidguṇam | [Rām, Su, 8 6.2]
vṛtam ābharaṇair divyaiḥ surūpaṃ kāmarūpiṇam | [Rām, Su, 8 7.1]
savṛkṣavanagulmāḍhyaṃ prasuptam iva mandaram | [Rām, Su, 8 7.2]
krīḍitvoparataṃ rātrau varābharaṇabhūṣitam | [Rām, Su, 8 8.1]
priyaṃ rākṣasakanyānāṃ rākṣasānāṃ sukhāvaham | [Rām, Su, 8 8.2]
pītvāpyuparataṃ cāpi dadarśa sa mahākapiḥ | [Rām, Su, 8 9.1]
bhāskare śayane vīraṃ prasuptaṃ rākṣasādhipam | [Rām, Su, 8 9.2]
niḥśvasantaṃ yathā nāgaṃ rāvaṇaṃ vānarottamaḥ | [Rām, Su, 8 10.1]
āsādya paramodvignaḥ so 'pāsarpat subhītavat | [Rām, Su, 8 10.2]
athārohaṇam āsādya vedikāntaram āśritaḥ | [Rām, Su, 8 11.1]
suptaṃ rākṣasaśārdūlaṃ prekṣate sma mahākapiḥ | [Rām, Su, 8 11.2]
śuśubhe rākṣasendrasya svapataḥ śayanottamam | [Rām, Su, 8 12.1]
gandhahastini saṃviṣṭe yathā prasravaṇaṃ mahat | [Rām, Su, 8 12.2]
kāñcanāṅgadanaddhau ca dadarśa sa mahātmanaḥ | [Rām, Su, 8 13.1]
vikṣiptau rākṣasendrasya bhujāvindradhvajopamau | [Rām, Su, 8 13.2]
airāvataviṣāṇāgrair āpīḍitakṛtavraṇau | [Rām, Su, 8 14.1]
vajrollikhitapīnāṃsau viṣṇucakraparikṣitau | [Rām, Su, 8 14.2]
pīnau samasujātāṃsau saṃgatau balasaṃyutau | [Rām, Su, 8 15.1]
sulakṣaṇanakhāṅguṣṭhau svaṅgulītalalakṣitau | [Rām, Su, 8 15.2]
saṃhatau parighākārau vṛttau karikaropamau | [Rām, Su, 8 16.1]
vikṣiptau śayane śubhre pañcaśīrṣāvivoragau | [Rām, Su, 8 16.2]
śaśakṣatajakalpena suśītena sugandhinā | [Rām, Su, 8 17.1]
candanena parārdhyena svanuliptau svalaṃkṛtau | [Rām, Su, 8 17.2]
uttamastrīvimṛditau gandhottamaniṣevitau | [Rām, Su, 8 18.1]
yakṣapannagagandharvadevadānavarāviṇau | [Rām, Su, 8 18.2]
dadarśa sa kapistasya bāhū śayanasaṃsthitau | [Rām, Su, 8 19.1]
mandarasyāntare suptau mahāhī ruṣitāviva | [Rām, Su, 8 19.2]
tābhyāṃ sa paripūrṇābhyāṃ bhujābhyāṃ rākṣasādhipaḥ | [Rām, Su, 8 20.1]
śuśubhe 'calasaṃkāśaḥ śṛṅgābhyām iva mandaraḥ | [Rām, Su, 8 20.2]
cūtapuṃnāgasurabhir bakulottamasaṃyutaḥ | [Rām, Su, 8 21.1]
mṛṣṭānnarasasaṃyuktaḥ pānagandhapuraḥsaraḥ | [Rām, Su, 8 21.2]
tasya rākṣasasiṃhasya niścakrāma mukhānmahān | [Rām, Su, 8 22.1]
śayānasya viniḥśvāsaḥ pūrayann iva tad gṛham | [Rām, Su, 8 22.2]
muktāmaṇivicitreṇa kāñcanena virājatā | [Rām, Su, 8 23.1]
mukuṭenāpavṛttena kuṇḍalojjvalitānanam | [Rām, Su, 8 23.2]
raktacandanadigdhena tathā hāreṇa śobhinā | [Rām, Su, 8 24.1]
pīnāyataviśālena vakṣasābhivirājitam | [Rām, Su, 8 24.2]
pāṇḍureṇāpaviddhena kṣaumeṇa kṣatajekṣaṇam | [Rām, Su, 8 25.1]
mahārheṇa susaṃvītaṃ pītenottamavāsasā | [Rām, Su, 8 25.2]
māṣarāśipratīkāśaṃ niḥśvasantaṃ bhujaṅgavat | [Rām, Su, 8 26.1]
gāṅge mahati toyānte prasuptamiva kuñjaram | [Rām, Su, 8 26.2]
caturbhiḥ kāñcanair dīpair dīpyamānaiścaturdiśam | [Rām, Su, 8 27.1]
prakāśīkṛtasarvāṅgaṃ meghaṃ vidyudgaṇair iva | [Rām, Su, 8 27.2]
pādamūlagatāścāpi dadarśa sumahātmanaḥ | [Rām, Su, 8 28.1]
patnīḥ sa priyabhāryasya tasya rakṣaḥpater gṛhe | [Rām, Su, 8 28.2]
śaśiprakāśavadanā varakuṇḍalabhūṣitāḥ | [Rām, Su, 8 29.1]
amlānamālyābharaṇā dadarśa hariyūthapaḥ | [Rām, Su, 8 29.2]
nṛttavāditrakuśalā rākṣasendrabhujāṅkagāḥ | [Rām, Su, 8 30.1]
varābharaṇadhāriṇyo niṣaṇṇā dadṛśe kapiḥ | [Rām, Su, 8 30.2]
vajravaidūryagarbhāṇi śravaṇānteṣu yoṣitām | [Rām, Su, 8 31.1]
dadarśa tāpanīyāni kuṇḍalānyaṅgadāni ca | [Rām, Su, 8 31.2]
tāsāṃ candropamair vaktraiḥ śubhair lalitakuṇḍalaiḥ | [Rām, Su, 8 32.1]
virarāja vimānaṃ tannabhastārāgaṇair iva | [Rām, Su, 8 32.2]
madavyāyāmakhinnāstā rākṣasendrasya yoṣitaḥ | [Rām, Su, 8 33.1]
teṣu teṣvavakāśeṣu prasuptāstanumadhyamāḥ | [Rām, Su, 8 33.2]
kācid vīṇāṃ pariṣvajya prasuptā saṃprakāśate | [Rām, Su, 8 34.1]
mahānadīprakīrṇeva nalinī potam āśritā | [Rām, Su, 8 34.2]
anyā kakṣagatenaiva maḍḍukenāsitekṣaṇā | [Rām, Su, 8 35.1]
prasuptā bhāminī bhāti bālaputreva vatsalā | [Rām, Su, 8 35.2]
paṭahaṃ cārusarvāṅgī pīḍya śete śubhastanī | [Rām, Su, 8 36.1]
cirasya ramaṇaṃ labdhvā pariṣvajyeva kāminī | [Rām, Su, 8 36.2]
kācid aṃśaṃ pariṣvajya suptā kamalalocanā | [Rām, Su, 8 37.1]
nidrāvaśam anuprāptā sahakānteva bhāminī | [Rām, Su, 8 37.2]
anyā kanakasaṃkāśair mṛdupīnair manoramaiḥ | [Rām, Su, 8 38.1]
mṛdaṅgaṃ paripīḍyāṅgaiḥ prasuptā mattalocanā | [Rām, Su, 8 38.2]
bhujapārśvāntarasthena kakṣageṇa kṛśodarī | [Rām, Su, 8 39.1]
paṇavena sahānindyā suptā madakṛtaśramā | [Rām, Su, 8 39.2]
ḍiṇḍimaṃ parigṛhyānyā tathaivāsaktaḍiṇḍimā | [Rām, Su, 8 40.1]
prasuptā taruṇaṃ vatsam upagūhyeva bhāminī | [Rām, Su, 8 40.2]
kācid āḍambaraṃ nārī bhujasaṃbhogapīḍitam | [Rām, Su, 8 41.1]
kṛtvā kamalapatrākṣī prasuptā madamohitā | [Rām, Su, 8 41.2]
kalaśīm apavidhyānyā prasuptā bhāti bhāminī | [Rām, Su, 8 42.1]
vasante puṣpaśabalā māleva parimārjitā | [Rām, Su, 8 42.2]
pāṇibhyāṃ ca kucau kācit suvarṇakalaśopamau | [Rām, Su, 8 43.1]
upagūhyābalā suptā nidrābalaparājitā | [Rām, Su, 8 43.2]
anyā kamalapatrākṣī pūrṇendusadṛśānanā | [Rām, Su, 8 44.1]
anyām āliṅgya suśroṇī prasuptā madavihvalā | [Rām, Su, 8 44.2]
ātodyāni vicitrāṇi pariṣvajya varastriyaḥ | [Rām, Su, 8 45.1]
nipīḍya ca kucaiḥ suptāḥ kāminyaḥ kāmukān iva | [Rām, Su, 8 45.2]
tāsām ekāntavinyaste śayānāṃ śayane śubhe | [Rām, Su, 8 46.1]
dadarśa rūpasampannām aparāṃ sa kapiḥ striyam | [Rām, Su, 8 46.2]
muktāmaṇisamāyuktair bhūṣaṇaiḥ suvibhūṣitām | [Rām, Su, 8 47.1]
vibhūṣayantīm iva ca svaśriyā bhavanottamam | [Rām, Su, 8 47.2]
gaurīṃ kanakavarṇābhām iṣṭām antaḥpureśvarīm | [Rām, Su, 8 48.1]
kapir mandodarīṃ tatra śayānāṃ cārurūpiṇīm | [Rām, Su, 8 48.2]
sa tāṃ dṛṣṭvā mahābāhur bhūṣitāṃ mārutātmajaḥ | [Rām, Su, 8 49.1]
tarkayāmāsa sīteti rūpayauvanasaṃpadā | [Rām, Su, 8 49.2]
harṣeṇa mahatā yukto nananda hariyūthapaḥ | [Rām, Su, 8 49.3]
āsphoṭayāmāsa cucumba pucchaṃ nananda cikrīḍa jagau jagāma | [Rām, Su, 8 50.1]
stambhān arohannipapāta bhūmau nidarśayan svāṃ prakṛtiṃ kapīnām | [Rām, Su, 8 50.2]
{Rām, Su, 9}
avadhūya ca tāṃ buddhiṃ babhūvāvasthitastadā | [Rām, Su, 9 1.1]
jagāma cāparāṃ cintāṃ sītāṃ prati mahākapiḥ | [Rām, Su, 9 1.2]
na rāmeṇa viyuktā sā svaptum arhati bhāminī | [Rām, Su, 9 2.1]
na bhoktuṃ nāpyalaṃkartuṃ na pānam upasevitum | [Rām, Su, 9 2.2]
nānyaṃ naram upasthātuṃ surāṇām api ceśvaram | [Rām, Su, 9 3.1]
na hi rāmasamaḥ kaścid vidyate tridaśeṣvapi | [Rām, Su, 9 3.2]
anyeyam iti niścitya pānabhūmau cacāra saḥ | [Rām, Su, 9 3.3]
krīḍitenāparāḥ klāntā gītena ca tathā parāḥ | [Rām, Su, 9 4.1]
nṛttena cāparāḥ klāntāḥ pānaviprahatāstathā | [Rām, Su, 9 4.2]
murajeṣu mṛdaṅgeṣu pīṭhikāsu ca saṃsthitāḥ | [Rām, Su, 9 5.1]
tathāstaraṇamukhyeṣu saṃviṣṭāścāparāḥ striyaḥ | [Rām, Su, 9 5.2]
aṅganānāṃ sahasreṇa bhūṣitena vibhūṣaṇaiḥ | [Rām, Su, 9 6.1]
rūpasaṃlāpaśīlena yuktagītārthabhāṣiṇā | [Rām, Su, 9 6.2]
deśakālābhiyuktena yuktavākyābhidhāyinā | [Rām, Su, 9 7.1]
ratābhiratasaṃsuptaṃ dadarśa hariyūthapaḥ | [Rām, Su, 9 7.2]
tāsāṃ madhye mahābāhuḥ śuśubhe rākṣaseśvaraḥ | [Rām, Su, 9 8.1]
goṣṭhe mahati mukhyānāṃ gavāṃ madhye yathā vṛṣaḥ | [Rām, Su, 9 8.2]
sa rākṣasendraḥ śuśubhe tābhiḥ parivṛtaḥ svayam | [Rām, Su, 9 9.1]
kareṇubhir yathāraṇye parikīrṇo mahādvipaḥ | [Rām, Su, 9 9.2]
sarvakāmair upetāṃ ca pānabhūmiṃ mahātmanaḥ | [Rām, Su, 9 10.1]
dadarśa kapiśārdūlastasya rakṣaḥpater gṛhe | [Rām, Su, 9 10.2]
mṛgāṇāṃ mahiṣāṇāṃ ca varāhāṇāṃ ca bhāgaśaḥ | [Rām, Su, 9 11.1]
tatra nyastāni māṃsāni pānabhūmau dadarśa saḥ | [Rām, Su, 9 11.2]
raukmeṣu ca viśāleṣu bhājaneṣvardhabhakṣitān | [Rām, Su, 9 12.1]
dadarśa kapiśārdūlo mayūrān kukkuṭāṃstathā | [Rām, Su, 9 12.2]
varāhavārdhrāṇasakān dadhisauvarcalāyutān | [Rām, Su, 9 13.1]
śalyānmṛgamayūrāṃśca hanūmān anvavaikṣata | [Rām, Su, 9 13.2]
kṛkarān vividhān siddhāṃścakorān ardhabhakṣitān | [Rām, Su, 9 14.1]
mahiṣān ekaśalyāṃśca chāgāṃśca kṛtaniṣṭhitān | [Rām, Su, 9 14.2]
lekhyam uccāvacaṃ peyaṃ bhojyāni vividhāni ca | [Rām, Su, 9 14.3]
tathāmlalavaṇottaṃsair vividhai rāgaṣāḍavaiḥ | [Rām, Su, 9 15.1]
hāranūpurakeyūrair apaviddhair mahādhanaiḥ | [Rām, Su, 9 15.2]
pānabhājanavikṣiptaiḥ phalaiśca vividhair api | [Rām, Su, 9 16.1]
kṛtapuṣpopahārā bhūr adhikaṃ puṣyati śriyam | [Rām, Su, 9 16.2]
tatra tatra ca vinyastaiḥ suśliṣṭaiḥ śayanāsanaiḥ | [Rām, Su, 9 17.1]
pānabhūmir vinā vahniṃ pradīptevopalakṣyate | [Rām, Su, 9 17.2]
bahuprakārair vividhair varasaṃskārasaṃskṛtaiḥ | [Rām, Su, 9 18.1]
māṃsaiḥ kuśalasaṃyuktaiḥ pānabhūmigataiḥ pṛthak | [Rām, Su, 9 18.2]
divyāḥ prasannā vividhāḥ surāḥ kṛtasurā api | [Rām, Su, 9 19.1]
śarkarāsavamādhvīkāḥ puṣpāsavaphalāsavāḥ | [Rām, Su, 9 19.2]
vāsacūrṇaiśca vividhair mṛṣṭāstaistaiḥ pṛthakpṛthak | [Rām, Su, 9 19.3]
saṃtatā śuśubhe bhūmir mālyaiśca bahusaṃsthitaiḥ | [Rām, Su, 9 20.1]
hiraṇmayaiśca karakair bhājanaiḥ sphāṭikair api | [Rām, Su, 9 20.2]
jāmbūnadamayaiścānyaiḥ karakair abhisaṃvṛtā | [Rām, Su, 9 20.3]
rājateṣu ca kumbheṣu jāmbūnadamayeṣu ca | [Rām, Su, 9 21.1]
pānaśreṣṭhaṃ tadā bhūri kapistatra dadarśa ha | [Rām, Su, 9 21.2]
so 'paśyacchātakumbhāni sīdhor maṇimayāni ca | [Rām, Su, 9 22.1]
rājatāni ca pūrṇāni bhājanāni mahākapiḥ | [Rām, Su, 9 22.2]
kvacid ardhāvaśeṣāṇi kvacit pītāni sarvaśaḥ | [Rām, Su, 9 23.1]
kvacin naiva prapītāni pānāni sa dadarśa ha | [Rām, Su, 9 23.2]
kvacid bhakṣyāṃśca vividhān kvacit pānāni bhāgaśaḥ | [Rām, Su, 9 24.1]
kvacid annāvaśeṣāṇi paśyan vai vicacāra ha | [Rām, Su, 9 24.2]
kvacit prabhinnaiḥ karakaiḥ kvacid āloḍitair ghaṭaiḥ | [Rām, Su, 9 25.1]
kvacit saṃpṛktamālyāni jalāni ca phalāni ca | [Rām, Su, 9 25.2]
śayanānyatra nārīṇāṃ śūnyāni bahudhā punaḥ | [Rām, Su, 9 26.1]
parasparaṃ samāśliṣya kāścit suptā varāṅganāḥ | [Rām, Su, 9 26.2]
kācic ca vastram anyasyā apahṛtyopaguhya ca | [Rām, Su, 9 27.1]
upagamyābalā suptā nidrābalaparājitā | [Rām, Su, 9 27.2]
tāsām ucchvāsavātena vastraṃ mālyaṃ ca gātrajam | [Rām, Su, 9 28.1]
nātyarthaṃ spandate citraṃ prāpya mandam ivānilam | [Rām, Su, 9 28.2]
candanasya ca śītasya sīdhor madhurasasya ca | [Rām, Su, 9 29.1]
vividhasya ca mālyasya puṣpasya vividhasya ca | [Rām, Su, 9 29.2]
bahudhā mārutastatra gandhaṃ vividham udvahan | [Rām, Su, 9 30.1]
snānānāṃ candanānāṃ ca dhūpānāṃ caiva mūrchitaḥ | [Rām, Su, 9 30.2]
pravavau surabhir gandho vimāne puṣpake tadā | [Rām, Su, 9 30.3]
śyāmāvadātāstatrānyāḥ kāścit kṛṣṇā varāṅganāḥ | [Rām, Su, 9 31.1]
kāścit kāñcanavarṇāṅgyaḥ pramadā rākṣasālaye | [Rām, Su, 9 31.2]
tāsāṃ nidrāvaśatvācca madanena vimūrchitam | [Rām, Su, 9 32.1]
padminīnāṃ prasuptānāṃ rūpam āsīd yathaiva hi | [Rām, Su, 9 32.2]
evaṃ sarvam aśeṣeṇa rāvaṇāntaḥpuraṃ kapiḥ | [Rām, Su, 9 33.1]
dadarśa sumahātejā na dadarśa ca jānakīm | [Rām, Su, 9 33.2]
nirīkṣamāṇaśca tatastāḥ striyaḥ sa mahākapiḥ | [Rām, Su, 9 34.1]
jagāma mahatīṃ cintāṃ dharmasādhvasaśaṅkitaḥ | [Rām, Su, 9 34.2]
paradārāvarodhasya prasuptasya nirīkṣaṇam | [Rām, Su, 9 35.1]
idaṃ khalu mamātyarthaṃ dharmalopaṃ kariṣyati | [Rām, Su, 9 35.2]
na hi me paradārāṇāṃ dṛṣṭir viṣayavartinī | [Rām, Su, 9 36.1]
ayaṃ cātra mayā dṛṣṭaḥ paradāraparigrahaḥ | [Rām, Su, 9 36.2]
tasya prādurabhūccintāpunar anyā manasvinaḥ | [Rām, Su, 9 37.1]
niścitaikāntacittasya kāryaniścayadarśinī | [Rām, Su, 9 37.2]
kāmaṃ dṛṣṭvā mayā sarvā viśvastā rāvaṇastriyaḥ | [Rām, Su, 9 38.1]
na tu me manasaḥ kiṃcid vaikṛtyam upapadyate | [Rām, Su, 9 38.2]
mano hi hetuḥ sarveṣām indriyāṇāṃ pravartate | [Rām, Su, 9 39.1]
śubhāśubhāsvavasthāsu tacca me suvyavasthitam | [Rām, Su, 9 39.2]
nānyatra hi mayā śakyā vaidehī parimārgitum | [Rām, Su, 9 40.1]
striyo hi strīṣu dṛśyante sadā samparimārgaṇe | [Rām, Su, 9 40.2]
yasya sattvasya yā yonistasyāṃ tat parimārgyate | [Rām, Su, 9 41.1]
na śakyaṃ pramadā naṣṭā mṛgīṣu parimārgitum | [Rām, Su, 9 41.2]
tad idaṃ mārgitaṃ tāvacchuddhena manasā mayā | [Rām, Su, 9 42.1]
rāvaṇāntaḥpuraṃ sarvaṃ dṛśyate na ca jānakī | [Rām, Su, 9 42.2]
devagandharvakanyāśca nāgakanyāśca vīryavān | [Rām, Su, 9 43.1]
avekṣamāṇo hanumānnaivāpaśyata jānakīm | [Rām, Su, 9 43.2]
tām apaśyan kapistatra paśyaṃścānyā varastriyaḥ | [Rām, Su, 9 44.1]
apakramya tadā vīraḥ pradhyātum upacakrame | [Rām, Su, 9 44.2]
{Rām, Su, 10}
sa tasya madhye bhavanasya vānaro latāgṛhāṃścitragṛhānniśāgṛhān | [Rām, Su, 10 1.1]
jagāma sītāṃ prati darśanotsuko na caiva tāṃ paśyati cārudarśanām | [Rām, Su, 10 1.2]
sa cintayāmāsa tato mahākapiḥ priyām apaśyan raghunandanasya tām | [Rām, Su, 10 2.1]
dhruvaṃ nu sītā mriyate yathā na me vicinvato darśanam eti maithilī | [Rām, Su, 10 2.2]
sā rākṣasānāṃ pravareṇa bālā svaśīlasaṃrakṣaṇatatparā satī | [Rām, Su, 10 3.1]
anena nūnaṃ pratiduṣṭakarmaṇā hatā bhaved āryapathe pare sthitā | [Rām, Su, 10 3.2]
virūparūpā vikṛtā vivarcaso mahānanā dīrghavirūpadarśanāḥ | [Rām, Su, 10 4.1]
samīkṣya sā rākṣasarājayoṣito bhayād vinaṣṭā janakeśvarātmajā | [Rām, Su, 10 4.2]
sītām adṛṣṭvā hyanavāpya pauruṣaṃ vihṛtya kālaṃ saha vānaraiściram | [Rām, Su, 10 5.1]
na me 'sti sugrīvasamīpagā gatiḥ sutīkṣṇadaṇḍo balavāṃśca vānaraḥ | [Rām, Su, 10 5.2]
dṛṣṭam antaḥpuraṃ sarvaṃ dṛṣṭvā rāvaṇayoṣitaḥ | [Rām, Su, 10 6.1]
na sītā dṛśyate sādhvī vṛthā jāto mama śramaḥ | [Rām, Su, 10 6.2]
kiṃ nu māṃ vānarāḥ sarve gataṃ vakṣyanti saṃgatāḥ | [Rām, Su, 10 7.1]
gatvā tatra tvayā vīra kiṃ kṛtaṃ tad vadasva naḥ | [Rām, Su, 10 7.2]
adṛṣṭvā kiṃ pravakṣyāmi tām ahaṃ janakātmajām | [Rām, Su, 10 8.1]
dhruvaṃ prāyam upeṣyanti kālasya vyativartane | [Rām, Su, 10 8.2]
kiṃ vā vakṣyati vṛddhaśca jāmbavān aṅgadaśca saḥ | [Rām, Su, 10 9.1]
gataṃ pāraṃ samudrasya vānarāśca samāgatāḥ | [Rām, Su, 10 9.2]
anirvedaḥ śriyo mūlam anirvedaḥ paraṃ sukham | [Rām, Su, 10 10.1]
bhūyastāvad viceṣyāmi na yatra vicayaḥ kṛtaḥ | [Rām, Su, 10 10.2]
anirvedo hi satataṃ sarvārtheṣu pravartakaḥ | [Rām, Su, 10 11.1]
karoti saphalaṃ jantoḥ karma yacca karoti saḥ | [Rām, Su, 10 11.2]
tasmād anirvedakṛtaṃ yatnaṃ ceṣṭe 'ham uttamam | [Rām, Su, 10 12.1]
adṛṣṭāṃśca viceṣyāmi deśān rāvaṇapālitān | [Rām, Su, 10 12.2]
āpānaśālā vicitāstathā puṣpagṛhāṇi ca | [Rām, Su, 10 13.1]
citraśālāśca vicitā bhūyaḥ krīḍāgṛhāṇi ca | [Rām, Su, 10 13.2]
niṣkuṭāntararathyāśca vimānāni ca sarvaśaḥ | [Rām, Su, 10 14.1]
iti saṃcintya bhūyo 'pi vicetum upacakrame | [Rām, Su, 10 14.2]
bhūmīgṛhāṃś caityagṛhān gṛhātigṛhakān api | [Rām, Su, 10 15.1]
utpatannipataṃścāpi tiṣṭhan gacchan punaḥ kvacit | [Rām, Su, 10 15.2]
apāvṛṇvaṃśca dvārāṇi kapāṭānyavaghaṭṭayan | [Rām, Su, 10 16.1]
praviśanniṣpataṃścāpi prapatann utpatann api | [Rām, Su, 10 16.2]
sarvam apyavakāśaṃ sa vicacāra mahākapiḥ | [Rām, Su, 10 16.3]
caturaṅgulamātro 'pi nāvakāśaḥ sa vidyate | [Rām, Su, 10 17.1]
rāvaṇāntaḥpure tasmin yaṃ kapir na jagāma saḥ | [Rām, Su, 10 17.2]
prākarāntararathyāśca vedikāścaityasaṃśrayāḥ | [Rām, Su, 10 18.1]
śvabhrāśca puṣkariṇyaśca sarvaṃ tenāvalokitam | [Rām, Su, 10 18.2]
rākṣasyo vividhākārā virūpā vikṛtāstathā | [Rām, Su, 10 19.1]
dṛṣṭā hanūmatā tatra na tu sā janakātmajā | [Rām, Su, 10 19.2]
rūpeṇāpratimā loke varā vidyādharastriyaḥ | [Rām, Su, 10 20.1]
dṛṣṭā hanūmatā tatra na tu rāghavanandinī | [Rām, Su, 10 20.2]
nāgakanyā varārohāḥ pūrṇacandranibhānanāḥ | [Rām, Su, 10 21.1]
dṛṣṭā hanūmatā tatra na tu sītā sumadhyamā | [Rām, Su, 10 21.2]
pramathya rākṣasendreṇa nāgakanyā balāddhṛtāḥ | [Rām, Su, 10 22.1]
dṛṣṭā hanūmatā tatra na sā janakanandinī | [Rām, Su, 10 22.2]
so 'paśyaṃstāṃ mahābāhuḥ paśyaṃścānyā varastriyaḥ | [Rām, Su, 10 23.1]
viṣasāda mahābāhur hanūmānmārutātmajaḥ | [Rām, Su, 10 23.2]
udyogaṃ vānarendrāṇāṃ plavanaṃ sāgarasya ca | [Rām, Su, 10 24.1]
vyarthaṃ vīkṣyānilasutaścintāṃ punar upāgamat | [Rām, Su, 10 24.2]
avatīrya vimānācca hanūmānmārutātmajaḥ | [Rām, Su, 10 25.1]
cintām upajagāmātha śokopahatacetanaḥ | [Rām, Su, 10 25.2]
{Rām, Su, 11}
vimānāt tu susaṃkramya prākāraṃ hariyūthapaḥ | [Rām, Su, 11 1.1]
hanūmān vegavān āsīd yathā vidyudghanāntare | [Rām, Su, 11 1.2]
samparikramya hanumān rāvaṇasya niveśanān | [Rām, Su, 11 2.1]
adṛṣṭvā jānakīṃ sītām abravīd vacanaṃ kapiḥ | [Rām, Su, 11 2.2]
bhūyiṣṭhaṃ loḍitā laṅkā rāmasya caratā priyam | [Rām, Su, 11 3.1]
na hi paśyāmi vaidehīṃ sītāṃ sarvāṅgaśobhanām | [Rām, Su, 11 3.2]
palvalāni taṭākāni sarāṃsi saritastathā | [Rām, Su, 11 4.1]
nadyo 'nūpavanāntāśca durgāśca dharaṇīdharāḥ | [Rām, Su, 11 4.2]
loḍitā vasudhā sarvā na ca paśyāmi jānakīm | [Rām, Su, 11 4.3]
iha saṃpātinā sītā rāvaṇasya niveśane | [Rām, Su, 11 5.1]
ākhyātā gṛdhrarājena na ca paśyāmi tām aham | [Rām, Su, 11 5.2]
kiṃ nu sītātha vaidehī maithilī janakātmajā | [Rām, Su, 11 6.1]
upatiṣṭheta vivaśā rāvaṇaṃ duṣṭacāriṇam | [Rām, Su, 11 6.2]
kṣipram utpatato manye sītām ādāya rakṣasaḥ | [Rām, Su, 11 7.1]
bibhyato rāmabāṇānām antarā patitā bhavet | [Rām, Su, 11 7.2]
athavā hriyamāṇāyāḥ pathi siddhaniṣevite | [Rām, Su, 11 8.1]
manye patitam āryāyā hṛdayaṃ prekṣya sāgaram | [Rām, Su, 11 8.2]
rāvaṇasyoruvegena bhujābhyāṃ pīḍitena ca | [Rām, Su, 11 9.1]
tayā manye viśālākṣyā tyaktaṃ jīvitam āryayā | [Rām, Su, 11 9.2]
uparyupari vā nūnaṃ sāgaraṃ kramatastadā | [Rām, Su, 11 10.1]
viveṣṭamānā patitā samudre janakātmajā | [Rām, Su, 11 10.2]
āho kṣudreṇa cānena rakṣantī śīlam ātmanaḥ | [Rām, Su, 11 11.1]
abandhur bhakṣitā sītā rāvaṇena tapasvinī | [Rām, Su, 11 11.2]
atha vā rākṣasendrasya patnībhir asitekṣaṇā | [Rām, Su, 11 12.1]
aduṣṭā duṣṭabhāvābhir bhakṣitā sā bhaviṣyati | [Rām, Su, 11 12.2]
sampūrṇacandrapratimaṃ padmapatranibhekṣaṇam | [Rām, Su, 11 13.1]
rāmasya dhyāyatī vaktraṃ pañcatvaṃ kṛpaṇā gatā | [Rām, Su, 11 13.2]
hā rāma lakṣmaṇetyeva hāyodhyeti ca maithilī | [Rām, Su, 11 14.1]
vilapya bahu vaidehī nyastadehā bhaviṣyati | [Rām, Su, 11 14.2]
athavā nihitā manye rāvaṇasya niveśane | [Rām, Su, 11 15.1]
nūnaṃ lālapyate mandaṃ pañjarastheva śārikā | [Rām, Su, 11 15.2]
janakasya kule jātā rāmapatnī sumadhyamā | [Rām, Su, 11 16.1]
katham utpalapatrākṣī rāvaṇasya vaśaṃ vrajet | [Rām, Su, 11 16.2]
vinaṣṭā vā pranaṣṭā vā mṛtā vā janakātmajā | [Rām, Su, 11 17.1]
rāmasya priyabhāryasya na nivedayituṃ kṣamam | [Rām, Su, 11 17.2]
nivedyamāne doṣaḥ syād doṣaḥ syād anivedane | [Rām, Su, 11 18.1]
kathaṃ nu khalu kartavyaṃ viṣamaṃ pratibhāti me | [Rām, Su, 11 18.2]
asminn evaṃgate kārye prāptakālaṃ kṣamaṃ ca kim | [Rām, Su, 11 19.1]
bhaved iti matiṃ bhūyo hanumān pravicārayan | [Rām, Su, 11 19.2]
yadi sītām adṛṣṭvāhaṃ vānarendrapurīm itaḥ | [Rām, Su, 11 20.1]
gamiṣyāmi tataḥ ko me puruṣārtho bhaviṣyati | [Rām, Su, 11 20.2]
mamedaṃ laṅghanaṃ vyarthaṃ sāgarasya bhaviṣyati | [Rām, Su, 11 21.1]
praveśaścaiva laṅkāyā rākṣasānāṃ ca darśanam | [Rām, Su, 11 21.2]
kiṃ vā vakṣyati sugrīvo harayo vā samāgatāḥ | [Rām, Su, 11 22.1]
kiṣkindhāṃ samanuprāptau tau vā daśarathātmajau | [Rām, Su, 11 22.2]
gatvā tu yadi kākutsthaṃ vakṣyāmi param apriyam | [Rām, Su, 11 23.1]
na dṛṣṭeti mayā sītā tatastyakṣyanti jīvitam | [Rām, Su, 11 23.2]
paruṣaṃ dāruṇaṃ krūraṃ tīkṣṇam indriyatāpanam | [Rām, Su, 11 24.1]
sītānimittaṃ durvākyaṃ śrutvā sa na bhaviṣyati | [Rām, Su, 11 24.2]
taṃ tu kṛcchragataṃ dṛṣṭvā pañcatvagatamānasam | [Rām, Su, 11 25.1]
bhṛśānurakto medhāvī na bhaviṣyati lakṣmaṇaḥ | [Rām, Su, 11 25.2]
vinaṣṭau bhrātarau śrutvā bharato 'pi mariṣyati | [Rām, Su, 11 26.1]
bharataṃ ca mṛtaṃ dṛṣṭvā śatrughno na bhaviṣyati | [Rām, Su, 11 26.2]
putrānmṛtān samīkṣyātha na bhaviṣyanti mātaraḥ | [Rām, Su, 11 27.1]
kausalyā ca sumitrā ca kaikeyī ca na saṃśayaḥ | [Rām, Su, 11 27.2]
kṛtajñaḥ satyasaṃdhaśca sugrīvaḥ plavagādhipaḥ | [Rām, Su, 11 28.1]
rāmaṃ tathā gataṃ dṛṣṭvā tatastyakṣyanti jīvitam | [Rām, Su, 11 28.2]
durmanā vyathitā dīnā nirānandā tapasvinī | [Rām, Su, 11 29.1]
pīḍitā bhartṛśokena rumā tyakṣyati jīvitam | [Rām, Su, 11 29.2]
vālijena tu duḥkhena pīḍitā śokakarśitā | [Rām, Su, 11 30.1]
pañcatvagamane rājñastārāpi na bhaviṣyati | [Rām, Su, 11 30.2]
mātāpitror vināśena sugrīvavyasanena ca | [Rām, Su, 11 31.1]
kumāro 'pyaṅgadaḥ kasmād dhārayiṣyati jīvitam | [Rām, Su, 11 31.2]
bhartṛjena tu śokena abhibhūtā vanaukasaḥ | [Rām, Su, 11 32.1]
śirāṃsyabhihaniṣyanti talair muṣṭibhir eva ca | [Rām, Su, 11 32.2]
sāntvenānupradānena mānena ca yaśasvinā | [Rām, Su, 11 33.1]
lālitāḥ kapirājena prāṇāṃstyakṣyanti vānarāḥ | [Rām, Su, 11 33.2]
na vaneṣu na śaileṣu na nirodheṣu vā punaḥ | [Rām, Su, 11 34.1]
krīḍām anubhaviṣyanti sametya kapikuñjarāḥ | [Rām, Su, 11 34.2]
saputradārāḥ sāmātyā bhartṛvyasanapīḍitāḥ | [Rām, Su, 11 35.1]
śailāgrebhyaḥ patiṣyanti sametya viṣameṣu ca | [Rām, Su, 11 35.2]
viṣam udbandhanaṃ vāpi praveśaṃ jvalanasya vā | [Rām, Su, 11 36.1]
upavāsam atho śastraṃ pracariṣyanti vānarāḥ | [Rām, Su, 11 36.2]
ghoram ārodanaṃ manye gate mayi bhaviṣyati | [Rām, Su, 11 37.1]
ikṣvākukulanāśaśca nāśaścaiva vanaukasām | [Rām, Su, 11 37.2]
so 'haṃ naiva gamiṣyāmi kiṣkindhāṃ nagarīm itaḥ | [Rām, Su, 11 38.1]
na hi śakṣyāmyahaṃ draṣṭuṃ sugrīvaṃ maithilīṃ vinā | [Rām, Su, 11 38.2]
mayyagacchati cehasthe dharmātmānau mahārathau | [Rām, Su, 11 39.1]
āśayā tau dhariṣyete vānarāśca manasvinaḥ | [Rām, Su, 11 39.2]
hastādāno mukhādāno niyato vṛkṣamūlikaḥ | [Rām, Su, 11 40.1]
vānaprastho bhaviṣyāmi adṛṣṭvā janakātmajām | [Rām, Su, 11 40.2]
sāgarānūpaje deśe bahumūlaphalodake | [Rām, Su, 11 41.1]
citāṃ kṛtvā pravekṣyāmi samiddham araṇīsutam | [Rām, Su, 11 41.2]
upaviṣṭasya vā samyag liṅginaṃ sādhayiṣyataḥ | [Rām, Su, 11 42.1]
śarīraṃ bhakṣayiṣyanti vāyasāḥ śvāpadāni ca | [Rām, Su, 11 42.2]
idam apy ṛṣibhir dṛṣṭaṃ niryāṇam iti me matiḥ | [Rām, Su, 11 43.1]
samyag āpaḥ pravekṣyāmi na cet paśyāmi jānakīm | [Rām, Su, 11 43.2]
sujātamūlā subhagā kīrtimālāyaśasvinī | [Rām, Su, 11 44.1]
prabhagnā cirarātrīyaṃ mama sītām apaśyataḥ | [Rām, Su, 11 44.2]
tāpaso vā bhaviṣyāmi niyato vṛkṣamūlikaḥ | [Rām, Su, 11 45.1]
netaḥ pratigamiṣyāmi tām adṛṣṭvāsitekṣaṇām | [Rām, Su, 11 45.2]
yadītaḥ pratigacchāmi sītām anadhigamya tām | [Rām, Su, 11 46.1]
aṅgadaḥ sahitaiḥ sarvair vānarair na bhaviṣyati | [Rām, Su, 11 46.2]
vināśe bahavo doṣā jīvan prāpnoti bhadrakam | [Rām, Su, 11 47.1]
tasmāt prāṇān dhariṣyāmi dhruvo jīvati saṃgamaḥ | [Rām, Su, 11 47.2]
evaṃ bahuvidhaṃ duḥkhaṃ manasā dhārayanmuhuḥ | [Rām, Su, 11 48.1]
nādhyagacchat tadā pāraṃ śokasya kapikuñjaraḥ | [Rām, Su, 11 48.2]
rāvaṇaṃ vā vadhiṣyāmi daśagrīvaṃ mahābalam | [Rām, Su, 11 49.1]
kāmam astu hṛtā sītā pratyācīrṇaṃ bhaviṣyati | [Rām, Su, 11 49.2]
athavainaṃ samutkṣipya uparyupari sāgaram | [Rām, Su, 11 50.1]
rāmāyopahariṣyāmi paśuṃ paśupater iva | [Rām, Su, 11 50.2]
iti cintāsamāpannaḥ sītām anadhigamya tām | [Rām, Su, 11 51.1]
dhyānaśokaparītātmā cintayāmāsa vānaraḥ | [Rām, Su, 11 51.2]
yāvat sītāṃ na paśyāmi rāmapatnīṃ yaśasvinīm | [Rām, Su, 11 52.1]
tāvad etāṃ purīṃ laṅkāṃ vicinomi punaḥ punaḥ | [Rām, Su, 11 52.2]
saṃpātivacanāccāpi rāmaṃ yadyānayāmyaham | [Rām, Su, 11 53.1]
apaśyan rāghavo bhāryāṃ nirdahet sarvavānarān | [Rām, Su, 11 53.2]
ihaiva niyatāhāro vatsyāmi niyatendriyaḥ | [Rām, Su, 11 54.1]
na matkṛte vinaśyeyuḥ sarve te naravānarāḥ | [Rām, Su, 11 54.2]
aśokavanikā cāpi mahatīyaṃ mahādrumā | [Rām, Su, 11 55.1]
imām abhigamiṣyāmi na hīyaṃ vicitā mayā | [Rām, Su, 11 55.2]
vasūn rudrāṃstathādityān aśvinau maruto 'pi ca | [Rām, Su, 11 56.1]
namaskṛtvā gamiṣyāmi rakṣasāṃ śokavardhanaḥ | [Rām, Su, 11 56.2]
jitvā tu rākṣasān devīm ikṣvākukulanandinīm | [Rām, Su, 11 57.1]
sampradāsyāmi rāmāya yathāsiddhiṃ tapasvine | [Rām, Su, 11 57.2]
sa muhūrtam iva dhyātvā cintāvigrathitendriyaḥ | [Rām, Su, 11 58.1]
udatiṣṭhanmahābāhur hanūmānmārutātmajaḥ | [Rām, Su, 11 58.2]
namo 'stu rāmāya salakṣmaṇāya devyai ca tasyai janakātmajāyai | [Rām, Su, 11 59.1]
namo 'stu rudrendrayamānilebhyo namo 'stu candrārkamarudgaṇebhyaḥ | [Rām, Su, 11 59.2]
sa tebhyastu namaskṛtvā sugrīvāya ca mārutiḥ | [Rām, Su, 11 60.1]
diśaḥ sarvāḥ samālokya aśokavanikāṃ prati | [Rām, Su, 11 60.2]
sa gatvā manasā pūrvam aśokavanikāṃ śubhām | [Rām, Su, 11 61.1]
uttaraṃ cintayāmāsa vānaro mārutātmajaḥ | [Rām, Su, 11 61.2]
dhruvaṃ tu rakṣobahulā bhaviṣyati vanākulā | [Rām, Su, 11 62.1]
aśokavanikā cintyā sarvasaṃskārasaṃskṛtā | [Rām, Su, 11 62.2]
rakṣiṇaścātra vihitā nūnaṃ rakṣanti pādapān | [Rām, Su, 11 63.1]
bhagavān api sarvātmā nātikṣobhaṃ pravāyati | [Rām, Su, 11 63.2]
saṃkṣipto 'yaṃ mayātmā ca rāmārthe rāvaṇasya ca | [Rām, Su, 11 64.1]
siddhiṃ me saṃvidhāsyanti devāḥ sarṣigaṇāstviha | [Rām, Su, 11 64.2]
brahmā svayambhūr bhagavān devāścaiva diśantu me | [Rām, Su, 11 65.1]
siddhim agniśca vāyuśca puruhūtaśca vajradhṛt | [Rām, Su, 11 65.2]
varuṇaḥ pāśahastaśca somādityau tathaiva ca | [Rām, Su, 11 66.1]
aśvinau ca mahātmānau marutaḥ sarva eva ca | [Rām, Su, 11 66.2]
siddhiṃ sarvāṇi bhūtāni bhūtānāṃ caiva yaḥ prabhuḥ | [Rām, Su, 11 67.1]
dāsyanti mama ye cānye adṛṣṭāḥ pathi gocarāḥ | [Rām, Su, 11 67.2]
tad unnasaṃ pāṇḍuradantam avraṇaṃ śucismitaṃ padmapalāśalocanam | [Rām, Su, 11 68.1]
drakṣye tad āryāvadanaṃ kadā nvahaṃ prasannatārādhipatulyadarśanam | [Rām, Su, 11 68.2]
kṣudreṇa pāpena nṛśaṃsakarmaṇā sudāruṇālaṃkṛtaveṣadhāriṇā | [Rām, Su, 11 69.1]
balābhibhūtā abalā tapasvinī kathaṃ nu me dṛṣṭapathe 'dya sā bhavet | [Rām, Su, 11 69.2]
{Rām, Su, 12}
sa muhūrtam iva dhyātvā manasā cādhigamya tām | [Rām, Su, 12 1.1]
avapluto mahātejāḥ prākāraṃ tasya veśmanaḥ | [Rām, Su, 12 1.2]
sa tu saṃhṛṣṭasarvāṅgaḥ prākārastho mahākapiḥ | [Rām, Su, 12 2.1]
puṣpitāgrān vasantādau dadarśa vividhān drumān | [Rām, Su, 12 2.2]
sālān aśokān bhavyāṃśca campakāṃśca supuṣpitān | [Rām, Su, 12 3.1]
uddālakānnāgavṛkṣāṃścūtān kapimukhān api | [Rām, Su, 12 3.2]
athāmravaṇasaṃchannāṃ latāśatasamāvṛtām | [Rām, Su, 12 4.1]
jyāmukta iva nārācaḥ pupluve vṛkṣavāṭikām | [Rām, Su, 12 4.2]
sa praviśya vicitrāṃ tāṃ vihagair abhināditām | [Rām, Su, 12 5.1]
rājataiḥ kāñcanaiścaiva pādapaiḥ sarvatovṛtām | [Rām, Su, 12 5.2]
vihagair mṛgasaṃghaiśca vicitrāṃ citrakānanām | [Rām, Su, 12 6.1]
uditādityasaṃkāśāṃ dadarśa hanumān kapiḥ | [Rām, Su, 12 6.2]
vṛtāṃ nānāvidhair vṛkṣaiḥ puṣpopagaphalopagaiḥ | [Rām, Su, 12 7.1]
kokilair bhṛṅgarājaiśca mattair nityaniṣevitām | [Rām, Su, 12 7.2]
prahṛṣṭamanuje kāle mṛgapakṣisamākule | [Rām, Su, 12 8.1]
mattabarhiṇasaṃghuṣṭāṃ nānādvijagaṇāyutām | [Rām, Su, 12 8.2]
mārgamāṇo varārohāṃ rājaputrīm aninditām | [Rām, Su, 12 9.1]
sukhaprasuptān vihagān bodhayāmāsa vānaraḥ | [Rām, Su, 12 9.2]
utpatadbhir dvijagaṇaiḥ pakṣaiḥ sālāḥ samāhatāḥ | [Rām, Su, 12 10.1]
anekavarṇā vividhā mumucuḥ puṣpavṛṣṭayaḥ | [Rām, Su, 12 10.2]
puṣpāvakīrṇaḥ śuśubhe hanumānmārutātmajaḥ | [Rām, Su, 12 11.1]
aśokavanikāmadhye yathā puṣpamayo giriḥ | [Rām, Su, 12 11.2]
diśaḥ sarvābhidāvantaṃ vṛkṣaṣaṇḍagataṃ kapim | [Rām, Su, 12 12.1]
dṛṣṭvā sarvāṇi bhūtāni vasanta iti menire | [Rām, Su, 12 12.2]
vṛkṣebhyaḥ patitaiḥ puṣpair avakīrṇā pṛthagvidhaiḥ | [Rām, Su, 12 13.1]
rarāja vasudhā tatra pramadeva vibhūṣitā | [Rām, Su, 12 13.2]
tarasvinā te taravastarasābhiprakampitāḥ | [Rām, Su, 12 14.1]
kusumāni vicitrāṇi sasṛjuḥ kapinā tadā | [Rām, Su, 12 14.2]
nirdhūtapatraśikharāḥ śīrṇapuṣpaphaladrumāḥ | [Rām, Su, 12 15.1]
nikṣiptavastrābharaṇā dhūrtā iva parājitāḥ | [Rām, Su, 12 15.2]
hanūmatā vegavatā kampitāste nagottamāḥ | [Rām, Su, 12 16.1]
puṣpaparṇaphalānyāśu mumucuḥ puṣpaśālinaḥ | [Rām, Su, 12 16.2]
vihaṃgasaṃghair hīnāste skandhamātrāśrayā drumāḥ | [Rām, Su, 12 17.1]
babhūvur agamāḥ sarve māruteneva nirdhutāḥ | [Rām, Su, 12 17.2]
vidhūtakeśī yuvatir yathā mṛditavarṇikā | [Rām, Su, 12 18.1]
niṣpītaśubhadantauṣṭhī nakhair dantaiśca vikṣatā | [Rām, Su, 12 18.2]
tathā lāṅgūlahastaiśca caraṇābhyāṃ ca marditā | [Rām, Su, 12 19.1]
babhūvāśokavanikā prabhagnavarapādapā | [Rām, Su, 12 19.2]
mahālatānāṃ dāmāni vyadhamat tarasā kapiḥ | [Rām, Su, 12 20.1]
yathā prāvṛṣi vindhyasya meghajālāni mārutaḥ | [Rām, Su, 12 20.2]
sa tatra maṇibhūmīśca rājatīśca manoramāḥ | [Rām, Su, 12 21.1]
tathā kāñcanabhūmīśca vicaran dadṛśe kapiḥ | [Rām, Su, 12 21.2]
vāpīśca vividhākārāḥ pūrṇāḥ paramavāriṇā | [Rām, Su, 12 22.1]
mahārhair maṇisopānair upapannāstatastataḥ | [Rām, Su, 12 22.2]
muktāpravālasikatāsphaṭikāntarakuṭṭimāḥ | [Rām, Su, 12 23.1]
kāñcanaistarubhiścitraistīrajair upaśobhitāḥ | [Rām, Su, 12 23.2]
phullapadmotpalavanāścakravākopakūjitāḥ | [Rām, Su, 12 24.1]
natyūharutasaṃghuṣṭā haṃsasārasanāditāḥ | [Rām, Su, 12 24.2]
dīrghābhir drumayuktābhiḥ saridbhiśca samantataḥ | [Rām, Su, 12 25.1]
amṛtopamatoyābhiḥ śivābhir upasaṃskṛtāḥ | [Rām, Su, 12 25.2]
latāśatair avatatāḥ saṃtānakasamāvṛtāḥ | [Rām, Su, 12 26.1]
nānāgulmāvṛtavanāḥ karavīrakṛtāntarāḥ | [Rām, Su, 12 26.2]
tato 'mbudharasaṃkāśaṃ pravṛddhaśikharaṃ girim | [Rām, Su, 12 27.1]
vicitrakūṭaṃ kūṭaiśca sarvataḥ parivāritam | [Rām, Su, 12 27.2]
śilāgṛhair avatataṃ nānāvṛkṣaiḥ samāvṛtam | [Rām, Su, 12 28.1]
dadarśa kapiśārdūlo ramyaṃ jagati parvatam | [Rām, Su, 12 28.2]
dadarśa ca nagāt tasmānnadīṃ nipatitāṃ kapiḥ | [Rām, Su, 12 29.1]
aṅkād iva samutpatya priyasya patitāṃ priyām | [Rām, Su, 12 29.2]
jale nipatitāgraiśca pādapair upaśobhitām | [Rām, Su, 12 30.1]
vāryamāṇām iva kruddhāṃ pramadāṃ priyabandhubhiḥ | [Rām, Su, 12 30.2]
punar āvṛttatoyāṃ ca dadarśa sa mahākapiḥ | [Rām, Su, 12 31.1]
prasannām iva kāntasya kāntāṃ punar upasthitām | [Rām, Su, 12 31.2]
tasyādūrāt sa padminyo nānādvijagaṇāyutāḥ | [Rām, Su, 12 32.1]
dadarśa kapiśārdūlo hanumānmārutātmajaḥ | [Rām, Su, 12 32.2]
kṛtrimāṃ dīrghikāṃ cāpi pūrṇāṃ śītena vāriṇā | [Rām, Su, 12 33.1]
maṇipravarasopānāṃ muktāsikataśobhitām | [Rām, Su, 12 33.2]
vividhair mṛgasaṃghaiśca vicitrāṃ citrakānanām | [Rām, Su, 12 34.1]
prāsādaiḥ sumahadbhiśca nirmitair viśvakarmaṇā | [Rām, Su, 12 34.2]
kānanaiḥ kṛtrimaiścāpi sarvataḥ samalaṃkṛtām | [Rām, Su, 12 34.3]
ye kecit pādapāstatra puṣpopagaphalopagāḥ | [Rām, Su, 12 35.1]
sachatrāḥ savitardīkāḥ sarve sauvarṇavedikāḥ | [Rām, Su, 12 35.2]
latāpratānair bahubhiḥ parṇaiśca bahubhir vṛtām | [Rām, Su, 12 36.1]
kāñcanīṃ śiṃśupām ekāṃ dadarśa sa mahākapiḥ | [Rām, Su, 12 36.2]
so 'paśyad bhūmibhāgāṃśca gartaprasravaṇāni ca | [Rām, Su, 12 37.1]
suvarṇavṛkṣān aparān dadarśa śikhisaṃnibhān | [Rām, Su, 12 37.2]
teṣāṃ drumāṇāṃ prabhayā meror iva mahākapiḥ | [Rām, Su, 12 38.1]
amanyata tadā vīraḥ kāñcano 'smīti vānaraḥ | [Rām, Su, 12 38.2]
tāṃ kāñcanaistarugaṇair mārutena ca vījitām | [Rām, Su, 12 39.1]
kiṅkiṇīśatanirghoṣāṃ dṛṣṭvā vismayam āgamat | [Rām, Su, 12 39.2]
supuṣpitāgrāṃ rucirāṃ taruṇāṅkurapallavām | [Rām, Su, 12 40.1]
tām āruhya mahāvegaḥ śiṃśapāṃ parṇasaṃvṛtām | [Rām, Su, 12 40.2]
ito drakṣyāmi vaidehīṃ rāmadarśanalālasām | [Rām, Su, 12 41.1]
itaścetaśca duḥkhārtāṃ saṃpatantīṃ yadṛcchayā | [Rām, Su, 12 41.2]
aśokavanikā ceyaṃ dṛḍhaṃ ramyā durātmanaḥ | [Rām, Su, 12 42.1]
campakaiścandanaiścāpi bakulaiśca vibhūṣitā | [Rām, Su, 12 42.2]
iyaṃ ca nalinī ramyā dvijasaṃghaniṣevitā | [Rām, Su, 12 43.1]
imāṃ sā rāmamahiṣī nūnam eṣyati jānakī | [Rām, Su, 12 43.2]
sā rāmā rāmamahiṣī rāghavasya priyā sadā | [Rām, Su, 12 44.1]
vanasaṃcārakuśalā nūnam eṣyati jānakī | [Rām, Su, 12 44.2]
atha vā mṛgaśāvākṣī vanasyāsya vicakṣaṇā | [Rām, Su, 12 45.1]
vanam eṣyati sā ceha rāmacintānukarśitā | [Rām, Su, 12 45.2]
rāmaśokābhisaṃtaptā sā devī vāmalocanā | [Rām, Su, 12 46.1]
vanavāsaratā nityam eṣyate vanacāriṇī | [Rām, Su, 12 46.2]
vanecarāṇāṃ satataṃ nūnaṃ spṛhayate purā | [Rām, Su, 12 47.1]
rāmasya dayitā bhāryā janakasya sutā satī | [Rām, Su, 12 47.2]
saṃdhyākālamanāḥ śyāmā dhruvam eṣyati jānakī | [Rām, Su, 12 48.1]
nadīṃ cemāṃ śivajalāṃ saṃdhyārthe varavarṇinī | [Rām, Su, 12 48.2]
tasyāścāpyanurūpeyam aśokavanikā śubhā | [Rām, Su, 12 49.1]
śubhā yā pārthivendrasya patnī rāmasya saṃmitā | [Rām, Su, 12 49.2]
yadi jīvati sā devī tārādhipanibhānanā | [Rām, Su, 12 50.1]
āgamiṣyati sāvaśyam imāṃ śivajalāṃ nadīm | [Rām, Su, 12 50.2]
evaṃ tu matvā hanumānmahātmā pratīkṣamāṇo manujendrapatnīm | [Rām, Su, 12 51.1]
avekṣamāṇaśca dadarśa sarvaṃ supuṣpite parṇaghane nilīnaḥ | [Rām, Su, 12 51.2]
{Rām, Su, 13}
sa vīkṣamāṇastatrastho mārgamāṇaśca maithilīm | [Rām, Su, 13 1.1]
avekṣamāṇaśca mahīṃ sarvāṃ tām anvavaikṣata | [Rām, Su, 13 1.2]
saṃtānakalatābhiśca pādapair upaśobhitām | [Rām, Su, 13 2.1]
divyagandharasopetāṃ sarvataḥ samalaṃkṛtām | [Rām, Su, 13 2.2]
tāṃ sa nandanasaṃkāśāṃ mṛgapakṣibhir āvṛtām | [Rām, Su, 13 3.1]
harmyaprāsādasaṃbādhāṃ kokilākulaniḥsvanām | [Rām, Su, 13 3.2]
kāñcanotpalapadmābhir vāpībhir upaśobhitām | [Rām, Su, 13 4.1]
bahvāsanakuthopetāṃ bahubhūmigṛhāyutām | [Rām, Su, 13 4.2]
sarvartukusumai ramyaiḥ phalavadbhiśca pādapaiḥ | [Rām, Su, 13 5.1]
puṣpitānām aśokānāṃ śriyā sūryodayaprabhām | [Rām, Su, 13 5.2]
pradīptām iva tatrastho mārutiḥ samudaikṣata | [Rām, Su, 13 6.1]
niṣpattraśākhāṃ vihagaiḥ kriyamāṇām ivāsakṛt | [Rām, Su, 13 6.2]
viniṣpatadbhiḥ śataśaścitraiḥ puṣpāvataṃsakaiḥ | [Rām, Su, 13 6.3]
ā mūlapuṣpanicitair aśokaiḥ śokanāśanaiḥ | [Rām, Su, 13 7.1]
puṣpabhārātibhāraiśca spṛśadbhir iva medinīm | [Rām, Su, 13 7.2]
karṇikāraiḥ kusumitaiḥ kiṃśukaiśca supuṣpitaiḥ | [Rām, Su, 13 8.1]
sa deśaḥ prabhayā teṣāṃ pradīpta iva sarvataḥ | [Rām, Su, 13 8.2]
puṃnāgāḥ saptaparṇāśca campakoddālakāstathā | [Rām, Su, 13 9.1]
vivṛddhamūlā bahavaḥ śobhante sma supuṣpitāḥ | [Rām, Su, 13 9.2]
śātakumbhanibhāḥ kecit kecid agniśikhopamāḥ | [Rām, Su, 13 10.1]
nīlāñjananibhāḥ kecit tatrāśokāḥ sahasraśaḥ | [Rām, Su, 13 10.2]
nandanaṃ vividhodyānaṃ citraṃ caitrarathaṃ yathā | [Rām, Su, 13 11.1]
ativṛttam ivācintyaṃ divyaṃ ramyaṃ śriyā vṛtam | [Rām, Su, 13 11.2]
dvitīyam iva cākāśaṃ puṣpajyotirgaṇāyutam | [Rām, Su, 13 12.1]
puṣparatnaśataiścitraṃ pañcamaṃ sāgaraṃ yathā | [Rām, Su, 13 12.2]
sarvartupuṣpair nicitaṃ pādapair madhugandhibhiḥ | [Rām, Su, 13 13.1]
nānāninādair udyānaṃ ramyaṃ mṛgagaṇair dvijaiḥ | [Rām, Su, 13 13.2]
anekagandhapravahaṃ puṇyagandhaṃ manoramam | [Rām, Su, 13 14.1]
śailendram iva gandhāḍhyaṃ dvitīyaṃ gandhamādanam | [Rām, Su, 13 14.2]
aśokavanikāyāṃ tu tasyāṃ vānarapuṃgavaḥ | [Rām, Su, 13 15.1]
sa dadarśāvidūrasthaṃ caityaprāsādam ūrjitam | [Rām, Su, 13 15.2]
madhye stambhasahasreṇa sthitaṃ kailāsapāṇḍuram | [Rām, Su, 13 16.1]
pravālakṛtasopānaṃ taptakāñcanavedikam | [Rām, Su, 13 16.2]
muṣṇantam iva cakṣūṃṣi dyotamānam iva śriyā | [Rām, Su, 13 17.1]
vimalaṃ prāṃśubhāvatvād ullikhantam ivāmbaram | [Rām, Su, 13 17.2]
tato malinasaṃvītāṃ rākṣasībhiḥ samāvṛtām | [Rām, Su, 13 18.1]
upavāsakṛśāṃ dīnāṃ niḥśvasantīṃ punaḥ punaḥ | [Rām, Su, 13 18.2]
dadarśa śuklapakṣādau candrarekhām ivāmalām | [Rām, Su, 13 18.3]
mandaprakhyāyamānena rūpeṇa ruciraprabhām | [Rām, Su, 13 19.1]
pinaddhāṃ dhūmajālena śikhām iva vibhāvasoḥ | [Rām, Su, 13 19.2]
pītenaikena saṃvītāṃ kliṣṭenottamavāsasā | [Rām, Su, 13 20.1]
sapaṅkām analaṃkārāṃ vipadmām iva padminīm | [Rām, Su, 13 20.2]
vrīḍitāṃ duḥkhasaṃtaptāṃ parimlānāṃ tapasvinīm | [Rām, Su, 13 21.1]
graheṇāṅgārakeṇaiva pīḍitām iva rohiṇīm | [Rām, Su, 13 21.2]
aśrupūrṇamukhīṃ dīnāṃ kṛśām anaśanena ca | [Rām, Su, 13 22.1]
śokadhyānaparāṃ dīnāṃ nityaṃ duḥkhaparāyaṇām | [Rām, Su, 13 22.2]
priyaṃ janam apaśyantīṃ paśyantīṃ rākṣasīgaṇam | [Rām, Su, 13 23.1]
svagaṇena mṛgīṃ hīnāṃ śvagaṇābhivṛtām iva | [Rām, Su, 13 23.2]
nīlanāgābhayā veṇyā jaghanaṃ gatayaikayā | [Rām, Su, 13 24.1]
sukhārhāṃ duḥkhasaṃtaptāṃ vyasanānām akovidām | [Rām, Su, 13 24.2]
tāṃ samīkṣya viśālākṣīm adhikaṃ malināṃ kṛśām | [Rām, Su, 13 25.1]
tarkayāmāsa sīteti kāraṇair upapādibhiḥ | [Rām, Su, 13 25.2]
hriyamāṇā tadā tena rakṣasā kāmarūpiṇā | [Rām, Su, 13 26.1]
yathārūpā hi dṛṣṭā vai tathārūpeyam aṅganā | [Rām, Su, 13 26.2]
pūrṇacandrānanāṃ subhrūṃ cāruvṛttapayodharām | [Rām, Su, 13 27.1]
kurvantīṃ prabhayā devīṃ sarvā vitimirā diśaḥ | [Rām, Su, 13 27.2]
tāṃ nīlakeśīṃ bimbauṣṭhīṃ sumadhyāṃ supratiṣṭhitām | [Rām, Su, 13 28.1]
sītāṃ padmapalāśākṣīṃ manmathasya ratiṃ yathā | [Rām, Su, 13 28.2]
iṣṭāṃ sarvasya jagataḥ pūrṇacandraprabhām iva | [Rām, Su, 13 29.1]
bhūmau sutanum āsīnāṃ niyatām iva tāpasīm | [Rām, Su, 13 29.2]
niḥśvāsabahulāṃ bhīruṃ bhujagendravadhūm iva | [Rām, Su, 13 30.1]
śokajālena mahatā vitatena na rājatīm | [Rām, Su, 13 30.2]
saṃsaktāṃ dhūmajālena śikhām iva vibhāvasoḥ | [Rām, Su, 13 31.1]
tāṃ smṛtīm iva saṃdigdhām ṛddhiṃ nipatitām iva | [Rām, Su, 13 31.2]
vihatām iva ca śraddhām āśāṃ pratihatām iva | [Rām, Su, 13 32.1]
sopasargāṃ yathā siddhiṃ buddhiṃ sakaluṣām iva | [Rām, Su, 13 32.2]
abhūtenāpavādena kīrtiṃ nipatitām iva | [Rām, Su, 13 33.1]
rāmoparodhavyathitāṃ rakṣoharaṇakarśitām | [Rām, Su, 13 33.2]
abalāṃ mṛgaśāvākṣīṃ vīkṣamāṇāṃ tatastataḥ | [Rām, Su, 13 34.1]
bāṣpāmbupratipūrṇena kṛṣṇavaktrākṣipakṣmaṇā | [Rām, Su, 13 34.2]
vadanenāprasannena niḥśvasantīṃ punaḥ punaḥ | [Rām, Su, 13 34.3]
malapaṅkadharāṃ dīnāṃ maṇḍanārhām amaṇḍitām | [Rām, Su, 13 35.1]
prabhāṃ nakṣatrarājasya kālameghair ivāvṛtām | [Rām, Su, 13 35.2]
tasya saṃdidihe buddhir muhuḥ sītāṃ nirīkṣya tu | [Rām, Su, 13 36.1]
āmnāyānām ayogena vidyāṃ praśithilām iva | [Rām, Su, 13 36.2]
duḥkhena bubudhe sītāṃ hanumān analaṃkṛtām | [Rām, Su, 13 37.1]
saṃskāreṇa yathāhīnāṃ vācam arthāntaraṃ gatām | [Rām, Su, 13 37.2]
tāṃ samīkṣya viśālākṣīṃ rājaputrīm aninditām | [Rām, Su, 13 38.1]
tarkayāmāsa sīteti kāraṇair upapādayan | [Rām, Su, 13 38.2]
vaidehyā yāni cāṅgeṣu tadā rāmo 'nvakīrtayat | [Rām, Su, 13 39.1]
tānyābharaṇajālāni gātraśobhīnyalakṣayat | [Rām, Su, 13 39.2]
sukṛtau karṇaveṣṭau ca śvadaṃṣṭrau ca susaṃsthitau | [Rām, Su, 13 40.1]
maṇividrumacitrāṇi hasteṣvābharaṇāni ca | [Rām, Su, 13 40.2]
śyāmāni cirayuktatvāt tathā saṃsthānavanti ca | [Rām, Su, 13 41.1]
tānyevaitāni manye 'haṃ yāni rāmo 'nvakīrtayat | [Rām, Su, 13 41.2]
tatra yānyavahīnāni tānyahaṃ nopalakṣaye | [Rām, Su, 13 42.1]
yānyasyā nāvahīnāni tānīmāni na saṃśayaḥ | [Rām, Su, 13 42.2]
pītaṃ kanakapaṭṭābhaṃ srastaṃ tad vasanaṃ śubham | [Rām, Su, 13 43.1]
uttarīyaṃ nagāsaktaṃ tadā dṛṣṭaṃ plavaṃgamaiḥ | [Rām, Su, 13 43.2]
bhūṣaṇāni ca mukhyāni dṛṣṭāni dharaṇītale | [Rām, Su, 13 44.1]
anayaivāpaviddhāni svanavanti mahānti ca | [Rām, Su, 13 44.2]
idaṃ ciragṛhītatvād vasanaṃ kliṣṭavattaram | [Rām, Su, 13 45.1]
tathā hi nūnaṃ tad varṇaṃ tathā śrīmad yathetarat | [Rām, Su, 13 45.2]
iyaṃ kanakavarṇāṅgī rāmasya mahiṣī priyā | [Rām, Su, 13 46.1]
pranaṣṭāpi satī yasya manaso na praṇaśyati | [Rām, Su, 13 46.2]
iyaṃ sā yatkṛte rāmaścaturbhiḥ paritapyate | [Rām, Su, 13 47.1]
kāruṇyenānṛśaṃsyena śokena madanena ca | [Rām, Su, 13 47.2]
strī pranaṣṭeti kāruṇyād āśritetyānṛśaṃsyataḥ | [Rām, Su, 13 48.1]
patnī naṣṭeti śokena priyeti madanena ca | [Rām, Su, 13 48.2]
asyā devyā yathā rūpam aṅgapratyaṅgasauṣṭhavam | [Rām, Su, 13 49.1]
rāmasya ca yathārūpaṃ tasyeyam asitekṣaṇā | [Rām, Su, 13 49.2]
asyā devyā manastasmiṃstasya cāsyāṃ pratiṣṭhitam | [Rām, Su, 13 50.1]
teneyaṃ sa ca dharmātmā muhūrtam api jīvati | [Rām, Su, 13 50.2]
duṣkaraṃ kurute rāmo ya imāṃ mattakāśinīm | [Rām, Su, 13 51.1]
sītāṃ vinā mahābāhur muhūrtam api jīvati | [Rām, Su, 13 51.2]
evaṃ sītāṃ tadā dṛṣṭvā hṛṣṭaḥ pavanasaṃbhavaḥ | [Rām, Su, 13 52.1]
jagāma manasā rāmaṃ praśaśaṃsa ca taṃ prabhum | [Rām, Su, 13 52.2]
{Rām, Su, 14}
praśasya tu praśastavyāṃ sītāṃ tāṃ haripuṃgavaḥ | [Rām, Su, 14 1.1]
guṇābhirāmaṃ rāmaṃ ca punaścintāparo 'bhavat | [Rām, Su, 14 1.2]
sa muhūrtam iva dhyātvā bāṣpaparyākulekṣaṇaḥ | [Rām, Su, 14 2.1]
sītām āśritya tejasvī hanumān vilalāpa ha | [Rām, Su, 14 2.2]
mānyā guruvinītasya lakṣmaṇasya gurupriyā | [Rām, Su, 14 3.1]
yadi sītāpi duḥkhārtā kālo hi duratikramaḥ | [Rām, Su, 14 3.2]
rāmasya vyavasāyajñā lakṣmaṇasya ca dhīmataḥ | [Rām, Su, 14 4.1]
nātyarthaṃ kṣubhyate devī gaṅgeva jaladāgame | [Rām, Su, 14 4.2]
tulyaśīlavayovṛttāṃ tulyābhijanalakṣaṇām | [Rām, Su, 14 5.1]
rāghavo 'rhati vaidehīṃ taṃ ceyam asitekṣaṇā | [Rām, Su, 14 5.2]
tāṃ dṛṣṭvā navahemābhāṃ lokakāntām iva śriyam | [Rām, Su, 14 6.1]
jagāma manasā rāmaṃ vacanaṃ cedam abravīt | [Rām, Su, 14 6.2]
asyā hetor viśālākṣyā hato vālī mahābalaḥ | [Rām, Su, 14 7.1]
rāvaṇapratimo vīrye kabandhaśca nipātitaḥ | [Rām, Su, 14 7.2]
virādhaśca hataḥ saṃkhye rākṣaso bhīmavikramaḥ | [Rām, Su, 14 8.1]
vane rāmeṇa vikramya mahendreṇeva śambaraḥ | [Rām, Su, 14 8.2]
caturdaśasahasrāṇi rakṣasāṃ bhīmakarmaṇām | [Rām, Su, 14 9.1]
nihatāni janasthāne śarair agniśikhopamaiḥ | [Rām, Su, 14 9.2]
kharaśca nihataḥ saṃkhye triśirāśca nipātitaḥ | [Rām, Su, 14 10.1]
dūṣaṇaśca mahātejā rāmeṇa viditātmanā | [Rām, Su, 14 10.2]
aiśvaryaṃ vānarāṇāṃ ca durlabhaṃ vālipālitam | [Rām, Su, 14 11.1]
asyā nimitte sugrīvaḥ prāptavāṃl lokasatkṛtam | [Rām, Su, 14 11.2]
sāgaraśca mayā krāntaḥ śrīmānnadanadīpatiḥ | [Rām, Su, 14 12.1]
asyā hetor viśālākṣyāḥ purī ceyaṃ nirīkṣitā | [Rām, Su, 14 12.2]
yadi rāmaḥ samudrāntāṃ medinīṃ parivartayet | [Rām, Su, 14 13.1]
asyāḥ kṛte jagaccāpi yuktam ityeva me matiḥ | [Rām, Su, 14 13.2]
rājyaṃ vā triṣu lokeṣu sītā vā janakātmajā | [Rām, Su, 14 14.1]
trailokyarājyaṃ sakalaṃ sītāyā nāpnuyāt kalām | [Rām, Su, 14 14.2]
iyaṃ sā dharmaśīlasya maithilasya mahātmanaḥ | [Rām, Su, 14 15.1]
sutā janakarājasya sītā bhartṛdṛḍhavratā | [Rām, Su, 14 15.2]
utthitā medinīṃ bhittvā kṣetre halamukhakṣate | [Rām, Su, 14 16.1]
padmareṇunibhaiḥ kīrṇā śubhaiḥ kedārapāṃsubhiḥ | [Rām, Su, 14 16.2]
vikrāntasyāryaśīlasya saṃyugeṣvanivartinaḥ | [Rām, Su, 14 17.1]
snuṣā daśarathasyaiṣā jyeṣṭhā rājño yaśasvinī | [Rām, Su, 14 17.2]
dharmajñasya kṛtajñasya rāmasya viditātmanaḥ | [Rām, Su, 14 18.1]
iyaṃ sā dayitā bhāryā rākṣasīvaśam āgatā | [Rām, Su, 14 18.2]
sarvān bhogān parityajya bhartṛsnehabalāt kṛtā | [Rām, Su, 14 19.1]
acintayitvā duḥkhāni praviṣṭā nirjanaṃ vanam | [Rām, Su, 14 19.2]
saṃtuṣṭā phalamūlena bhartṛśuśrūṣaṇe ratā | [Rām, Su, 14 20.1]
yā parāṃ bhajate prītiṃ vane 'pi bhavane yathā | [Rām, Su, 14 20.2]
seyaṃ kanakavarṇāṅgī nityaṃ susmitabhāṣiṇī | [Rām, Su, 14 21.1]
sahate yātanām etām anarthānām abhāginī | [Rām, Su, 14 21.2]
imāṃ tu śīlasampannāṃ draṣṭum icchati rāghavaḥ | [Rām, Su, 14 22.1]
rāvaṇena pramathitāṃ prapām iva pipāsitaḥ | [Rām, Su, 14 22.2]
asyā nūnaṃ punar lābhād rāghavaḥ prītim eṣyati | [Rām, Su, 14 23.1]
rājā rājyaparibhraṣṭaḥ punaḥ prāpyeva medinīm | [Rām, Su, 14 23.2]
kāmabhogaiḥ parityaktā hīnā bandhujanena ca | [Rām, Su, 14 24.1]
dhārayatyātmano dehaṃ tatsamāgamakāṅkṣiṇī | [Rām, Su, 14 24.2]
naiṣā paśyati rākṣasyo nemān puṣpaphaladrumān | [Rām, Su, 14 25.1]
ekasthahṛdayā nūnaṃ rāmam evānupaśyati | [Rām, Su, 14 25.2]
bhartā nāma paraṃ nāryā bhūṣaṇaṃ bhūṣaṇād api | [Rām, Su, 14 26.1]
eṣā hi rahitā tena śobhanārhā na śobhate | [Rām, Su, 14 26.2]
duṣkaraṃ kurute rāmo hīno yad anayā prabhuḥ | [Rām, Su, 14 27.1]
dhārayatyātmano dehaṃ na duḥkhenāvasīdati | [Rām, Su, 14 27.2]
imām asitakeśāntāṃ śatapatranibhekṣaṇām | [Rām, Su, 14 28.1]
sukhārhāṃ duḥkhitāṃ dṛṣṭvā mamāpi vyathitaṃ manaḥ | [Rām, Su, 14 28.2]
kṣitikṣamā puṣkarasaṃnibhākṣī yā rakṣitā rāghavalakṣmaṇābhyām | [Rām, Su, 14 29.1]
sā rākṣasībhir vikṛtekṣaṇābhiḥ saṃrakṣyate saṃprati vṛkṣamūle | [Rām, Su, 14 29.2]
himahatanalinīva naṣṭaśobhā vyasanaparamparayā nipīḍyamānā | [Rām, Su, 14 30.1]
sahacararahiteva cakravākī janakasutā kṛpaṇāṃ daśāṃ prapannā | [Rām, Su, 14 30.2]
asyā hi puṣpāvanatāgraśākhāḥ śokaṃ dṛḍhaṃ vai janayantyaśokāḥ | [Rām, Su, 14 31.1]
himavyapāyena ca mandaraśmir abhyutthito naikasahasraraśmiḥ | [Rām, Su, 14 31.2]
ityevam arthaṃ kapir anvavekṣya sīteyam ityeva niviṣṭabuddhiḥ | [Rām, Su, 14 32.1]
saṃśritya tasminniṣasāda vṛkṣe balī harīṇām ṛṣabhastarasvī | [Rām, Su, 14 32.2]
{Rām, Su, 15}
tataḥ kumudaṣaṇḍābho nirmalaṃ nirmalaḥ svayam | [Rām, Su, 15 1.1]
prajagāma nabhaścandro haṃso nīlam ivodakam | [Rām, Su, 15 1.2]
sācivyam iva kurvan sa prabhayā nirmalaprabhaḥ | [Rām, Su, 15 2.1]
candramā raśmibhiḥ śītaiḥ siṣeve pavanātmajam | [Rām, Su, 15 2.2]
sa dadarśa tataḥ sītāṃ pūrṇacandranibhānanām | [Rām, Su, 15 3.1]
śokabhārair iva nyastāṃ bhārair nāvam ivāmbhasi | [Rām, Su, 15 3.2]
didṛkṣamāṇo vaidehīṃ hanūmānmārutātmajaḥ | [Rām, Su, 15 4.1]
sa dadarśāvidūrasthā rākṣasīr ghoradarśanāḥ | [Rām, Su, 15 4.2]
ekākṣīm ekakarṇāṃ ca karṇaprāvaraṇāṃ tathā | [Rām, Su, 15 5.1]
akarṇāṃ śaṅkukarṇāṃ ca mastakocchvāsanāsikām | [Rām, Su, 15 5.2]
atikāyottamāṅgīṃ ca tanudīrghaśirodharām | [Rām, Su, 15 6.1]
dhvastakeśīṃ tathākeśīṃ keśakambaladhāriṇīm | [Rām, Su, 15 6.2]
lambakarṇalalāṭāṃ ca lambodarapayodharām | [Rām, Su, 15 7.1]
lambauṣṭhīṃ cibukauṣṭhīṃ ca lambāsyāṃ lambajānukām | [Rām, Su, 15 7.2]
hrasvāṃ dīrghāṃ ca kubjāṃ ca vikaṭāṃ vāmanāṃ tathā | [Rām, Su, 15 8.1]
karālāṃ bhugnavastrāṃ ca piṅgākṣīṃ vikṛtānanām | [Rām, Su, 15 8.2]
vikṛtāḥ piṅgalāḥ kālīḥ krodhanāḥ kalahapriyāḥ | [Rām, Su, 15 9.1]
kālāyasamahāśūlakūṭamudgaradhāriṇīḥ | [Rām, Su, 15 9.2]
varāhamṛgaśārdūlamahiṣājaśivāmukhāḥ | [Rām, Su, 15 10.1]
gajoṣṭrahayapādāśca nikhātaśiraso 'parāḥ | [Rām, Su, 15 10.2]
ekahastaikapādāśca kharakarṇyaśvakarṇikāḥ | [Rām, Su, 15 11.1]
anāsā atināsāśca tiryaṅnāsā vināsikāḥ | [Rām, Su, 15 12.1]
gajasaṃnibhanāsāśca lalāṭocchvāsanāsikāḥ | [Rām, Su, 15 12.2]
hastipādā mahāpādā gopādāḥ pādacūlikāḥ | [Rām, Su, 15 13.1]
atimātraśirogrīvā atimātrakucodarīḥ | [Rām, Su, 15 13.2]
atimātrāsyanetrāśca dīrghajihvānakhāstathā | [Rām, Su, 15 14.1]
hayoṣṭrakharavaktrāśca rākṣasīr ghoradarśanāḥ | [Rām, Su, 15 15.1]
śūlamudgarahastāśca krodhanāḥ kalahapriyāḥ | [Rām, Su, 15 15.2]
karālā dhūmrakeśīśca rākṣasīr vikṛtānanāḥ | [Rām, Su, 15 16.1]
pibantīḥ satataṃ pānaṃ sadā māṃsasurāpriyāḥ | [Rām, Su, 15 16.2]
māṃsaśoṇitadigdhāṅgīr māṃsaśoṇitabhojanāḥ | [Rām, Su, 15 17.1]
tā dadarśa kapiśreṣṭho romaharṣaṇadarśanāḥ | [Rām, Su, 15 17.2]
skandhavantam upāsīnāḥ parivārya vanaspatim | [Rām, Su, 15 18.1]
tasyādhastācca tāṃ devīṃ rājaputrīm aninditām | [Rām, Su, 15 18.2]
lakṣayāmāsa lakṣmīvān hanūmāñ janakātmajām | [Rām, Su, 15 19.1]
niṣprabhāṃ śokasaṃtaptāṃ malasaṃkulamūrdhajām | [Rām, Su, 15 19.2]
kṣīṇapuṇyāṃ cyutāṃ bhūmau tārāṃ nipatitām iva | [Rām, Su, 15 20.1]
cāritryavyapadeśāḍhyāṃ bhartṛdarśanadurgatām | [Rām, Su, 15 20.2]
bhūṣaṇair uttamair hīnāṃ bhartṛvātsalyabhūṣitām | [Rām, Su, 15 21.1]
rākṣasādhipasaṃruddhāṃ bandhubhiśca vinākṛtām | [Rām, Su, 15 21.2]
viyūthāṃ siṃhasaṃruddhāṃ baddhāṃ gajavadhūm iva | [Rām, Su, 15 22.1]
candralekhāṃ payodānte śāradābhrair ivāvṛtām | [Rām, Su, 15 22.2]
kliṣṭarūpām asaṃsparśād ayuktām iva vallakīm | [Rām, Su, 15 23.1]
sītāṃ bhartṛhite yuktām ayuktāṃ rakṣasāṃ vaśe | [Rām, Su, 15 23.2]
aśokavanikāmadhye śokasāgaram āplutām | [Rām, Su, 15 24.1]
tābhiḥ parivṛtāṃ tatra sagrahām iva rohiṇīm | [Rām, Su, 15 24.2]
dadarśa hanumān devīṃ latām akusumām iva | [Rām, Su, 15 25.1]
sā malena ca digdhāṅgī vapuṣā cāpyalaṃkṛtā | [Rām, Su, 15 25.2]
mṛṇālī paṅkadigdheva vibhāti ca na bhāti ca | [Rām, Su, 15 26.1]
malinena tu vastreṇa parikliṣṭena bhāminīm | [Rām, Su, 15 26.2]
saṃvṛtāṃ mṛgaśāvākṣīṃ dadarśa hanumān kapiḥ | [Rām, Su, 15 27.1]
tāṃ devīṃ dīnavadanām adīnāṃ bhartṛtejasā | [Rām, Su, 15 27.2]
rakṣitāṃ svena śīlena sītām asitalocanām | [Rām, Su, 15 28.1]
tāṃ dṛṣṭvā hanumān sītāṃ mṛgaśāvanibhekṣaṇām | [Rām, Su, 15 28.2]
mṛgakanyām iva trastāṃ vīkṣamāṇāṃ samantataḥ | [Rām, Su, 15 29.1]
dahantīm iva niḥśvāsair vṛkṣān pallavadhāriṇaḥ | [Rām, Su, 15 29.2]
saṃghātam iva śokānāṃ duḥkhasyormim ivotthitām | [Rām, Su, 15 30.1]
tāṃ kṣāmāṃ suvibhaktāṅgīṃ vinābharaṇaśobhinīm | [Rām, Su, 15 30.2]
praharṣam atulaṃ lebhe mārutiḥ prekṣya maithilīm | [Rām, Su, 15 31.1]
harṣajāni ca so 'śrūṇi tāṃ dṛṣṭvā madirekṣaṇām | [Rām, Su, 15 31.2]
mumoca hanumāṃstatra namaścakre ca rāghavam | [Rām, Su, 15 32.1]
namaskṛtvā ca rāmāya lakṣmaṇāya ca vīryavān | [Rām, Su, 15 32.2]
sītādarśanasaṃhṛṣṭo hanūmān saṃvṛto 'bhavat | [Rām, Su, 15 33.1]
{Rām, Su, 16}
tathā viprekṣamāṇasya vanaṃ puṣpitapādapam | [Rām, Su, 16 1.1]
vicinvataśca vaidehīṃ kiṃciccheṣā niśābhavat | [Rām, Su, 16 1.2]
ṣaḍaṅgavedaviduṣāṃ kratupravarayājinām | [Rām, Su, 16 2.1]
śuśrāva brahmaghoṣāṃśca virātre brahmarakṣasām | [Rām, Su, 16 2.2]
atha maṅgalavāditraiḥ śabdaiḥ śrotramanoharaiḥ | [Rām, Su, 16 3.1]
prābodhyata mahābāhur daśagrīvo mahābalaḥ | [Rām, Su, 16 3.2]
vibudhya tu yathākālaṃ rākṣasendraḥ pratāpavān | [Rām, Su, 16 4.1]
srastamālyāmbaradharo vaidehīm anvacintayat | [Rām, Su, 16 4.2]
bhṛśaṃ niyuktastasyāṃ ca madanena madotkaṭaḥ | [Rām, Su, 16 5.1]
na sa taṃ rākṣasaḥ kāmaṃ śaśākātmani gūhitum | [Rām, Su, 16 5.2]
sa sarvābharaṇair yukto bibhracchriyam anuttamām | [Rām, Su, 16 6.1]
tāṃ nagair vividhair juṣṭāṃ sarvapuṣpaphalopagaiḥ | [Rām, Su, 16 6.2]
vṛtāṃ puṣkariṇībhiśca nānāpuṣpopaśobhitām | [Rām, Su, 16 7.1]
sadāmadaiśca vihagair vicitrāṃ paramādbhutām | [Rām, Su, 16 7.2]
īhāmṛgaiśca vividhair vṛtāṃ dṛṣṭimanoharaiḥ | [Rām, Su, 16 8.1]
vīthīḥ samprekṣamāṇaśca maṇikāñcanatoraṇāḥ | [Rām, Su, 16 8.2]
nānāmṛgagaṇākīrṇāṃ phalaiḥ prapatitair vṛtām | [Rām, Su, 16 9.1]
aśokavanikām eva prāviśat saṃtatadrumām | [Rām, Su, 16 9.2]
aṅganāśatamātraṃ tu taṃ vrajantam anuvrajat | [Rām, Su, 16 10.1]
mahendram iva paulastyaṃ devagandharvayoṣitaḥ | [Rām, Su, 16 10.2]
dīpikāḥ kāñcanīḥ kāścij jagṛhustatra yoṣitaḥ | [Rām, Su, 16 11.1]
vālavyajanahastāśca tālavṛntāni cāparāḥ | [Rām, Su, 16 11.2]
kāñcanair api bhṛṅgārair jahruḥ salilam agrataḥ | [Rām, Su, 16 12.1]
maṇḍalāgrān asīṃścaiva gṛhyānyāḥ pṛṣṭhato yayuḥ | [Rām, Su, 16 12.2]
kācid ratnamayīṃ pātrīṃ pūrṇāṃ pānasya bhāminī | [Rām, Su, 16 13.1]
dakṣiṇā dakṣiṇenaiva tadā jagrāha pāṇinā | [Rām, Su, 16 13.2]
rājahaṃsapratīkāśaṃ chatraṃ pūrṇaśaśiprabham | [Rām, Su, 16 14.1]
sauvarṇadaṇḍam aparā gṛhītvā pṛṣṭhato yayau | [Rām, Su, 16 14.2]
nidrāmadaparītākṣyo rāvaṇasyottamastriyaḥ | [Rām, Su, 16 15.1]
anujagmuḥ patiṃ vīraṃ ghanaṃ vidyullatā iva | [Rām, Su, 16 15.2]
tataḥ kāñcīninādaṃ ca nūpurāṇāṃ ca niḥsvanam | [Rām, Su, 16 16.1]
śuśrāva paramastrīṇāṃ sa kapir mārutātmajaḥ | [Rām, Su, 16 16.2]
taṃ cāpratimakarmāṇam acintyabalapauruṣam | [Rām, Su, 16 17.1]
dvāradeśam anuprāptaṃ dadarśa hanumān kapiḥ | [Rām, Su, 16 17.2]
dīpikābhir anekābhiḥ samantād avabhāsitam | [Rām, Su, 16 18.1]
gandhatailāvasiktābhir dhriyamāṇābhir agrataḥ | [Rām, Su, 16 18.2]
kāmadarpamadair yuktaṃ jihmatāmrāyatekṣaṇam | [Rām, Su, 16 19.1]
samakṣam iva kandarpam apaviddhaśarāsanam | [Rām, Su, 16 19.2]
mathitāmṛtaphenābham arajo vastram uttamam | [Rām, Su, 16 20.1]
salīlam anukarṣantaṃ vimuktaṃ saktam aṅgade | [Rām, Su, 16 20.2]
taṃ patraviṭape līnaḥ patrapuṣpaghanāvṛtaḥ | [Rām, Su, 16 21.1]
samīpam upasaṃkrāntaṃ nidhyātum upacakrame | [Rām, Su, 16 21.2]
avekṣamāṇaśca tato dadarśa kapikuñjaraḥ | [Rām, Su, 16 22.1]
rūpayauvanasampannā rāvaṇasya varastriyaḥ | [Rām, Su, 16 22.2]
tābhiḥ parivṛto rājā surūpābhir mahāyaśāḥ | [Rām, Su, 16 23.1]
tanmṛgadvijasaṃghuṣṭaṃ praviṣṭaḥ pramadāvanam | [Rām, Su, 16 23.2]
kṣībo vicitrābharaṇaḥ śaṅkukarṇo mahābalaḥ | [Rām, Su, 16 24.1]
tena viśravasaḥ putraḥ sa dṛṣṭo rākṣasādhipaḥ | [Rām, Su, 16 24.2]
vṛtaḥ paramanārībhistārābhir iva candramāḥ | [Rām, Su, 16 25.1]
taṃ dadarśa mahātejāstejovantaṃ mahākapiḥ | [Rām, Su, 16 25.2]
rāvaṇo 'yaṃ mahābāhur iti saṃcintya vānaraḥ | [Rām, Su, 16 26.1]
avapluto mahātejā hanūmānmārutātmajaḥ | [Rām, Su, 16 26.2]
sa tathāpyugratejāḥ sannirdhūtastasya tejasā | [Rām, Su, 16 27.1]
patraguhyāntare sakto hanūmān saṃvṛto 'bhavat | [Rām, Su, 16 27.2]
sa tām asitakeśāntāṃ suśroṇīṃ saṃhatastanīm | [Rām, Su, 16 28.1]
didṛkṣur asitāpāṅgīm upāvartata rāvaṇaḥ | [Rām, Su, 16 28.2]
{Rām, Su, 17}
tasminn eva tataḥ kāle rājaputrī tvaninditā | [Rām, Su, 17 1.1]
rūpayauvanasampannaṃ bhūṣaṇottamabhūṣitam | [Rām, Su, 17 1.2]
tato dṛṣṭvaiva vaidehī rāvaṇaṃ rākṣasādhipam | [Rām, Su, 17 2.1]
prāvepata varārohā pravāte kadalī yathā | [Rām, Su, 17 2.2]
ūrubhyām udaraṃ chādya bāhubhyāṃ ca payodharau | [Rām, Su, 17 3.1]
upaviṣṭā viśālākṣī rudantī varavarṇinī | [Rām, Su, 17 3.2]
daśagrīvastu vaidehīṃ rakṣitāṃ rākṣasīgaṇaiḥ | [Rām, Su, 17 4.1]
dadarśa dīnāṃ duḥkhārtaṃ nāvaṃ sannām ivārṇave | [Rām, Su, 17 4.2]
asaṃvṛtāyām āsīnāṃ dharaṇyāṃ saṃśitavratām | [Rām, Su, 17 5.1]
chinnāṃ prapatitāṃ bhūmau śākhām iva vanaspateḥ | [Rām, Su, 17 5.2]
malamaṇḍanadigdhāṅgīṃ maṇḍanārhām amaṇḍitām | [Rām, Su, 17 5.3]
samīpaṃ rājasiṃhasya rāmasya viditātmanaḥ | [Rām, Su, 17 6.1]
saṃkalpahayasaṃyuktair yāntīm iva manorathaiḥ | [Rām, Su, 17 6.2]
śuṣyantīṃ rudatīm ekāṃ dhyānaśokaparāyaṇām | [Rām, Su, 17 7.1]
duḥkhasyāntam apaśyantīṃ rāmāṃ rāmam anuvratām | [Rām, Su, 17 7.2]
veṣṭamānām athāviṣṭāṃ pannagendravadhūm iva | [Rām, Su, 17 8.1]
dhūpyamānāṃ graheṇeva rohiṇīṃ dhūmaketunā | [Rām, Su, 17 8.2]
vṛttaśīle kule jātām ācāravati dhārmike | [Rām, Su, 17 9.1]
punaḥ saṃskāram āpannāṃ jātām iva ca duṣkule | [Rām, Su, 17 9.2]
sannām iva mahākīrtiṃ śraddhām iva vimānitām | [Rām, Su, 17 10.1]
prajñām iva parikṣīṇām āśāṃ pratihatām iva | [Rām, Su, 17 10.2]
āyatīm iva vidhvastām ājñāṃ pratihatām iva | [Rām, Su, 17 11.1]
dīptām iva diśaṃ kāle pūjām apahṛtām iva | [Rām, Su, 17 11.2]
padminīm iva vidhvastāṃ hataśūrāṃ camūm iva | [Rām, Su, 17 12.1]
prabhām iva tapodhvastām upakṣīṇām ivāpagām | [Rām, Su, 17 12.2]
vedīm iva parāmṛṣṭāṃ śāntām agniśikhām iva | [Rām, Su, 17 13.1]
paurṇamāsīm iva niśāṃ rāhugrastendumaṇḍalām | [Rām, Su, 17 13.2]
utkṛṣṭaparṇakamalāṃ vitrāsitavihaṃgamām | [Rām, Su, 17 14.1]
hastihastaparāmṛṣṭām ākulāṃ padminīm iva | [Rām, Su, 17 14.2]
patiśokāturāṃ śuṣkāṃ nadīṃ visrāvitām iva | [Rām, Su, 17 15.1]
parayā mṛjayā hīnāṃ kṛṣṇapakṣe niśām iva | [Rām, Su, 17 15.2]
sukumārīṃ sujātāṅgīṃ ratnagarbhagṛhocitām | [Rām, Su, 17 16.1]
tapyamānām ivoṣṇena mṛṇālīm aciroddhṛtām | [Rām, Su, 17 16.2]
gṛhītāmālitāṃ stambhe yūthapena vinākṛtām | [Rām, Su, 17 17.1]
niḥśvasantīṃ suduḥkhārtāṃ gajarājavadhūm iva | [Rām, Su, 17 17.2]
ekayā dīrghayā veṇyā śobhamānām ayatnataḥ | [Rām, Su, 17 18.1]
nīlayā nīradāpāye vanarājyā mahīm iva | [Rām, Su, 17 18.2]
upavāsena śokena dhyānena ca bhayena ca | [Rām, Su, 17 19.1]
parikṣīṇāṃ kṛśāṃ dīnām alpāhārāṃ tapodhanām | [Rām, Su, 17 19.2]
āyācamānāṃ duḥkhārtāṃ prāñjaliṃ devatām iva | [Rām, Su, 17 20.1]
bhāvena raghumukhyasya daśagrīvaparābhavam | [Rām, Su, 17 20.2]
samīkṣamāṇāṃ rudatīm aninditāṃ supakṣmatāmrāyataśuklalocanām | [Rām, Su, 17 21.1]
anuvratāṃ rāmam atīva maithilīṃ pralobhayāmāsa vadhāya rāvaṇaḥ | [Rām, Su, 17 21.2]
{Rām, Su, 18}
sa tāṃ parivṛtāṃ dīnāṃ nirānandāṃ tapasvinīm | [Rām, Su, 18 1.1]
sākārair madhurair vākyair nyadarśayata rāvaṇaḥ | [Rām, Su, 18 1.2]
māṃ dṛṣṭvā nāganāsorugūhamānā stanodaram | [Rām, Su, 18 2.1]
adarśanam ivātmānaṃ bhayānnetuṃ tvam icchasi | [Rām, Su, 18 2.2]
kāmaye tvāṃ viśālākṣi bahu manyasva māṃ priye | [Rām, Su, 18 3.1]
sarvāṅgaguṇasampanne sarvalokamanohare | [Rām, Su, 18 3.2]
neha kecin manuṣyā vā rākṣasāḥ kāmarūpiṇaḥ | [Rām, Su, 18 4.1]
vyapasarpatu te sīte bhayaṃ mattaḥ samutthitam | [Rām, Su, 18 4.2]
svadharme rakṣasāṃ bhīru sarvathaiṣa na saṃśayaḥ | [Rām, Su, 18 5.1]
gamanaṃ vā parastrīṇāṃ haraṇaṃ sampramathya vā | [Rām, Su, 18 5.2]
evaṃ caitad akāmāṃ ca na tvāṃ sprakṣyāmi maithili | [Rām, Su, 18 6.1]
kāmaṃ kāmaḥ śarīre me yathākāmaṃ pravartatām | [Rām, Su, 18 6.2]
devi neha bhayaṃ kāryaṃ mayi viśvasihi priye | [Rām, Su, 18 7.1]
praṇayasva ca tattvena maivaṃ bhūḥ śokalālasā | [Rām, Su, 18 7.2]
ekaveṇī dharāśayyā dhyānaṃ malinam ambaram | [Rām, Su, 18 8.1]
asthāne 'pyupavāsaśca naitānyaupayikāni te | [Rām, Su, 18 8.2]
vicitrāṇi ca mālyāni candanānyagarūṇi ca | [Rām, Su, 18 9.1]
vividhāni ca vāsāṃsi divyānyābharaṇāni ca | [Rām, Su, 18 9.2]
mahārhāṇi ca pānāni yānāni śayanāni ca | [Rām, Su, 18 10.1]
gītaṃ nṛttaṃ ca vādyaṃ ca labha māṃ prāpya maithili | [Rām, Su, 18 10.2]
strīratnam asi maivaṃ bhūḥ kuru gātreṣu bhūṣaṇam | [Rām, Su, 18 11.1]
māṃ prāpya tu kathaṃ hi syāstvam anarhā suvigrahe | [Rām, Su, 18 11.2]
idaṃ te cārusaṃjātaṃ yauvanaṃ vyativartate | [Rām, Su, 18 12.1]
yad atītaṃ punar naiti srotaḥ śīghram apām iva | [Rām, Su, 18 12.2]
tvāṃ kṛtvoparato manye rūpakartā sa viśvakṛt | [Rām, Su, 18 13.1]
na hi rūpopamā tvanyā tavāsti śubhadarśane | [Rām, Su, 18 13.2]
tvāṃ samāsādya vaidehi rūpayauvanaśālinīm | [Rām, Su, 18 14.1]
kaḥ pumān ativarteta sākṣād api pitāmahaḥ | [Rām, Su, 18 14.2]
yad yat paśyāmi te gātraṃ śītāṃśusadṛśānane | [Rām, Su, 18 15.1]
tasmiṃstasmin pṛthuśroṇi cakṣur mama nibadhyate | [Rām, Su, 18 15.2]
bhava maithili bhāryā me moham enaṃ visarjaya | [Rām, Su, 18 16.1]
bahvīnām uttamastrīṇāṃ mamāgramahiṣī bhava | [Rām, Su, 18 16.2]
lokebhyo yāni ratnāni sampramathyāhṛtāni me | [Rām, Su, 18 17.1]
tāni te bhīru sarvāṇi rājyaṃ caitad ahaṃ ca te | [Rām, Su, 18 17.2]
vijitya pṛthivīṃ sarvāṃ nānānagaramālinīm | [Rām, Su, 18 18.1]
janakāya pradāsyāmi tava hetor vilāsini | [Rām, Su, 18 18.2]
neha paśyāmi loke 'nyaṃ yo me pratibalo bhavet | [Rām, Su, 18 19.1]
paśya me sumahad vīryam apratidvandvam āhave | [Rām, Su, 18 19.2]
asakṛt saṃyuge bhagnā mayā vimṛditadhvajāḥ | [Rām, Su, 18 20.1]
aśaktāḥ pratyanīkeṣu sthātuṃ mama surāsurāḥ | [Rām, Su, 18 20.2]
iccha māṃ kriyatām adya pratikarma tavottamam | [Rām, Su, 18 21.1]
saprabhāṇyavasajjantāṃ tavāṅge bhūṣaṇāni ca | [Rām, Su, 18 21.2]
sādhu paśyāmi te rūpaṃ saṃyuktaṃ pratikarmaṇā | [Rām, Su, 18 21.3]
pratikarmābhisaṃyuktā dākṣiṇyena varānane | [Rām, Su, 18 22.1]
bhuṅkṣva bhogān yathākāmaṃ piba bhīru ramasva ca | [Rām, Su, 18 22.2]
yatheṣṭaṃ ca prayaccha tvaṃ pṛthivīṃ vā dhanāni ca | [Rām, Su, 18 22.3]
lalasva mayi viśrabdhā dhṛṣṭam ājñāpayasva ca | [Rām, Su, 18 23.1]
matprabhāvāl lalantyāśca lalantāṃ bāndhavāstava | [Rām, Su, 18 23.2]
ṛddhiṃ mamānupaśya tvaṃ śriyaṃ bhadre yaśaśca me | [Rām, Su, 18 24.1]
kiṃ kariṣyasi rāmeṇa subhage cīravāsasā | [Rām, Su, 18 24.2]
nikṣiptavijayo rāmo gataśrīr vanagocaraḥ | [Rām, Su, 18 25.1]
vratī sthaṇḍilaśāyī ca śaṅke jīvati vā na vā | [Rām, Su, 18 25.2]
na hi vaidehi rāmastvāṃ draṣṭuṃ vāpyupalapsyate | [Rām, Su, 18 26.1]
puro balākair asitair meghair jyotsnām ivāvṛtām | [Rām, Su, 18 26.2]
na cāpi mama hastāt tvāṃ prāptum arhati rāghavaḥ | [Rām, Su, 18 27.1]
hiraṇyakaśipuḥ kīrtim indrahastagatām iva | [Rām, Su, 18 27.2]
cārusmite cārudati cārunetre vilāsini | [Rām, Su, 18 28.1]
mano harasi me bhīru suparṇaḥ pannagaṃ yathā | [Rām, Su, 18 28.2]
kliṣṭakauśeyavasanāṃ tanvīm apyanalaṃkṛtām | [Rām, Su, 18 29.1]
tāṃ dṛṣṭvā sveṣu dāreṣu ratiṃ nopalabhāmyaham | [Rām, Su, 18 29.2]
antaḥpuranivāsinyaḥ striyaḥ sarvaguṇānvitāḥ | [Rām, Su, 18 30.1]
yāvantyo mama sarvāsām aiśvaryaṃ kuru jānaki | [Rām, Su, 18 30.2]
mama hyasitakeśānte trailokyapravarāḥ striyaḥ | [Rām, Su, 18 31.1]
tāstvāṃ paricariṣyanti śriyam apsaraso yathā | [Rām, Su, 18 31.2]
yāni vaiśravaṇe subhru ratnāni ca dhanāni ca | [Rām, Su, 18 32.1]
tāni lokāṃśca suśroṇi māṃ ca bhuṅkṣva yathāsukham | [Rām, Su, 18 32.2]
na rāmastapasā devi na balena na vikramaiḥ | [Rām, Su, 18 33.1]
na dhanena mayā tulyastejasā yaśasāpi vā | [Rām, Su, 18 33.2]
piba vihara ramasva bhuṅkṣva bhogān dhananicayaṃ pradiśāmi medinīṃ ca | [Rām, Su, 18 34.1]
mayi lala lalane yathāsukhaṃ tvaṃ tvayi ca sametya lalantu bāndhavāste | [Rām, Su, 18 34.2]
kusumitatarujālasaṃtatāni bhramarayutāni samudratīrajāni | [Rām, Su, 18 35.1]
kanakavimalahārabhūṣitāṅgī vihara mayā saha bhīru kānanāni | [Rām, Su, 18 35.2]
{Rām, Su, 19}
tasya tadvacanaṃ śrutvā sītā raudrasya rakṣasaḥ | [Rām, Su, 19 1.1]
ārtā dīnasvarā dīnaṃ pratyuvāca śanair vacaḥ | [Rām, Su, 19 1.2]
duḥkhārtā rudatī sītā vepamānā tapasvinī | [Rām, Su, 19 2.1]
cintayantī varārohā patim eva pativratā | [Rām, Su, 19 2.2]
tṛṇam antarataḥ kṛtvā pratyuvāca śucismitā | [Rām, Su, 19 3.1]
nivartaya mano mattaḥ svajane kriyatāṃ manaḥ | [Rām, Su, 19 3.2]
na māṃ prārthayituṃ yuktastvaṃ siddhim iva pāpakṛt | [Rām, Su, 19 4.1]
akāryaṃ na mayā kāryam ekapatnyā vigarhitam | [Rām, Su, 19 4.2]
kulaṃ samprāptayā puṇyaṃ kule mahati jātayā | [Rām, Su, 19 4.3]
evam uktvā tu vaidehī rāvaṇaṃ taṃ yaśasvinī | [Rām, Su, 19 5.1]
rākṣasaṃ pṛṣṭhataḥ kṛtvā bhūyo vacanam abravīt | [Rām, Su, 19 5.2]
nāham aupayikī bhāryā parabhāryā satī tava | [Rām, Su, 19 6.1]
sādhu dharmam avekṣasva sādhu sādhuvrataṃ cara | [Rām, Su, 19 6.2]
yathā tava tathānyeṣāṃ rakṣyā dārā niśācara | [Rām, Su, 19 7.1]
ātmānam upamāṃ kṛtvā sveṣu dāreṣu ramyatām | [Rām, Su, 19 7.2]
atuṣṭaṃ sveṣu dāreṣu capalaṃ calitendriyam | [Rām, Su, 19 8.1]
nayanti nikṛtiprajñāṃ paradārāḥ parābhavam | [Rām, Su, 19 8.2]
iha santo na vā santi sato vā nānuvartase | [Rām, Su, 19 9.1]
vaco mithyā praṇītātmā pathyam uktaṃ vicakṣaṇaiḥ | [Rām, Su, 19 9.2]
akṛtātmānam āsādya rājānam anaye ratam | [Rām, Su, 19 10.1]
samṛddhāni vinaśyanti rāṣṭrāṇi nagarāṇi ca | [Rām, Su, 19 10.2]
tatheyaṃ tvāṃ samāsādya laṅkā ratnaughasaṃkulā | [Rām, Su, 19 11.1]
aparādhāt tavaikasya nacirād vinaśiṣyati | [Rām, Su, 19 11.2]
svakṛtair hanyamānasya rāvaṇādīrghadarśinaḥ | [Rām, Su, 19 12.1]
abhinandanti bhūtāni vināśe pāpakarmaṇaḥ | [Rām, Su, 19 12.2]
evaṃ tvāṃ pāpakarmāṇaṃ vakṣyanti nikṛtā janāḥ | [Rām, Su, 19 13.1]
diṣṭyaitad vyasanaṃ prāpto raudra ityeva harṣitāḥ | [Rām, Su, 19 13.2]
śakyā lobhayituṃ nāham aiśvaryeṇa dhanena vā | [Rām, Su, 19 14.1]
ananyā rāghaveṇāhaṃ bhāskareṇa prabhā yathā | [Rām, Su, 19 14.2]
upadhāya bhujaṃ tasya lokanāthasya satkṛtam | [Rām, Su, 19 15.1]
kathaṃ nāmopadhāsyāmi bhujam anyasya kasyacit | [Rām, Su, 19 15.2]
aham aupayikī bhāryā tasyaiva vasudhāpateḥ | [Rām, Su, 19 16.1]
vratasnātasya viprasya vidyeva viditātmanaḥ | [Rām, Su, 19 16.2]
sādhu rāvaṇa rāmeṇa māṃ samānaya duḥkhitām | [Rām, Su, 19 17.1]
vane vāśitayā sārdhaṃ kareṇveva gajādhipam | [Rām, Su, 19 17.2]
mitram aupayikaṃ kartuṃ rāmaḥ sthānaṃ parīpsatā | [Rām, Su, 19 18.1]
vadhaṃ cānicchatā ghoraṃ tvayāsau puruṣarṣabhaḥ | [Rām, Su, 19 18.2]
varjayed vajram utsṛṣṭaṃ varjayed antakaściram | [Rām, Su, 19 19.1]
tvadvidhaṃ na tu saṃkruddho lokanāthaḥ sa rāghavaḥ | [Rām, Su, 19 19.2]
rāmasya dhanuṣaḥ śabdaṃ śroṣyasi tvaṃ mahāsvanam | [Rām, Su, 19 20.1]
śatakratuvisṛṣṭasya nirghoṣam aśaner iva | [Rām, Su, 19 20.2]
iha śīghraṃ suparvāṇo jvalitāsyā ivoragāḥ | [Rām, Su, 19 21.1]
iṣavo nipatiṣyanti rāmalakṣmaṇalakṣaṇāḥ | [Rām, Su, 19 21.2]
rakṣāṃsi pariṇighnantaḥ puryām asyāṃ samantataḥ | [Rām, Su, 19 22.1]
asaṃpātaṃ kariṣyanti patantaḥ kaṅkavāsasaḥ | [Rām, Su, 19 22.2]
rākṣasendramahāsarpān sa rāmagaruḍo mahān | [Rām, Su, 19 23.1]
uddhariṣyati vegena vainateya ivoragān | [Rām, Su, 19 23.2]
apaneṣyati māṃ bhartā tvattaḥ śīghram ariṃdamaḥ | [Rām, Su, 19 24.1]
asurebhyaḥ śriyaṃ dīptāṃ viṣṇustribhir iva kramaiḥ | [Rām, Su, 19 24.2]
janasthāne hatasthāne nihate rakṣasāṃ bale | [Rām, Su, 19 25.1]
aśaktena tvayā rakṣaḥ kṛtam etad asādhu vai | [Rām, Su, 19 25.2]
āśramaṃ tu tayoḥ śūnyaṃ praviśya narasiṃhayoḥ | [Rām, Su, 19 26.1]
gocaraṃ gatayor bhrātror apanītā tvayādhama | [Rām, Su, 19 26.2]
na hi gandham upāghrāya rāmalakṣmaṇayostvayā | [Rām, Su, 19 27.1]
śakyaṃ saṃdarśane sthātuṃ śunā śārdūlayor iva | [Rām, Su, 19 27.2]
tasya te vigrahe tābhyāṃ yugagrahaṇam asthiram | [Rām, Su, 19 28.1]
vṛtrasyevendrabāhubhyāṃ bāhor ekasya nigrahaḥ | [Rām, Su, 19 28.2]
kṣipraṃ tava sa nātho me rāmaḥ saumitriṇā saha | [Rām, Su, 19 29.1]
toyam alpam ivādityaḥ prāṇān ādāsyate śaraiḥ | [Rām, Su, 19 29.2]
giriṃ kuberasya gato 'thavālayaṃ sabhāṃ gato vā varuṇasya rājñaḥ | [Rām, Su, 19 30.1]
asaṃśayaṃ dāśarather na mokṣyase mahādrumaḥ kālahato 'śaner iva | [Rām, Su, 19 30.2]
{Rām, Su, 20}
sītāyā vacanaṃ śrutvā paruṣaṃ rākṣasādhipaḥ | [Rām, Su, 20 1.1]
pratyuvāca tataḥ sītāṃ vipriyaṃ priyadarśanām | [Rām, Su, 20 1.2]
yathā yathā sāntvayitā vaśyaḥ strīṇāṃ tathā tathā | [Rām, Su, 20 2.1]
yathā yathā priyaṃ vaktā paribhūtastathā tathā | [Rām, Su, 20 2.2]
saṃniyacchati me krodhaṃ tvayi kāmaḥ samutthitaḥ | [Rām, Su, 20 3.1]
dravato mārgam āsādya hayān iva susārathiḥ | [Rām, Su, 20 3.2]
vāmaḥ kāmo manuṣyāṇāṃ yasmin kila nibadhyate | [Rām, Su, 20 4.1]
jane tasmiṃstvanukrośaḥ snehaśca kila jāyate | [Rām, Su, 20 4.2]
etasmāt kāraṇānna tvāṃ ghātayāmi varānane | [Rām, Su, 20 5.1]
vadhārhām avamānārhāṃ mithyāpravrajite ratām | [Rām, Su, 20 5.2]
paruṣāṇi hi vākyāni yāni yāni bravīṣi mām | [Rām, Su, 20 6.1]
teṣu teṣu vadho yuktastava maithili dāruṇaḥ | [Rām, Su, 20 6.2]
evam uktvā tu vaidehīṃ rāvaṇo rākṣasādhipaḥ | [Rām, Su, 20 7.1]
krodhasaṃrambhasaṃyuktaḥ sītām uttaram abravīt | [Rām, Su, 20 7.2]
dvau māsau rakṣitavyau me yo 'vadhiste mayā kṛtaḥ | [Rām, Su, 20 8.1]
tataḥ śayanam āroha mama tvaṃ varavarṇini | [Rām, Su, 20 8.2]
dvābhyām ūrdhvaṃ tu māsābhyāṃ bhartāraṃ mām anicchatīm | [Rām, Su, 20 9.1]
mama tvāṃ prātarāśārtham ārabhante mahānase | [Rām, Su, 20 9.2]
tāṃ tarjyamānāṃ samprekṣya rākṣasendreṇa jānakīm | [Rām, Su, 20 10.1]
devagandharvakanyāstā viṣedur vipulekṣaṇāḥ | [Rām, Su, 20 10.2]
oṣṭhaprakārair aparā netravaktraistathāparāḥ | [Rām, Su, 20 11.1]
sītām āśvāsayāmāsustarjitāṃ tena rakṣasā | [Rām, Su, 20 11.2]
tābhir āśvāsitā sītā rāvaṇaṃ rākṣasādhipam | [Rām, Su, 20 12.1]
uvācātmahitaṃ vākyaṃ vṛttaśauṇḍīryagarvitam | [Rām, Su, 20 12.2]
nūnaṃ na te janaḥ kaścid asti niḥśreyase sthitaḥ | [Rām, Su, 20 13.1]
nivārayati yo na tvāṃ karmaṇo 'smād vigarhitāt | [Rām, Su, 20 13.2]
māṃ hi dharmātmanaḥ patnīṃ śacīm iva śacīpateḥ | [Rām, Su, 20 14.1]
tvadanyastriṣu lokeṣu prārthayenmanasāpi kaḥ | [Rām, Su, 20 14.2]
rākṣasādhama rāmasya bhāryām amitatejasaḥ | [Rām, Su, 20 15.1]
uktavān asi yat pāpaṃ kva gatastasya mokṣyase | [Rām, Su, 20 15.2]
yathā dṛptaśca mātaṅgaḥ śaśaśca sahitau vane | [Rām, Su, 20 16.1]
tathā dviradavad rāmastvaṃ nīca śaśavat smṛtaḥ | [Rām, Su, 20 16.2]
sa tvam ikṣvākunāthaṃ vai kṣipann iha na lajjase | [Rām, Su, 20 17.1]
cakṣuṣo viṣayaṃ tasya na tāvad upagacchasi | [Rām, Su, 20 17.2]
ime te nayane krūre virūpe kṛṣṇapiṅgale | [Rām, Su, 20 18.1]
kṣitau na patite kasmānmām anāryanirīkṣitaḥ | [Rām, Su, 20 18.2]
tasya dharmātmanaḥ patnīṃ snuṣāṃ daśarathasya ca | [Rām, Su, 20 19.1]
kathaṃ vyāharato māṃ te na jihvā pāpa śīryate | [Rām, Su, 20 19.2]
asaṃdeśāt tu rāmasya tapasaścānupālanāt | [Rām, Su, 20 20.1]
na tvāṃ kurmi daśagrīva bhasma bhasmārhatejasā | [Rām, Su, 20 20.2]
nāpahartum ahaṃ śakyā tasya rāmasya dhīmataḥ | [Rām, Su, 20 21.1]
vidhistava vadhārthāya vihito nātra saṃśayaḥ | [Rām, Su, 20 21.2]
śūreṇa dhanadabhrātā balaiḥ samuditena ca | [Rām, Su, 20 22.1]
apohya rāmaṃ kasmāddhi dāracauryaṃ tvayā kṛtam | [Rām, Su, 20 22.2]
sītāyā vacanaṃ śrutvā rāvaṇo rākṣasādhipaḥ | [Rām, Su, 20 23.1]
vivṛtya nayane krūre jānakīm anvavaikṣata | [Rām, Su, 20 23.2]
nīlajīmūtasaṃkāśo mahābhujaśirodharaḥ | [Rām, Su, 20 24.1]
siṃhasattvagatiḥ śrīmān dīptajihvogralocanaḥ | [Rām, Su, 20 24.2]
calāgramakuṭaḥ prāṃśuścitramālyānulepanaḥ | [Rām, Su, 20 25.1]
raktamālyāmbaradharastaptāṅgadavibhūṣaṇaḥ | [Rām, Su, 20 25.2]
śroṇīsūtreṇa mahatā mecakena susaṃvṛtaḥ | [Rām, Su, 20 26.1]
amṛtotpādanaddhena bhujaṃgeneva mandaraḥ | [Rām, Su, 20 26.2]
taruṇādityavarṇābhyāṃ kuṇḍalābhyāṃ vibhūṣitaḥ | [Rām, Su, 20 27.1]
raktapallavapuṣpābhyām aśokābhyām ivācalaḥ | [Rām, Su, 20 27.2]
avekṣamāṇo vaidehīṃ kopasaṃraktalocanaḥ | [Rām, Su, 20 28.1]
uvāca rāvaṇaḥ sītāṃ bhujaṃga iva niḥśvasan | [Rām, Su, 20 28.2]
anayenābhisaṃpannam arthahīnam anuvrate | [Rām, Su, 20 29.1]
nāśayāmyaham adya tvāṃ sūryaḥ saṃdhyām ivaujasā | [Rām, Su, 20 29.2]
ityuktvā maithilīṃ rājā rāvaṇaḥ śatrurāvaṇaḥ | [Rām, Su, 20 30.1]
saṃdideśa tataḥ sarvā rākṣasīr ghoradarśanāḥ | [Rām, Su, 20 30.2]
ekākṣīm ekakarṇāṃ ca karṇaprāvaraṇāṃ tathā | [Rām, Su, 20 31.1]
gokarṇīṃ hastikarṇīṃ ca lambakarṇīm akarṇikām | [Rām, Su, 20 31.2]
hastipadyaśvapadyau ca gopadīṃ pādacūlikām | [Rām, Su, 20 32.1]
ekākṣīm ekapādīṃ ca pṛthupādīm apādikām | [Rām, Su, 20 32.2]
atimātraśirogrīvām atimātrakucodarīm | [Rām, Su, 20 33.1]
atimātrāsyanetrāṃ ca dīrghajihvām ajihvikām | [Rām, Su, 20 33.2]
anāsikāṃ siṃhamukhīṃ gomukhīṃ sūkarīmukhīm | [Rām, Su, 20 33.3]
yathā madvaśagā sītā kṣipraṃ bhavati jānakī | [Rām, Su, 20 34.1]
tathā kuruta rākṣasyaḥ sarvāḥ kṣipraṃ sametya ca | [Rām, Su, 20 34.2]
pratilomānulomaiśca sāmadānādibhedanaiḥ | [Rām, Su, 20 35.1]
āvartayata vaidehīṃ daṇḍasyodyamanena ca | [Rām, Su, 20 35.2]
iti pratisamādiśya rākṣasendraḥ punaḥ punaḥ | [Rām, Su, 20 36.1]
kāmamanyuparītātmā jānakīṃ paryatarjayat | [Rām, Su, 20 36.2]
upagamya tataḥ kṣipraṃ rākṣasī dhānyamālinī | [Rām, Su, 20 37.1]
pariṣvajya daśagrīvam idaṃ vacanam abravīt | [Rām, Su, 20 37.2]
mayā krīḍa mahārājasītayā kiṃ tavānayā | [Rām, Su, 20 38.1]
akāmāṃ kāmayānasya śarīram upatapyate | [Rām, Su, 20 38.2]
icchantīṃ kāmayānasya prītir bhavati śobhanā | [Rām, Su, 20 38.3]
evam uktastu rākṣasyā samutkṣiptastato balī | [Rām, Su, 20 39.1]
jvaladbhāskaravarṇābhaṃ praviveśa niveśanam | [Rām, Su, 20 39.2]
devagandharvakanyāśca nāgakanyāśca tāstataḥ | [Rām, Su, 20 40.1]
parivārya daśagrīvaṃ viviśustad gṛhottamam | [Rām, Su, 20 40.2]
sa maithilīṃ dharmaparām avasthitāṃ pravepamānāṃ paribhartsya rāvaṇaḥ | [Rām, Su, 20 41.1]
vihāya sītāṃ madanena mohitaḥ svam eva veśma praviveśa bhāsvaram | [Rām, Su, 20 41.2]
{Rām, Su, 21}
ityuktvā maithilīṃ rājā rāvaṇaḥ śatrurāvaṇaḥ | [Rām, Su, 21 1.1]
saṃdiśya ca tataḥ sarvā rākṣasīr nirjagāma ha | [Rām, Su, 21 1.2]
niṣkrānte rākṣasendre tu punar antaḥpuraṃ gate | [Rām, Su, 21 2.1]
rākṣasyo bhīmarūpāstāḥ sītāṃ samabhidudruvuḥ | [Rām, Su, 21 2.2]
tataḥ sītām upāgamya rākṣasyaḥ krodhamūrchitāḥ | [Rām, Su, 21 3.1]
paraṃ paruṣayā vācā vaidehīm idam abruvan | [Rām, Su, 21 3.2]
paulastyasya variṣṭhasya rāvaṇasya mahātmanaḥ | [Rām, Su, 21 4.1]
daśagrīvasya bhāryātvaṃ sīte na bahu manyase | [Rām, Su, 21 4.2]
tatastvekajaṭā nāma rākṣasī vākyam abravīt | [Rām, Su, 21 5.1]
āmantrya krodhatāmrākṣī sītāṃ karatalodarīm | [Rām, Su, 21 5.2]
prajāpatīnāṃ ṣaṇṇāṃ tu caturtho yaḥ prajāpatiḥ | [Rām, Su, 21 6.1]
mānaso brahmaṇaḥ putraḥ pulastya iti viśrutaḥ | [Rām, Su, 21 6.2]
pulastyasya tu tejasvī maharṣir mānasaḥ sutaḥ | [Rām, Su, 21 7.1]
nāmnā sa viśravā nāma prajāpatisamaprabhaḥ | [Rām, Su, 21 7.2]
tasya putro viśālākṣi rāvaṇaḥ śatrurāvaṇaḥ | [Rām, Su, 21 8.1]
tasya tvaṃ rākṣasendrasya bhāryā bhavitum arhasi | [Rām, Su, 21 8.2]
mayoktaṃ cārusarvāṅgi vākyaṃ kiṃ nānumanyase | [Rām, Su, 21 8.3]
tato harijaṭā nāma rākṣasī vākyam abravīt | [Rām, Su, 21 9.1]
vivṛtya nayane kopānmārjārasadṛśekṣaṇā | [Rām, Su, 21 9.2]
yena devāstrayastriṃśad devarājaśca nirjitaḥ | [Rām, Su, 21 10.1]
tasya tvaṃ rākṣasendrasya bhāryā bhavitum arhasi | [Rām, Su, 21 10.2]
vīryotsiktasya śūrasya saṃgrāmeṣvanivartinaḥ | [Rām, Su, 21 11.1]
balino vīryayuktasya bhāryātvaṃ kiṃ na lapsyase | [Rām, Su, 21 11.2]
priyāṃ bahumatāṃ bhāryāṃ tyaktvā rājā mahābalaḥ | [Rām, Su, 21 12.1]
sarvāsāṃ ca mahābhāgāṃ tvām upaiṣyati rāvaṇaḥ | [Rām, Su, 21 12.2]
samṛddhaṃ strīsahasreṇa nānāratnopaśobhitam | [Rām, Su, 21 13.1]
antaḥpuraṃ samutsṛjya tvām upaiṣyati rāvaṇaḥ | [Rām, Su, 21 13.2]
asakṛd devatā yuddhe nāgagandharvadānavāḥ | [Rām, Su, 21 14.1]
nirjitāḥ samare yena sa te pārśvam upāgataḥ | [Rām, Su, 21 14.2]
tasya sarvasamṛddhasya rāvaṇasya mahātmanaḥ | [Rām, Su, 21 15.1]
kimarthaṃ rākṣasendrasya bhāryātvaṃ necchase 'dhame | [Rām, Su, 21 15.2]
yasya sūryo na tapati bhīto yasya ca mārutaḥ | [Rām, Su, 21 16.1]
na vāti smāyatāpāṅge kiṃ tvaṃ tasya na tiṣṭhasi | [Rām, Su, 21 16.2]
puṣpavṛṣṭiṃ ca taravo mumucur yasya vai bhayāt | [Rām, Su, 21 17.1]
śailāśca subhru pānīyaṃ jaladāśca yadecchati | [Rām, Su, 21 17.2]
tasya nairṛtarājasya rājarājasya bhāmini | [Rām, Su, 21 18.1]
kiṃ tvaṃ na kuruṣe buddhiṃ bhāryārthe rāvaṇasya hi | [Rām, Su, 21 18.2]
sādhu te tattvato devi kathitaṃ sādhu bhāmini | [Rām, Su, 21 19.1]
gṛhāṇa susmite vākyam anyathā na bhaviṣyasi | [Rām, Su, 21 19.2]
{Rām, Su, 22}
tataḥ sītām upāgamya rākṣasyo vikṛtānanāḥ | [Rām, Su, 22 1.1]
paruṣaṃ paruṣā nārya ūcustā vākyam apriyam | [Rām, Su, 22 1.2]
kiṃ tvam antaḥpure sīte sarvabhūtamanohare | [Rām, Su, 22 2.1]
mahārhaśayanopete na vāsam anumanyase | [Rām, Su, 22 2.2]
mānuṣī mānuṣasyaiva bhāryātvaṃ bahu manyase | [Rām, Su, 22 3.1]
pratyāhara mano rāmānna tvaṃ jātu bhaviṣyasi | [Rām, Su, 22 3.2]
mānuṣī mānuṣaṃ taṃ tu rāmam icchasi śobhane | [Rām, Su, 22 4.1]
rājyād bhraṣṭam asiddhārthaṃ viklavaṃ tam anindite | [Rām, Su, 22 4.2]
rākṣasīnāṃ vacaḥ śrutvā sītā padmanibhekṣaṇā | [Rām, Su, 22 5.1]
netrābhyām aśrupūrṇābhyām idaṃ vacanam abravīt | [Rām, Su, 22 5.2]
yad idaṃ lokavidviṣṭam udāharatha saṃgatāḥ | [Rām, Su, 22 6.1]
naitanmanasi vākyaṃ me kilbiṣaṃ pratitiṣṭhati | [Rām, Su, 22 6.2]
na mānuṣī rākṣasasya bhāryā bhavitum arhati | [Rām, Su, 22 7.1]
kāmaṃ khādata māṃ sarvā na kariṣyāmi vo vacaḥ | [Rām, Su, 22 7.2]
dīno vā rājyahīno vā yo me bhartā sa me guruḥ | [Rām, Su, 22 7.3]
sītāyā vacanaṃ śrutvā rākṣasyaḥ krodhamūrchitāḥ | [Rām, Su, 22 8.1]
bhartsayanti sma paruṣair vākyai rāvaṇacoditāḥ | [Rām, Su, 22 8.2]
avalīnaḥ sa nirvākyo hanumāñ śiṃśapādrume | [Rām, Su, 22 9.1]
sītāṃ saṃtarjayantīstā rākṣasīr aśṛṇot kapiḥ | [Rām, Su, 22 9.2]
tām abhikramya saṃrabdhā vepamānāṃ samantataḥ | [Rām, Su, 22 10.1]
bhṛśaṃ saṃlilihur dīptān pralambadaśanacchadān | [Rām, Su, 22 10.2]
ūcuśca paramakruddhāḥ pragṛhyāśu paraśvadhān | [Rām, Su, 22 11.1]
neyam arhati bhartāraṃ rāvaṇaṃ rākṣasādhipam | [Rām, Su, 22 11.2]
sā bhartsyamānā bhīmābhī rākṣasībhir varānanā | [Rām, Su, 22 12.1]
sā bāṣpam apamārjantī śiṃśapāṃ tām upāgamat | [Rām, Su, 22 12.2]
tatastāṃ śiṃśapāṃ sītā rākṣasībhiḥ samāvṛtā | [Rām, Su, 22 13.1]
abhigamya viśālākṣī tasthau śokapariplutā | [Rām, Su, 22 13.2]
tāṃ kṛśāṃ dīnavadanāṃ malināmbaradhāriṇīm | [Rām, Su, 22 14.1]
bhartsayāṃcakrire bhīmā rākṣasyastāḥ samantataḥ | [Rām, Su, 22 14.2]
tatastāṃ vinatā nāma rākṣasī bhīmadarśanā | [Rām, Su, 22 15.1]
abravīt kupitākārā karālā nirṇatodarī | [Rām, Su, 22 15.2]
sīte paryāptam etāvad bhartṛsneho nidarśitaḥ | [Rām, Su, 22 16.1]
sarvatrātikṛtaṃ bhadre vyasanāyopakalpate | [Rām, Su, 22 16.2]
parituṣṭāsmi bhadraṃ te mānuṣaste kṛto vidhiḥ | [Rām, Su, 22 17.1]
mamāpi tu vacaḥ pathyaṃ bruvantyāḥ kuru maithili | [Rām, Su, 22 17.2]
rāvaṇaṃ bhaja bhartāraṃ bhartāraṃ sarvarakṣasām | [Rām, Su, 22 18.1]
vikrāntaṃ rūpavantaṃ ca sureśam iva vāsavam | [Rām, Su, 22 18.2]
dakṣiṇaṃ tyāgaśīlaṃ ca sarvasya priyavādinam | [Rām, Su, 22 19.1]
mānuṣaṃ kṛpaṇaṃ rāmaṃ tyaktvā rāvaṇam āśraya | [Rām, Su, 22 19.2]
divyāṅgarāgā vaidehi divyābharaṇabhūṣitā | [Rām, Su, 22 20.1]
adya prabhṛti sarveṣāṃ lokānām īśvarī bhava | [Rām, Su, 22 20.2]
agneḥ svāhā yathā devī śacīvendrasya śobhane | [Rām, Su, 22 20.3]
kiṃ te rāmeṇa vaidehi kṛpaṇena gatāyuṣā | [Rām, Su, 22 21.1]
etad uktaṃ ca me vākyaṃ yadi tvaṃ na kariṣyasi | [Rām, Su, 22 22.1]
asminmuhūrte sarvāstvāṃ bhakṣayiṣyāmahe vayam | [Rām, Su, 22 22.2]
anyā tu vikaṭā nāma lambamānapayodharā | [Rām, Su, 22 23.1]
abravīt kupitā sītāṃ muṣṭim udyamya garjatī | [Rām, Su, 22 23.2]
bahūnyapratirūpāṇi vacanāni sudurmate | [Rām, Su, 22 24.1]
anukrośānmṛdutvācca soḍhāni tava maithili | [Rām, Su, 22 24.2]
na ca naḥ kuruṣe vākyaṃ hitaṃ kālapuraskṛtam | [Rām, Su, 22 24.3]
ānītāsi samudrasya pāram anyair durāsadam | [Rām, Su, 22 25.1]
rāvaṇāntaḥpuraṃ ghoraṃ praviṣṭā cāsi maithili | [Rām, Su, 22 25.2]
rāvaṇasya gṛhe ruddhā asmābhistu surakṣitā | [Rām, Su, 22 26.1]
na tvāṃ śaktaḥ paritrātum api sākṣāt puraṃdaraḥ | [Rām, Su, 22 26.2]
kuruṣva hitavādinyā vacanaṃ mama maithili | [Rām, Su, 22 27.1]
alam aśruprapātena tyaja śokam anarthakam | [Rām, Su, 22 27.2]
bhaja prītiṃ praharṣaṃ ca tyajaitāṃ nityadainyatām | [Rām, Su, 22 28.1]
sīte rākṣasarājena saha krīḍa yathāsukham | [Rām, Su, 22 28.2]
jānāsi hi yathā bhīru strīṇāṃ yauvanam adhruvam | [Rām, Su, 22 29.1]
yāvanna te vyatikrāmet tāvat sukham avāpnuhi | [Rām, Su, 22 29.2]
udyānāni ca ramyāṇi parvatopavanāni ca | [Rām, Su, 22 30.1]
saha rākṣasarājena cara tvaṃ madirekṣaṇe | [Rām, Su, 22 30.2]
strīsahasrāṇi te sapta vaśe sthāsyanti sundari | [Rām, Su, 22 31.1]
rāvaṇaṃ bhaja bhartāraṃ bhartāraṃ sarvarakṣasām | [Rām, Su, 22 31.2]
utpāṭya vā te hṛdayaṃ bhakṣayiṣyāmi maithili | [Rām, Su, 22 32.1]
yadi me vyāhṛtaṃ vākyaṃ na yathāvat kariṣyasi | [Rām, Su, 22 32.2]
tataścaṇḍodarī nāma rākṣasī krūradarśanā | [Rām, Su, 22 33.1]
bhrāmayantī mahacchūlam idaṃ vacanam abravīt | [Rām, Su, 22 33.2]
imāṃ hariṇalolākṣīṃ trāsotkampapayodharām | [Rām, Su, 22 34.1]
rāvaṇena hṛtāṃ dṛṣṭvā daurhṛdo me mahān abhūt | [Rām, Su, 22 34.2]
yakṛtplīham athotpīḍaṃ hṛdayaṃ ca sabandhanam | [Rām, Su, 22 35.1]
antrāṇyapi tathā śīrṣaṃ khādeyam iti me matiḥ | [Rām, Su, 22 35.2]
tatastu praghasā nāma rākṣasī vākyam abravīt | [Rām, Su, 22 36.1]
kaṇṭham asyā nṛśaṃsāyāḥ pīḍayāmaḥ kim āsyate | [Rām, Su, 22 36.2]
nivedyatāṃ tato rājñe mānuṣī sā mṛteti ha | [Rām, Su, 22 37.1]
nātra kaścana saṃdehaḥ khādateti sa vakṣyati | [Rām, Su, 22 37.2]
tatastvajāmukhī nāma rākṣasī vākyam abravīt | [Rām, Su, 22 38.1]
viśasyemāṃ tataḥ sarvān samān kuruta pīlukān | [Rām, Su, 22 38.2]
vibhajāma tataḥ sarvā vivādo me na rocate | [Rām, Su, 22 39.1]
peyam ānīyatāṃ kṣipraṃ mālyaṃ ca vividhaṃ bahu | [Rām, Su, 22 39.2]
tataḥ śūrpaṇakhā nāma rākṣasī vākyam abravīt | [Rām, Su, 22 40.1]
ajāmukhyā yad uktaṃ hi tad eva mama rocate | [Rām, Su, 22 40.2]
surā cānīyatāṃ kṣipraṃ sarvaśokavināśinī | [Rām, Su, 22 41.1]
mānuṣaṃ māṃsam āsādya nṛtyāmo 'tha nikumbhilām | [Rām, Su, 22 41.2]
evaṃ saṃbhartsyamānā sā sītā surasutopamā | [Rām, Su, 22 42.1]
rākṣasībhiḥ sughorābhir dhairyam utsṛjya roditi | [Rām, Su, 22 42.2]
{Rām, Su, 23}
tathā tāsāṃ vadantīnāṃ paruṣaṃ dāruṇaṃ bahu | [Rām, Su, 23 1.1]
rākṣasīnām asaumyānāṃ ruroda janakātmajā | [Rām, Su, 23 1.2]
evam uktā tu vaidehī rākṣasībhir manasvinī | [Rām, Su, 23 2.1]
uvāca paramatrastā bāṣpagadgadayā girā | [Rām, Su, 23 2.2]
na mānuṣī rākṣasasya bhāryā bhavitum arhati | [Rām, Su, 23 3.1]
kāmaṃ khādata māṃ sarvā na kariṣyāmi vo vacaḥ | [Rām, Su, 23 3.2]
sā rākṣasīmadhyagatā sītā surasutopamā | [Rām, Su, 23 4.1]
na śarma lebhe duḥkhārtā rāvaṇena ca tarjitā | [Rām, Su, 23 4.2]
vepate smādhikaṃ sītā viśantīvāṅgam ātmanaḥ | [Rām, Su, 23 5.1]
vane yūthaparibhraṣṭā mṛgī kokair ivārditā | [Rām, Su, 23 5.2]
sā tvaśokasya vipulāṃ śākhām ālambya puṣpitām | [Rām, Su, 23 6.1]
cintayāmāsa śokena bhartāraṃ bhagnamānasā | [Rām, Su, 23 6.2]
sā snāpayantī vipulau stanau netrajalasravaiḥ | [Rām, Su, 23 7.1]
cintayantī na śokasya tadāntam adhigacchati | [Rām, Su, 23 7.2]
sā vepamānā patitā pravāte kadalī yathā | [Rām, Su, 23 8.1]
rākṣasīnāṃ bhayatrastā vivarṇavadanābhavat | [Rām, Su, 23 8.2]
tasyāḥ sā dīrghavipulā vepantyāḥ sītayā tadā | [Rām, Su, 23 9.1]
dadṛśe kampinī veṇī vyālīva parisarpatī | [Rām, Su, 23 9.2]
sā niḥśvasantī duḥkhārtā śokopahatacetanā | [Rām, Su, 23 10.1]
ārtā vyasṛjad aśrūṇi maithilī vilalāpa ha | [Rām, Su, 23 10.2]
hā rāmeti ca duḥkhārtā punar hā lakṣmaṇeti ca | [Rām, Su, 23 11.1]
hā śvaśru mama kausalye hā sumitreti bhāvini | [Rām, Su, 23 11.2]
lokapravādaḥ satyo 'yaṃ paṇḍitaiḥ samudāhṛtaḥ | [Rām, Su, 23 12.1]
akāle durlabho mṛtyuḥ striyā vā puruṣasya vā | [Rām, Su, 23 12.2]
yatrāham ābhiḥ krūrābhī rākṣasībhir ihārditā | [Rām, Su, 23 13.1]
jīvāmi hīnā rāmeṇa muhūrtam api duḥkhitā | [Rām, Su, 23 13.2]
eṣālpapuṇyā kṛpaṇā vinaśiṣyāmyanāthavat | [Rām, Su, 23 14.1]
samudramadhye nauḥ pūrṇā vāyuvegair ivāhatā | [Rām, Su, 23 14.2]
bhartāraṃ tam apaśyantī rākṣasīvaśam āgatā | [Rām, Su, 23 15.1]
sīdāmi khalu śokena kūlaṃ toyahataṃ yathā | [Rām, Su, 23 15.2]
taṃ padmadalapatrākṣaṃ siṃhavikrāntagāminam | [Rām, Su, 23 16.1]
dhanyāḥ paśyanti me nāthaṃ kṛtajñaṃ priyavādinam | [Rām, Su, 23 16.2]
sarvathā tena hīnāyā rāmeṇa viditātmanā | [Rām, Su, 23 17.1]
tīkṣṇaṃ viṣam ivāsvādya durlabhaṃ mama jīvitam | [Rām, Su, 23 17.2]
kīdṛśaṃ tu mayā pāpaṃ purā dehāntare kṛtam | [Rām, Su, 23 18.1]
yenedaṃ prāpyate duḥkhaṃ mayā ghoraṃ sudāruṇam | [Rām, Su, 23 18.2]
jīvitaṃ tyaktum icchāmi śokena mahatā vṛtā | [Rām, Su, 23 19.1]
rākṣasībhiśca rakṣantyā rāmo nāsādyate mayā | [Rām, Su, 23 19.2]
dhig astu khalu mānuṣyaṃ dhig astu paravaśyatām | [Rām, Su, 23 20.1]
na śakyaṃ yat parityaktum ātmacchandena jīvitam | [Rām, Su, 23 20.2]
{Rām, Su, 24}
prasaktāśrumukhītyevaṃ bruvantī janakātmajā | [Rām, Su, 24 1.1]
adhomukhamukhī bālā vilaptum upacakrame | [Rām, Su, 24 1.2]
unmatteva pramatteva bhrāntacitteva śocatī | [Rām, Su, 24 2.1]
upāvṛttā kiśorīva viveṣṭantī mahītale | [Rām, Su, 24 2.2]
rāghavasyāpramattasya rakṣasā kāmarūpiṇā | [Rām, Su, 24 3.1]
rāvaṇena pramathyāham ānītā krośatī balāt | [Rām, Su, 24 3.2]
rākṣasīvaśam āpannā bhartsyamānā sudāruṇam | [Rām, Su, 24 4.1]
cintayantī suduḥkhārtā nāhaṃ jīvitum utsahe | [Rām, Su, 24 4.2]
na hi me jīvitenārtho naivārthair na ca bhūṣaṇaiḥ | [Rām, Su, 24 5.1]
vasantyā rākṣasīmadhye vinā rāmaṃ mahāratham | [Rām, Su, 24 5.2]
dhiṅ mām anāryām asatīṃ yāhaṃ tena vinā kṛtā | [Rām, Su, 24 6.1]
muhūrtam api rakṣāmi jīvitaṃ pāpajīvitā | [Rām, Su, 24 6.2]
kā ca me jīvite śraddhā sukhe vā taṃ priyaṃ vinā | [Rām, Su, 24 7.1]
bhartāraṃ sāgarāntāyā vasudhāyāḥ priyaṃvadam | [Rām, Su, 24 7.2]
bhidyatāṃ bhakṣyatāṃ vāpi śarīraṃ visṛjāmyaham | [Rām, Su, 24 8.1]
na cāpyahaṃ ciraṃ duḥkhaṃ saheyaṃ priyavarjitā | [Rām, Su, 24 8.2]
caraṇenāpi savyena na spṛśeyaṃ niśācaram | [Rām, Su, 24 9.1]
rāvaṇaṃ kiṃ punar ahaṃ kāmayeyaṃ vigarhitam | [Rām, Su, 24 9.2]
pratyākhyātaṃ na jānāti nātmānaṃ nātmanaḥ kulam | [Rām, Su, 24 10.1]
yo nṛśaṃsasvabhāvena māṃ prārthayitum icchati | [Rām, Su, 24 10.2]
chinnā bhinnā vibhaktā vā dīpte vāgnau pradīpitā | [Rām, Su, 24 11.1]
rāvaṇaṃ nopatiṣṭheyaṃ kiṃ pralāpena vaściram | [Rām, Su, 24 11.2]
khyātaḥ prājñaḥ kṛtajñaśca sānukrośaśca rāghavaḥ | [Rām, Su, 24 12.1]
sadvṛtto niranukrośaḥ śaṅke madbhāgyasaṃkṣayāt | [Rām, Su, 24 12.2]
rākṣasānāṃ janasthāne sahasrāṇi caturdaśa | [Rām, Su, 24 13.1]
yenaikena nirastāni sa māṃ kiṃ nābhipadyate | [Rām, Su, 24 13.2]
niruddhā rāvaṇenāham alpavīryeṇa rakṣasā | [Rām, Su, 24 14.1]
samarthaḥ khalu me bhartā rāvaṇaṃ hantum āhave | [Rām, Su, 24 14.2]
virādho daṇḍakāraṇye yena rākṣasapuṃgavaḥ | [Rām, Su, 24 15.1]
raṇe rāmeṇa nihataḥ sa māṃ kiṃ nābhipadyate | [Rām, Su, 24 15.2]
kāmaṃ madhye samudrasya laṅkeyaṃ duṣpradharṣaṇā | [Rām, Su, 24 16.1]
na tu rāghavabāṇānāṃ gatirodhī ha vidyate | [Rām, Su, 24 16.2]
kiṃ nu tat kāraṇaṃ yena rāmo dṛḍhaparākramaḥ | [Rām, Su, 24 17.1]
rakṣasāpahṛtāṃ bhāryām iṣṭāṃ nābhyavapadyate | [Rām, Su, 24 17.2]
ihasthāṃ māṃ na jānīte śaṅke lakṣmaṇapūrvajaḥ | [Rām, Su, 24 18.1]
jānann api hi tejasvī dharṣaṇāṃ marṣayiṣyati | [Rām, Su, 24 18.2]
hṛteti yo 'dhigatvā māṃ rāghavāya nivedayet | [Rām, Su, 24 19.1]
gṛdhrarājo 'pi sa raṇe rāvaṇena nipātitaḥ | [Rām, Su, 24 19.2]
kṛtaṃ karma mahat tena māṃ tadābhyavapadyatā | [Rām, Su, 24 20.1]
tiṣṭhatā rāvaṇadvandve vṛddhenāpi jaṭāyuṣā | [Rām, Su, 24 20.2]
yadi mām iha jānīyād vartamānāṃ sa rāghavaḥ | [Rām, Su, 24 21.1]
adya bāṇair abhikruddhaḥ kuryāl lokam arākṣasam | [Rām, Su, 24 21.2]
vidhamecca purīṃ laṅkāṃ śoṣayecca mahodadhim | [Rām, Su, 24 22.1]
rāvaṇasya ca nīcasya kīrtiṃ nāma ca nāśayet | [Rām, Su, 24 22.2]
tato nihatanāthānāṃ rākṣasīnāṃ gṛhe gṛhe | [Rām, Su, 24 23.1]
yathāham evaṃ rudatī tathā bhūyo na saṃśayaḥ | [Rām, Su, 24 23.2]
anviṣya rakṣasāṃ laṅkāṃ kuryād rāmaḥ salakṣmaṇaḥ | [Rām, Su, 24 23.3]
na hi tābhyāṃ ripur dṛṣṭo muhūrtam api jīvati | [Rām, Su, 24 24.1]
citā dhūmākulapathā gṛdhramaṇḍalasaṃkulā | [Rām, Su, 24 24.2]
acireṇa tu laṅkeyaṃ śmaśānasadṛśī bhavet | [Rām, Su, 24 24.3]
acireṇaiva kālena prāpsyāmyeva manoratham | [Rām, Su, 24 25.1]
duṣprasthāno 'yam ākhyāti sarveṣāṃ vo viparyayaḥ | [Rām, Su, 24 25.2]
yādṛśāni tu dṛśyante laṅkāyām aśubhāni tu | [Rām, Su, 24 26.1]
acireṇaiva kālena bhaviṣyati hataprabhā | [Rām, Su, 24 26.2]
nūnaṃ laṅkā hate pāpe rāvaṇe rākṣasādhipe | [Rām, Su, 24 27.1]
śoṣaṃ yāsyati durdharṣā pramadā vidhavā yathā | [Rām, Su, 24 27.2]
puṣyotsavasamṛddhā ca naṣṭabhartrī sarākṣasā | [Rām, Su, 24 28.1]
bhaviṣyati purī laṅkā naṣṭabhartrī yathāṅganā | [Rām, Su, 24 28.2]
nūnaṃ rākṣasakanyānāṃ rudantīnāṃ gṛhe gṛhe | [Rām, Su, 24 29.1]
śroṣyāmi nacirād eva duḥkhārtānām iha dhvanim | [Rām, Su, 24 29.2]
sāndhakārā hatadyotā hatarākṣasapuṃgavā | [Rām, Su, 24 30.1]
bhaviṣyati purī laṅkā nirdagdhā rāmasāyakaiḥ | [Rām, Su, 24 30.2]
yadi nāma sa śūro māṃ rāmo raktāntalocanaḥ | [Rām, Su, 24 31.1]
jānīyād vartamānāṃ hi rāvaṇasya niveśane | [Rām, Su, 24 31.2]
anena tu nṛśaṃsena rāvaṇenādhamena me | [Rām, Su, 24 32.1]
samayo yastu nirdiṣṭastasya kālo 'yam āgataḥ | [Rām, Su, 24 32.2]
akāryaṃ ye na jānanti nairṛtāḥ pāpakāriṇaḥ | [Rām, Su, 24 33.1]
adharmāt tu mahotpāto bhaviṣyati hi sāmpratam | [Rām, Su, 24 33.2]
naite dharmaṃ vijānanti rākṣasāḥ piśitāśanāḥ | [Rām, Su, 24 34.1]
dhruvaṃ māṃ prātarāśārthe rākṣasaḥ kalpayiṣyati | [Rām, Su, 24 34.2]
sāhaṃ kathaṃ kariṣyāmi taṃ vinā priyadarśanam | [Rām, Su, 24 35.1]
rāmaṃ raktāntanayanam apaśyantī suduḥkhitā | [Rām, Su, 24 35.2]
yadi kaścit pradātā me viṣasyādya bhaved iha | [Rām, Su, 24 36.1]
kṣipraṃ vaivasvataṃ devaṃ paśyeyaṃ patinā vinā | [Rām, Su, 24 36.2]
nājānājjīvatīṃ rāmaḥ sa māṃ lakṣmaṇapūrvajaḥ | [Rām, Su, 24 37.1]
jānantau tau na kuryātāṃ norvyāṃ hi mama mārgaṇam | [Rām, Su, 24 37.2]
nūnaṃ mamaiva śokena sa vīro lakṣmaṇāgrajaḥ | [Rām, Su, 24 38.1]
devalokam ito yātastyaktvā dehaṃ mahītale | [Rām, Su, 24 38.2]
dhanyā devāḥ sagandharvāḥ siddhāśca paramarṣayaḥ | [Rām, Su, 24 39.1]
mama paśyanti ye nāthaṃ rāmaṃ rājīvalocanam | [Rām, Su, 24 39.2]
atha vā na hi tasyārthe dharmakāmasya dhīmataḥ | [Rām, Su, 24 40.1]
mayā rāmasya rājarṣer bhāryayā paramātmanaḥ | [Rām, Su, 24 40.2]
dṛśyamāne bhavet prītaḥ sauhṛdaṃ nāstyapaśyataḥ | [Rām, Su, 24 41.1]
nāśayanti kṛtaghnāstu na rāmo nāśayiṣyati | [Rām, Su, 24 41.2]
kiṃ nu me na guṇāḥ kecit kiṃ vā bhāgyakṣayo hi me | [Rām, Su, 24 42.1]
yāhaṃ sītā varārheṇa hīnā rāmeṇa bhāminī | [Rām, Su, 24 42.2]
śreyo me jīvitānmartuṃ vihīnā yā mahātmanā | [Rām, Su, 24 43.1]
rāmād akliṣṭacāritrācchūrācchatrunibarhaṇāt | [Rām, Su, 24 43.2]
athavā nyastaśastrau tau vane mūlaphalāśanau | [Rām, Su, 24 44.1]
bhrātarau hi naraśreṣṭhau carantau vanagocarau | [Rām, Su, 24 44.2]
athavā rākṣasendreṇa rāvaṇena durātmanā | [Rām, Su, 24 45.1]
chadmanā ghātitau śūrau bhrātarau rāmalakṣmaṇau | [Rām, Su, 24 45.2]
sāham evaṃgate kāle martum icchāmi sarvathā | [Rām, Su, 24 46.1]
na ca me vihito mṛtyur asmin duḥkhe 'pi vartati | [Rām, Su, 24 46.2]
dhanyāḥ khalu mahātmāno munayaḥ satyasaṃmatāḥ | [Rām, Su, 24 47.1]
jitātmāno mahābhāgā yeṣāṃ na staḥ priyāpriye | [Rām, Su, 24 47.2]
priyānna sambhaved duḥkham apriyād adhikaṃ bhayam | [Rām, Su, 24 48.1]
tābhyāṃ hi ye viyujyante namasteṣāṃ mahātmanām | [Rām, Su, 24 48.2]
sāhaṃ tyaktā priyeṇeha rāmeṇa viditātmanā | [Rām, Su, 24 49.1]
prāṇāṃstyakṣyāmi pāpasya rāvaṇasya gatā vaśam | [Rām, Su, 24 49.2]
{Rām, Su, 25}
ityuktāḥ sītayā ghoraṃ rākṣasyaḥ krodhamūrchitāḥ | [Rām, Su, 25 1.1]
kāścij jagmustad ākhyātuṃ rāvaṇasya tarasvinaḥ | [Rām, Su, 25 1.2]
tataḥ sītām upāgamya rākṣasyo ghoradarśanāḥ | [Rām, Su, 25 2.1]
punaḥ paruṣam ekārtham anarthārtham athābruvan | [Rām, Su, 25 2.2]
hantedānīṃ tavānārye sīte pāpaviniścaye | [Rām, Su, 25 3.1]
rākṣasyo bhakṣayiṣyanti māṃsam etad yathāsukham | [Rām, Su, 25 3.2]
sītāṃ tābhir anāryābhir dṛṣṭvā saṃtarjitāṃ tadā | [Rām, Su, 25 4.1]
rākṣasī trijaṭā vṛddhā śayānā vākyam abravīt | [Rām, Su, 25 4.2]
ātmānaṃ khādatānāryā na sītāṃ bhakṣayiṣyatha | [Rām, Su, 25 5.1]
janakasya sutām iṣṭāṃ snuṣāṃ daśarathasya ca | [Rām, Su, 25 5.2]
svapno hyadya mayā dṛṣṭo dāruṇo romaharṣaṇaḥ | [Rām, Su, 25 6.1]
rākṣasānām abhāvāya bhartur asyā bhavāya ca | [Rām, Su, 25 6.2]
evam uktāstrijaṭayā rākṣasyaḥ krodhamūrchitāḥ | [Rām, Su, 25 7.1]
sarvā evābruvan bhītāstrijaṭāṃ tām idaṃ vacaḥ | [Rām, Su, 25 7.2]
kathayasva tvayā dṛṣṭaḥ svapno 'yaṃ kīdṛśo niśi | [Rām, Su, 25 8.1]
tāsāṃ śrutvā tu vacanaṃ rākṣasīnāṃ mukhodgatam | [Rām, Su, 25 9.1]
uvāca vacanaṃ kāle trijaṭā svapnasaṃśritam | [Rām, Su, 25 9.2]
gajadantamayīṃ divyāṃ śibikām antarikṣagām | [Rām, Su, 25 10.1]
yuktāṃ vājisahasreṇa svayam āsthāya rāghavaḥ | [Rām, Su, 25 10.2]
svapne cādya mayā dṛṣṭā sītā śuklāmbarāvṛtā | [Rām, Su, 25 11.1]
sāgareṇa parikṣiptaṃ śvetaparvatam āsthitā | [Rām, Su, 25 11.2]
rāmeṇa saṃgatā sītā bhāskareṇa prabhā yathā | [Rām, Su, 25 11.3]
rāghavaśca mayā dṛṣṭaścaturdantaṃ mahāgajam | [Rām, Su, 25 12.1]
ārūḍhaḥ śailasaṃkāśaṃ cacāra sahalakṣmaṇaḥ | [Rām, Su, 25 12.2]
tatastau naraśārdūlau dīpyamānau svatejasā | [Rām, Su, 25 13.1]
śuklamālyāmbaradharau jānakīṃ paryupasthitau | [Rām, Su, 25 13.2]
tatastasya nagasyāgre ākāśasthasya dantinaḥ | [Rām, Su, 25 14.1]
bhartrā parigṛhītasya jānakī skandham āśritā | [Rām, Su, 25 14.2]
bhartur aṅkāt samutpatya tataḥ kamalalocanā | [Rām, Su, 25 15.1]
candrasūryau mayā dṛṣṭā pāṇibhyāṃ parimārjatī | [Rām, Su, 25 15.2]
tatastābhyāṃ kumārābhyām āsthitaḥ sa gajottamaḥ | [Rām, Su, 25 16.1]
sītayā ca viśālākṣyā laṅkāyā upari sthitaḥ | [Rām, Su, 25 16.2]
pāṇḍurarṣabhayuktena rathenāṣṭayujā svayam | [Rām, Su, 25 17.1]
śuklamālyāmbaradharo lakṣmaṇena samāgataḥ | [Rām, Su, 25 17.2]
lakṣmaṇena saha bhrātrā sītayā saha bhāryayā | [Rām, Su, 25 17.3]
vimānāt puṣpakād adya rāvaṇaḥ patito bhuvi | [Rām, Su, 25 18.1]
kṛṣyamāṇaḥ striyā dṛṣṭo muṇḍaḥ kṛṣṇāmbaraḥ punaḥ | [Rām, Su, 25 18.2]
rathena kharayuktena raktamālyānulepanaḥ | [Rām, Su, 25 19.1]
prayāto dakṣiṇām āśāṃ praviṣṭaḥ kardamaṃ hradam | [Rām, Su, 25 19.2]
kaṇṭhe baddhvā daśagrīvaṃ pramadā raktavāsinī | [Rām, Su, 25 20.1]
kālī kardamaliptāṅgī diśaṃ yāmyāṃ prakarṣati | [Rām, Su, 25 20.2]
varāheṇa daśagrīvaḥ śiṃśumāreṇa cendrajit | [Rām, Su, 25 21.1]
uṣṭreṇa kumbhakarṇaśca prayāto dakṣiṇāṃ diśam | [Rām, Su, 25 21.2]
samājaśca mahān vṛtto gītavāditraniḥsvanaḥ | [Rām, Su, 25 22.1]
pibatāṃ raktamālyānāṃ rakṣasāṃ raktavāsasām | [Rām, Su, 25 22.2]
laṅkā ceyaṃ purī ramyā savājirathasaṃkulā | [Rām, Su, 25 23.1]
sāgare patitā dṛṣṭā bhagnagopuratoraṇā | [Rām, Su, 25 23.2]
pītvā tailaṃ pranṛttāśca prahasantyo mahāsvanāḥ | [Rām, Su, 25 24.1]
laṅkāyāṃ bhasmarūkṣāyāṃ sarvā rākṣasayoṣitaḥ | [Rām, Su, 25 24.2]
kumbhakarṇādayaśceme sarve rākṣasapuṃgavāḥ | [Rām, Su, 25 25.1]
raktaṃ nivasanaṃ gṛhya praviṣṭā gomayahrade | [Rām, Su, 25 25.2]
apagacchata naśyadhvaṃ sītām āpnoti rāghavaḥ | [Rām, Su, 25 26.1]
ghātayet paramāmarṣī sarvaiḥ sārdhaṃ hi rākṣasaiḥ | [Rām, Su, 25 26.2]
priyāṃ bahumatāṃ bhāryāṃ vanavāsam anuvratām | [Rām, Su, 25 27.1]
bhartsitāṃ tarjitāṃ vāpi nānumaṃsyati rāghavaḥ | [Rām, Su, 25 27.2]
tad alaṃ krūravākyair vaḥ sāntvam evābhidhīyatām | [Rām, Su, 25 28.1]
abhiyācāma vaidehīm etaddhi mama rocate | [Rām, Su, 25 28.2]
yasyā hyevaṃvidhaḥ svapno duḥkhitāyāḥ pradṛśyate | [Rām, Su, 25 29.1]
sā duḥkhair bahubhir muktā priyaṃ prāpnotyanuttamam | [Rām, Su, 25 29.2]
bhartsitām api yācadhvaṃ rākṣasyaḥ kiṃ vivakṣayā | [Rām, Su, 25 30.1]
rāghavāddhi bhayaṃ ghoraṃ rākṣasānām upasthitam | [Rām, Su, 25 30.2]
praṇipātaprasannā hi maithilī janakātmajā | [Rām, Su, 25 31.1]
alam eṣā paritrātuṃ rākṣasyo mahato bhayāt | [Rām, Su, 25 31.2]
api cāsyā viśālākṣyā na kiṃcid upalakṣaye | [Rām, Su, 25 32.1]
viruddham api cāṅgeṣu susūkṣmam api lakṣmaṇam | [Rām, Su, 25 32.2]
chāyāvaiguṇyamātraṃ tu śaṅke duḥkham upasthitam | [Rām, Su, 25 33.1]
aduḥkhārhām imāṃ devīṃ vaihāyasamupasthitām | [Rām, Su, 25 33.2]
arthasiddhiṃ tu vaidehyāḥ paśyāmyaham upasthitām | [Rām, Su, 25 34.1]
rākṣasendravināśaṃ ca vijayaṃ rāghavasya ca | [Rām, Su, 25 34.2]
nimittabhūtam etat tu śrotum asyā mahat priyam | [Rām, Su, 25 35.1]
dṛśyate ca sphuraccakṣuḥ padmapatram ivāyatam | [Rām, Su, 25 35.2]
īṣacca hṛṣito vāsyā dakṣiṇāyā hyadakṣiṇaḥ | [Rām, Su, 25 36.1]
akasmād eva vaidehyā bāhur ekaḥ prakampate | [Rām, Su, 25 36.2]
kareṇuhastapratimaḥ savyaścorur anuttamaḥ | [Rām, Su, 25 37.1]
vepan sūcayatīvāsyā rāghavaṃ purataḥ sthitam | [Rām, Su, 25 37.2]
pakṣī ca śākhānilayaṃ praviṣṭaḥ punaḥ punaścottamasāntvavādī | [Rām, Su, 25 38.1]
sukhāgatāṃ vācam udīrayāṇaḥ punaḥ punaścodayatīva hṛṣṭaḥ | [Rām, Su, 25 38.2]
{Rām, Su, 26}
sā rākṣasendrasya vaco niśamya tad rāvaṇasyāpriyam apriyārtā | [Rām, Su, 26 1.1]
sītā vitatrāsa yathā vanānte siṃhābhipannā gajarājakanyā | [Rām, Su, 26 1.2]
sā rākṣasīmadhyagatā ca bhīrur vāgbhir bhṛśaṃ rāvaṇatarjitā ca | [Rām, Su, 26 2.1]
kāntāramadhye vijane visṛṣṭā bāleva kanyā vilalāpa sītā | [Rām, Su, 26 2.2]
satyaṃ batedaṃ pravadanti loke nākālamṛtyur bhavatīti santaḥ | [Rām, Su, 26 3.1]
yatrāham evaṃ paribhartsyamānā jīvāmi kiṃcit kṣaṇam apyapuṇyā | [Rām, Su, 26 3.2]
sukhād vihīnaṃ bahuduḥkhapūrṇam idaṃ tu nūnaṃ hṛdayaṃ sthiraṃ me | [Rām, Su, 26 4.1]
vidīryate yanna sahasradhādya vajrāhataṃ śṛṅgam ivācalasya | [Rām, Su, 26 4.2]
naivāsti nūnaṃ mama doṣam atra vadhyāham asyāpriyadarśanasya | [Rām, Su, 26 5.1]
bhāvaṃ na cāsyāham anupradātum alaṃ dvijo mantram ivādvijāya | [Rām, Su, 26 5.2]
nūnaṃ mamāṅgānyacirād anāryaḥ śastraiḥ śitaiśchetsyati rākṣasendraḥ | [Rām, Su, 26 6.1]
tasminn anāgacchati lokanāthe garbhasthajantor iva śalyakṛntaḥ | [Rām, Su, 26 6.2]
duḥkhaṃ batedaṃ mama duḥkhitāyā māsau cirāyābhigamiṣyato dvau | [Rām, Su, 26 7.1]
baddhasya vadhyasya yathā niśānte rājāparādhād iva taskarasya | [Rām, Su, 26 7.2]
hā rāma hā lakṣmaṇa hā sumitre hā rāma mātaḥ saha me jananyā | [Rām, Su, 26 8.1]
eṣā vipadyāmyaham alpabhāgyā mahārṇave naur iva mūḍhavātā | [Rām, Su, 26 8.2]
tarasvinau dhārayatā mṛgasya sattvena rūpaṃ manujendraputrau | [Rām, Su, 26 9.1]
nūnaṃ viśastau mama kāraṇāt tau siṃharṣabhau dvāviva vaidyutena | [Rām, Su, 26 9.2]
nūnaṃ sa kālo mṛgarūpadhārī mām alpabhāgyāṃ lulubhe tadānīm | [Rām, Su, 26 10.1]
yatrāryaputraṃ visasarja mūḍhā rāmānujaṃ lakṣmaṇapūrvakaṃ ca | [Rām, Su, 26 10.2]
hā rāma satyavrata dīrghabāho hā pūrṇacandrapratimānavaktra | [Rām, Su, 26 11.1]
hā jīvalokasya hitaḥ priyaśca vadhyāṃ na māṃ vetsi hi rākṣasānām | [Rām, Su, 26 11.2]
ananyadevatvam iyaṃ kṣamā ca bhūmau ca śayyā niyamaśca dharme | [Rām, Su, 26 12.1]
pativratātvaṃ viphalaṃ mamedaṃ kṛtaṃ kṛtaghneṣviva mānuṣāṇām | [Rām, Su, 26 12.2]
mogho hi dharmaścarito mamāyaṃ tathaikapatnītvam idaṃ nirartham | [Rām, Su, 26 13.1]
yā tvāṃ na paśyāmi kṛśā vivarṇā hīnā tvayā saṃgamane nirāśā | [Rām, Su, 26 13.2]
pitur nirdeśaṃ niyamena kṛtvā vanānnivṛttaścaritavrataśca | [Rām, Su, 26 14.1]
strībhistu manye vipulekṣaṇābhiḥ saṃraṃsyase vītabhayaḥ kṛtārthaḥ | [Rām, Su, 26 14.2]
ahaṃ tu rāma tvayi jātakāmā ciraṃ vināśāya nibaddhabhāvā | [Rām, Su, 26 15.1]
moghaṃ caritvātha tapovrataṃ ca tyakṣyāmi dhig jīvitam alpabhāgyā | [Rām, Su, 26 15.2]
sā jīvitaṃ kṣipram ahaṃ tyajeyaṃ viṣeṇa śastreṇa śitena vāpi | [Rām, Su, 26 16.1]
viṣasya dātā na tu me 'sti kaścic chastrasya vā veśmani rākṣasasya | [Rām, Su, 26 16.2]
śokābhitaptā bahudhā vicintya sītātha veṇyudgrathanaṃ gṛhītvā | [Rām, Su, 26 17.1]
udbadhya veṇyudgrathanena śīghram ahaṃ gamiṣyāmi yamasya mūlam | [Rām, Su, 26 17.2]
itīva sītā bahudhā vilapya sarvātmanā rāmam anusmarantī | [Rām, Su, 26 18.1]
pravepamānā pariśuṣkavaktrā nagottamaṃ puṣpitam āsasāda | [Rām, Su, 26 18.2]
upasthitā sā mṛdusarvagātrī śākhāṃ gṛhītvātha nagasya tasya | [Rām, Su, 26 19.1]
tasyāstu rāmaṃ pravicintayantyā rāmānujaṃ svaṃ ca kulaṃ śubhāṅgyāḥ | [Rām, Su, 26 19.2]
śokānimittāni tadā bahūni dhairyārjitāni pravarāṇi loke | [Rām, Su, 26 20.1]
prādurnimittāni tadā babhūvuḥ purāpi siddhānyupalakṣitāni | [Rām, Su, 26 20.2]
{Rām, Su, 27}
tathāgatāṃ tāṃ vyathitām aninditāṃ vyapetaharṣāṃ paridīnamānasām | [Rām, Su, 27 1.1]
śubhāṃ nimittāni śubhāni bhejire naraṃ śriyā juṣṭam ivopajīvinaḥ | [Rām, Su, 27 1.2]
tasyāḥ śubhaṃ vāmam arālapakṣma rājīvṛtaṃ kṛṣṇaviśālaśuklam | [Rām, Su, 27 2.1]
prāspandataikaṃ nayanaṃ sukeśyā mīnāhataṃ padmam ivābhitāmram | [Rām, Su, 27 2.2]
bhujaśca cārvañcitapīnavṛttaḥ parārdhyakālāgurucandanārhaḥ | [Rām, Su, 27 3.1]
anuttamenādhyuṣitaḥ priyeṇa cireṇa vāmaḥ samavepatāśu | [Rām, Su, 27 3.2]
gajendrahastapratimaśca pīnas tayor dvayoḥ saṃhatayoḥ sujātaḥ | [Rām, Su, 27 4.1]
praspandamānaḥ punar ūrur asyā rāmaṃ purastāt sthitam ācacakṣe | [Rām, Su, 27 4.2]
śubhaṃ punar hemasamānavarṇam īṣadrajodhvastam ivāmalākṣyāḥ | [Rām, Su, 27 5.1]
vāsaḥ sthitāyāḥ śikharāgradantyāḥ kiṃcit parisraṃsata cārugātryāḥ | [Rām, Su, 27 5.2]
etair nimittair aparaiśca subhrūḥ saṃbodhitā prāg api sādhusiddhaiḥ | [Rām, Su, 27 6.1]
vātātapaklāntam iva pranaṣṭaṃ varṣeṇa bījaṃ pratisaṃjaharṣa | [Rām, Su, 27 6.2]
tasyāḥ punar bimbaphalopamauṣṭhaṃ svakṣibhrukeśāntam arālapakṣma | [Rām, Su, 27 7.1]
vaktraṃ babhāse sitaśukladaṃṣṭraṃ rāhor mukhāccandra iva pramuktaḥ | [Rām, Su, 27 7.2]
sā vītaśokā vyapanītatandrī śāntajvarā harṣavibuddhasattvā | [Rām, Su, 27 8.1]
aśobhatāryā vadanena śukle śītāṃśunā rātrir ivoditena | [Rām, Su, 27 8.2]
{Rām, Su, 28}
hanumān api vikrāntaḥ sarvaṃ śuśrāva tattvataḥ | [Rām, Su, 28 1.1]
sītāyāstrijaṭāyāśca rākṣasīnāṃ ca tarjanam | [Rām, Su, 28 1.2]
avekṣamāṇastāṃ devīṃ devatām iva nandane | [Rām, Su, 28 2.1]
tato bahuvidhāṃ cintāṃ cintayāmāsa vānaraḥ | [Rām, Su, 28 2.2]
yāṃ kapīnāṃ sahasrāṇi subahūnyayutāni ca | [Rām, Su, 28 3.1]
dikṣu sarvāsu mārgante seyam āsāditā mayā | [Rām, Su, 28 3.2]
cāreṇa tu suyuktena śatroḥ śaktim avekṣatā | [Rām, Su, 28 4.1]
gūḍhena caratā tāvad avekṣitam idaṃ mayā | [Rām, Su, 28 4.2]
rākṣasānāṃ viśeṣaśca purī ceyam avekṣitā | [Rām, Su, 28 5.1]
rākṣasādhipater asya prabhāvo rāvaṇasya ca | [Rām, Su, 28 5.2]
yuktaṃ tasyāprameyasya sarvasattvadayāvataḥ | [Rām, Su, 28 6.1]
samāśvāsayituṃ bhāryāṃ patidarśanakāṅkṣiṇīm | [Rām, Su, 28 6.2]
aham āśvāsayāmyenāṃ pūrṇacandranibhānanām | [Rām, Su, 28 7.1]
adṛṣṭaduḥkhāṃ duḥkhasya na hyantam adhigacchatīm | [Rām, Su, 28 7.2]
yadi hyaham imāṃ devīṃ śokopahatacetanām | [Rām, Su, 28 8.1]
anāśvāsya gamiṣyāmi doṣavad gamanaṃ bhavet | [Rām, Su, 28 8.2]
gate hi mayi tatreyaṃ rājaputrī yaśasvinī | [Rām, Su, 28 9.1]
paritrāṇam avindantī jānakī jīvitaṃ tyajet | [Rām, Su, 28 9.2]
mayā ca sa mahābāhuḥ pūrṇacandranibhānanaḥ | [Rām, Su, 28 10.1]
samāśvāsayituṃ nyāyyaḥ sītādarśanalālasaḥ | [Rām, Su, 28 10.2]
niśācarīṇāṃ pratyakṣam akṣamaṃ cābhibhāṣaṇam | [Rām, Su, 28 11.1]
kathaṃ nu khalu kartavyam idaṃ kṛcchragato hyaham | [Rām, Su, 28 11.2]
anena rātriśeṣeṇa yadi nāśvāsyate mayā | [Rām, Su, 28 12.1]
sarvathā nāsti saṃdehaḥ parityakṣyati jīvitam | [Rām, Su, 28 12.2]
rāmaśca yadi pṛcchenmāṃ kiṃ māṃ sītābravīd vacaḥ | [Rām, Su, 28 13.1]
kim ahaṃ taṃ pratibrūyām asambhāṣya sumadhyamām | [Rām, Su, 28 13.2]
sītāsaṃdeśarahitaṃ mām itastvarayā gatam | [Rām, Su, 28 14.1]
nirdahed api kākutsthaḥ kruddhastīvreṇa cakṣuṣā | [Rām, Su, 28 14.2]
yadi ced yojayiṣyāmi bhartāraṃ rāmakāraṇāt | [Rām, Su, 28 15.1]
vyartham āgamanaṃ tasya sasainyasya bhaviṣyati | [Rām, Su, 28 15.2]
antaraṃ tvaham āsādya rākṣasīnām iha sthitaḥ | [Rām, Su, 28 16.1]
śanair āśvāsayiṣyāmi saṃtāpabahulām imām | [Rām, Su, 28 16.2]
ahaṃ hyatitanuścaiva vānaraśca viśeṣataḥ | [Rām, Su, 28 17.1]
vācaṃ codāhariṣyāmi mānuṣīm iha saṃskṛtām | [Rām, Su, 28 17.2]
yadi vācaṃ pradāsyāmi dvijātir iva saṃskṛtām | [Rām, Su, 28 18.1]
rāvaṇaṃ manyamānā māṃ sītā bhītā bhaviṣyati | [Rām, Su, 28 18.2]
avaśyam eva vaktavyaṃ mānuṣaṃ vākyam arthavat | [Rām, Su, 28 19.1]
mayā sāntvayituṃ śakyā nānyatheyam aninditā | [Rām, Su, 28 19.2]
seyam ālokya me rūpaṃ jānakī bhāṣitaṃ tathā | [Rām, Su, 28 20.1]
rakṣobhistrāsitā pūrvaṃ bhūyastrāsaṃ gamiṣyati | [Rām, Su, 28 20.2]
tato jātaparitrāsā śabdaṃ kuryānmanasvinī | [Rām, Su, 28 21.1]
jānamānā viśālākṣī rāvaṇaṃ kāmarūpiṇam | [Rām, Su, 28 21.2]
sītayā ca kṛte śabde sahasā rākṣasīgaṇaḥ | [Rām, Su, 28 22.1]
nānāpraharaṇo ghoraḥ sameyād antakopamaḥ | [Rām, Su, 28 22.2]
tato māṃ saṃparikṣipya sarvato vikṛtānanāḥ | [Rām, Su, 28 23.1]
vadhe ca grahaṇe caiva kuryur yatnaṃ yathābalam | [Rām, Su, 28 23.2]
taṃ māṃ śākhāḥ praśākhāśca skandhāṃścottamaśākhinām | [Rām, Su, 28 24.1]
dṛṣṭvā viparidhāvantaṃ bhaveyur bhayaśaṅkitāḥ | [Rām, Su, 28 24.2]
mama rūpaṃ ca samprekṣya vanaṃ vicarato mahat | [Rām, Su, 28 25.1]
rākṣasyo bhayavitrastā bhaveyur vikṛtānanāḥ | [Rām, Su, 28 25.2]
tataḥ kuryuḥ samāhvānaṃ rākṣasyo rakṣasām api | [Rām, Su, 28 26.1]
rākṣasendraniyuktānāṃ rākṣasendraniveśane | [Rām, Su, 28 26.2]
te śūlaśaranistriṃśavividhāyudhapāṇayaḥ | [Rām, Su, 28 27.1]
āpateyur vimarde 'smin vegenodvignakāriṇaḥ | [Rām, Su, 28 27.2]
saṃkruddhastaistu parito vidhaman rakṣasāṃ balam | [Rām, Su, 28 28.1]
śaknuyāṃ na tu samprāptuṃ paraṃ pāraṃ mahodadheḥ | [Rām, Su, 28 28.2]
māṃ vā gṛhṇīyur āplutya bahavaḥ śīghrakāriṇaḥ | [Rām, Su, 28 29.1]
syād iyaṃ cāgṛhītārthā mama ca grahaṇaṃ bhavet | [Rām, Su, 28 29.2]
hiṃsābhirucayo hiṃsyur imāṃ vā janakātmajām | [Rām, Su, 28 30.1]
vipannaṃ syāt tataḥ kāryaṃ rāmasugrīvayor idam | [Rām, Su, 28 30.2]
uddeśe naṣṭamārge 'smin rākṣasaiḥ parivārite | [Rām, Su, 28 31.1]
sāgareṇa parikṣipte gupte vasati jānakī | [Rām, Su, 28 31.2]
viśaste vā gṛhīte vā rakṣobhir mayi saṃyuge | [Rām, Su, 28 32.1]
nānyaṃ paśyāmi rāmasya sahāyaṃ kāryasādhane | [Rām, Su, 28 32.2]
vimṛśaṃśca na paśyāmi yo hate mayi vānaraḥ | [Rām, Su, 28 33.1]
śatayojanavistīrṇaṃ laṅghayeta mahodadhim | [Rām, Su, 28 33.2]
kāmaṃ hantuṃ samartho 'smi sahasrāṇyapi rakṣasām | [Rām, Su, 28 34.1]
na tu śakṣyāmi samprāptuṃ paraṃ pāraṃ mahodadheḥ | [Rām, Su, 28 34.2]
asatyāni ca yuddhāni saṃśayo me na rocate | [Rām, Su, 28 35.1]
kaśca niḥsaṃśayaṃ kāryaṃ kuryāt prājñaḥ sasaṃśayam | [Rām, Su, 28 35.2]
eṣa doṣo mahān hi syānmama sītābhibhāṣaṇe | [Rām, Su, 28 36.1]
prāṇatyāgaśca vaidehyā bhaved anabhibhāṣaṇe | [Rām, Su, 28 36.2]
bhūtāścārthā vinaśyanti deśakālavirodhitāḥ | [Rām, Su, 28 37.1]
viklavaṃ dūtam āsādya tamaḥ sūryodaye yathā | [Rām, Su, 28 37.2]
arthānarthāntare buddhir niścitāpi na śobhate | [Rām, Su, 28 38.1]
ghātayanti hi kāryāṇi dūtāḥ paṇḍitamāninaḥ | [Rām, Su, 28 38.2]
na vinaśyet kathaṃ kāryaṃ vaiklavyaṃ na kathaṃ bhavet | [Rām, Su, 28 39.1]
laṅghanaṃ ca samudrasya kathaṃ nu na vṛthā bhavet | [Rām, Su, 28 39.2]
kathaṃ nu khalu vākyaṃ me śṛṇuyānnodvijeta ca | [Rām, Su, 28 40.1]
iti saṃcintya hanumāṃścakāra matimānmatim | [Rām, Su, 28 40.2]
rāmam akliṣṭakarmāṇaṃ svabandhum anukīrtayan | [Rām, Su, 28 41.1]
nainām udvejayiṣyāmi tadbandhugatamānasām | [Rām, Su, 28 41.2]
ikṣvākūṇāṃ variṣṭhasya rāmasya viditātmanaḥ | [Rām, Su, 28 42.1]
śubhāni dharmayuktāni vacanāni samarpayan | [Rām, Su, 28 42.2]
śrāvayiṣyāmi sarvāṇi madhurāṃ prabruvan giram | [Rām, Su, 28 43.1]
śraddhāsyati yathā hīyaṃ tathā sarvaṃ samādadhe | [Rām, Su, 28 43.2]
iti sa bahuvidhaṃ mahānubhāvo jagatipateḥ pramadām avekṣamāṇaḥ | [Rām, Su, 28 44.1]
madhuram avitathaṃ jagāda vākyaṃ drumaviṭapāntaram āsthito hanūmān | [Rām, Su, 28 44.2]
{Rām, Su, 29}
evaṃ bahuvidhāṃ cintāṃ cintayitvā mahākapiḥ | [Rām, Su, 29 1.1]
saṃśrave madhuraṃ vākyaṃ vaidehyā vyājahāra ha | [Rām, Su, 29 1.2]
rājā daśaratho nāma rathakuñjaravājinām | [Rām, Su, 29 2.1]
puṇyaśīlo mahākīrtir ṛjur āsīnmahāyaśāḥ | [Rām, Su, 29 2.2]
cakravartikule jātaḥ puraṃdarasamo bale | [Rām, Su, 29 2.3]
ahiṃsāratir akṣudro ghṛṇī satyaparākramaḥ | [Rām, Su, 29 3.1]
mukhyaścekṣvākuvaṃśasya lakṣmīvāṃllakṣmivardhanaḥ | [Rām, Su, 29 3.2]
pārthivavyañjanair yuktaḥ pṛthuśrīḥ pārthivarṣabhaḥ | [Rām, Su, 29 4.1]
pṛthivyāṃ caturantāyāṃ viśrutaḥ sukhadaḥ sukhī | [Rām, Su, 29 4.2]
tasya putraḥ priyo jyeṣṭhastārādhipanibhānanaḥ | [Rām, Su, 29 5.1]
rāmo nāma viśeṣajñaḥ śreṣṭhaḥ sarvadhanuṣmatām | [Rām, Su, 29 5.2]
rakṣitā svasya vṛttasya svajanasyāpi rakṣitā | [Rām, Su, 29 6.1]
rakṣitā jīvalokasya dharmasya ca paraṃtapaḥ | [Rām, Su, 29 6.2]
tasya satyābhisaṃdhasya vṛddhasya vacanāt pituḥ | [Rām, Su, 29 7.1]
sabhāryaḥ saha ca bhrātrā vīraḥ pravrajito vanam | [Rām, Su, 29 7.2]
tena tatra mahāraṇye mṛgayāṃ paridhāvatā | [Rām, Su, 29 8.1]
janasthānavadhaṃ śrutvā hatau ca kharadūṣaṇau | [Rām, Su, 29 8.2]
tatastvamarṣāpahṛtā jānakī rāvaṇena tu | [Rām, Su, 29 8.3]
yathārūpāṃ yathāvarṇāṃ yathālakṣmīṃ viniścitām | [Rām, Su, 29 9.1]
aśrauṣaṃ rāghavasyāhaṃ seyam āsāditā mayā | [Rām, Su, 29 9.2]
virarāmaivam uktvāsau vācaṃ vānarapuṃgavaḥ | [Rām, Su, 29 10.1]
jānakī cāpi tacchrutvā vismayaṃ paramaṃ gatā | [Rām, Su, 29 10.2]
tataḥ sā vakrakeśāntā sukeśī keśasaṃvṛtam | [Rām, Su, 29 11.1]
unnamya vadanaṃ bhīruḥ śiṃśapāvṛkṣam aikṣata | [Rām, Su, 29 11.2]
sā tiryag ūrdhvaṃ ca tathāpyadhastān nirīkṣamāṇā tam acintyabuddhim | [Rām, Su, 29 12.1]
dadarśa piṅgādhipater amātyaṃ vātātmajaṃ sūryam ivodayastham | [Rām, Su, 29 12.2]
{Rām, Su, 30}
tataḥ śākhāntare līnaṃ dṛṣṭvā calitamānasā | [Rām, Su, 30 1.1]
sā dadarśa kapiṃ tatra praśritaṃ priyavādinam | [Rām, Su, 30 1.2]
sā tu dṛṣṭvā hariśreṣṭhaṃ vinītavad upasthitam | [Rām, Su, 30 2.1]
maithilī cintayāmāsa svapno 'yam iti bhāminī | [Rām, Su, 30 2.2]
sā taṃ samīkṣyaiva bhṛśaṃ visaṃjñā gatāsukalpeva babhūva sītā | [Rām, Su, 30 3.1]
cireṇa saṃjñāṃ pratilabhya caiva vicintayāmāsa viśālanetrā | [Rām, Su, 30 3.2]
svapno mayāyaṃ vikṛto 'dya dṛṣṭaḥ śākhāmṛgaḥ śāstragaṇair niṣiddhaḥ | [Rām, Su, 30 4.1]
svastyastu rāmāya salakṣmaṇāya tathā pitur me janakasya rājñaḥ | [Rām, Su, 30 4.2]
svapno 'pi nāyaṃ na hi me 'sti nidrā śokena duḥkhena ca pīḍitāyāḥ | [Rām, Su, 30 5.1]
sukhaṃ hi me nāsti yato 'smi hīnā tenendupūrṇapratimānanena | [Rām, Su, 30 5.2]
ahaṃ hi tasyādya manobhavena saṃpīḍitā tadgatasarvabhāvā | [Rām, Su, 30 6.1]
vicintayantī satataṃ tam eva tathaiva paśyāmi tathā śṛṇomi | [Rām, Su, 30 6.2]
manorathaḥ syād iti cintayāmi tathāpi buddhyā ca vitarkayāmi | [Rām, Su, 30 7.1]
kiṃ kāraṇaṃ tasya hi nāsti rūpaṃ suvyaktarūpaśca vadatyayaṃ mām | [Rām, Su, 30 7.2]
namo 'stu vācaspataye savajriṇe svayambhuve caiva hutāśanāya | [Rām, Su, 30 8.1]
anena coktaṃ yad idaṃ mamāgrato vanaukasā tacca tathāstu nānyathā | [Rām, Su, 30 8.2]
{Rām, Su, 31}
tām abravīnmahātejā hanūmānmārutātmajaḥ | [Rām, Su, 31 1.1]
śirasyañjalim ādhāya sītāṃ madhurayā girā | [Rām, Su, 31 1.2]
kā nu padmapalāśākṣī kliṣṭakauśeyavāsinī | [Rām, Su, 31 2.1]
drumasya śākhām ālambya tiṣṭhasi tvam aninditā | [Rām, Su, 31 2.2]
kimarthaṃ tava netrābhyāṃ vāri sravati śokajam | [Rām, Su, 31 3.1]
puṇḍarīkapalāśābhyāṃ viprakīrṇam ivodakam | [Rām, Su, 31 3.2]
surāṇām asurāṇāṃ ca nāgagandharvarakṣasām | [Rām, Su, 31 4.1]
yakṣāṇāṃ kiṃnarāṇāṃ ca kā tvaṃ bhavasi śobhane | [Rām, Su, 31 4.2]
kā tvaṃ bhavasi rudrāṇāṃ marutāṃ vā varānane | [Rām, Su, 31 5.1]
vasūnāṃ vā varārohe devatā pratibhāsi me | [Rām, Su, 31 5.2]
kiṃ nu candramasā hīnā patitā vibudhālayāt | [Rām, Su, 31 6.1]
rohiṇī jyotiṣāṃ śreṣṭhā śreṣṭhā sarvaguṇānvitā | [Rām, Su, 31 6.2]
kopād vā yadi vā mohād bhartāram asitekṣaṇā | [Rām, Su, 31 7.1]
vasiṣṭhaṃ kopayitvā tvaṃ nāsi kalyāṇyarundhatī | [Rām, Su, 31 7.2]
ko nau putraḥ pitā bhrātā bhartā vā te sumadhyame | [Rām, Su, 31 8.1]
asmāl lokād amuṃ lokaṃ gataṃ tvam anuśocasi | [Rām, Su, 31 8.2]
vyañjanāni hi te yāni lakṣaṇāni ca lakṣaye | [Rām, Su, 31 9.1]
mahiṣī bhūmipālasya rājakanyāsi me matā | [Rām, Su, 31 9.2]
rāvaṇena janasthānād balād apahṛtā yadi | [Rām, Su, 31 10.1]
sītā tvam asi bhadraṃ te tanmamācakṣva pṛcchataḥ | [Rām, Su, 31 10.2]
sā tasya vacanaṃ śrutvā rāmakīrtanaharṣitā | [Rām, Su, 31 11.1]
uvāca vākyaṃ vaidehī hanūmantaṃ drumāśritam | [Rām, Su, 31 11.2]
duhitā janakasyāhaṃ vaidehasya mahātmanaḥ | [Rām, Su, 31 12.1]
sītā ca nāma nāmnāhaṃ bhāryā rāmasya dhīmataḥ | [Rām, Su, 31 12.2]
samā dvādaśa tatrāhaṃ rāghavasya niveśane | [Rām, Su, 31 13.1]
bhuñjānā mānuṣān bhogān sarvakāmasamṛddhinī | [Rām, Su, 31 13.2]
tatastrayodaśe varṣe rājyenekṣvākunandanam | [Rām, Su, 31 14.1]
abhiṣecayituṃ rājā sopādhyāyaḥ pracakrame | [Rām, Su, 31 14.2]
tasmin saṃbhriyamāṇe tu rāghavasyābhiṣecane | [Rām, Su, 31 15.1]
kaikeyī nāma bhartāraṃ devī vacanam abravīt | [Rām, Su, 31 15.2]
na pibeyaṃ na khādeyaṃ pratyahaṃ mama bhojanam | [Rām, Su, 31 16.1]
eṣa me jīvitasyānto rāmo yadyabhiṣicyate | [Rām, Su, 31 16.2]
yat tad uktaṃ tvayā vākyaṃ prītyā nṛpatisattama | [Rām, Su, 31 17.1]
tac cen na vitathaṃ kāryaṃ vanaṃ gacchatu rāghavaḥ | [Rām, Su, 31 17.2]
sa rājā satyavāg devyā varadānam anusmaran | [Rām, Su, 31 18.1]
mumoha vacanaṃ śrutvā kaikeyyāḥ krūram apriyam | [Rām, Su, 31 18.2]
tatastu sthaviro rājā satyadharme vyavasthitaḥ | [Rām, Su, 31 19.1]
jyeṣṭhaṃ yaśasvinaṃ putraṃ rudan rājyam ayācata | [Rām, Su, 31 19.2]
sa pitur vacanaṃ śrīmān abhiṣekāt paraṃ priyam | [Rām, Su, 31 20.1]
manasā pūrvam āsādya vācā pratigṛhītavān | [Rām, Su, 31 20.2]
dadyānna pratigṛhṇīyānna brūyāt kiṃcid apriyam | [Rām, Su, 31 21.1]
api jīvitahetor hi rāmaḥ satyaparākramaḥ | [Rām, Su, 31 21.2]
sa vihāyottarīyāṇi mahārhāṇi mahāyaśāḥ | [Rām, Su, 31 22.1]
visṛjya manasā rājyaṃ jananyai māṃ samādiśat | [Rām, Su, 31 22.2]
sāhaṃ tasyāgratastūrṇaṃ prasthitā vanacāriṇī | [Rām, Su, 31 23.1]
na hi me tena hīnāyā vāsaḥ svarge 'pi rocate | [Rām, Su, 31 23.2]
prāg eva tu mahābhāgaḥ saumitrir mitranandanaḥ | [Rām, Su, 31 24.1]
pūrvajasyānuyātrārthe drumacīrair alaṃkṛtaḥ | [Rām, Su, 31 24.2]
te vayaṃ bhartur ādeśaṃ bahu mānya dṛḍhavratāḥ | [Rām, Su, 31 25.1]
praviṣṭāḥ sma purādṛṣṭaṃ vanaṃ gambhīradarśanam | [Rām, Su, 31 25.2]
vasato daṇḍakāraṇye tasyāham amitaujasaḥ | [Rām, Su, 31 26.1]
rakṣasāpahṛtā bhāryā rāvaṇena durātmanā | [Rām, Su, 31 26.2]
dvau māsau tena me kālo jīvitānugrahaḥ kṛtaḥ | [Rām, Su, 31 27.1]
ūrdhvaṃ dvābhyāṃ tu māsābhyāṃ tatastyakṣyāmi jīvitam | [Rām, Su, 31 27.2]
{Rām, Su, 32}
tasyāstadvacanaṃ śrutvā hanūmān hariyūthapaḥ | [Rām, Su, 32 1.1]
duḥkhād duḥkhābhibhūtāyāḥ sāntvam uttaram abravīt | [Rām, Su, 32 1.2]
ahaṃ rāmasya saṃdeśād devi dūtastavāgataḥ | [Rām, Su, 32 2.1]
vaidehi kuśalī rāmastvāṃ ca kauśalam abravīt | [Rām, Su, 32 2.2]
yo brāhmam astraṃ vedāṃśca veda vedavidāṃ varaḥ | [Rām, Su, 32 3.1]
sa tvāṃ dāśarathī rāmo devi kauśalam abravīt | [Rām, Su, 32 3.2]
lakṣmaṇaśca mahātejā bhartuste 'nucaraḥ priyaḥ | [Rām, Su, 32 4.1]
kṛtavāñ śokasaṃtaptaḥ śirasā te 'bhivādanam | [Rām, Su, 32 4.2]
sā tayoḥ kuśalaṃ devī niśamya narasiṃhayoḥ | [Rām, Su, 32 5.1]
prītisaṃhṛṣṭasarvāṅgī hanūmantam athābravīt | [Rām, Su, 32 5.2]
kalyāṇī bata gātheyaṃ laukikī pratibhāti me | [Rām, Su, 32 6.1]
ehi jīvantamānando naraṃ varṣaśatād api | [Rām, Su, 32 6.2]
tayoḥ samāgame tasmin prītir utpāditādbhutā | [Rām, Su, 32 7.1]
paraspareṇa cālāpaṃ viśvastau tau pracakratuḥ | [Rām, Su, 32 7.2]
tasyāstadvacanaṃ śrutvā hanūmān hariyūthapaḥ | [Rām, Su, 32 8.1]
sītāyāḥ śokadīnāyāḥ samīpam upacakrame | [Rām, Su, 32 8.2]
yathā yathā samīpaṃ sa hanūmān upasarpati | [Rām, Su, 32 9.1]
tathā tathā rāvaṇaṃ sā taṃ sītā pariśaṅkate | [Rām, Su, 32 9.2]
aho dhig dhik kṛtam idaṃ kathitaṃ hi yad asya me | [Rām, Su, 32 10.1]
rūpāntaram upāgamya sa evāyaṃ hi rāvaṇaḥ | [Rām, Su, 32 10.2]
tām aśokasya śākhāṃ sā vimuktvā śokakarśitā | [Rām, Su, 32 11.1]
tasyām evānavadyāṅgī dharaṇyāṃ samupāviśat | [Rām, Su, 32 11.2]
avandata mahābāhustatastāṃ janakātmajām | [Rām, Su, 32 12.1]
sā cainaṃ bhayavitrastā bhūyo naivābhyudaikṣata | [Rām, Su, 32 12.2]
taṃ dṛṣṭvā vandamānaṃ tu sītā śaśinibhānanā | [Rām, Su, 32 13.1]
abravīd dīrgham ucchvasya vānaraṃ madhurasvarā | [Rām, Su, 32 13.2]
māyāṃ praviṣṭo māyāvī yadi tvaṃ rāvaṇaḥ svayam | [Rām, Su, 32 14.1]
utpādayasi me bhūyaḥ saṃtāpaṃ tanna śobhanam | [Rām, Su, 32 14.2]
svaṃ parityajya rūpaṃ yaḥ parivrājakarūpadhṛt | [Rām, Su, 32 15.1]
janasthāne mayā dṛṣṭastvaṃ sa evāsi rāvaṇaḥ | [Rām, Su, 32 15.2]
upavāsakṛśāṃ dīnāṃ kāmarūpa niśācara | [Rām, Su, 32 16.1]
saṃtāpayasi māṃ bhūyaḥ saṃtāpaṃ tanna śobhanam | [Rām, Su, 32 16.2]
yadi rāmasya dūtastvam āgato bhadram astu te | [Rām, Su, 32 17.1]
pṛcchāmi tvāṃ hariśreṣṭha priyā rāmakathā hi me | [Rām, Su, 32 17.2]
guṇān rāmasya kathaya priyasya mama vānara | [Rām, Su, 32 18.1]
cittaṃ harasi me saumya nadīkūlaṃ yathā rayaḥ | [Rām, Su, 32 18.2]
aho svapnasya sukhatā yāham evaṃ cirāhṛtā | [Rām, Su, 32 19.1]
preṣitaṃ nāma paśyāmi rāghaveṇa vanaukasam | [Rām, Su, 32 19.2]
svapne 'pi yadyahaṃ vīraṃ rāghavaṃ sahalakṣmaṇam | [Rām, Su, 32 20.1]
paśyeyaṃ nāvasīdeyaṃ svapno 'pi mama matsarī | [Rām, Su, 32 20.2]
nāhaṃ svapnam imaṃ manye svapne dṛṣṭvā hi vānaram | [Rām, Su, 32 21.1]
na śakyo 'bhyudayaḥ prāptuṃ prāptaścābhyudayo mama | [Rām, Su, 32 21.2]
kiṃ nu syāccittamoho 'yaṃ bhaved vātagatistviyam | [Rām, Su, 32 22.1]
unmādajo vikāro vā syād iyaṃ mṛgatṛṣṇikā | [Rām, Su, 32 22.2]
atha vā nāyam unmādo moho 'pyunmādalakṣmaṇaḥ | [Rām, Su, 32 23.1]
saṃbudhye cāham ātmānam imaṃ cāpi vanaukasam | [Rām, Su, 32 23.2]
ityevaṃ bahudhā sītā sampradhārya balābalam | [Rām, Su, 32 24.1]
rakṣasāṃ kāmarūpatvānmene taṃ rākṣasādhipam | [Rām, Su, 32 24.2]
etāṃ buddhiṃ tadā kṛtvā sītā sā tanumadhyamā | [Rām, Su, 32 25.1]
na prativyājahārātha vānaraṃ janakātmajā | [Rām, Su, 32 25.2]
sītāyāścintitaṃ buddhvā hanūmānmārutātmajaḥ | [Rām, Su, 32 26.1]
śrotrānukūlair vacanaistadā tāṃ saṃpraharṣayat | [Rām, Su, 32 26.2]
āditya iva tejasvī lokakāntaḥ śaśī yathā | [Rām, Su, 32 27.1]
rājā sarvasya lokasya devo vaiśravaṇo yathā | [Rām, Su, 32 27.2]
vikrameṇopapannaśca yathā viṣṇur mahāyaśāḥ | [Rām, Su, 32 28.1]
satyavādī madhuravāg devo vācaspatir yathā | [Rām, Su, 32 28.2]
rūpavān subhagaḥ śrīmān kandarpa iva mūrtimān | [Rām, Su, 32 29.1]
sthānakrodhaprahartā ca śreṣṭho loke mahārathaḥ | [Rām, Su, 32 29.2]
bāhucchāyām avaṣṭabdho yasya loko mahātmanaḥ | [Rām, Su, 32 29.3]
apakṛṣyāśramapadānmṛgarūpeṇa rāghavam | [Rām, Su, 32 30.1]
śūnye yenāpanītāsi tasya drakṣyasi yat phalam | [Rām, Su, 32 30.2]
nacirād rāvaṇaṃ saṃkhye yo vadhiṣyati vīryavān | [Rām, Su, 32 31.1]
roṣapramuktair iṣubhir jvaladbhir iva pāvakaiḥ | [Rām, Su, 32 31.2]
tenāhaṃ preṣito dūtastvatsakāśam ihāgataḥ | [Rām, Su, 32 32.1]
tvadviyogena duḥkhārtaḥ sa tvāṃ kauśalam abravīt | [Rām, Su, 32 32.2]
lakṣmaṇaśca mahātejāḥ sumitrānandavardhanaḥ | [Rām, Su, 32 33.1]
abhivādya mahābāhuḥ so 'pi kauśalam abravīt | [Rām, Su, 32 33.2]
rāmasya ca sakhā devi sugrīvo nāma vānaraḥ | [Rām, Su, 32 34.1]
rājā vānaramukhyānāṃ sa tvāṃ kauśalam abravīt | [Rām, Su, 32 34.2]
nityaṃ smarati rāmastvāṃ sasugrīvaḥ salakṣmaṇaḥ | [Rām, Su, 32 35.1]
diṣṭyā jīvasi vaidehi rākṣasīvaśam āgatā | [Rām, Su, 32 35.2]
nacirād drakṣyase rāmaṃ lakṣmaṇaṃ ca mahāratham | [Rām, Su, 32 36.1]
madhye vānarakoṭīnāṃ sugrīvaṃ cāmitaujasam | [Rām, Su, 32 36.2]
ahaṃ sugrīvasacivo hanūmānnāma vānaraḥ | [Rām, Su, 32 37.1]
praviṣṭo nagarīṃ laṅkāṃ laṅghayitvā mahodadhim | [Rām, Su, 32 37.2]
kṛtvā mūrdhni padanyāsaṃ rāvaṇasya durātmanaḥ | [Rām, Su, 32 38.1]
tvāṃ draṣṭum upayāto 'haṃ samāśritya parākramam | [Rām, Su, 32 38.2]
nāham asmi tathā devi yathā mām avagacchasi | [Rām, Su, 32 39.1]
viśaṅkā tyajyatām eṣā śraddhatsva vadato mama | [Rām, Su, 32 39.2]
{Rām, Su, 33}
tāṃ tu rāmakathāṃ śrutvā vaidehī vānararṣabhāt | [Rām, Su, 33 1.1]
uvāca vacanaṃ sāntvam idaṃ madhurayā girā | [Rām, Su, 33 1.2]
kva te rāmeṇa saṃsargaḥ kathaṃ jānāsi lakṣmaṇam | [Rām, Su, 33 2.1]
vānarāṇāṃ narāṇāṃ ca katham āsīt samāgamaḥ | [Rām, Su, 33 2.2]
yāni rāmasya liṅgāni lakṣmaṇasya ca vānara | [Rām, Su, 33 3.1]
tāni bhūyaḥ samācakṣva na māṃ śokaḥ samāviśet | [Rām, Su, 33 3.2]
kīdṛśaṃ tasya saṃsthānaṃ rūpaṃ rāmasya kīdṛśam | [Rām, Su, 33 4.1]
katham ūrū kathaṃ bāhū lakṣmaṇasya ca śaṃsa me | [Rām, Su, 33 4.2]
evam uktastu vaidehyā hanūmānmārutātmajaḥ | [Rām, Su, 33 5.1]
tato rāmaṃ yathātattvam ākhyātum upacakrame | [Rām, Su, 33 5.2]
jānantī bata diṣṭyā māṃ vaidehi paripṛcchasi | [Rām, Su, 33 6.1]
bhartuḥ kamalapatrākṣi saṃkhyānaṃ lakṣmaṇasya ca | [Rām, Su, 33 6.2]
yāni rāmasya cihnāni lakṣmaṇasya ca yāni vai | [Rām, Su, 33 7.1]
lakṣitāni viśālākṣi vadataḥ śṛṇu tāni me | [Rām, Su, 33 7.2]
rāmaḥ kamalapatrākṣaḥ sarvabhūtamanoharaḥ | [Rām, Su, 33 8.1]
rūpadākṣiṇyasampannaḥ prasūto janakātmaje | [Rām, Su, 33 8.2]
tejasādityasaṃkāśaḥ kṣamayā pṛthivīsamaḥ | [Rām, Su, 33 9.1]
bṛhaspatisamo buddhyā yaśasā vāsavopamaḥ | [Rām, Su, 33 9.2]
rakṣitā jīvalokasya svajanasya ca rakṣitā | [Rām, Su, 33 10.1]
rakṣitā svasya vṛttasya dharmasya ca paraṃtapaḥ | [Rām, Su, 33 10.2]
rāmo bhāmini lokasya cāturvarṇyasya rakṣitā | [Rām, Su, 33 11.1]
maryādānāṃ ca lokasya kartā kārayitā ca saḥ | [Rām, Su, 33 11.2]
arciṣmān arcito 'tyarthaṃ brahmacaryavrate sthitaḥ | [Rām, Su, 33 12.1]
sādhūnām upakārajñaḥ pracārajñaśca karmaṇām | [Rām, Su, 33 12.2]
rājavidyāvinītaśca brāhmaṇānām upāsitā | [Rām, Su, 33 13.1]
śrutavāñ śīlasampanno vinītaśca paraṃtapaḥ | [Rām, Su, 33 13.2]
yajurvedavinītaśca vedavidbhiḥ supūjitaḥ | [Rām, Su, 33 14.1]
dhanurvede ca vede ca vedāṅgeṣu ca niṣṭhitaḥ | [Rām, Su, 33 14.2]
vipulāṃso mahābāhuḥ kambugrīvaḥ śubhānanaḥ | [Rām, Su, 33 15.1]
gūḍhajatruḥ sutāmrākṣo rāmo devi janaiḥ śrutaḥ | [Rām, Su, 33 15.2]
dundubhisvananirghoṣaḥ snigdhavarṇaḥ pratāpavān | [Rām, Su, 33 16.1]
samaḥ samavibhaktāṅgo varṇaṃ śyāmaṃ samāśritaḥ | [Rām, Su, 33 16.2]
tristhirastripralambaśca trisamastriṣu connataḥ | [Rām, Su, 33 17.1]
trivalīvāṃs tryavanataś caturvyaṅgas triśīrṣavān | [Rām, Su, 33 17.2]
catuṣkalaścaturlekhaś catuṣkiṣkuścatuḥsamaḥ | [Rām, Su, 33 18.1]
caturdaśasamadvandvaścaturdaṣṭaścaturgatiḥ | [Rām, Su, 33 18.2]
mahauṣṭhahanunāsaśca pañcasnigdho 'ṣṭavaṃśavān | [Rām, Su, 33 19.1]
daśapadmo daśabṛhat tribhir vyāpto dviśuklavān | [Rām, Su, 33 19.2]
ṣaḍunnato navatanustribhir vyāpnoti rāghavaḥ | [Rām, Su, 33 19.3]
satyadharmaparaḥ śrīmān saṃgrahānugrahe rataḥ | [Rām, Su, 33 20.1]
deśakālavibhāgajñaḥ sarvalokapriyaṃvadaḥ | [Rām, Su, 33 20.2]
bhrātā ca tasya dvaimātraḥ saumitrir aparājitaḥ | [Rām, Su, 33 21.1]
anurāgeṇa rūpeṇa guṇaiścaiva tathāvidhaḥ | [Rām, Su, 33 21.2]
tvām eva mārgamāṇau tau vicarantau vasuṃdharām | [Rām, Su, 33 22.1]
dadarśatur mṛgapatiṃ pūrvajenāvaropitam | [Rām, Su, 33 22.2]
ṛśyamūkasya pṛṣṭhe tu bahupādapasaṃkule | [Rām, Su, 33 23.1]
bhrātur bhāryārtam āsīnaṃ sugrīvaṃ priyadarśanam | [Rām, Su, 33 23.2]
vayaṃ tu harirājaṃ taṃ sugrīvaṃ satyasaṃgaram | [Rām, Su, 33 24.1]
paricaryāmahe rājyāt pūrvajenāvaropitam | [Rām, Su, 33 24.2]
tatastau cīravasanau dhanuḥpravarapāṇinau | [Rām, Su, 33 25.1]
ṛśyamūkasya śailasya ramyaṃ deśam upāgatau | [Rām, Su, 33 25.2]
sa tau dṛṣṭvā naravyāghrau dhanvinau vānararṣabhaḥ | [Rām, Su, 33 26.1]
abhipluto girestasya śikharaṃ bhayamohitaḥ | [Rām, Su, 33 26.2]
tataḥ sa śikhare tasmin vānarendro vyavasthitaḥ | [Rām, Su, 33 27.1]
tayoḥ samīpaṃ mām eva preṣayāmāsa satvaraḥ | [Rām, Su, 33 27.2]
tāvahaṃ puruṣavyāghrau sugrīvavacanāt prabhū | [Rām, Su, 33 28.1]
rūpalakṣaṇasampannau kṛtāñjalir upasthitaḥ | [Rām, Su, 33 28.2]
tau parijñātatattvārthau mayā prītisamanvitau | [Rām, Su, 33 29.1]
pṛṣṭham āropya taṃ deśaṃ prāpitau puruṣarṣabhau | [Rām, Su, 33 29.2]
niveditau ca tattvena sugrīvāya mahātmane | [Rām, Su, 33 30.1]
tayor anyonyasaṃbhāṣād bhṛśaṃ prītir ajāyata | [Rām, Su, 33 30.2]
tatra tau kīrtisampannau harīśvaranareśvarau | [Rām, Su, 33 31.1]
parasparakṛtāśvāsau kathayā pūrvavṛttayā | [Rām, Su, 33 31.2]
taṃ tataḥ sāntvayāmāsa sugrīvaṃ lakṣmaṇāgrajaḥ | [Rām, Su, 33 32.1]
strīhetor vālinā bhrātrā nirastam urutejasā | [Rām, Su, 33 32.2]
tatastvannāśajaṃ śokaṃ rāmasyākliṣṭakarmaṇaḥ | [Rām, Su, 33 33.1]
lakṣmaṇo vānarendrāya sugrīvāya nyavedayat | [Rām, Su, 33 33.2]
sa śrutvā vānarendrastu lakṣmaṇeneritaṃ vacaḥ | [Rām, Su, 33 34.1]
tadāsīnniṣprabho 'tyarthaṃ grahagrasta ivāṃśumān | [Rām, Su, 33 34.2]
tatastvadgātraśobhīni rakṣasā hriyamāṇayā | [Rām, Su, 33 35.1]
yānyābharaṇajālāni pātitāni mahītale | [Rām, Su, 33 35.2]
tāni sarvāṇi rāmāya ānīya hariyūthapāḥ | [Rām, Su, 33 36.1]
saṃhṛṣṭā darśayāmāsur gatiṃ tu na vidustava | [Rām, Su, 33 36.2]
tāni rāmāya dattāni mayaivopahṛtāni ca | [Rām, Su, 33 37.1]
svanavantyavakīrṇāni tasmin vihatacetasi | [Rām, Su, 33 37.2]
tānyaṅke darśanīyāni kṛtvā bahuvidhaṃ tataḥ | [Rām, Su, 33 38.1]
tena devaprakāśena devena paridevitam | [Rām, Su, 33 38.2]
paśyatastasyā rudatastāmyataśca punaḥ punaḥ | [Rām, Su, 33 39.1]
prādīpayan dāśarathestāni śokahutāśanam | [Rām, Su, 33 39.2]
śayitaṃ ca ciraṃ tena duḥkhārtena mahātmanā | [Rām, Su, 33 40.1]
mayāpi vividhair vākyaiḥ kṛcchrād utthāpitaḥ punaḥ | [Rām, Su, 33 40.2]
tāni dṛṣṭvā mahārhāṇi darśayitvā muhur muhuḥ | [Rām, Su, 33 41.1]
rāghavaḥ sahasaumitriḥ sugrīve sa nyavedayat | [Rām, Su, 33 41.2]
sa tavādarśanād ārye rāghavaḥ paritapyate | [Rām, Su, 33 42.1]
mahatā jvalatā nityam agninevāgniparvataḥ | [Rām, Su, 33 42.2]
tvatkṛte tam anidrā ca śokaścintā ca rāghavam | [Rām, Su, 33 43.1]
tāpayanti mahātmānam agnyagāram ivāgnayaḥ | [Rām, Su, 33 43.2]
tavādarśanaśokena rāghavaḥ pravicālyate | [Rām, Su, 33 44.1]
mahatā bhūmikampena mahān iva śiloccayaḥ | [Rām, Su, 33 44.2]
kānanāni suramyāṇi nadīprasravaṇāni ca | [Rām, Su, 33 45.1]
caranna ratim āpnoti tvām apaśyannṛpātmaje | [Rām, Su, 33 45.2]
sa tvāṃ manujaśārdūlaḥ kṣipraṃ prāpsyati rāghavaḥ | [Rām, Su, 33 46.1]
samitrabāndhavaṃ hatvā rāvaṇaṃ janakātmaje | [Rām, Su, 33 46.2]
sahitau rāmasugrīvāvubhāvakurutāṃ tadā | [Rām, Su, 33 47.1]
samayaṃ vālinaṃ hantuṃ tava cānveṣaṇaṃ tathā | [Rām, Su, 33 47.2]
tato nihatya tarasā rāmo vālinam āhave | [Rām, Su, 33 48.1]
sarvarkṣaharisaṃghānāṃ sugrīvam akarot patim | [Rām, Su, 33 48.2]
rāmasugrīvayor aikyaṃ devyevaṃ samajāyata | [Rām, Su, 33 49.1]
hanūmantaṃ ca māṃ viddhi tayor dūtam ihāgatam | [Rām, Su, 33 49.2]
svarājyaṃ prāpya sugrīvaḥ samānīya mahāharīn | [Rām, Su, 33 50.1]
tvadarthaṃ preṣayāmāsa diśo daśa mahābalān | [Rām, Su, 33 50.2]
ādiṣṭā vānarendreṇa sugrīveṇa mahaujasaḥ | [Rām, Su, 33 51.1]
adrirājapratīkāśāḥ sarvataḥ prasthitā mahīm | [Rām, Su, 33 51.2]
aṅgado nāma lakṣmīvān vālisūnur mahābalaḥ | [Rām, Su, 33 52.1]
prasthitaḥ kapiśārdūlastribhāgabalasaṃvṛtaḥ | [Rām, Su, 33 52.2]
teṣāṃ no vipranaṣṭānāṃ vindhye parvatasattame | [Rām, Su, 33 53.1]
bhṛśaṃ śokaparītānām ahorātragaṇā gatāḥ | [Rām, Su, 33 53.2]
te vayaṃ kāryanairāśyāt kālasyātikrameṇa ca | [Rām, Su, 33 54.1]
bhayācca kapirājasya prāṇāṃstyaktuṃ vyavasthitāḥ | [Rām, Su, 33 54.2]
vicitya vanadurgāṇi giriprasravaṇāni ca | [Rām, Su, 33 55.1]
anāsādya padaṃ devyāḥ prāṇāṃstyaktuṃ vyavasthitāḥ | [Rām, Su, 33 55.2]
bhṛśaṃ śokārṇave magnaḥ paryadevayad aṅgadaḥ | [Rām, Su, 33 56.1]
tava nāśaṃ ca vaidehi vālinaśca tathā vadham | [Rām, Su, 33 56.2]
prāyopaveśam asmākaṃ maraṇaṃ ca jaṭāyuṣaḥ | [Rām, Su, 33 56.3]
teṣāṃ naḥ svāmisaṃdeśānnirāśānāṃ mumūrṣatām | [Rām, Su, 33 57.1]
kāryahetor ivāyātaḥ śakunir vīryavānmahān | [Rām, Su, 33 57.2]
gṛdhrarājasya sodaryaḥ saṃpātir nāma gṛdhrarāṭ | [Rām, Su, 33 58.1]
śrutvā bhrātṛvadhaṃ kopād idaṃ vacanam abravīt | [Rām, Su, 33 58.2]
yavīyān kena me bhrātā hataḥ kva ca vināśitaḥ | [Rām, Su, 33 59.1]
etad ākhyātum icchāmi bhavadbhir vānarottamāḥ | [Rām, Su, 33 59.2]
aṅgado 'kathayat tasya janasthāne mahadvadham | [Rām, Su, 33 60.1]
rakṣasā bhīmarūpeṇa tvām uddiśya yathātatham | [Rām, Su, 33 60.2]
jaṭāyostu vadhaṃ śrutvā duḥkhitaḥ so 'ruṇātmajaḥ | [Rām, Su, 33 61.1]
tvām āha sa varārohe vasantīṃ rāvaṇālaye | [Rām, Su, 33 61.2]
tasya tadvacanaṃ śrutvā saṃpāteḥ prītivardhanam | [Rām, Su, 33 62.1]
aṅgadapramukhāḥ sarve tataḥ samprasthitā vayam | [Rām, Su, 33 62.2]
tvaddarśanakṛtotsāhā hṛṣṭāstuṣṭāḥ plavaṃgamāḥ | [Rām, Su, 33 62.3]
athāhaṃ harisainyasya sāgaraṃ dṛśya sīdataḥ | [Rām, Su, 33 63.1]
vyavadhūya bhayaṃ tīvraṃ yojanānāṃ śataṃ plutaḥ | [Rām, Su, 33 63.2]
laṅkā cāpi mayā rātrau praviṣṭā rākṣasākulā | [Rām, Su, 33 64.1]
rāvaṇaśca mayā dṛṣṭastvaṃ ca śokanipīḍitā | [Rām, Su, 33 64.2]
etat te sarvam ākhyātaṃ yathāvṛttam anindite | [Rām, Su, 33 65.1]
abhibhāṣasva māṃ devi dūto dāśarather aham | [Rām, Su, 33 65.2]
tvaṃ māṃ rāmakṛtodyogaṃ tvannimittam ihāgatam | [Rām, Su, 33 66.1]
sugrīvasacivaṃ devi budhyasva pavanātmajam | [Rām, Su, 33 66.2]
kuśalī tava kākutsthaḥ sarvaśastrabhṛtāṃ varaḥ | [Rām, Su, 33 67.1]
guror ārādhane yukto lakṣmaṇaśca sulakṣaṇaḥ | [Rām, Su, 33 67.2]
tasya vīryavato devi bhartustava hite rataḥ | [Rām, Su, 33 68.1]
aham ekastu samprāptaḥ sugrīvavacanād iha | [Rām, Su, 33 68.2]
mayeyam asahāyena caratā kāmarūpiṇā | [Rām, Su, 33 69.1]
dakṣiṇā dig anukrāntā tvanmārgavicayaiṣiṇā | [Rām, Su, 33 69.2]
diṣṭyāhaṃ harisainyānāṃ tvannāśam anuśocatām | [Rām, Su, 33 70.1]
apaneṣyāmi saṃtāpaṃ tavābhigamaśaṃsanāt | [Rām, Su, 33 70.2]
diṣṭyā hi na mama vyarthaṃ devi sāgaralaṅghanam | [Rām, Su, 33 71.1]
prāpsyāmyaham idaṃ diṣṭyā tvaddarśanakṛtaṃ yaśaḥ | [Rām, Su, 33 71.2]
rāghavaśca mahāvīryaḥ kṣipraṃ tvām abhipatsyate | [Rām, Su, 33 72.1]
samitrabāndhavaṃ hatvā rāvaṇaṃ rākṣasādhipam | [Rām, Su, 33 72.2]
kaurajo nāma vaidehi girīṇām uttamo giriḥ | [Rām, Su, 33 73.1]
tato gacchati gokarṇaṃ parvataṃ kesarī hariḥ | [Rām, Su, 33 73.2]
sa ca devarṣibhir dṛṣṭaḥ pitā mama mahākapiḥ | [Rām, Su, 33 74.1]
tīrthe nadīpateḥ puṇye śambasādanam uddharat | [Rām, Su, 33 74.2]
tasyāhaṃ hariṇaḥ kṣetre jāto vātena maithili | [Rām, Su, 33 75.1]
hanūmān iti vikhyāto loke svenaiva karmaṇā | [Rām, Su, 33 75.2]
viśvāsārthaṃ tu vaidehi bhartur uktā mayā guṇāḥ | [Rām, Su, 33 75.3]
evaṃ viśvāsitā sītā hetubhiḥ śokakarśitā | [Rām, Su, 33 76.1]
upapannair abhijñānair dūtaṃ tam avagacchati | [Rām, Su, 33 76.2]
atulaṃ ca gatā harṣaṃ praharṣeṇa tu jānakī | [Rām, Su, 33 77.1]
netrābhyāṃ vakrapakṣmābhyāṃ mumocānandajaṃ jalam | [Rām, Su, 33 77.2]
cāru taccānanaṃ tasyāstāmraśuklāyatekṣaṇam | [Rām, Su, 33 78.1]
aśobhata viśālākṣyā rāhumukta ivoḍurāṭ | [Rām, Su, 33 78.2]
hanūmantaṃ kapiṃ vyaktaṃ manyate nānyatheti sā | [Rām, Su, 33 78.3]
athovāca hanūmāṃstām uttaraṃ priyadarśanām | [Rām, Su, 33 79.1]
hate 'sure saṃyati śambasādane kapipravīreṇa maharṣicodanāt | [Rām, Su, 33 80.1]
tato 'smi vāyuprabhavo hi maithili prabhāvatastatpratimaśca vānaraḥ | [Rām, Su, 33 80.2]
{Rām, Su, 34}
bhūya eva mahātejā hanūmānmārutātmajaḥ | [Rām, Su, 34 1.1]
abravīt praśritaṃ vākyaṃ sītāpratyayakāraṇāt | [Rām, Su, 34 1.2]
vānaro 'haṃ mahābhāge dūto rāmasya dhīmataḥ | [Rām, Su, 34 2.1]
rāmanāmāṅkitaṃ cedaṃ paśya devyaṅgulīyakam | [Rām, Su, 34 2.2]
samāśvasihi bhadraṃ te kṣīṇaduḥkhaphalā hyasi | [Rām, Su, 34 2.3]
gṛhītvā prekṣamāṇā sā bhartuḥ karavibhūṣaṇam | [Rām, Su, 34 3.1]
bhartāram iva samprāptā jānakī muditābhavat | [Rām, Su, 34 3.2]
cāru tad vadanaṃ tasyāstāmraśuklāyatekṣaṇam | [Rām, Su, 34 4.1]
babhūva praharṣodagraṃ rāhumukta ivoḍurāṭ | [Rām, Su, 34 4.2]
tataḥ sā hrīmatī bālā bhartuḥ saṃdeśaharṣitā | [Rām, Su, 34 5.1]
parituṣṭā priyaṃ śrutvā prāśaṃsata mahākapim | [Rām, Su, 34 5.2]
vikrāntastvaṃ samarthastvaṃ prājñastvaṃ vānarottama | [Rām, Su, 34 6.1]
yenedaṃ rākṣasapadaṃ tvayaikena pradharṣitam | [Rām, Su, 34 6.2]
śatayojanavistīrṇaḥ sāgaro makarālayaḥ | [Rām, Su, 34 7.1]
vikramaślāghanīyena kramatā goṣpadīkṛtaḥ | [Rām, Su, 34 7.2]
na hi tvāṃ prākṛtaṃ manye vānaraṃ vānararṣabha | [Rām, Su, 34 8.1]
yasya te nāsti saṃtrāso rāvaṇānnāpi saṃbhramaḥ | [Rām, Su, 34 8.2]
arhase ca kapiśreṣṭha mayā samabhibhāṣitum | [Rām, Su, 34 9.1]
yadyasi preṣitastena rāmeṇa viditātmanā | [Rām, Su, 34 9.2]
preṣayiṣyati durdharṣo rāmo na hyaparīkṣitam | [Rām, Su, 34 10.1]
parākramam avijñāya matsakāśaṃ viśeṣataḥ | [Rām, Su, 34 10.2]
diṣṭyā ca kuśalī rāmo dharmātmā dharmavatsalaḥ | [Rām, Su, 34 11.1]
lakṣmaṇaśca mahātejāḥ sumitrānandavardhanaḥ | [Rām, Su, 34 11.2]
kuśalī yadi kākutsthaḥ kiṃ nu sāgaramekhalām | [Rām, Su, 34 12.1]
mahīṃ dahati kopena yugāntāgnir ivotthitaḥ | [Rām, Su, 34 12.2]
atha vā śaktimantau tau surāṇām api nigrahe | [Rām, Su, 34 13.1]
mamaiva tu na duḥkhānām asti manye viparyayaḥ | [Rām, Su, 34 13.2]
kaccicca vyathate rāmaḥ kaccinna paritapyate | [Rām, Su, 34 14.1]
uttarāṇi ca kāryāṇi kurute puruṣottamaḥ | [Rām, Su, 34 14.2]
kaccinna dīnaḥ saṃbhrāntaḥ kāryeṣu ca na muhyati | [Rām, Su, 34 15.1]
kaccit puruṣakāryāṇi kurute nṛpateḥ sutaḥ | [Rām, Su, 34 15.2]
dvividhaṃ trividhopāyam upāyam api sevate | [Rām, Su, 34 16.1]
vijigīṣuḥ suhṛt kaccinmitreṣu ca paraṃtapaḥ | [Rām, Su, 34 16.2]
kaccinmitrāṇi labhate mitraiścāpyabhigamyate | [Rām, Su, 34 17.1]
kaccit kalyāṇamitraśca mitraiścāpi puraskṛtaḥ | [Rām, Su, 34 17.2]
kaccid āśāsti devānāṃ prasādaṃ pārthivātmajaḥ | [Rām, Su, 34 18.1]
kaccit puruṣakāraṃ ca daivaṃ ca pratipadyate | [Rām, Su, 34 18.2]
kaccinna vigatasneho vivāsānmayi rāghavaḥ | [Rām, Su, 34 19.1]
kaccinmāṃ vyasanād asmānmokṣayiṣyati vānaraḥ | [Rām, Su, 34 19.2]
sukhānām ucito nityam asukhānām anūcitaḥ | [Rām, Su, 34 20.1]
duḥkham uttaram āsādya kaccid rāmo na sīdati | [Rām, Su, 34 20.2]
kausalyāyāstathā kaccit sumitrāyāstathaiva ca | [Rām, Su, 34 21.1]
abhīkṣṇaṃ śrūyate kaccit kuśalaṃ bharatasya ca | [Rām, Su, 34 21.2]
mannimittena mānārhaḥ kaccicchokena rāghavaḥ | [Rām, Su, 34 22.1]
kaccinnānyamanā rāmaḥ kaccinmāṃ tārayiṣyati | [Rām, Su, 34 22.2]
kaccid akṣauhiṇīṃ bhīmāṃ bharato bhrātṛvatsalaḥ | [Rām, Su, 34 23.1]
dhvajinīṃ mantribhir guptāṃ preṣayiṣyati matkṛte | [Rām, Su, 34 23.2]
vānarādhipatiḥ śrīmān sugrīvaḥ kaccid eṣyati | [Rām, Su, 34 24.1]
matkṛte haribhir vīrair vṛto dantanakhāyudhaiḥ | [Rām, Su, 34 24.2]
kaccicca lakṣmaṇaḥ śūraḥ sumitrānandavardhanaḥ | [Rām, Su, 34 25.1]
astraviccharajālena rākṣasān vidhamiṣyati | [Rām, Su, 34 25.2]
raudreṇa kaccid astreṇa rāmeṇa nihataṃ raṇe | [Rām, Su, 34 26.1]
drakṣyāmyalpena kālena rāvaṇaṃ sasuhṛjjanam | [Rām, Su, 34 26.2]
kaccinna taddhemasamānavarṇaṃ tasyānanaṃ padmasamānagandhi | [Rām, Su, 34 27.1]
mayā vinā śuṣyati śokadīnaṃ jalakṣaye padmam ivātapena | [Rām, Su, 34 27.2]
dharmāpadeśāt tyajataśca rājyaṃ māṃ cāpyaraṇyaṃ nayataḥ padātim | [Rām, Su, 34 28.1]
nāsīd vyathā yasya na bhīr na śokaḥ kaccit sa dhairyaṃ hṛdaye karoti | [Rām, Su, 34 28.2]
na cāsya mātā na pitā na cānyaḥ snehād viśiṣṭo 'sti mayā samo vā | [Rām, Su, 34 29.1]
tāvaddhyahaṃ dūta jijīviṣeyaṃ yāvat pravṛttiṃ śṛṇuyāṃ priyasya | [Rām, Su, 34 29.2]
itīva devī vacanaṃ mahārthaṃ taṃ vānarendraṃ madhurārtham uktvā | [Rām, Su, 34 30.1]
śrotuṃ punastasya vaco 'bhirāmaṃ rāmārthayuktaṃ virarāma rāmā | [Rām, Su, 34 30.2]
sītāyā vacanaṃ śrutvā mārutir bhīmavikramaḥ | [Rām, Su, 34 31.1]
śirasyañjalim ādhāya vākyam uttaram abravīt | [Rām, Su, 34 31.2]
na tvām ihasthāṃ jānīte rāmaḥ kamalalocanaḥ | [Rām, Su, 34 32.1]
śrutvaiva tu vaco mahyaṃ kṣipram eṣyati rāghavaḥ | [Rām, Su, 34 32.2]
camūṃ prakarṣanmahatīṃ haryṛkṣagaṇasaṃkulām | [Rām, Su, 34 33.1]
viṣṭambhayitvā bāṇaughair akṣobhyaṃ varuṇālayam | [Rām, Su, 34 33.2]
kariṣyati purīṃ laṅkāṃ kākutsthaḥ śāntarākṣasām | [Rām, Su, 34 33.3]
tatra yadyantarā mṛtyur yadi devāḥ sahāsurāḥ | [Rām, Su, 34 34.1]
sthāsyanti pathi rāmasya sa tān api vadhiṣyati | [Rām, Su, 34 34.2]
tavādarśanajenārye śokena sa pariplutaḥ | [Rām, Su, 34 35.1]
na śarma labhate rāmaḥ siṃhārdita iva dvipaḥ | [Rām, Su, 34 35.2]
dardareṇa ca te devi śape mūlaphalena ca | [Rām, Su, 34 36.1]
malayena ca vindhyena meruṇā mandareṇa ca | [Rām, Su, 34 36.2]
yathā sunayanaṃ valgu bimbauṣṭhaṃ cārukuṇḍalam | [Rām, Su, 34 37.1]
mukhaṃ drakṣyasi rāmasya pūrṇacandram ivoditam | [Rām, Su, 34 37.2]
kṣipraṃ drakṣyasi vaidehi rāmaṃ prasravaṇe girau | [Rām, Su, 34 38.1]
śatakratum ivāsīnaṃ nākapṛṣṭhasya mūrdhani | [Rām, Su, 34 38.2]
na māṃsaṃ rāghavo bhuṅkte na cāpi madhu sevate | [Rām, Su, 34 39.1]
vanyaṃ suvihitaṃ nityaṃ bhaktam aśnāti pañcamam | [Rām, Su, 34 39.2]
naiva daṃśānna maśakānna kīṭānna sarīsṛpān | [Rām, Su, 34 40.1]
rāghavo 'panayed gātrāt tvadgatenāntarātmanā | [Rām, Su, 34 40.2]
nityaṃ dhyānaparo rāmo nityaṃ śokaparāyaṇaḥ | [Rām, Su, 34 41.1]
nānyaccintayate kiṃcit sa tu kāmavaśaṃ gataḥ | [Rām, Su, 34 41.2]
anidraḥ satataṃ rāmaḥ supto 'pi ca narottamaḥ | [Rām, Su, 34 42.1]
sīteti madhurāṃ vāṇīṃ vyāharan pratibudhyate | [Rām, Su, 34 42.2]
dṛṣṭvā phalaṃ vā puṣpaṃ vā yaccānyat strīmanoharam | [Rām, Su, 34 43.1]
bahuśo hā priyetyevaṃ śvasaṃstvām abhibhāṣate | [Rām, Su, 34 43.2]
sa devi nityaṃ paritapyamānas tvām eva sītetyabhibhāṣamāṇaḥ | [Rām, Su, 34 44.1]
dhṛtavrato rājasuto mahātmā tavaiva lābhāya kṛtaprayatnaḥ | [Rām, Su, 34 44.2]
sā rāmasaṃkīrtanavītaśokā rāmasya śokena samānaśokā | [Rām, Su, 34 45.1]
śaranmukhenāmbudaśeṣacandrā niśeva vaidehasutā babhūva | [Rām, Su, 34 45.2]
{Rām, Su, 35}
sītā tadvacanaṃ śrutvā pūrṇacandranibhānanā | [Rām, Su, 35 1.1]
hanūmantam uvācedaṃ dharmārthasahitaṃ vacaḥ | [Rām, Su, 35 1.2]
amṛtaṃ viṣasaṃsṛṣṭaṃ tvayā vānara bhāṣitam | [Rām, Su, 35 2.1]
yacca nānyamanā rāmo yacca śokaparāyaṇaḥ | [Rām, Su, 35 2.2]
aiśvarye vā suvistīrṇe vyasane vā sudāruṇe | [Rām, Su, 35 3.1]
rajjveva puruṣaṃ baddhvā kṛtāntaḥ parikarṣati | [Rām, Su, 35 3.2]
vidhir nūnam asaṃhāryaḥ prāṇināṃ plavagottama | [Rām, Su, 35 4.1]
saumitriṃ māṃ ca rāmaṃ ca vyasanaiḥ paśya mohitān | [Rām, Su, 35 4.2]
śokasyāsya kadā pāraṃ rāghavo 'dhigamiṣyati | [Rām, Su, 35 5.1]
plavamānaḥ pariśrānto hatanauḥ sāgare yathā | [Rām, Su, 35 5.2]
rākṣasānāṃ kṣayaṃ kṛtvā sūdayitvā ca rāvaṇam | [Rām, Su, 35 6.1]
laṅkām unmūlitāṃ kṛtvā kadā drakṣyati māṃ patiḥ | [Rām, Su, 35 6.2]
sa vācyaḥ saṃtvarasveti yāvad eva na pūryate | [Rām, Su, 35 7.1]
ayaṃ saṃvatsaraḥ kālastāvaddhi mama jīvitam | [Rām, Su, 35 7.2]
vartate daśamo māso dvau tu śeṣau plavaṃgama | [Rām, Su, 35 8.1]
rāvaṇena nṛśaṃsena samayo yaḥ kṛto mama | [Rām, Su, 35 8.2]
vibhīṣaṇena ca bhrātrā mama niryātanaṃ prati | [Rām, Su, 35 9.1]
anunītaḥ prayatnena na ca tat kurute matim | [Rām, Su, 35 9.2]
mama pratipradānaṃ hi rāvaṇasya na rocate | [Rām, Su, 35 10.1]
rāvaṇaṃ mārgate saṃkhye mṛtyuḥ kālavaśaṃ gatam | [Rām, Su, 35 10.2]
jyeṣṭhā kanyānalā nāma vibhīṣaṇasutā kape | [Rām, Su, 35 11.1]
tayā mamaitad ākhyātaṃ mātrā prahitayā svayam | [Rām, Su, 35 11.2]
avindhyo nāma medhāvī vidvān rākṣasapuṃgavaḥ | [Rām, Su, 35 12.1]
dhṛtimāñ śīlavān vṛddho rāvaṇasya susaṃmataḥ | [Rām, Su, 35 12.2]
rāmāt kṣayam anuprāptaṃ rakṣasāṃ pratyacodayat | [Rām, Su, 35 13.1]
na ca tasyāpi duṣṭātmā śṛṇoti vacanaṃ hitam | [Rām, Su, 35 13.2]
āśaṃseti hariśreṣṭha kṣipraṃ māṃ prāpsyate patiḥ | [Rām, Su, 35 14.1]
antarātmā hi me śuddhastasmiṃśca bahavo guṇāḥ | [Rām, Su, 35 14.2]
utsāhaḥ pauruṣaṃ sattvam ānṛśaṃsyaṃ kṛtajñatā | [Rām, Su, 35 15.1]
vikramaśca prabhāvaśca santi vānara rāghave | [Rām, Su, 35 15.2]
caturdaśasahasrāṇi rākṣasānāṃ jaghāna yaḥ | [Rām, Su, 35 16.1]
janasthāne vinā bhrātrā śatruḥ kastasya nodvijet | [Rām, Su, 35 16.2]
na sa śakyastulayituṃ vyasanaiḥ puruṣarṣabhaḥ | [Rām, Su, 35 17.1]
ahaṃ tasyānubhāvajñā śakrasyeva pulomajā | [Rām, Su, 35 17.2]
śarajālāṃśumāñ śūraḥ kape rāmadivākaraḥ | [Rām, Su, 35 18.1]
śatrurakṣomayaṃ toyam upaśoṣaṃ nayiṣyati | [Rām, Su, 35 18.2]
iti saṃjalpamānāṃ tāṃ rāmārthe śokakarśitām | [Rām, Su, 35 19.1]
aśrusampūrṇavadanām uvāca hanumān kapiḥ | [Rām, Su, 35 19.2]
śrutvaiva tu vaco mahyaṃ kṣipram eṣyati rāghavaḥ | [Rām, Su, 35 20.1]
camūṃ prakarṣanmahatīṃ haryṛkṣagaṇasaṃkulām | [Rām, Su, 35 20.2]
athavā mocayiṣyāmi tām adyaiva hi rākṣasāt | [Rām, Su, 35 21.1]
asmād duḥkhād upāroha mama pṛṣṭham anindite | [Rām, Su, 35 21.2]
tvāṃ hi pṛṣṭhagatāṃ kṛtvā saṃtariṣyāmi sāgaram | [Rām, Su, 35 22.1]
śaktir asti hi me voḍhuṃ laṅkām api sarāvaṇām | [Rām, Su, 35 22.2]
ahaṃ prasravaṇasthāya rāghavāyādya maithili | [Rām, Su, 35 23.1]
prāpayiṣyāmi śakrāya havyaṃ hutam ivānalaḥ | [Rām, Su, 35 23.2]
drakṣyasyadyaiva vaidehi rāghavaṃ sahalakṣmaṇam | [Rām, Su, 35 24.1]
vyavasāya samāyuktaṃ viṣṇuṃ daityavadhe yathā | [Rām, Su, 35 24.2]
tvaddarśanakṛtotsāham āśramasthaṃ mahābalam | [Rām, Su, 35 25.1]
puraṃdaram ivāsīnaṃ nāgarājasya mūrdhani | [Rām, Su, 35 25.2]
pṛṣṭham āroha me devi mā vikāṅkṣasva śobhane | [Rām, Su, 35 26.1]
yogam anviccha rāmeṇa śaśāṅkeneva rohiṇī | [Rām, Su, 35 26.2]
kathayantīva candreṇa sūryeṇeva suvarcalā | [Rām, Su, 35 27.1]
matpṛṣṭham adhiruhya tvaṃ tarākāśamahārṇavam | [Rām, Su, 35 27.2]
na hi me samprayātasya tvām ito nayato 'ṅgane | [Rām, Su, 35 28.1]
anugantuṃ gatiṃ śaktāḥ sarve laṅkānivāsinaḥ | [Rām, Su, 35 28.2]
yathaivāham iha prāptastathaivāham asaṃśayam | [Rām, Su, 35 29.1]
yāsyāmi paśya vaidehi tvām udyamya vihāyasam | [Rām, Su, 35 29.2]
maithilī tu hariśreṣṭhācchrutvā vacanam adbhutam | [Rām, Su, 35 30.1]
harṣavismitasarvāṅgī hanūmantam athābravīt | [Rām, Su, 35 30.2]
hanūman dūram adhvānaṃ kathaṃ māṃ voḍhum icchasi | [Rām, Su, 35 31.1]
tad eva khalu te manye kapitvaṃ hariyūthapa | [Rām, Su, 35 31.2]
kathaṃ vālpaśarīrastvaṃ mām ito netum icchasi | [Rām, Su, 35 32.1]
sakāśaṃ mānavendrasya bhartur me plavagarṣabha | [Rām, Su, 35 32.2]
sītāyā vacanaṃ śrutvā hanūmānmārutātmajaḥ | [Rām, Su, 35 33.1]
cintayāmāsa lakṣmīvānnavaṃ paribhavaṃ kṛtam | [Rām, Su, 35 33.2]
na me jānāti sattvaṃ vā prabhāvaṃ vāsitekṣaṇā | [Rām, Su, 35 34.1]
tasmāt paśyatu vaidehī yad rūpaṃ mama kāmataḥ | [Rām, Su, 35 34.2]
iti saṃcintya hanumāṃstadā plavagasattamaḥ | [Rām, Su, 35 35.1]
darśayāmāsa vaidehyāḥ svarūpam arimardanaḥ | [Rām, Su, 35 35.2]
sa tasmāt pādapād dhīmān āplutya plavagarṣabhaḥ | [Rām, Su, 35 36.1]
tato vardhitum ārebhe sītāpratyayakāraṇāt | [Rām, Su, 35 36.2]
merumandārasaṃkāśo babhau dīptānalaprabhaḥ | [Rām, Su, 35 37.1]
agrato vyavatasthe ca sītāyā vānararṣabhaḥ | [Rām, Su, 35 37.2]
hariḥ parvatasaṃkāśastāmravaktro mahābalaḥ | [Rām, Su, 35 38.1]
vajradaṃṣṭranakho bhīmo vaidehīm idam abravīt | [Rām, Su, 35 38.2]
saparvatavanoddeśāṃ sāṭṭaprākāratoraṇām | [Rām, Su, 35 39.1]
laṅkām imāṃ sanāthāṃ vā nayituṃ śaktir asti me | [Rām, Su, 35 39.2]
tadavasthāpyatāṃ buddhir alaṃ devi vikāṅkṣayā | [Rām, Su, 35 40.1]
viśokaṃ kuru vaidehi rāghavaṃ sahalakṣmaṇam | [Rām, Su, 35 40.2]
taṃ dṛṣṭvācalasaṃkāśam uvāca janakātmajā | [Rām, Su, 35 41.1]
padmapatraviśālākṣī mārutasyaurasaṃ sutam | [Rām, Su, 35 41.2]
tava sattvaṃ balaṃ caiva vijānāmi mahākape | [Rām, Su, 35 42.1]
vāyor iva gatiṃ cāpi tejaścāgnir ivādbhutam | [Rām, Su, 35 42.2]
prākṛto 'nyaḥ kathaṃ cemāṃ bhūmim āgantum arhati | [Rām, Su, 35 43.1]
udadher aprameyasya pāraṃ vānarapuṃgava | [Rām, Su, 35 43.2]
jānāmi gamane śaktiṃ nayane cāpi te mama | [Rām, Su, 35 44.1]
avaśyaṃ sampradhāryāśu kāryasiddhir ihātmanaḥ | [Rām, Su, 35 44.2]
ayuktaṃ tu kapiśreṣṭha mayā gantuṃ tvayā saha | [Rām, Su, 35 45.1]
vāyuvegasavegasya vego māṃ mohayet tava | [Rām, Su, 35 45.2]
aham ākāśam āsaktā uparyupari sāgaram | [Rām, Su, 35 46.1]
prapateyaṃ hi te pṛṣṭhād bhayād vegena gacchataḥ | [Rām, Su, 35 46.2]
patitā sāgare cāhaṃ timinakrajhaṣākule | [Rām, Su, 35 47.1]
bhaveyam āśu vivaśā yādasām annam uttamam | [Rām, Su, 35 47.2]
na ca śakṣye tvayā sārdhaṃ gantuṃ śatruvināśana | [Rām, Su, 35 48.1]
kalatravati saṃdehastvayyapi syād asaṃśayam | [Rām, Su, 35 48.2]
hriyamāṇāṃ tu māṃ dṛṣṭvā rākṣasā bhīmavikramāḥ | [Rām, Su, 35 49.1]
anugaccheyur ādiṣṭā rāvaṇena durātmanā | [Rām, Su, 35 49.2]
taistvaṃ parivṛtaḥ śūraiḥ śūlamudgarapāṇibhiḥ | [Rām, Su, 35 50.1]
bhavestvaṃ saṃśayaṃ prāpto mayā vīra kalatravān | [Rām, Su, 35 50.2]
sāyudhā bahavo vyomni rākṣasāstvaṃ nirāyudhaḥ | [Rām, Su, 35 51.1]
kathaṃ śakṣyasi saṃyātuṃ māṃ caiva parirakṣitum | [Rām, Su, 35 51.2]
yudhyamānasya rakṣobhistatastaiḥ krūrakarmabhiḥ | [Rām, Su, 35 52.1]
prapateyaṃ hi te pṛṣṭhād bhayārtā kapisattama | [Rām, Su, 35 52.2]
atha rakṣāṃsi bhīmāni mahānti balavanti ca | [Rām, Su, 35 53.1]
kathaṃcit sāmparāye tvāṃ jayeyuḥ kapisattama | [Rām, Su, 35 53.2]
athavā yudhyamānasya pateyaṃ vimukhasya te | [Rām, Su, 35 54.1]
patitāṃ ca gṛhītvā māṃ nayeyuḥ pāparākṣasāḥ | [Rām, Su, 35 54.2]
māṃ vā hareyustvaddhastād viśaseyur athāpi vā | [Rām, Su, 35 55.1]
avyavasthau hi dṛśyete yuddhe jayaparājayau | [Rām, Su, 35 55.2]
ahaṃ vāpi vipadyeyaṃ rakṣobhir abhitarjitā | [Rām, Su, 35 56.1]
tvatprayatno hariśreṣṭha bhavenniṣphala eva tu | [Rām, Su, 35 56.2]
kāmaṃ tvam api paryāpto nihantuṃ sarvarākṣasān | [Rām, Su, 35 57.1]
rāghavasya yaśo hīyet tvayā śastaistu rākṣasaiḥ | [Rām, Su, 35 57.2]
athavādāya rakṣāṃsi nyasyeyuḥ saṃvṛte hi mām | [Rām, Su, 35 58.1]
yatra te nābhijānīyur harayo nāpi rāghavaḥ | [Rām, Su, 35 58.2]
ārambhastu madartho 'yaṃ tatastava nirarthakaḥ | [Rām, Su, 35 59.1]
tvayā hi saha rāmasya mahān āgamane guṇaḥ | [Rām, Su, 35 59.2]
mayi jīvitam āyattaṃ rāghavasya mahātmanaḥ | [Rām, Su, 35 60.1]
bhrātṝṇāṃ ca mahābāho tava rājakulasya ca | [Rām, Su, 35 60.2]
tau nirāśau madarthe tu śokasaṃtāpakarśitau | [Rām, Su, 35 61.1]
saha sarvarkṣaharibhistyakṣyataḥ prāṇasaṃgraham | [Rām, Su, 35 61.2]
bhartur bhaktiṃ puraskṛtya rāmād anyasya vānara | [Rām, Su, 35 62.1]
nāhaṃ spraṣṭuṃ padā gātram iccheyaṃ vānarottama | [Rām, Su, 35 62.2]
yad ahaṃ gātrasaṃsparśaṃ rāvaṇasya gatā balāt | [Rām, Su, 35 63.1]
anīśā kiṃ kariṣyāmi vināthā vivaśā satī | [Rām, Su, 35 63.2]
yadi rāmo daśagrīvam iha hatvā sarākṣasam | [Rām, Su, 35 64.1]
mām ito gṛhya gaccheta tat tasya sadṛśaṃ bhavet | [Rām, Su, 35 64.2]
śrutā hi dṛṣṭāśca mayā parākramā mahātmanastasya raṇāvamardinaḥ | [Rām, Su, 35 65.1]
na devagandharvabhujaṃgarākṣasā bhavanti rāmeṇa samā hi saṃyuge | [Rām, Su, 35 65.2]
samīkṣya taṃ saṃyati citrakārmukaṃ mahābalaṃ vāsavatulyavikramam | [Rām, Su, 35 66.1]
salakṣmaṇaṃ ko viṣaheta rāghavaṃ hutāśanaṃ dīptam ivānileritam | [Rām, Su, 35 66.2]
salakṣmaṇaṃ rāghavam ājimardanaṃ diśāgajaṃ mattam iva vyavasthitam | [Rām, Su, 35 67.1]
saheta ko vānaramukhya saṃyuge yugāntasūryapratimaṃ śarārciṣam | [Rām, Su, 35 67.2]
sa me hariśreṣṭha salakṣmaṇaṃ patiṃ sayūthapaṃ kṣipram ihopapādaya | [Rām, Su, 35 68.1]
cirāya rāmaṃ prati śokakarśitāṃ kuruṣva māṃ vānaramukhya harṣitām | [Rām, Su, 35 68.2]
{Rām, Su, 36}
tataḥ sa kapiśārdūlastena vākyena harṣitaḥ | [Rām, Su, 36 1.1]
sītām uvāca tacchrutvā vākyaṃ vākyaviśāradaḥ | [Rām, Su, 36 1.2]
yuktarūpaṃ tvayā devi bhāṣitaṃ śubhadarśane | [Rām, Su, 36 2.1]
sadṛśaṃ strīsvabhāvasya sādhvīnāṃ vinayasya ca | [Rām, Su, 36 2.2]
strītvaṃ na tu samarthaṃ hi sāgaraṃ vyativartitum | [Rām, Su, 36 3.1]
mām adhiṣṭhāya vistīrṇaṃ śatayojanam āyatam | [Rām, Su, 36 3.2]
dvitīyaṃ kāraṇaṃ yacca bravīṣi vinayānvite | [Rām, Su, 36 4.1]
rāmād anyasya nārhāmi saṃsparśam iti jānaki | [Rām, Su, 36 4.2]
etat te devi sadṛśaṃ patnyāstasya mahātmanaḥ | [Rām, Su, 36 5.1]
kā hyanyā tvām ṛte devi brūyād vacanam īdṛśam | [Rām, Su, 36 5.2]
śroṣyate caiva kākutsthaḥ sarvaṃ niravaśeṣataḥ | [Rām, Su, 36 6.1]
ceṣṭitaṃ yat tvayā devi bhāṣitaṃ mama cāgrataḥ | [Rām, Su, 36 6.2]
kāraṇair bahubhir devi rāmapriyacikīrṣayā | [Rām, Su, 36 7.1]
snehapraskannamanasā mayaitat samudīritam | [Rām, Su, 36 7.2]
laṅkāyā duṣpraveśatvād dustaratvānmahodadheḥ | [Rām, Su, 36 8.1]
sāmarthyād ātmanaścaiva mayaitat samudāhṛtam | [Rām, Su, 36 8.2]
icchāmi tvāṃ samānetum adyaiva raghubandhunā | [Rām, Su, 36 9.1]
gurusnehena bhaktyā ca nānyathā tad udāhṛtam | [Rām, Su, 36 9.2]
yadi notsahase yātuṃ mayā sārdham anindite | [Rām, Su, 36 10.1]
abhijñānaṃ prayaccha tvaṃ jānīyād rāghavo hi yat | [Rām, Su, 36 10.2]
evam uktā hanumatā sītā surasutopamā | [Rām, Su, 36 11.1]
uvāca vacanaṃ mandaṃ bāṣpapragrathitākṣaram | [Rām, Su, 36 11.2]
idaṃ śreṣṭham abhijñānaṃ brūyāstvaṃ tu mama priyam | [Rām, Su, 36 12.1]
śailasya citrakūṭasya pāde pūrvottare tadā | [Rām, Su, 36 12.2]
tāpasāśramavāsinyāḥ prājyamūlaphalodake | [Rām, Su, 36 13.1]
tasmin siddhāśrame deśe mandākinyā adūrataḥ | [Rām, Su, 36 13.2]
tasyopavanaṣaṇḍeṣu nānāpuṣpasugandhiṣu | [Rām, Su, 36 14.1]
vihṛtya salilaklinnā tavāṅke samupāviśam | [Rām, Su, 36 14.2]
paryāyeṇa prasuptaśca mamāṅke bharatāgrajaḥ | [Rām, Su, 36 15.1]
tato māṃsasamāyukto vāyasaḥ paryatuṇḍayat | [Rām, Su, 36 16.1]
tam ahaṃ loṣṭam udyamya vārayāmi sma vāyasam | [Rām, Su, 36 16.2]
dārayan sa ca māṃ kākastatraiva parilīyate | [Rām, Su, 36 17.1]
na cāpyuparamanmāṃsād bhakṣārthī balibhojanaḥ | [Rām, Su, 36 17.2]
utkarṣantyāṃ ca raśanāṃ kruddhāyāṃ mayi pakṣiṇe | [Rām, Su, 36 18.1]
sraṃsamāne ca vasane tato dṛṣṭā tvayā hyaham | [Rām, Su, 36 18.2]
tvayā vihasitā cāhaṃ kruddhā saṃlajjitā tadā | [Rām, Su, 36 19.1]
bhakṣya gṛddhena kālena dāritā tvām upāgatā | [Rām, Su, 36 19.2]
āsīnasya ca te śrāntā punar utsaṅgam āviśam | [Rām, Su, 36 20.1]
krudhyantī ca prahṛṣṭena tvayāhaṃ parisāntvitā | [Rām, Su, 36 20.2]
bāṣpapūrṇamukhī mandaṃ cakṣuṣī parimārjatī | [Rām, Su, 36 21.1]
lakṣitāhaṃ tvayā nātha vāyasena prakopitā | [Rām, Su, 36 21.2]
āśīviṣa iva kruddhaḥ śvasan vākyam abhāṣathāḥ | [Rām, Su, 36 22.1]
kena te nāganāsoru vikṣataṃ vai stanāntaram | [Rām, Su, 36 22.2]
kaḥ krīḍati saroṣeṇa pañcavaktreṇa bhoginā | [Rām, Su, 36 22.3]
vīkṣamāṇastatastaṃ vai vāyasaṃ samavaikṣathāḥ | [Rām, Su, 36 23.1]
nakhaiḥ sarudhirais tīkṣṇair mām evābhimukhaṃ sthitam | [Rām, Su, 36 23.2]
putraḥ kila sa śakrasya vāyasaḥ patatāṃ varaḥ | [Rām, Su, 36 24.1]
dharāntaracaraḥ śīghraṃ pavanasya gatau samaḥ | [Rām, Su, 36 24.2]
tatastasminmahābāhuḥ kopasaṃvartitekṣaṇaḥ | [Rām, Su, 36 25.1]
vāyase kṛtavān krūrāṃ matiṃ matimatāṃ vara | [Rām, Su, 36 25.2]
sa darbhasaṃstarād gṛhya brahmaṇo 'streṇa yojayaḥ | [Rām, Su, 36 26.1]
sa dīpta iva kālāgnir jajvālābhimukho dvijam | [Rām, Su, 36 26.2]
cikṣepitha pradīptāṃ tām iṣīkāṃ vāyasaṃ prati | [Rām, Su, 36 27.1]
anusṛṣṭastadā kālo jagāma vividhāṃ gatim | [Rām, Su, 36 27.2]
trāṇakāma imaṃ lokaṃ sarvaṃ vai vicacāra ha | [Rām, Su, 36 27.3]
sa pitrā ca parityaktaḥ suraiḥ sarvair maharṣibhiḥ | [Rām, Su, 36 28.1]
trīṃl lokān samparikramya tvām eva śaraṇaṃ gataḥ | [Rām, Su, 36 28.2]
taṃ tvaṃ nipatitaṃ bhūmau śaraṇyaḥ śaraṇāgatam | [Rām, Su, 36 29.1]
vadhārham api kākutstha kṛpayā paryapālayaḥ | [Rām, Su, 36 29.2]
na śarma labdhvā lokeṣu tvām eva śaraṇaṃ gataḥ | [Rām, Su, 36 29.3]
paridyūnaṃ viṣaṇṇaṃ ca sa tvam āyāntam uktavān | [Rām, Su, 36 30.1]
moghaṃ kartuṃ na śakyaṃ tu brāhmam astraṃ tad ucyatām | [Rām, Su, 36 30.2]
tatastasyākṣi kākasya hinasti sma sa dakṣiṇam | [Rām, Su, 36 31.1]
sa te tadā namaskṛtvā rājñe daśarathāya ca | [Rām, Su, 36 32.1]
tvayā vīra visṛṣṭastu pratipede svam ālayam | [Rām, Su, 36 32.2]
matkṛte kākamātre 'pi brahmāstraṃ samudīritam | [Rām, Su, 36 33.1]
kasmād yo māṃ harat tvattaḥ kṣamase taṃ mahīpate | [Rām, Su, 36 33.2]
sa kuruṣva mahotsāhaṃ kṛpāṃ mayi nararṣabha | [Rām, Su, 36 34.1]
ānṛśaṃsyaṃ paro dharmastvatta eva mayā śrutaḥ | [Rām, Su, 36 34.2]
jānāmi tvāṃ mahāvīryaṃ mahotsāhaṃ mahābalam | [Rām, Su, 36 35.1]
apārapāram akṣobhyaṃ gāmbhīryāt sāgaropamam | [Rām, Su, 36 35.2]
bhartāraṃ sasamudrāyā dharaṇyā vāsavopamam | [Rām, Su, 36 35.3]
evam astravidāṃ śreṣṭhaḥ sattvavān balavān api | [Rām, Su, 36 36.1]
kimartham astraṃ rakṣaḥsu na yojayasi rāghava | [Rām, Su, 36 36.2]
na nāgā nāpi gandharvā nāsurā na marudgaṇāḥ | [Rām, Su, 36 37.1]
rāmasya samare vegaṃ śaktāḥ pratisamādhitum | [Rām, Su, 36 37.2]
tasya vīryavataḥ kaścid yadyasti mayi saṃbhramaḥ | [Rām, Su, 36 38.1]
kimarthaṃ na śaraistīkṣṇaiḥ kṣayaṃ nayati rākṣasān | [Rām, Su, 36 38.2]
bhrātur ādeśam ādāya lakṣmaṇo vā paraṃtapaḥ | [Rām, Su, 36 39.1]
kasya hetor na māṃ vīraḥ paritrāti mahābalaḥ | [Rām, Su, 36 39.2]
yadi tau puruṣavyāghrau vāyvindrasamatejasau | [Rām, Su, 36 40.1]
surāṇām api durdharṣau kimarthaṃ mām upekṣataḥ | [Rām, Su, 36 40.2]
mamaiva duṣkṛtaṃ kiṃcin mahad asti na saṃśayaḥ | [Rām, Su, 36 41.1]
samarthāvapi tau yanmāṃ nāvekṣete paraṃtapau | [Rām, Su, 36 41.2]
kausalyā lokabhartāraṃ suṣuve yaṃ manasvinī | [Rām, Su, 36 42.1]
taṃ mamārthe sukhaṃ pṛccha śirasā cābhivādaya | [Rām, Su, 36 42.2]
srajaśca sarvaratnāni priyā yāśca varāṅganāḥ | [Rām, Su, 36 43.1]
aiśvaryaṃ ca viśālāyāṃ pṛthivyām api durlabham | [Rām, Su, 36 43.2]
pitaraṃ mātaraṃ caiva saṃmānyābhiprasādya ca | [Rām, Su, 36 44.1]
anupravrajito rāmaṃ sumitrā yena suprajāḥ | [Rām, Su, 36 44.2]
ānukūlyena dharmātmā tyaktvā sukham anuttamam | [Rām, Su, 36 44.3]
anugacchati kākutsthaṃ bhrātaraṃ pālayan vane | [Rām, Su, 36 45.1]
siṃhaskandho mahābāhur manasvī priyadarśanaḥ | [Rām, Su, 36 45.2]
pitṛvad vartate rāme mātṛvanmāṃ samācaran | [Rām, Su, 36 46.1]
hriyamāṇāṃ tadā vīro na tu māṃ veda lakṣmaṇaḥ | [Rām, Su, 36 46.2]
vṛddhopasevī lakṣmīvāñ śakto na bahubhāṣitā | [Rām, Su, 36 47.1]
rājaputraḥ priyaśreṣṭhaḥ sadṛśaḥ śvaśurasya me | [Rām, Su, 36 47.2]
mattaḥ priyataro nityaṃ bhrātā rāmasya lakṣmaṇaḥ | [Rām, Su, 36 48.1]
niyukto dhuri yasyāṃ tu tām udvahati vīryavān | [Rām, Su, 36 48.2]
yaṃ dṛṣṭvā rāghavo naiva vṛddham āryam anusmarat | [Rām, Su, 36 49.1]
sa mamārthāya kuśalaṃ vaktavyo vacanānmama | [Rām, Su, 36 49.2]
mṛdur nityaṃ śucir dakṣaḥ priyo rāmasya lakṣmaṇaḥ | [Rām, Su, 36 49.3]
idaṃ brūyāśca me nāthaṃ śūraṃ rāmaṃ punaḥ punaḥ | [Rām, Su, 36 50.1]
jīvitaṃ dhārayiṣyāmi māsaṃ daśarathātmaja | [Rām, Su, 36 50.2]
ūrdhvaṃ māsānna jīveyaṃ satyenāhaṃ bravīmi te | [Rām, Su, 36 50.3]
rāvaṇenoparuddhāṃ māṃ nikṛtyā pāpakarmaṇā | [Rām, Su, 36 51.1]
trātum arhasi vīra tvaṃ pātālād iva kauśikīm | [Rām, Su, 36 51.2]
tato vastragataṃ muktvā divyaṃ cūḍāmaṇiṃ śubham | [Rām, Su, 36 52.1]
pradeyo rāghavāyeti sītā hanumate dadau | [Rām, Su, 36 52.2]
pratigṛhya tato vīro maṇiratnam anuttamam | [Rām, Su, 36 53.1]
aṅgulyā yojayāmāsa na hyasya prābhavad bhujaḥ | [Rām, Su, 36 53.2]
maṇiratnaṃ kapivaraḥ pratigṛhyābhivādya ca | [Rām, Su, 36 54.1]
sītāṃ pradakṣiṇaṃ kṛtvā praṇataḥ pārśvataḥ sthitaḥ | [Rām, Su, 36 54.2]
harṣeṇa mahatā yuktaḥ sītādarśanajena saḥ | [Rām, Su, 36 55.1]
hṛdayena gato rāmaṃ śarīreṇa tu viṣṭhitaḥ | [Rām, Su, 36 55.2]
maṇivaram upagṛhya taṃ mahārhaṃ janakanṛpātmajayā dhṛtaṃ prabhāvāt | [Rām, Su, 36 56.1]
girivarapavanāvadhūtamuktaḥ sukhitamanāḥ pratisaṃkramaṃ prapede | [Rām, Su, 36 56.2]
{Rām, Su, 37}
maṇiṃ dattvā tataḥ sītā hanūmantam athābravīt | [Rām, Su, 37 1.1]
abhijñānam abhijñātam etad rāmasya tattvataḥ | [Rām, Su, 37 1.2]
maṇiṃ tu dṛṣṭvā rāmo vai trayāṇāṃ saṃsmariṣyati | [Rām, Su, 37 2.1]
vīro jananyā mama ca rājño daśarathasya ca | [Rām, Su, 37 2.2]
sa bhūyastvaṃ samutsāhe codito harisattama | [Rām, Su, 37 3.1]
asmin kāryasamārambhe pracintaya yaduttaram | [Rām, Su, 37 3.2]
tvam asmin kāryaniryoge pramāṇaṃ harisattama | [Rām, Su, 37 4.1]
tasya cintaya yo yatno duḥkhakṣayakaro bhavet | [Rām, Su, 37 4.2]
sa tatheti pratijñāya mārutir bhīmavikramaḥ | [Rām, Su, 37 5.1]
śirasāvandya vaidehīṃ gamanāyopacakrame | [Rām, Su, 37 5.2]
jñātvā samprasthitaṃ devī vānaraṃ mārutātmajam | [Rām, Su, 37 6.1]
bāṣpagadgadayā vācā maithilī vākyam abravīt | [Rām, Su, 37 6.2]
kuśalaṃ hanuman brūyāḥ sahitau rāmalakṣmaṇau | [Rām, Su, 37 7.1]
sugrīvaṃ ca sahāmātyaṃ vṛddhān sarvāṃśca vānarān | [Rām, Su, 37 7.2]
yathā ca sa mahābāhur māṃ tārayati rāghavaḥ | [Rām, Su, 37 8.1]
asmād duḥkhāmbusaṃrodhāt tvaṃ samādhātum arhasi | [Rām, Su, 37 8.2]
jīvantīṃ māṃ yathā rāmaḥ saṃbhāvayati kīrtimān | [Rām, Su, 37 9.1]
tat tvayā hanuman vācyaṃ vācā dharmam avāpnuhi | [Rām, Su, 37 9.2]
nityam utsāhayuktāśca vācaḥ śrutvā mayeritāḥ | [Rām, Su, 37 10.1]
vardhiṣyate dāśaratheḥ pauruṣaṃ madavāptaye | [Rām, Su, 37 10.2]
matsaṃdeśayutā vācastvattaḥ śrutvaiva rāghavaḥ | [Rām, Su, 37 11.1]
parākramavidhiṃ vīro vidhivat saṃvidhāsyati | [Rām, Su, 37 11.2]
sītāyāstad vacaḥ śrutvā hanumānmārutātmajaḥ | [Rām, Su, 37 12.1]
śirasyañjalim ādhāya vākyam uttaram abravīt | [Rām, Su, 37 12.2]
kṣipram eṣyati kākutstho haryṛkṣapravarair vṛtaḥ | [Rām, Su, 37 13.1]
yaste yudhi vijityārīñ śokaṃ vyapanayiṣyati | [Rām, Su, 37 13.2]
na hi paśyāmi martyeṣu nāmareṣvasureṣu vā | [Rām, Su, 37 14.1]
yastasya vamato bāṇān sthātum utsahate 'grataḥ | [Rām, Su, 37 14.2]
apyarkam api parjanyam api vaivasvataṃ yamam | [Rām, Su, 37 15.1]
sa hi soḍhuṃ raṇe śaktas tava hetor viśeṣataḥ | [Rām, Su, 37 15.2]
sa hi sāgaraparyantāṃ mahīṃ śāsitum īhate | [Rām, Su, 37 16.1]
tvannimitto hi rāmasya jayo janakanandini | [Rām, Su, 37 16.2]
tasya tadvacanaṃ śrutvā samyak satyaṃ subhāṣitam | [Rām, Su, 37 17.1]
jānakī bahu mene 'tha vacanaṃ cedam abravīt | [Rām, Su, 37 17.2]
tatastaṃ prasthitaṃ sītā vīkṣamāṇā punaḥ punaḥ | [Rām, Su, 37 18.1]
bhartuḥ snehānvitaṃ vākyaṃ sauhārdād anumānayat | [Rām, Su, 37 18.2]
yadi vā manyase vīra vasaikāham ariṃdama | [Rām, Su, 37 19.1]
kasmiṃścit saṃvṛte deśe viśrāntaḥ śvo gamiṣyasi | [Rām, Su, 37 19.2]
mama ced alpabhāgyāyāḥ sāṃnidhyāt tava vīryavān | [Rām, Su, 37 20.1]
asya śokasya mahato muhūrtaṃ mokṣaṇaṃ bhavet | [Rām, Su, 37 20.2]
gate hi hariśārdūla punarāgamanāya tu | [Rām, Su, 37 21.1]
prāṇānām api saṃdeho mama syānnātra saṃśayaḥ | [Rām, Su, 37 21.2]
tavādarśanajaḥ śoko bhūyo māṃ paritāpayet | [Rām, Su, 37 22.1]
duḥkhād duḥkhaparāmṛṣṭāṃ dīpayann iva vānara | [Rām, Su, 37 22.2]
ayaṃ ca vīra saṃdehastiṣṭhatīva mamāgrataḥ | [Rām, Su, 37 23.1]
sumahāṃs tvatsahāyeṣu haryṛkṣeṣu harīśvara | [Rām, Su, 37 23.2]
kathaṃ nu khalu duṣpāraṃ tariṣyanti mahodadhim | [Rām, Su, 37 24.1]
tāni haryṛkṣasainyāni tau vā naravarātmajau | [Rām, Su, 37 24.2]
trayāṇām eva bhūtānāṃ sāgarasyeha laṅghane | [Rām, Su, 37 25.1]
śaktiḥ syād vainateyasya tava vā mārutasya vā | [Rām, Su, 37 25.2]
tad asmin kāryaniryoge vīraivaṃ duratikrame | [Rām, Su, 37 26.1]
kiṃ paśyasi samādhānaṃ tvaṃ hi kāryavidāṃ varaḥ | [Rām, Su, 37 26.2]
kāmam asya tvam evaikaḥ kāryasya parisādhane | [Rām, Su, 37 27.1]
paryāptaḥ paravīraghna yaśasyaste balodayaḥ | [Rām, Su, 37 27.2]
balaiḥ samagrair yadi māṃ rāvaṇaṃ jitya saṃyuge | [Rām, Su, 37 28.1]
vijayī svapuraṃ yāyāt tat tu me syād yaśaskaram | [Rām, Su, 37 28.2]
balaistu saṃkulāṃ kṛtvā laṅkāṃ parabalārdanaḥ | [Rām, Su, 37 29.1]
māṃ nayed yadi kākutsthastat tasya sadṛśaṃ bhavet | [Rām, Su, 37 29.2]
tad yathā tasya vikrāntam anurūpaṃ mahātmanaḥ | [Rām, Su, 37 30.1]
bhaved āhavaśūrasya tathā tvam upapādaya | [Rām, Su, 37 30.2]
tad arthopahitaṃ vākyaṃ sahitaṃ hetusaṃhitam | [Rām, Su, 37 31.1]
niśamya hanumāñ śeṣaṃ vākyam uttaram abravīt | [Rām, Su, 37 31.2]
devi haryṛkṣasainyānām īśvaraḥ plavatāṃ varaḥ | [Rām, Su, 37 32.1]
sugrīvaḥ sattvasampannastavārthe kṛtaniścayaḥ | [Rām, Su, 37 32.2]
sa vānarasahasrāṇāṃ koṭībhir abhisaṃvṛtaḥ | [Rām, Su, 37 33.1]
kṣipram eṣyati vaidehi rākṣasānāṃ nibarhaṇaḥ | [Rām, Su, 37 33.2]
tasya vikramasampannāḥ sattvavanto mahābalāḥ | [Rām, Su, 37 34.1]
manaḥsaṃkalpasaṃpātā nideśe harayaḥ sthitāḥ | [Rām, Su, 37 34.2]
yeṣāṃ nopari nādhastānna tiryak sajjate gatiḥ | [Rām, Su, 37 35.1]
na ca karmasu sīdanti mahatsvamitatejasaḥ | [Rām, Su, 37 35.2]
asakṛt tair mahotsāhaiḥ sasāgaradharādharā | [Rām, Su, 37 36.1]
pradakṣiṇīkṛtā bhūmir vāyumārgānusāribhiḥ | [Rām, Su, 37 36.2]
madviśiṣṭāśca tulyāśca santi tatra vanaukasaḥ | [Rām, Su, 37 37.1]
mattaḥ pratyavaraḥ kaścin nāsti sugrīvasaṃnidhau | [Rām, Su, 37 37.2]
ahaṃ tāvad iha prāptaḥ kiṃ punaste mahābalāḥ | [Rām, Su, 37 38.1]
na hi prakṛṣṭāḥ preṣyante preṣyante hītare janāḥ | [Rām, Su, 37 38.2]
tad alaṃ paritāpena devi śoko vyapaitu te | [Rām, Su, 37 39.1]
ekotpātena te laṅkām eṣyanti hariyūthapāḥ | [Rām, Su, 37 39.2]
mama pṛṣṭhagatau tau ca candrasūryāvivoditau | [Rām, Su, 37 40.1]
tvatsakāśaṃ mahāsattvau nṛsiṃhāvāgamiṣyataḥ | [Rām, Su, 37 40.2]
tau hi vīrau naravarau sahitau rāmalakṣmaṇau | [Rām, Su, 37 41.1]
āgamya nagarīṃ laṅkāṃ sāyakair vidhamiṣyataḥ | [Rām, Su, 37 41.2]
sagaṇaṃ rāvaṇaṃ hatvā rāghavo raghunandanaḥ | [Rām, Su, 37 42.1]
tvām ādāya varārohe svapuraṃ pratiyāsyati | [Rām, Su, 37 42.2]
tad āśvasihi bhadraṃ te bhava tvaṃ kālakāṅkṣiṇī | [Rām, Su, 37 43.1]
nacirād drakṣyase rāmaṃ prajvalantam ivānilam | [Rām, Su, 37 43.2]
nihate rākṣasendre ca saputrāmātyabāndhave | [Rām, Su, 37 44.1]
tvaṃ sameṣyasi rāmeṇa śaśāṅkeneva rohiṇī | [Rām, Su, 37 44.2]
kṣipraṃ tvaṃ devi śokasya pāraṃ yāsyasi maithili | [Rām, Su, 37 45.1]
rāvaṇaṃ caiva rāmeṇa nihataṃ drakṣyase 'cirāt | [Rām, Su, 37 45.2]
evam āśvāsya vaidehīṃ hanūmānmārutātmajaḥ | [Rām, Su, 37 46.1]
gamanāya matiṃ kṛtvā vaidehīṃ punar abravīt | [Rām, Su, 37 46.2]
tam arighnaṃ kṛtātmānaṃ kṣipraṃ drakṣyasi rāghavam | [Rām, Su, 37 47.1]
lakṣmaṇaṃ ca dhanuṣpāṇiṃ laṅkādvāram upasthitam | [Rām, Su, 37 47.2]
nakhadaṃṣṭrāyudhān vīrān siṃhaśārdūlavikramān | [Rām, Su, 37 48.1]
vānarān vāraṇendrābhān kṣipraṃ drakṣyasi saṃgatān | [Rām, Su, 37 48.2]
śailāmbudanikāśānāṃ laṅkāmalayasānuṣu | [Rām, Su, 37 49.1]
nardatāṃ kapimukhyānām ārye yūthānyanekaśaḥ | [Rām, Su, 37 49.2]
sa tu marmaṇi ghoreṇa tāḍito manmatheṣuṇā | [Rām, Su, 37 50.1]
na śarma labhate rāmaḥ siṃhārdita iva dvipaḥ | [Rām, Su, 37 50.2]
mā rudo devi śokena mā bhūt te manaso 'priyam | [Rām, Su, 37 51.1]
śacīva pathyā śakreṇa bhartrā nāthavatī hyasi | [Rām, Su, 37 51.2]
rāmād viśiṣṭaḥ ko 'nyo 'sti kaścit saumitriṇā samaḥ | [Rām, Su, 37 52.1]
agnimārutakalpau tau bhrātarau tava saṃśrayau | [Rām, Su, 37 52.2]
nāsmiṃściraṃ vatsyasi devi deśe rakṣogaṇair adhyuṣite 'tiraudre | [Rām, Su, 37 53.1]
na te cirād āgamanaṃ priyasya kṣamasva matsaṃgamakālamātram | [Rām, Su, 37 53.2]
{Rām, Su, 38}
śrutvā tu vacanaṃ tasya vāyusūnor mahātmanaḥ | [Rām, Su, 38 1.1]
uvācātmahitaṃ vākyaṃ sītā surasutopamā | [Rām, Su, 38 1.2]
tvāṃ dṛṣṭvā priyavaktāraṃ samprahṛṣyāmi vānara | [Rām, Su, 38 2.1]
ardhasaṃjātasasyeva vṛṣṭiṃ prāpya vasuṃdharā | [Rām, Su, 38 2.2]
yathā taṃ puruṣavyāghraṃ gātraiḥ śokābhikarśitaiḥ | [Rām, Su, 38 3.1]
saṃspṛśeyaṃ sakāmāhaṃ tathā kuru dayāṃ mayi | [Rām, Su, 38 3.2]
abhijñānaṃ ca rāmasya dattaṃ harigaṇottama | [Rām, Su, 38 4.1]
kṣiptām īṣikāṃ kākasya kopād ekākṣiśātanīm | [Rām, Su, 38 4.2]
manaḥśilāyāstilako gaṇḍapārśve niveśitaḥ | [Rām, Su, 38 5.1]
tvayā pranaṣṭe tilake taṃ kila smartum arhasi | [Rām, Su, 38 5.2]
sa vīryavān kathaṃ sītāṃ hṛtāṃ samanumanyase | [Rām, Su, 38 6.1]
vasantīṃ rakṣasāṃ madhye mahendravaruṇopama | [Rām, Su, 38 6.2]
eṣa cūḍāmaṇir divyo mayā suparirakṣitaḥ | [Rām, Su, 38 7.1]
etaṃ dṛṣṭvā prahṛṣyāmi vyasane tvām ivānagha | [Rām, Su, 38 7.2]
eṣa niryātitaḥ śrīmānmayā te vārisaṃbhavaḥ | [Rām, Su, 38 8.1]
ataḥ paraṃ na śakṣyāmi jīvituṃ śokalālasā | [Rām, Su, 38 8.2]
asahyāni ca duḥkhāni vācaśca hṛdayacchidaḥ | [Rām, Su, 38 9.1]
rākṣasīnāṃ sughorāṇāṃ tvatkṛte marṣayāmyaham | [Rām, Su, 38 9.2]
dhārayiṣyāmi māsaṃ tu jīvitaṃ śatrusūdana | [Rām, Su, 38 10.1]
māsād ūrdhvaṃ na jīviṣye tvayā hīnā nṛpātmaja | [Rām, Su, 38 10.2]
ghoro rākṣasarājo 'yaṃ dṛṣṭiśca na sukhā mayi | [Rām, Su, 38 11.1]
tvāṃ ca śrutvā vipadyantaṃ na jīveyam ahaṃ kṣaṇam | [Rām, Su, 38 11.2]
vaidehyā vacanaṃ śrutvā karuṇaṃ sāśrubhāṣitam | [Rām, Su, 38 12.1]
athābravīnmahātejā hanumānmārutātmajaḥ | [Rām, Su, 38 12.2]
tvacchokavimukho rāmo devi satyena te śape | [Rām, Su, 38 13.1]
rāme śokābhibhūte tu lakṣmaṇaḥ paritapyate | [Rām, Su, 38 13.2]
dṛṣṭā kathaṃcid bhavatī na kālaḥ pariśocitum | [Rām, Su, 38 14.1]
imaṃ muhūrtaṃ duḥkhānām antaṃ drakṣyasi bhāmini | [Rām, Su, 38 14.2]
tāvubhau puruṣavyāghrau rājaputrāvaninditau | [Rām, Su, 38 15.1]
tvaddarśanakṛtotsāhau laṅkāṃ bhasmīkariṣyataḥ | [Rām, Su, 38 15.2]
hatvā tu samare krūraṃ rāvaṇaṃ sahabāndhavam | [Rām, Su, 38 16.1]
rāghavau tvāṃ viśālākṣi svāṃ purīṃ prāpayiṣyataḥ | [Rām, Su, 38 16.2]
yat tu rāmo vijānīyād abhijñānam anindite | [Rām, Su, 38 17.1]
prītisaṃjananaṃ tasya bhūyastvaṃ dātum arhasi | [Rām, Su, 38 17.2]
sābravīd dattam eveha mayābhijñānam uttamam | [Rām, Su, 38 18.1]
etad eva hi rāmasya dṛṣṭvā matkeśabhūṣaṇam | [Rām, Su, 38 18.2]
śraddheyaṃ hanuman vākyaṃ tava vīra bhaviṣyati | [Rām, Su, 38 18.3]
sa taṃ maṇivaraṃ gṛhya śrīmān plavagasattamaḥ | [Rām, Su, 38 19.1]
praṇamya śirasā devīṃ gamanāyopacakrame | [Rām, Su, 38 19.2]
tam utpātakṛtotsāham avekṣya haripuṃgavam | [Rām, Su, 38 20.1]
vardhamānaṃ mahāvegam uvāca janakātmajā | [Rām, Su, 38 20.2]
aśrupūrṇamukhī dīnā bāṣpagadgadayā girā | [Rām, Su, 38 20.3]
hanūman siṃhasaṃkāśau bhrātarau rāmalakṣmaṇau | [Rām, Su, 38 21.1]
sugrīvaṃ ca sahāmātyaṃ sarvān brūyā anāmayam | [Rām, Su, 38 21.2]
yathā ca sa mahābāhur māṃ tārayati rāghavaḥ | [Rām, Su, 38 22.1]
asmād duḥkhāmbusaṃrodhāt tat samādhātum arhasi | [Rām, Su, 38 22.2]
imaṃ ca tīvraṃ mama śokavegaṃ rakṣobhir ebhiḥ paribhartsanaṃ ca | [Rām, Su, 38 23.1]
brūyāstu rāmasya gataḥ samīpaṃ śivaśca te 'dhvāstu haripravīra | [Rām, Su, 38 23.2]
sa rājaputryā prativeditārthaḥ kapiḥ kṛtārthaḥ parihṛṣṭacetāḥ | [Rām, Su, 38 24.1]
tad alpaśeṣaṃ prasamīkṣya kāryaṃ diśaṃ hyudīcīṃ manasā jagāma | [Rām, Su, 38 24.2]
{Rām, Su, 39}
sa ca vāgbhiḥ praśastābhir gamiṣyan pūjitastayā | [Rām, Su, 39 1.1]
tasmād deśād apakramya cintayāmāsa vānaraḥ | [Rām, Su, 39 1.2]
alpaśeṣam idaṃ kāryaṃ dṛṣṭeyam asitekṣaṇā | [Rām, Su, 39 2.1]
trīn upāyān atikramya caturtha iha dṛśyate | [Rām, Su, 39 2.2]
na sāma rakṣaḥsu guṇāya kalpate na dānam arthopaciteṣu vartate | [Rām, Su, 39 3.1]
na bhedasādhyā baladarpitā janāḥ parākramastveṣa mameha rocate | [Rām, Su, 39 3.2]
na cāsya kāryasya parākramād ṛte viniścayaḥ kaścid ihopapadyate | [Rām, Su, 39 4.1]
hṛtapravīrāstu raṇe hi rākṣasāḥ kathaṃcid īyur yad ihādya mārdavam | [Rām, Su, 39 4.2]
kārye karmaṇi nirdiṣṭo yo bahūnyapi sādhayet | [Rām, Su, 39 5.1]
pūrvakāryavirodhena sa kāryaṃ kartum arhati | [Rām, Su, 39 5.2]
na hyekaḥ sādhako hetuḥ svalpasyāpīha karmaṇaḥ | [Rām, Su, 39 6.1]
yo hyarthaṃ bahudhā veda sa samartho 'rthasādhane | [Rām, Su, 39 6.2]
ihaiva tāvat kṛtaniścayo hyahaṃ yadi vrajeyaṃ plavageśvarālayam | [Rām, Su, 39 7.1]
parātmasammardaviśeṣatattvavit tataḥ kṛtaṃ syānmama bhartṛśāsanam | [Rām, Su, 39 7.2]
kathaṃ nu khalvadya bhavet sukhāgataṃ prasahya yuddhaṃ mama rākṣasaiḥ | [Rām, Su, 39 8.1]
tathaiva khalvātmabalaṃ ca sāravat samānayenmāṃ ca raṇe daśānanaḥ | [Rām, Su, 39 8.2]
idam asya nṛśaṃsasya nandanopamam uttamam | [Rām, Su, 39 9.1]
vanaṃ netramanaḥkāntaṃ nānādrumalatāyutam | [Rām, Su, 39 9.2]
idaṃ vidhvaṃsayiṣyāmi śuṣkaṃ vanam ivānalaḥ | [Rām, Su, 39 10.1]
asmin bhagne tataḥ kopaṃ kariṣyati sa rāvaṇaḥ | [Rām, Su, 39 10.2]
tato mahat sāśvamahārathadvipaṃ balaṃ samāneṣyati rākṣasādhipaḥ | [Rām, Su, 39 11.1]
triśūlakālāyasapaṭṭiśāyudhaṃ tato mahad yuddham idaṃ bhaviṣyati | [Rām, Su, 39 11.2]
ahaṃ tu taiḥ saṃyati caṇḍavikramaiḥ sametya rakṣobhir asaṃgavikramaḥ | [Rām, Su, 39 12.1]
nihatya tad rāvaṇacoditaṃ balaṃ sukhaṃ gamiṣyāmi kapīśvarālayam | [Rām, Su, 39 12.2]
tato mārutavat kruddho mārutir bhīmavikramaḥ | [Rām, Su, 39 13.1]
ūruvegena mahatā drumān kṣeptum athārabhat | [Rām, Su, 39 13.2]
tatastaddhanumān vīro babhañja pramadāvanam | [Rām, Su, 39 14.1]
mattadvijasamāghuṣṭaṃ nānādrumalatāyutam | [Rām, Su, 39 14.2]
tad vanaṃ mathitair vṛkṣair bhinnaiśca salilāśayaiḥ | [Rām, Su, 39 15.1]
cūrṇitaiḥ parvatāgraiśca babhūvāpriyadarśanam | [Rām, Su, 39 15.2]
latāgṛhaiścitragṛhaiśca nāśitair mahoragair vyālamṛgaiśca nirdhutaiḥ | [Rām, Su, 39 16.1]
śilāgṛhair unmathitaistathā gṛhaiḥ pranaṣṭarūpaṃ tad abhūnmahad vanam | [Rām, Su, 39 16.2]
sa tasya kṛtvārthapater mahākapir mahad vyalīkaṃ manaso mahātmanaḥ | [Rām, Su, 39 17.1]
yuyutsur eko bahubhir mahābalaiḥ śriyā jvalaṃstoraṇam āśritaḥ kapiḥ | [Rām, Su, 39 17.2]
{Rām, Su, 40}
tataḥ pakṣininādena vṛkṣabhaṅgasvanena ca | [Rām, Su, 40 1.1]
babhūvustrāsasaṃbhrāntāḥ sarve laṅkānivāsinaḥ | [Rām, Su, 40 1.2]
vidrutāśca bhayatrastā vinedur mṛgapakṣiṇaḥ | [Rām, Su, 40 2.1]
rakṣasāṃ ca nimittāni krūrāṇi pratipedire | [Rām, Su, 40 2.2]
tato gatāyāṃ nidrāyāṃ rākṣasyo vikṛtānanāḥ | [Rām, Su, 40 3.1]
tad vanaṃ dadṛśur bhagnaṃ taṃ ca vīraṃ mahākapim | [Rām, Su, 40 3.2]
sa tā dṛṣṭvā mahābāhur mahāsattvo mahābalaḥ | [Rām, Su, 40 4.1]
cakāra sumahad rūpaṃ rākṣasīnāṃ bhayāvaham | [Rām, Su, 40 4.2]
tatastaṃ girisaṃkāśam atikāyaṃ mahābalam | [Rām, Su, 40 5.1]
rākṣasyo vānaraṃ dṛṣṭvā papracchur janakātmajām | [Rām, Su, 40 5.2]
ko 'yaṃ kasya kuto vāyaṃ kiṃnimittam ihāgataḥ | [Rām, Su, 40 6.1]
kathaṃ tvayā sahānena saṃvādaḥ kṛta ityuta | [Rām, Su, 40 6.2]
ācakṣva no viśālākṣi mā bhūt te subhage bhayam | [Rām, Su, 40 7.1]
saṃvādam asitāpāṅge tvayā kiṃ kṛtavān ayam | [Rām, Su, 40 7.2]
athābravīt tadā sādhvī sītā sarvāṅgaśobhanā | [Rām, Su, 40 8.1]
rakṣasāṃ kāmarūpāṇāṃ vijñāne mama kā gatiḥ | [Rām, Su, 40 8.2]
yūyam evāsya jānīta yo 'yaṃ yad vā kariṣyati | [Rām, Su, 40 9.1]
ahir eva aheḥ pādān vijānāti na saṃśayaḥ | [Rām, Su, 40 9.2]
aham apyasya bhītāsmi nainaṃ jānāmi konvayam | [Rām, Su, 40 10.1]
vedmi rākṣasam evainaṃ kāmarūpiṇam āgatam | [Rām, Su, 40 10.2]
vaidehyā vacanaṃ śrutvā rākṣasyo vidrutā drutam | [Rām, Su, 40 11.1]
sthitāḥ kāścid gatāḥ kāścid rāvaṇāya niveditum | [Rām, Su, 40 11.2]
rāvaṇasya samīpe tu rākṣasyo vikṛtānanāḥ | [Rām, Su, 40 12.1]
virūpaṃ vānaraṃ bhīmam ākhyātum upacakramuḥ | [Rām, Su, 40 12.2]
aśokavanikāmadhye rājan bhīmavapuḥ kapiḥ | [Rām, Su, 40 13.1]
sītayā kṛtasaṃvādastiṣṭhatyamitavikramaḥ | [Rām, Su, 40 13.2]
na ca taṃ jānakī sītā hariṃ hariṇalocanā | [Rām, Su, 40 14.1]
asmābhir bahudhā pṛṣṭā nivedayitum icchati | [Rām, Su, 40 14.2]
vāsavasya bhaved dūto dūto vaiśravaṇasya vā | [Rām, Su, 40 15.1]
preṣito vāpi rāmeṇa sītānveṣaṇakāṅkṣayā | [Rām, Su, 40 15.2]
tena tvadbhutarūpeṇa yat tat tava manoharam | [Rām, Su, 40 16.1]
nānāmṛgagaṇākīrṇaṃ pramṛṣṭaṃ pramadāvanam | [Rām, Su, 40 16.2]
na tatra kaścid uddeśo yastena na vināśitaḥ | [Rām, Su, 40 17.1]
yatra sā jānakī sītā sa tena na vināśitaḥ | [Rām, Su, 40 17.2]
jānakīrakṣaṇārthaṃ vā śramād vā nopalabhyate | [Rām, Su, 40 18.1]
athavā kaḥ śramastasya saiva tenābhirakṣitā | [Rām, Su, 40 18.2]
cārupallavapatrāḍhyaṃ yaṃ sītā svayam āsthitā | [Rām, Su, 40 19.1]
pravṛddhaḥ śiṃśapāvṛkṣaḥ sa ca tenābhirakṣitaḥ | [Rām, Su, 40 19.2]
tasyograrūpasyograṃ tvaṃ daṇḍam ājñātum arhasi | [Rām, Su, 40 20.1]
sītā saṃbhāṣitā yena tad vanaṃ ca vināśitam | [Rām, Su, 40 20.2]
manaḥparigṛhītāṃ tāṃ tava rakṣogaṇeśvara | [Rām, Su, 40 21.1]
kaḥ sītām abhibhāṣeta yo na syāt tyaktajīvitaḥ | [Rām, Su, 40 21.2]
rākṣasīnāṃ vacaḥ śrutvā rāvaṇo rākṣaseśvaraḥ | [Rām, Su, 40 22.1]
hutāgnir iva jajvāla kopasaṃvartitekṣaṇaḥ | [Rām, Su, 40 22.2]
ātmanaḥ sadṛśāñ śūrān kiṃkarānnāma rākṣasān | [Rām, Su, 40 23.1]
vyādideśa mahātejā nigrahārthaṃ hanūmataḥ | [Rām, Su, 40 23.2]
teṣām aśītisāhasraṃ kiṃkarāṇāṃ tarasvinām | [Rām, Su, 40 24.1]
niryayur bhavanāt tasmāt kūṭamudgarapāṇayaḥ | [Rām, Su, 40 24.2]
mahodarā mahādaṃṣṭrā ghorarūpā mahābalāḥ | [Rām, Su, 40 25.1]
yuddhābhimanasaḥ sarve hanūmadgrahaṇonmukhāḥ | [Rām, Su, 40 25.2]
te kapiṃ taṃ samāsādya toraṇastham avasthitam | [Rām, Su, 40 26.1]
abhipetur mahāvegāḥ pataṅgā iva pāvakam | [Rām, Su, 40 26.2]
te gadābhir vicitrābhiḥ parighaiḥ kāñcanāṅgadaiḥ | [Rām, Su, 40 27.1]
ājaghnur vānaraśreṣṭhaṃ śarair ādityasaṃnibhaiḥ | [Rām, Su, 40 27.2]
hanūmān api tejasvī śrīmān parvatasaṃnibhaḥ | [Rām, Su, 40 28.1]
kṣitāvāvidhya lāṅgūlaṃ nanāda ca mahāsvanam | [Rām, Su, 40 28.2]
tasya saṃnādaśabdena te 'bhavan bhayaśaṅkitāḥ | [Rām, Su, 40 29.1]
dadṛśuśca hanūmantaṃ saṃdhyāmegham ivonnatam | [Rām, Su, 40 29.2]
svāmisaṃdeśaniḥśaṅkāstataste rākṣasāḥ kapim | [Rām, Su, 40 30.1]
citraiḥ praharaṇair bhīmair abhipetustatastataḥ | [Rām, Su, 40 30.2]
sa taiḥ parivṛtaḥ śūraiḥ sarvataḥ sa mahābalaḥ | [Rām, Su, 40 31.1]
āsasādāyasaṃ bhīmaṃ parighaṃ toraṇāśritam | [Rām, Su, 40 31.2]
sa taṃ parigham ādāya jaghāna rajanīcarān | [Rām, Su, 40 32.1]
sa pannagam ivādāya sphurantaṃ vinatāsutaḥ | [Rām, Su, 40 33.1]
vicacārāmbare vīraḥ parigṛhya ca mārutiḥ | [Rām, Su, 40 33.2]
sa hatvā rākṣasān vīraḥ kiṃkarānmārutātmajaḥ | [Rām, Su, 40 34.1]
yuddhākāṅkṣī punar vīrastoraṇaṃ samupasthitaḥ | [Rām, Su, 40 34.2]
tatastasmād bhayānmuktāḥ katicit tatra rākṣasāḥ | [Rām, Su, 40 35.1]
nihatān kiṃkarān sarvān rāvaṇāya nyavedayan | [Rām, Su, 40 35.2]
sa rākṣasānāṃ nihataṃ mahābalaṃ niśamya rājā parivṛttalocanaḥ | [Rām, Su, 40 36.1]
samādideśāpratimaṃ parākrame prahastaputraṃ samare sudurjayam | [Rām, Su, 40 36.2]
{Rām, Su, 41}
tataḥ sa kiṃkarān hatvā hanūmān dhyānam āsthitaḥ | [Rām, Su, 41 1.1]
vanaṃ bhagnaṃ mayā caityaprāsādo na vināśitaḥ | [Rām, Su, 41 1.2]
tasmāt prāsādam apyevam imaṃ vidhvaṃsayāmyaham | [Rām, Su, 41 1.3]
iti saṃcintya hanumānmanasā darśayan balam | [Rām, Su, 41 2.1]
caityaprāsādam āplutya meruśṛṅgam ivonnatam | [Rām, Su, 41 2.2]
āruroha hariśreṣṭho hanūmānmārutātmajaḥ | [Rām, Su, 41 2.3]
saṃpradhṛṣya ca durdharṣaścaityaprāsādam unnatam | [Rām, Su, 41 3.1]
hanūmān prajvalaṃllakṣmyā pāriyātropamo 'bhavat | [Rām, Su, 41 3.2]
sa bhūtvā tu mahākāyo hanūmānmārutātmajaḥ | [Rām, Su, 41 4.1]
dhṛṣṭam āsphoṭayāmāsa laṅkāṃ śabdena pūrayan | [Rām, Su, 41 4.2]
tasyāsphoṭitaśabdena mahatā śrotraghātinā | [Rām, Su, 41 5.1]
petur vihaṃgā gaganād uccaiścedam aghoṣayat | [Rām, Su, 41 5.2]
jayatyatibalo rāmo lakṣmaṇaśca mahābalaḥ | [Rām, Su, 41 6.1]
rājā jayati sugrīvo rāghaveṇābhipālitaḥ | [Rām, Su, 41 6.2]
dāso 'haṃ kosalendrasya rāmasyākliṣṭakarmaṇaḥ | [Rām, Su, 41 7.1]
hanumāñ śatrusainyānāṃ nihantā mārutātmajaḥ | [Rām, Su, 41 7.2]
na rāvaṇasahasraṃ me yuddhe pratibalaṃ bhavet | [Rām, Su, 41 8.1]
śilābhistu praharataḥ pādapaiśca sahasraśaḥ | [Rām, Su, 41 8.2]
ardayitvā purīṃ laṅkām abhivādya ca maithilīm | [Rām, Su, 41 9.1]
samṛddhārtho gamiṣyāmi miṣatāṃ sarvarakṣasām | [Rām, Su, 41 9.2]
evam uktvā vimānasthaścaityasthān haripuṃgavaḥ | [Rām, Su, 41 10.1]
nanāda bhīmanirhrādo rakṣasāṃ janayan bhayam | [Rām, Su, 41 10.2]
tena śabdena mahatā caityapālāḥ śataṃ yayuḥ | [Rām, Su, 41 11.1]
gṛhītvā vividhān astrān prāsān khaḍgān paraśvadhān | [Rām, Su, 41 11.2]
visṛjanto mahākāyā mārutiṃ paryavārayan | [Rām, Su, 41 11.3]
āvarta iva gaṅgāyāstoyasya vipulo mahān | [Rām, Su, 41 12.1]
parikṣipya hariśreṣṭhaṃ sa babhau rakṣasāṃ gaṇaḥ | [Rām, Su, 41 12.2]
tato vātātmajaḥ kruddho bhīmarūpaṃ samāsthitaḥ | [Rām, Su, 41 13.1]
prāsādasya mahāṃstasya stambhaṃ hemapariṣkṛtam | [Rām, Su, 41 14.1]
utpāṭayitvā vegena hanūmānmārutātmajaḥ | [Rām, Su, 41 14.2]
tatastaṃ bhrāmayāmāsa śatadhāraṃ mahābalaḥ | [Rām, Su, 41 14.3]
sa rākṣasaśataṃ hatvā vajreṇendra ivāsurān | [Rām, Su, 41 15.1]
antarikṣasthitaḥ śrīmān idaṃ vacanam abravīt | [Rām, Su, 41 15.2]
mādṛśānāṃ sahasrāṇi visṛṣṭāni mahātmanām | [Rām, Su, 41 16.1]
balināṃ vānarendrāṇāṃ sugrīvavaśavartinām | [Rām, Su, 41 16.2]
śataiḥ śatasahasraiśca koṭībhir ayutair api | [Rām, Su, 41 17.1]
āgamiṣyati sugrīvaḥ sarveṣāṃ vo niṣūdanaḥ | [Rām, Su, 41 17.2]
neyam asti purī laṅkā na yūyaṃ na ca rāvaṇaḥ | [Rām, Su, 41 18.1]
yasmād ikṣvākunāthena baddhaṃ vairaṃ mahātmanā | [Rām, Su, 41 18.2]
{Rām, Su, 42}
saṃdiṣṭo rākṣasendreṇa prahastasya suto balī | [Rām, Su, 42 1.1]
jambumālī mahādaṃṣṭro nirjagāma dhanurdharaḥ | [Rām, Su, 42 1.2]
raktamālyāmbaradharaḥ sragvī rucirakuṇḍalaḥ | [Rām, Su, 42 2.1]
mahān vivṛttanayanaścaṇḍaḥ samaradurjayaḥ | [Rām, Su, 42 2.2]
dhanuḥ śakradhanuḥprakhyaṃ mahad rucirasāyakam | [Rām, Su, 42 3.1]
visphārayāṇo vegena vajrāśanisamasvanam | [Rām, Su, 42 3.2]
tasya visphāraghoṣeṇa dhanuṣo mahatā diśaḥ | [Rām, Su, 42 4.1]
pradiśaśca nabhaścaiva sahasā samapūryata | [Rām, Su, 42 4.2]
rathena kharayuktena tam āgatam udīkṣya saḥ | [Rām, Su, 42 5.1]
hanūmān vegasampanno jaharṣa ca nanāda ca | [Rām, Su, 42 5.2]
taṃ toraṇaviṭaṅkasthaṃ hanūmantaṃ mahākapim | [Rām, Su, 42 6.1]
jambumālī mahābāhur vivyādha niśitaiḥ śaraiḥ | [Rām, Su, 42 6.2]
ardhacandreṇa vadane śirasyekena karṇinā | [Rām, Su, 42 7.1]
bāhvor vivyādha nārācair daśabhistaṃ kapīśvaram | [Rām, Su, 42 7.2]
tasya tacchuśubhe tāmraṃ śareṇābhihataṃ mukham | [Rām, Su, 42 8.1]
śaradīvāmbujaṃ phullaṃ viddhaṃ bhāskararaśminā | [Rām, Su, 42 8.2]
cukopa bāṇābhihato rākṣasasya mahākapiḥ | [Rām, Su, 42 9.1]
tataḥ pārśve 'tivipulāṃ dadarśa mahatīṃ śilām | [Rām, Su, 42 9.2]
tarasā tāṃ samutpāṭya cikṣepa balavad balī | [Rām, Su, 42 10.1]
tāṃ śarair daśabhiḥ kruddhastāḍayāmāsa rākṣasaḥ | [Rām, Su, 42 10.2]
vipannaṃ karma tad dṛṣṭvā hanūmāṃścaṇḍavikramaḥ | [Rām, Su, 42 11.1]
sālaṃ vipulam utpāṭya bhrāmayāmāsa vīryavān | [Rām, Su, 42 11.2]
bhrāmayantaṃ kapiṃ dṛṣṭvā sālavṛkṣaṃ mahābalam | [Rām, Su, 42 12.1]
cikṣepa subahūn bāṇāñ jambumālī mahābalaḥ | [Rām, Su, 42 12.2]
sālaṃ caturbhiścicheda vānaraṃ pañcabhir bhuje | [Rām, Su, 42 13.1]
urasyekena bāṇena daśabhistu stanāntare | [Rām, Su, 42 13.2]
sa śaraiḥ pūritatanuḥ krodhena mahatā vṛtaḥ | [Rām, Su, 42 14.1]
tam eva parighaṃ gṛhya bhrāmayāmāsa vegitaḥ | [Rām, Su, 42 14.2]
ativego 'tivegena bhrāmayitvā balotkaṭaḥ | [Rām, Su, 42 15.1]
parighaṃ pātayāmāsa jambumāler mahorasi | [Rām, Su, 42 15.2]
tasya caiva śiro nāsti na bāhū na ca jānunī | [Rām, Su, 42 16.1]
na dhanur na ratho nāśvāstatrādṛśyanta neṣavaḥ | [Rām, Su, 42 16.2]
sa hatastarasā tena jambumālī mahārathaḥ | [Rām, Su, 42 17.1]
papāta nihato bhūmau cūrṇitāṅgavibhūṣaṇaḥ | [Rām, Su, 42 17.2]
jambumāliṃ ca nihataṃ kiṃkarāṃśca mahābalān | [Rām, Su, 42 18.1]
cukrodha rāvaṇaḥ śrutvā kopasaṃraktalocanaḥ | [Rām, Su, 42 18.2]
sa roṣasaṃvartitatāmralocanaḥ prahastaputre nihate mahābale | [Rām, Su, 42 19.1]
amātyaputrān ativīryavikramān samādideśāśu niśācareśvaraḥ | [Rām, Su, 42 19.2]
{Rām, Su, 43}
tataste rākṣasendreṇa coditā mantriṇaḥ sutāḥ | [Rām, Su, 43 1.1]
niryayur bhavanāt tasmāt sapta saptārcivarcasaḥ | [Rām, Su, 43 1.2]
mahābalaparīvārā dhanuṣmanto mahābalāḥ | [Rām, Su, 43 2.1]
kṛtāstrāstravidāṃ śreṣṭhāḥ parasparajayaiṣiṇaḥ | [Rām, Su, 43 2.2]
hemajālaparikṣiptair dhvajavadbhiḥ patākibhiḥ | [Rām, Su, 43 3.1]
toyadasvananirghoṣair vājiyuktair mahārathaiḥ | [Rām, Su, 43 3.2]
taptakāñcanacitrāṇi cāpānyamitavikramāḥ | [Rām, Su, 43 4.1]
visphārayantaḥ saṃhṛṣṭāstaḍidvanta ivāmbudāḥ | [Rām, Su, 43 4.2]
jananyastāstatasteṣāṃ viditvā kiṃkarān hatān | [Rām, Su, 43 5.1]
babhūvuḥ śokasaṃbhrāntāḥ sabāndhavasuhṛjjanāḥ | [Rām, Su, 43 5.2]
te parasparasaṃgharṣāstaptakāñcanabhūṣaṇāḥ | [Rām, Su, 43 6.1]
abhipetur hanūmantaṃ toraṇastham avasthitam | [Rām, Su, 43 6.2]
sṛjanto bāṇavṛṣṭiṃ te rathagarjitaniḥsvanāḥ | [Rām, Su, 43 7.1]
vṛṣṭimanta ivāmbhodā vicerur nairṛtarṣabhāḥ | [Rām, Su, 43 7.2]
avakīrṇastatastābhir hanūmāñ śaravṛṣṭibhiḥ | [Rām, Su, 43 8.1]
abhavat saṃvṛtākāraḥ śailarāḍ iva vṛṣṭibhiḥ | [Rām, Su, 43 8.2]
sa śarān vañcayāmāsa teṣām āśucaraḥ kapiḥ | [Rām, Su, 43 9.1]
rathavegāṃśca vīrāṇāṃ vicaran vimale 'mbare | [Rām, Su, 43 9.2]
sa taiḥ krīḍan dhanuṣmadbhir vyomni vīraḥ prakāśate | [Rām, Su, 43 10.1]
dhanuṣmadbhir yathā meghair mārutaḥ prabhur ambare | [Rām, Su, 43 10.2]
sa kṛtvā ninadaṃ ghoraṃ trāsayaṃstāṃ mahācamūm | [Rām, Su, 43 11.1]
cakāra hanumān vegaṃ teṣu rakṣaḥsu vīryavān | [Rām, Su, 43 11.2]
talenābhihanat kāṃścit pādaiḥ kāṃścit paraṃtapaḥ | [Rām, Su, 43 12.1]
muṣṭinābhyahanat kāṃścin nakhaiḥ kāṃścid vyadārayat | [Rām, Su, 43 12.2]
pramamāthorasā kāṃścid ūrubhyām aparān kapiḥ | [Rām, Su, 43 13.1]
kecit tasyaiva nādena tatraiva patitā bhuvi | [Rām, Su, 43 13.2]
tatasteṣvavapanneṣu bhūmau nipatiteṣu ca | [Rām, Su, 43 14.1]
tat sainyam agamat sarvaṃ diśo daśa bhayārditam | [Rām, Su, 43 14.2]
vinedur visvaraṃ nāgā nipetur bhuvi vājinaḥ | [Rām, Su, 43 15.1]
bhagnanīḍadhvajacchatrair bhūśca kīrṇābhavad rathaiḥ | [Rām, Su, 43 15.2]
sa tān pravṛddhān vinihatya rākṣasān mahābalaścaṇḍaparākramaḥ kapiḥ | [Rām, Su, 43 16.1]
yuyutsur anyaiḥ punar eva rākṣasais tad eva vīro 'bhijagāma toraṇam | [Rām, Su, 43 16.2]
{Rām, Su, 44}
hatānmantrisutān buddhvā vānareṇa mahātmanā | [Rām, Su, 44 1.1]
rāvaṇaḥ saṃvṛtākāraścakāra matim uttamām | [Rām, Su, 44 1.2]
sa virūpākṣayūpākṣau durdharaṃ caiva rākṣasam | [Rām, Su, 44 2.1]
praghasaṃ bhāsakarṇaṃ ca pañcasenāgranāyakān | [Rām, Su, 44 2.2]
saṃdideśa daśagrīvo vīrānnayaviśāradān | [Rām, Su, 44 3.1]
hanūmadgrahaṇe vyagrān vāyuvegasamān yudhi | [Rām, Su, 44 3.2]
yāta senāgragāḥ sarve mahābalaparigrahāḥ | [Rām, Su, 44 4.1]
savājirathamātaṅgāḥ sa kapiḥ śāsyatām iti | [Rām, Su, 44 4.2]
yat taiśca khalu bhāvyaṃ syāt tam āsādya vanālayam | [Rām, Su, 44 5.1]
karma cāpi samādheyaṃ deśakālavirodhitam | [Rām, Su, 44 5.2]
na hyahaṃ taṃ kapiṃ manye karmaṇā pratitarkayan | [Rām, Su, 44 6.1]
sarvathā tanmahad bhūtaṃ mahābalaparigraham | [Rām, Su, 44 6.2]
bhaved indreṇa vā sṛṣṭam asmadarthaṃ tapobalāt | [Rām, Su, 44 6.3]
sanāgayakṣagandharvā devāsuramaharṣayaḥ | [Rām, Su, 44 7.1]
yuṣmābhiḥ sahitaiḥ sarvair mayā saha vinirjitāḥ | [Rām, Su, 44 7.2]
tair avaśyaṃ vidhātavyaṃ vyalīkaṃ kiṃcid eva naḥ | [Rām, Su, 44 8.1]
tad eva nātra saṃdehaḥ prasahya parigṛhyatām | [Rām, Su, 44 8.2]
nāvamanyo bhavadbhiśca hariḥ krūraparākramaḥ | [Rām, Su, 44 9.1]
dṛṣṭā hi harayaḥ śīghrā mayā vipulavikramāḥ | [Rām, Su, 44 9.2]
vālī ca sahasugrīvo jāmbavāṃśca mahābalaḥ | [Rām, Su, 44 10.1]
nīlaḥ senāpatiścaiva ye cānye dvividādayaḥ | [Rām, Su, 44 10.2]
naiva teṣāṃ gatir bhīmā na tejo na parākramaḥ | [Rām, Su, 44 11.1]
na matir na balotsāho na rūpaparikalpanam | [Rām, Su, 44 11.2]
mahat sattvam idaṃ jñeyaṃ kapirūpaṃ vyavasthitam | [Rām, Su, 44 12.1]
prayatnaṃ mahad āsthāya kriyatām asya nigrahaḥ | [Rām, Su, 44 12.2]
kāmaṃ lokāstrayaḥ sendrāḥ sasurāsuramānavāḥ | [Rām, Su, 44 13.1]
bhavatām agrataḥ sthātuṃ na paryāptā raṇājire | [Rām, Su, 44 13.2]
tathāpi tu nayajñena jayam ākāṅkṣatā raṇe | [Rām, Su, 44 14.1]
ātmā rakṣyaḥ prayatnena yuddhasiddhir hi cañcalā | [Rām, Su, 44 14.2]
te svāmivacanaṃ sarve pratigṛhya mahaujasaḥ | [Rām, Su, 44 15.1]
samutpetur mahāvegā hutāśasamatejasaḥ | [Rām, Su, 44 15.2]
rathaiśca mattair nāgaiśca vājibhiśca mahājavaiḥ | [Rām, Su, 44 16.1]
śastraiśca vividhaistīkṣṇaiḥ sarvaiścopacitā balaiḥ | [Rām, Su, 44 16.2]
tatastaṃ dadṛśur vīrā dīpyamānaṃ mahākapim | [Rām, Su, 44 17.1]
raśmimantam ivodyantaṃ svatejoraśmimālinam | [Rām, Su, 44 17.2]
toraṇasthaṃ mahāvegaṃ mahāsattvaṃ mahābalam | [Rām, Su, 44 18.1]
mahāmatiṃ mahotsāhaṃ mahākāyaṃ mahābalam | [Rām, Su, 44 18.2]
taṃ samīkṣyaiva te sarve dikṣu sarvāsvavasthitāḥ | [Rām, Su, 44 19.1]
taistaiḥ praharaṇair bhīmair abhipetustatastataḥ | [Rām, Su, 44 19.2]
tasya pañcāyasāstīkṣṇāḥ sitāḥ pītamukhāḥ śarāḥ | [Rām, Su, 44 20.1]
śirasyutpalapatrābhā durdhareṇa nipātitāḥ | [Rām, Su, 44 20.2]
sa taiḥ pañcabhir āviddhaḥ śaraiḥ śirasi vānaraḥ | [Rām, Su, 44 21.1]
utpapāta nadan vyomni diśo daśa vinādayan | [Rām, Su, 44 21.2]
tatastu durdharo vīraḥ sarathaḥ sajjakārmukaḥ | [Rām, Su, 44 22.1]
kirañ śaraśatair naikair abhipede mahābalaḥ | [Rām, Su, 44 22.2]
sa kapir vārayāmāsa taṃ vyomni śaravarṣiṇam | [Rām, Su, 44 23.1]
vṛṣṭimantaṃ payodānte payodam iva mārutaḥ | [Rām, Su, 44 23.2]
ardyamānastatastena durdhareṇānilātmajaḥ | [Rām, Su, 44 24.1]
cakāra ninadaṃ bhūyo vyavardhata ca vegavān | [Rām, Su, 44 24.2]
sa dūraṃ sahasotpatya durdharasya rathe hariḥ | [Rām, Su, 44 25.1]
nipapāta mahāvego vidyudrāśir girāviva | [Rām, Su, 44 25.2]
tatastaṃ mathitāṣṭāśvaṃ rathaṃ bhagnākṣakūbaram | [Rām, Su, 44 26.1]
vihāya nyapatad bhūmau durdharastyaktajīvitaḥ | [Rām, Su, 44 26.2]
taṃ virūpākṣayūpākṣau dṛṣṭvā nipatitaṃ bhuvi | [Rām, Su, 44 27.1]
saṃjātaroṣau durdharṣāvutpetatur ariṃdamau | [Rām, Su, 44 27.2]
sa tābhyāṃ sahasotpatya viṣṭhito vimale 'mbare | [Rām, Su, 44 28.1]
mudgarābhyāṃ mahābāhur vakṣasyabhihataḥ kapiḥ | [Rām, Su, 44 28.2]
tayor vegavator vegaṃ vinihatya mahābalaḥ | [Rām, Su, 44 29.1]
nipapāta punar bhūmau suparṇasamavikramaḥ | [Rām, Su, 44 29.2]
sa sālavṛkṣam āsādya samutpāṭya ca vānaraḥ | [Rām, Su, 44 30.1]
tāvubhau rākṣasau vīrau jaghāna pavanātmajaḥ | [Rām, Su, 44 30.2]
tatastāṃstrīn hatāñ jñātvā vānareṇa tarasvinā | [Rām, Su, 44 31.1]
abhipede mahāvegaḥ prasahya praghaso harim | [Rām, Su, 44 31.2]
bhāsakarṇaśca saṃkruddhaḥ śūlam ādāya vīryavān | [Rām, Su, 44 32.1]
ekataḥ kapiśārdūlaṃ yaśasvinam avasthitau | [Rām, Su, 44 32.2]
paṭṭiśena śitāgreṇa praghasaḥ pratyapothayat | [Rām, Su, 44 33.1]
bhāsakarṇaśca śūlena rākṣasaḥ kapisattamam | [Rām, Su, 44 33.2]
sa tābhyāṃ vikṣatair gātrair asṛgdigdhatanūruhaḥ | [Rām, Su, 44 34.1]
abhavad vānaraḥ kruddho bālasūryasamaprabhaḥ | [Rām, Su, 44 34.2]
samutpāṭya gireḥ śṛṅgaṃ samṛgavyālapādapam | [Rām, Su, 44 35.1]
jaghāna hanumān vīro rākṣasau kapikuñjaraḥ | [Rām, Su, 44 35.2]
tatasteṣvavasanneṣu senāpatiṣu pañcasu | [Rām, Su, 44 36.1]
balaṃ tad avaśeṣaṃ tu nāśayāmāsa vānaraḥ | [Rām, Su, 44 36.2]
aśvair aśvān gajair nāgān yodhair yodhān rathai rathān | [Rām, Su, 44 37.1]
sa kapir nāśayāmāsa sahasrākṣa ivāsurān | [Rām, Su, 44 37.2]
hatair nāgaiśca turagair bhagnākṣaiśca mahārathaiḥ | [Rām, Su, 44 38.1]
hataiśca rākṣasair bhūmī ruddhamārgā samantataḥ | [Rām, Su, 44 38.2]
tataḥ kapistān dhvajinīpatīn raṇe nihatya vīrān sabalān savāhanān | [Rām, Su, 44 39.1]
tad eva vīraḥ parigṛhya toraṇaṃ kṛtakṣaṇaḥ kāla iva prajākṣaye | [Rām, Su, 44 39.2]
{Rām, Su, 45}
senāpatīn pañca sa tu pramāpitān hanūmatā sānucarān savāhanān | [Rām, Su, 45 1.1]
samīkṣya rājā samaroddhatonmukhaṃ kumāram akṣaṃ prasamaikṣatākṣatam | [Rām, Su, 45 1.2]
sa tasya dṛṣṭyarpaṇasampracoditaḥ pratāpavān kāñcanacitrakārmukaḥ | [Rām, Su, 45 2.1]
samutpapātātha sadasyudīrito dvijātimukhyair haviṣeva pāvakaḥ | [Rām, Su, 45 2.2]
tato mahadbāladivākaraprabhaṃ prataptajāmbūnadajālasaṃtatam | [Rām, Su, 45 3.1]
rathaṃ samāsthāya yayau sa vīryavān mahāhariṃ taṃ prati nairṛtarṣabhaḥ | [Rām, Su, 45 3.2]
tatastapaḥsaṃgrahasaṃcayārjitaṃ prataptajāmbūnadajālaśobhitam | [Rām, Su, 45 4.1]
patākinaṃ ratnavibhūṣitadhvajaṃ manojavāṣṭāśvavaraiḥ suyojitam | [Rām, Su, 45 4.2]
surāsurādhṛṣyam asaṃgacāriṇaṃ raviprabhaṃ vyomacaraṃ samāhitam | [Rām, Su, 45 5.1]
satūṇam aṣṭāsinibaddhabandhuraṃ yathākramāveśitaśaktitomaram | [Rām, Su, 45 5.2]
virājamānaṃ pratipūrṇavastunā sahemadāmnā śaśisūryavarcasā | [Rām, Su, 45 6.1]
divākarābhaṃ ratham āsthitastataḥ sa nirjagāmāmaratulyavikramaḥ | [Rām, Su, 45 6.2]
sa pūrayan khaṃ ca mahīṃ ca sācalāṃ turaṃgamataṅgamahārathasvanaiḥ | [Rām, Su, 45 7.1]
balaiḥ sametaiḥ sa hi toraṇasthitaṃ samartham āsīnam upāgamat kapim | [Rām, Su, 45 7.2]
sa taṃ samāsādya hariṃ harīkṣaṇo yugāntakālāgnim iva prajākṣaye | [Rām, Su, 45 8.1]
avasthitaṃ vismitajātasaṃbhramaḥ samaikṣatākṣo bahumānacakṣuṣā | [Rām, Su, 45 8.2]
sa tasya vegaṃ ca kaper mahātmanaḥ parākramaṃ cāriṣu pārthivātmajaḥ | [Rām, Su, 45 9.1]
vicārayan khaṃ ca balaṃ mahābalo himakṣaye sūrya ivābhivardhate | [Rām, Su, 45 9.2]
sa jātamanyuḥ prasamīkṣya vikramaṃ sthiraḥ sthitaḥ saṃyati durnivāraṇam | [Rām, Su, 45 10.1]
samāhitātmā hanumantam āhave pracodayāmāsa śaraistribhiḥ śitaiḥ | [Rām, Su, 45 10.2]
tataḥ kapiṃ taṃ prasamīkṣya garvitaṃ jitaśramaṃ śatruparājayorjitam | [Rām, Su, 45 11.1]
avaikṣatākṣaḥ samudīrṇamānasaḥ sabāṇapāṇiḥ pragṛhītakārmukaḥ | [Rām, Su, 45 11.2]
sa hemaniṣkāṅgadacārukuṇḍalaḥ samāsasādāśuparākramaḥ kapim | [Rām, Su, 45 12.1]
tayor babhūvāpratimaḥ samāgamaḥ surāsurāṇām api saṃbhramapradaḥ | [Rām, Su, 45 12.2]
rarāsa bhūmir na tatāpa bhānumān vavau na vāyuḥ pracacāla cācalaḥ | [Rām, Su, 45 13.1]
kapeḥ kumārasya ca vīkṣya saṃyugaṃ nanāda ca dyaur udadhiśca cukṣubhe | [Rām, Su, 45 13.2]
tataḥ sa vīraḥ sumukhān patatriṇaḥ suvarṇapuṅkhān saviṣān ivoragān | [Rām, Su, 45 14.1]
samādhisaṃyogavimokṣatattvavic charān atha trīn kapimūrdhnyapātayat | [Rām, Su, 45 14.2]
sa taiḥ śarair mūrdhni samaṃ nipātitaiḥ kṣarann asṛgdigdhavivṛttalocanaḥ | [Rām, Su, 45 15.1]
navoditādityanibhaḥ śarāṃśumān vyarājatāditya ivāṃśumālikaḥ | [Rām, Su, 45 15.2]
tataḥ sa piṅgādhipamantrisattamaḥ samīkṣya taṃ rājavarātmajaṃ raṇe | [Rām, Su, 45 16.1]
udagracitrāyudhacitrakārmukaṃ jaharṣa cāpūryata cāhavonmukhaḥ | [Rām, Su, 45 16.2]
sa mandarāgrastha ivāṃśumālī vivṛddhakopo balavīryasaṃyutaḥ | [Rām, Su, 45 17.1]
kumāram akṣaṃ sabalaṃ savāhanaṃ dadāha netrāgnimarīcibhistadā | [Rām, Su, 45 17.2]
tataḥ sa bāṇāsanaśakrakārmukaḥ śarapravarṣo yudhi rākṣasāmbudaḥ | [Rām, Su, 45 18.1]
śarānmumocāśu harīśvarācale balāhako vṛṣṭim ivācalottame | [Rām, Su, 45 18.2]
tataḥ kapistaṃ raṇacaṇḍavikramaṃ vivṛddhatejobalavīryasāyakam | [Rām, Su, 45 19.1]
kumāram akṣaṃ prasamīkṣya saṃyuge nanāda harṣād ghanatulyavikramaḥ | [Rām, Su, 45 19.2]
sa bālabhāvād yudhi vīryadarpitaḥ pravṛddhamanyuḥ kṣatajopamekṣaṇaḥ | [Rām, Su, 45 20.1]
samāsasādāpratimaṃ raṇe kapiṃ gajo mahākūpam ivāvṛtaṃ tṛṇaiḥ | [Rām, Su, 45 20.2]
sa tena bāṇaiḥ prasabhaṃ nipātitaiś cakāra nādaṃ ghananādaniḥsvanaḥ | [Rām, Su, 45 21.1]
samutpapātāśu nabhaḥ sa mārutir bhujoruvikṣepaṇaghoradarśanaḥ | [Rām, Su, 45 21.2]
samutpatantaṃ samabhidravad balī sa rākṣasānāṃ pravaraḥ pratāpavān | [Rām, Su, 45 22.1]
rathī rathaśreṣṭhatamaḥ kirañ śaraiḥ payodharaḥ śailam ivāśmavṛṣṭibhiḥ | [Rām, Su, 45 22.2]
sa tāñ śarāṃstasya vimokṣayan kapiś cacāra vīraḥ pathi vāyusevite | [Rām, Su, 45 23.1]
śarāntare mārutavad viniṣpatan manojavaḥ saṃyati caṇḍavikramaḥ | [Rām, Su, 45 23.2]
tam āttabāṇāsanam āhavonmukhaṃ kham āstṛṇantaṃ vividhaiḥ śarottamaiḥ | [Rām, Su, 45 24.1]
avaikṣatākṣaṃ bahumānacakṣuṣā jagāma cintāṃ ca sa mārutātmajaḥ | [Rām, Su, 45 24.2]
tataḥ śarair bhinnabhujāntaraḥ kapiḥ kumāravaryeṇa mahātmanā nadan | [Rām, Su, 45 25.1]
mahābhujaḥ karmaviśeṣatattvavid vicintayāmāsa raṇe parākramam | [Rām, Su, 45 25.2]
abālavad bāladivākaraprabhaḥ karotyayaṃ karma mahanmahābalaḥ | [Rām, Su, 45 26.1]
na cāsya sarvāhavakarmaśobhinaḥ pramāpaṇe me matir atra jāyate | [Rām, Su, 45 26.2]
ayaṃ mahātmā ca mahāṃśca vīryataḥ samāhitaścātisahaśca saṃyuge | [Rām, Su, 45 27.1]
asaṃśayaṃ karmaguṇodayād ayaṃ sanāgayakṣair munibhiśca pūjitaḥ | [Rām, Su, 45 27.2]
parākramotsāhavivṛddhamānasaḥ samīkṣate māṃ pramukhāgataḥ sthitaḥ | [Rām, Su, 45 28.1]
parākramo hyasya manāṃsi kampayet surāsurāṇām api śīghrakāriṇaḥ | [Rām, Su, 45 28.2]
na khalvayaṃ nābhibhaved upekṣitaḥ parākramo hyasya raṇe vivardhate | [Rām, Su, 45 29.1]
pramāpaṇaṃ tveva mamāsya rocate na vardhamāno 'gnir upekṣituṃ kṣamaḥ | [Rām, Su, 45 29.2]
iti pravegaṃ tu parasya tarkayan svakarmayogaṃ ca vidhāya vīryavān | [Rām, Su, 45 30.1]
cakāra vegaṃ tu mahābalastadā matiṃ ca cakre 'sya vadhe mahākapiḥ | [Rām, Su, 45 30.2]
sa tasya tān aṣṭahayānmahājavān samāhitān bhārasahān vivartane | [Rām, Su, 45 31.1]
jaghāna vīraḥ pathi vāyusevite talaprahāraiḥ pavanātmajaḥ kapiḥ | [Rām, Su, 45 31.2]
tatastalenābhihato mahārathaḥ sa tasya piṅgādhipamantrinirjitaḥ | [Rām, Su, 45 32.1]
sa bhagnanīḍaḥ parimuktakūbaraḥ papāta bhūmau hatavājir ambarāt | [Rām, Su, 45 32.2]
sa taṃ parityajya mahāratho rathaṃ sakārmukaḥ khaḍgadharaḥ kham utpatat | [Rām, Su, 45 33.1]
tapo'bhiyogād ṛṣir ugravīryavān vihāya dehaṃ marutām ivālayam | [Rām, Su, 45 33.2]
tataḥ kapistaṃ vicarantam ambare patatrirājānilasiddhasevite | [Rām, Su, 45 34.1]
sametya taṃ mārutavegavikramaḥ krameṇa jagrāha ca pādayor dṛḍham | [Rām, Su, 45 34.2]
sa taṃ samāvidhya sahasraśaḥ kapir mahoragaṃ gṛhya ivāṇḍajeśvaraḥ | [Rām, Su, 45 35.1]
mumoca vegāt pitṛtulyavikramo mahītale saṃyati vānarottamaḥ | [Rām, Su, 45 35.2]
sa bhagnabāhūrukaṭīśirodharaḥ kṣarann asṛṅnirmathitāsthilocanaḥ | [Rām, Su, 45 36.1]
sa bhinnasaṃdhiḥ pravikīrṇabandhano hataḥ kṣitau vāyusutena rākṣasaḥ | [Rām, Su, 45 36.2]
mahākapir bhūmitale nipīḍya taṃ cakāra rakṣo'dhipater mahad bhayam | [Rām, Su, 45 37.1]
maharṣibhiścakracarair mahāvrataiḥ sametya bhūtaiśca sayakṣapannagaiḥ | [Rām, Su, 45 38.1]
suraiśca sendrair bhṛśajātavismayair hate kumāre sa kapir nirīkṣitaḥ | [Rām, Su, 45 38.2]
nihatya taṃ vajrisutopamaprabhaṃ kumāram akṣaṃ kṣatajopamekṣaṇam | [Rām, Su, 45 39.1]
tad eva vīro 'bhijagāma toraṇaṃ kṛtakṣaṇaḥ kāla iva prajākṣaye | [Rām, Su, 45 39.2]
{Rām, Su, 46}
tatastu rakṣo'dhipatir mahātmā hanūmatākṣe nihate kumāre | [Rām, Su, 46 1.1]
manaḥ samādhāya tadendrakalpaṃ samādideśendrajitaṃ sa roṣāt | [Rām, Su, 46 1.2]
tvam astravicchastrabhṛtāṃ variṣṭhaḥ surāsurāṇām api śokadātā | [Rām, Su, 46 2.1]
sureṣu sendreṣu ca dṛṣṭakarmā pitāmahārādhanasaṃcitāstraḥ | [Rām, Su, 46 2.2]
tavāstrabalam āsādya nāsurā na marudgaṇāḥ | [Rām, Su, 46 3.1]
na kaścit triṣu lokeṣu saṃyuge na gataśramaḥ | [Rām, Su, 46 3.2]
bhujavīryābhiguptaśca tapasā cābhirakṣitaḥ | [Rām, Su, 46 4.1]
deśakālavibhāgajñastvam eva matisattamaḥ | [Rām, Su, 46 4.2]
na te 'styaśakyaṃ samareṣu karmaṇā na te 'styakāryaṃ matipūrvamantraṇe | [Rām, Su, 46 5.1]
na so 'sti kaścit triṣu saṃgraheṣu vai na veda yaste 'strabalaṃ balaṃ ca te | [Rām, Su, 46 5.2]
mamānurūpaṃ tapaso balaṃ ca te parākramaścāstrabalaṃ ca saṃyuge | [Rām, Su, 46 6.1]
na tvāṃ samāsādya raṇāvamarde manaḥ śramaṃ gacchati niścitārtham | [Rām, Su, 46 6.2]
nihatāḥ kiṃkarāḥ sarve jambumālī ca rākṣasaḥ | [Rām, Su, 46 7.1]
amātyaputrā vīrāśca pañca senāgrayāyinaḥ | [Rām, Su, 46 7.2]
sahodaraste dayitaḥ kumāro 'kṣaśca sūditaḥ | [Rām, Su, 46 8.1]
na tu teṣveva me sāro yastvayyariniṣūdana | [Rām, Su, 46 8.2]
idaṃ hi dṛṣṭvā matimanmahad balaṃ kapeḥ prabhāvaṃ ca parākramaṃ ca | [Rām, Su, 46 9.1]
tvam ātmanaścāpi samīkṣya sāraṃ kuruṣva vegaṃ svabalānurūpam | [Rām, Su, 46 9.2]
balāvamardastvayi saṃnikṛṣṭe yathā gate śāmyati śāntaśatrau | [Rām, Su, 46 10.1]
tathā samīkṣyātmabalaṃ paraṃ ca samārabhasvāstravidāṃ variṣṭha | [Rām, Su, 46 10.2]
na khalviyaṃ matiḥ śreṣṭhā yat tvāṃ saṃpreṣayāmyaham | [Rām, Su, 46 11.1]
iyaṃ ca rājadharmāṇāṃ kṣatrasya ca matir matā | [Rām, Su, 46 11.2]
nānāśastraiśca saṃgrāme vaiśāradyam ariṃdama | [Rām, Su, 46 12.1]
avaśyam eva boddhavyaṃ kāmyaśca vijayo raṇe | [Rām, Su, 46 12.2]
tataḥ pitustad vacanaṃ niśamya pradakṣiṇaṃ dakṣasutaprabhāvaḥ | [Rām, Su, 46 13.1]
cakāra bhartāram adīnasattvo raṇāya vīraḥ pratipannabuddhiḥ | [Rām, Su, 46 13.2]
tatastaiḥ svagaṇair iṣṭair indrajit pratipūjitaḥ | [Rām, Su, 46 14.1]
yuddhoddhatakṛtotsāhaḥ saṃgrāmaṃ pratipadyata | [Rām, Su, 46 14.2]
śrīmān padmapalāśākṣo rākṣasādhipateḥ sutaḥ | [Rām, Su, 46 15.1]
nirjagāma mahātejāḥ samudra iva parvasu | [Rām, Su, 46 15.2]
sa pakṣirājopamatulyavegair vyālaiścaturbhiḥ sitatīkṣṇadaṃṣṭraiḥ | [Rām, Su, 46 16.1]
rathaṃ samāyuktam asaṃgavegaṃ samārurohendrajid indrakalpaḥ | [Rām, Su, 46 16.2]
sa rathī dhanvināṃ śreṣṭhaḥ śastrajño 'stravidāṃ varaḥ | [Rām, Su, 46 17.1]
rathenābhiyayau kṣipraṃ hanūmān yatra so 'bhavat | [Rām, Su, 46 17.2]
sa tasya rathanirghoṣaṃ jyāsvanaṃ kārmukasya ca | [Rām, Su, 46 18.1]
niśamya harivīro 'sau samprahṛṣṭataro 'bhavat | [Rām, Su, 46 18.2]
sumahaccāpam ādāya śitaśalyāṃśca sāyakān | [Rām, Su, 46 19.1]
hanūmantam abhipretya jagāma raṇapaṇḍitaḥ | [Rām, Su, 46 19.2]
tasmiṃstataḥ saṃyati jātaharṣe raṇāya nirgacchati bāṇapāṇau | [Rām, Su, 46 20.1]
diśaśca sarvāḥ kaluṣā babhūvur mṛgāśca raudrā bahudhā vineduḥ | [Rām, Su, 46 20.2]
samāgatāstatra tu nāgayakṣā maharṣayaścakracarāśca siddhāḥ | [Rām, Su, 46 21.1]
nabhaḥ samāvṛtya ca pakṣisaṃghā vinedur uccaiḥ paramaprahṛṣṭāḥ | [Rām, Su, 46 21.2]
āyantaṃ sarathaṃ dṛṣṭvā tūrṇam indrajitaṃ kapiḥ | [Rām, Su, 46 22.1]
vinanāda mahānādaṃ vyavardhata ca vegavān | [Rām, Su, 46 22.2]
indrajit tu rathaṃ divyam āsthitaścitrakārmukaḥ | [Rām, Su, 46 23.1]
dhanur visphārayāmāsa taḍidūrjitaniḥsvanam | [Rām, Su, 46 23.2]
tataḥ sametāvatitīkṣṇavegau mahābalau tau raṇanirviśaṅkau | [Rām, Su, 46 24.1]
kapiśca rakṣo'dhipateśca putraḥ surāsurendrāviva baddhavairau | [Rām, Su, 46 24.2]
sa tasya vīrasya mahārathasya dhanuṣmataḥ saṃyati saṃmatasya | [Rām, Su, 46 25.1]
śarapravegaṃ vyahanat pravṛddhaś cacāra mārge pitur aprameyaḥ | [Rām, Su, 46 25.2]
tataḥ śarān āyatatīkṣṇaśalyān supatriṇaḥ kāñcanacitrapuṅkhān | [Rām, Su, 46 26.1]
mumoca vīraḥ paravīrahantā susaṃtatān vajranipātavegān | [Rām, Su, 46 26.2]
sa tasya tat syandananiḥsvanaṃ ca mṛdaṅgabherīpaṭahasvanaṃ ca | [Rām, Su, 46 27.1]
vikṛṣyamāṇasya ca kārmukasya niśamya ghoṣaṃ punar utpapāta | [Rām, Su, 46 27.2]
śarāṇām antareṣvāśu vyavartata mahākapiḥ | [Rām, Su, 46 28.1]
haristasyābhilakṣasya mokṣayaṃl lakṣyasaṃgraham | [Rām, Su, 46 28.2]
śarāṇām agratastasya punaḥ samabhivartata | [Rām, Su, 46 29.1]
prasārya hastau hanumān utpapātānilātmajaḥ | [Rām, Su, 46 29.2]
tāvubhau vegasampannau raṇakarmaviśāradau | [Rām, Su, 46 30.1]
sarvabhūtamanogrāhi cakratur yuddham uttamam | [Rām, Su, 46 30.2]
hanūmato veda na rākṣaso 'ntaraṃ na mārutistasya mahātmano 'ntaram | [Rām, Su, 46 31.1]
parasparaṃ nirviṣahau babhūvatuḥ sametya tau devasamānavikramau | [Rām, Su, 46 31.2]
tatastu lakṣye sa vihanyamāne śareṣu mogheṣu ca saṃpatatsu | [Rām, Su, 46 32.1]
jagāma cintāṃ mahatīṃ mahātmā samādhisaṃyogasamāhitātmā | [Rām, Su, 46 32.2]
tato matiṃ rākṣasarājasūnuś cakāra tasmin harivīramukhye | [Rām, Su, 46 33.1]
avadhyatāṃ tasya kapeḥ samīkṣya kathaṃ nigacched iti nigrahārtham | [Rām, Su, 46 33.2]
tataḥ paitāmahaṃ vīraḥ so 'stram astravidāṃ varaḥ | [Rām, Su, 46 34.1]
saṃdadhe sumahātejāstaṃ haripravaraṃ prati | [Rām, Su, 46 34.2]
avadhyo 'yam iti jñātvā tam astreṇāstratattvavit | [Rām, Su, 46 35.1]
nijagrāha mahābāhur mārutātmajam indrajit | [Rām, Su, 46 35.2]
tena baddhastato 'streṇa rākṣasena sa vānaraḥ | [Rām, Su, 46 36.1]
abhavannirviceṣṭaśca papāta ca mahītale | [Rām, Su, 46 36.2]
tato 'tha buddhvā sa tadāstrabandhaṃ prabhoḥ prabhāvād vigatālpavegaḥ | [Rām, Su, 46 37.1]
pitāmahānugraham ātmanaśca vicintayāmāsa haripravīraḥ | [Rām, Su, 46 37.2]
tataḥ svāyambhuvair mantrair brahmāstram abhimantritam | [Rām, Su, 46 38.1]
hanūmāṃścintayāmāsa varadānaṃ pitāmahāt | [Rām, Su, 46 38.2]
na me 'strabandhasya ca śaktir asti vimokṣaṇe lokaguroḥ prabhāvāt | [Rām, Su, 46 39.1]
ityevam evaṃvihito 'strabandho mayātmayoner anuvartitavyaḥ | [Rām, Su, 46 39.2]
sa vīryam astrasya kapir vicārya pitāmahānugraham ātmanaśca | [Rām, Su, 46 40.1]
vimokṣaśaktiṃ paricintayitvā pitāmahājñām anuvartate sma | [Rām, Su, 46 40.2]
astreṇāpi hi baddhasya bhayaṃ mama na jāyate | [Rām, Su, 46 41.1]
pitāmahamahendrābhyāṃ rakṣitasyānilena ca | [Rām, Su, 46 41.2]
grahaṇe cāpi rakṣobhir mahanme guṇadarśanam | [Rām, Su, 46 42.1]
rākṣasendreṇa saṃvādastasmād gṛhṇantu māṃ pare | [Rām, Su, 46 42.2]
sa niścitārthaḥ paravīrahantā samīkṣyakārī vinivṛttaceṣṭaḥ | [Rām, Su, 46 43.1]
paraiḥ prasahyābhigatair nigṛhya nanāda taistaiḥ paribhartsyamānaḥ | [Rām, Su, 46 43.2]
tatastaṃ rākṣasā dṛṣṭvā nirviceṣṭam ariṃdamam | [Rām, Su, 46 44.1]
babandhuḥ śaṇavalkaiśca drumacīraiśca saṃhataiḥ | [Rām, Su, 46 44.2]
sa rocayāmāsa paraiśca bandhanaṃ prasahya vīrair abhinigrahaṃ ca | [Rām, Su, 46 45.1]
kautūhalānmāṃ yadi rākṣasendro draṣṭuṃ vyavasyed iti niścitārthaḥ | [Rām, Su, 46 45.2]
sa baddhastena valkena vimukto 'streṇa vīryavān | [Rām, Su, 46 46.1]
astrabandhaḥ sa cānyaṃ hi na bandham anuvartate | [Rām, Su, 46 46.2]
athendrajit taṃ drumacīrabandhaṃ vicārya vīraḥ kapisattamaṃ tam | [Rām, Su, 46 47.1]
vimuktam astreṇa jagāma cintām anyena baddho hyanuvartate 'stram | [Rām, Su, 46 47.2]
aho mahat karma kṛtaṃ nirarthakaṃ na rākṣasair mantragatir vimṛṣṭā | [Rām, Su, 46 48.1]
punaśca nāstre vihate 'stram anyat pravartate saṃśayitāḥ sma sarve | [Rām, Su, 46 48.2]
astreṇa hanumānmukto nātmānam avabudhyate | [Rām, Su, 46 49.1]
kṛṣyamāṇastu rakṣobhistaiśca bandhair nipīḍitaḥ | [Rām, Su, 46 49.2]
hanyamānastataḥ krūrai rākṣasaiḥ kāṣṭhamuṣṭibhiḥ | [Rām, Su, 46 50.1]
samīpaṃ rākṣasendrasya prākṛṣyata sa vānaraḥ | [Rām, Su, 46 50.2]
athendrajit taṃ prasamīkṣya muktam astreṇa baddhaṃ drumacīrasūtraiḥ | [Rām, Su, 46 51.1]
vyadarśayat tatra mahābalaṃ taṃ haripravīraṃ sagaṇāya rājñe | [Rām, Su, 46 51.2]
taṃ mattam iva mātaṅgaṃ baddhaṃ kapivarottamam | [Rām, Su, 46 52.1]
rākṣasā rākṣasendrāya rāvaṇāya nyavedayan | [Rām, Su, 46 52.2]
ko 'yaṃ kasya kuto vāpi kiṃ kāryaṃ ko vyapāśrayaḥ | [Rām, Su, 46 53.1]
iti rākṣasavīrāṇāṃ tatra saṃjajñire kathāḥ | [Rām, Su, 46 53.2]
hanyatāṃ dahyatāṃ vāpi bhakṣyatām iti cāpare | [Rām, Su, 46 54.1]
rākṣasāstatra saṃkruddhāḥ parasparam athābruvan | [Rām, Su, 46 54.2]
atītya mārgaṃ sahasā mahātmā sa tatra rakṣo'dhipapādamūle | [Rām, Su, 46 55.1]
dadarśa rājñaḥ paricāravṛddhān gṛhaṃ mahāratnavibhūṣitaṃ ca | [Rām, Su, 46 55.2]
sa dadarśa mahātejā rāvaṇaḥ kapisattamam | [Rām, Su, 46 56.1]
rakṣobhir vikṛtākāraiḥ kṛṣyamāṇam itastataḥ | [Rām, Su, 46 56.2]
rākṣasādhipatiṃ cāpi dadarśa kapisattamaḥ | [Rām, Su, 46 57.1]
tejobalasamāyuktaṃ tapantam iva bhāskaram | [Rām, Su, 46 57.2]
sa roṣasaṃvartitatāmradṛṣṭir daśānanastaṃ kapim anvavekṣya | [Rām, Su, 46 58.1]
athopaviṣṭān kulaśīlavṛddhān samādiśat taṃ prati mantramukhyān | [Rām, Su, 46 58.2]
yathākramaṃ taiḥ sa kapiśca pṛṣṭaḥ kāryārtham arthasya ca mūlam ādau | [Rām, Su, 46 59.1]
nivedayāmāsa harīśvarasya dūtaḥ sakāśād aham āgato 'smi | [Rām, Su, 46 59.2]
{Rām, Su, 47}
tataḥ sa karmaṇā tasya vismito bhīmavikramaḥ | [Rām, Su, 47 1.1]
hanumān roṣatāmrākṣo rakṣo'dhipam avaikṣata | [Rām, Su, 47 1.2]
bhrājamānaṃ mahārheṇa kāñcanena virājatā | [Rām, Su, 47 2.1]
muktājālāvṛtenātha mukuṭena mahādyutim | [Rām, Su, 47 2.2]
vajrasaṃyogasaṃyuktair mahārhamaṇivigrahaiḥ | [Rām, Su, 47 3.1]
haimair ābharaṇaiścitrair manaseva prakalpitaiḥ | [Rām, Su, 47 3.2]
mahārhakṣaumasaṃvītaṃ raktacandanarūṣitam | [Rām, Su, 47 4.1]
svanuliptaṃ vicitrābhir vividhābhiśca bhaktibhiḥ | [Rām, Su, 47 4.2]
vipulair darśanīyaiśca raktākṣair bhīmadarśanaiḥ | [Rām, Su, 47 5.1]
dīptatīkṣṇamahādaṃṣṭraiḥ pralambadaśanacchadaiḥ | [Rām, Su, 47 5.2]
śirobhir daśabhir vīraṃ bhrājamānaṃ mahaujasam | [Rām, Su, 47 6.1]
nānāvyālasamākīrṇaiḥ śikharair iva mandaram | [Rām, Su, 47 6.2]
nīlāñjanacayaprakhyaṃ hāreṇorasi rājatā | [Rām, Su, 47 7.1]
pūrṇacandrābhavaktreṇa sabalākam ivāmbudam | [Rām, Su, 47 7.2]
bāhubhir baddhakeyūraiścandanottamarūṣitaiḥ | [Rām, Su, 47 8.1]
bhrājamānāṅgadaiḥ pīnaiḥ pañcaśīrṣair ivoragaiḥ | [Rām, Su, 47 8.2]
mahati sphāṭike citre ratnasaṃyogasaṃskṛte | [Rām, Su, 47 9.1]
uttamāstaraṇāstīrṇe upaviṣṭaṃ varāsane | [Rām, Su, 47 9.2]
alaṃkṛtābhir atyarthaṃ pramadābhiḥ samantataḥ | [Rām, Su, 47 10.1]
vālavyajanahastābhir ārāt samupasevitam | [Rām, Su, 47 10.2]
durdhareṇa prahastena mahāpārśvena rakṣasā | [Rām, Su, 47 11.1]
mantribhir mantratattvajñair nikumbhena ca mantriṇā | [Rām, Su, 47 11.2]
upopaviṣṭaṃ rakṣobhiścaturbhir baladarpitaiḥ | [Rām, Su, 47 12.1]
kṛtsnaiḥ parivṛtaṃ lokaṃ caturbhir iva sāgaraiḥ | [Rām, Su, 47 12.2]
mantribhir mantratattvajñair anyaiśca śubhabuddhibhiḥ | [Rām, Su, 47 13.1]
anvāsyamānaṃ sacivaiḥ surair iva sureśvaram | [Rām, Su, 47 13.2]
apaśyad rākṣasapatiṃ hanūmān atitejasam | [Rām, Su, 47 14.1]
viṣṭhitaṃ meruśikhare satoyam iva toyadam | [Rām, Su, 47 14.2]
sa taiḥ sampīḍyamāno 'pi rakṣobhir bhīmavikramaiḥ | [Rām, Su, 47 15.1]
vismayaṃ paramaṃ gatvā rakṣo'dhipam avaikṣata | [Rām, Su, 47 15.2]
bhrājamānaṃ tato dṛṣṭvā hanumān rākṣaseśvaram | [Rām, Su, 47 16.1]
manasā cintayāmāsa tejasā tasya mohitaḥ | [Rām, Su, 47 16.2]
aho rūpam aho dhairyam aho sattvam aho dyutiḥ | [Rām, Su, 47 17.1]
aho rākṣasarājasya sarvalakṣaṇayuktatā | [Rām, Su, 47 17.2]
yadyadharmo na balavān syād ayaṃ rākṣaseśvaraḥ | [Rām, Su, 47 18.1]
syād ayaṃ suralokasya saśakrasyāpi rakṣitā | [Rām, Su, 47 18.2]
tena bibhyati khalvasmāl lokāḥ sāmaradānavāḥ | [Rām, Su, 47 19.1]
ayaṃ hyutsahate kruddhaḥ kartum ekārṇavaṃ jagat | [Rām, Su, 47 19.2]
iti cintāṃ bahuvidhām akaronmatimān kapiḥ | [Rām, Su, 47 20.1]
dṛṣṭvā rākṣasarājasya prabhāvam amitaujasaḥ | [Rām, Su, 47 20.2]
{Rām, Su, 48}
tam udvīkṣya mahābāhuḥ piṅgākṣaṃ purataḥ sthitam | [Rām, Su, 48 1.1]
roṣeṇa mahatāviṣṭo rāvaṇo lokarāvaṇaḥ | [Rām, Su, 48 1.2]
sa rājā roṣatāmrākṣaḥ prahastaṃ mantrisattamam | [Rām, Su, 48 2.1]
kālayuktam uvācedaṃ vaco vipulam arthavat | [Rām, Su, 48 2.2]
durātmā pṛcchyatām eṣa kutaḥ kiṃ vāsya kāraṇam | [Rām, Su, 48 3.1]
vanabhaṅge ca ko 'syārtho rākṣasīnāṃ ca tarjane | [Rām, Su, 48 3.2]
rāvaṇasya vacaḥ śrutvā prahasto vākyam abravīt | [Rām, Su, 48 4.1]
samāśvasihi bhadraṃ te na bhīḥ kāryā tvayā kape | [Rām, Su, 48 4.2]
yadi tāvat tvam indreṇa preṣito rāvaṇālayam | [Rām, Su, 48 5.1]
tattvam ākhyāhi mā te bhūd bhayaṃ vānara mokṣyase | [Rām, Su, 48 5.2]
yadi vaiśravaṇasya tvaṃ yamasya varuṇasya ca | [Rām, Su, 48 6.1]
cāru rūpam idaṃ kṛtvā yamasya varuṇasya ca | [Rām, Su, 48 6.2]
viṣṇunā preṣito vāpi dūto vijayakāṅkṣiṇā | [Rām, Su, 48 7.1]
na hi te vānaraṃ tejo rūpamātraṃ tu vānaram | [Rām, Su, 48 7.2]
tattvataḥ kathayasvādya tato vānara mokṣyase | [Rām, Su, 48 8.1]
anṛtaṃ vadataścāpi durlabhaṃ tava jīvitam | [Rām, Su, 48 8.2]
athavā yannimittaste praveśo rāvaṇālaye | [Rām, Su, 48 9.1]
evam ukto harivarastadā rakṣogaṇeśvaram | [Rām, Su, 48 10.1]
abravīnnāsmi śakrasya yamasya varuṇasya vā | [Rām, Su, 48 10.2]
dhanadena na me sakhyaṃ viṣṇunā nāsmi coditaḥ | [Rām, Su, 48 11.1]
jātir eva mama tveṣā vānaro 'ham ihāgataḥ | [Rām, Su, 48 11.2]
darśane rākṣasendrasya durlabhe tad idaṃ mayā | [Rām, Su, 48 12.1]
vanaṃ rākṣasarājasya darśanārthe vināśitam | [Rām, Su, 48 12.2]
tataste rākṣasāḥ prāptā balino yuddhakāṅkṣiṇaḥ | [Rām, Su, 48 13.1]
rakṣaṇārthaṃ ca dehasya pratiyuddhā mayā raṇe | [Rām, Su, 48 13.2]
astrapāśair na śakyo 'haṃ baddhuṃ devāsurair api | [Rām, Su, 48 14.1]
pitāmahād eva varo mamāpyeṣo 'bhyupāgataḥ | [Rām, Su, 48 14.2]
rājānaṃ draṣṭukāmena mayāstram anuvartitam | [Rām, Su, 48 15.1]
vimukto 'ham astreṇa rākṣasaistvatipīḍitaḥ | [Rām, Su, 48 15.2]
dūto 'ham iti vijñeyo rāghavasyāmitaujasaḥ | [Rām, Su, 48 16.1]
śrūyatāṃ cāpi vacanaṃ mama pathyam idaṃ prabho | [Rām, Su, 48 16.2]
{Rām, Su, 49}
taṃ samīkṣya mahāsattvaṃ sattvavān harisattamaḥ | [Rām, Su, 49 1.1]
vākyam arthavad avyagrastam uvāca daśānanam | [Rām, Su, 49 1.2]
ahaṃ sugrīvasaṃdeśād iha prāptastavālayam | [Rām, Su, 49 2.1]
rākṣasendra harīśastvāṃ bhrātā kuśalam abravīt | [Rām, Su, 49 2.2]
bhrātuḥ śṛṇu samādeśaṃ sugrīvasya mahātmanaḥ | [Rām, Su, 49 3.1]
dharmārthopahitaṃ vākyam iha cāmutra ca kṣamam | [Rām, Su, 49 3.2]
rājā daśaratho nāma rathakuñjaravājimān | [Rām, Su, 49 4.1]
piteva bandhur lokasya sureśvarasamadyutiḥ | [Rām, Su, 49 4.2]
jyeṣṭhastasya mahābāhuḥ putraḥ priyakaraḥ prabhuḥ | [Rām, Su, 49 5.1]
pitur nideśānniṣkrāntaḥ praviṣṭo daṇḍakāvanam | [Rām, Su, 49 5.2]
lakṣmaṇena saha bhrātrā sītayā cāpi bhāryayā | [Rām, Su, 49 6.1]
rāmo nāma mahātejā dharmyaṃ panthānam āśritaḥ | [Rām, Su, 49 6.2]
tasya bhāryā vane naṣṭā sītā patim anuvratā | [Rām, Su, 49 7.1]
vaidehasya sutā rājño janakasya mahātmanaḥ | [Rām, Su, 49 7.2]
sa mārgamāṇastāṃ devīṃ rājaputraḥ sahānujaḥ | [Rām, Su, 49 8.1]
ṛśyamūkam anuprāptaḥ sugrīveṇa ca saṃgataḥ | [Rām, Su, 49 8.2]
tasya tena pratijñātaṃ sītāyāḥ parimārgaṇam | [Rām, Su, 49 9.1]
sugrīvasyāpi rāmeṇa harirājyaṃ niveditam | [Rām, Su, 49 9.2]
tatastena mṛdhe hatvā rājaputreṇa vālinam | [Rām, Su, 49 10.1]
sugrīvaḥ sthāpito rājye haryṛkṣāṇāṃ gaṇeśvaraḥ | [Rām, Su, 49 10.2]
sa sītāmārgaṇe vyagraḥ sugrīvaḥ satyasaṃgaraḥ | [Rām, Su, 49 11.1]
harīn saṃpreṣayāmāsa diśaḥ sarvā harīśvaraḥ | [Rām, Su, 49 11.2]
tāṃ harīṇāṃ sahasrāṇi śatāni niyutāni ca | [Rām, Su, 49 12.1]
dikṣu sarvāsu mārgante adhaścopari cāmbare | [Rām, Su, 49 12.2]
vainateyasamāḥ kecit kecit tatrānilopamāḥ | [Rām, Su, 49 13.1]
asaṃgagatayaḥ śīghrā harivīrā mahābalāḥ | [Rām, Su, 49 13.2]
ahaṃ tu hanumānnāma mārutasyaurasaḥ sutaḥ | [Rām, Su, 49 14.1]
sītāyāstu kṛte tūrṇaṃ śatayojanam āyatam | [Rām, Su, 49 14.2]
samudraṃ laṅghayitvaiva tāṃ didṛkṣur ihāgataḥ | [Rām, Su, 49 14.3]
tad bhavān dṛṣṭadharmārthas tapaḥkṛtaparigrahaḥ | [Rām, Su, 49 15.1]
paradārānmahāprājña noparoddhuṃ tvam arhasi | [Rām, Su, 49 15.2]
na hi dharmaviruddheṣu bahvapāyeṣu karmasu | [Rām, Su, 49 16.1]
mūlaghātiṣu sajjante buddhimanto bhavadvidhāḥ | [Rām, Su, 49 16.2]
kaśca lakṣmaṇamuktānāṃ rāmakopānuvartinām | [Rām, Su, 49 17.1]
śarāṇām agrataḥ sthātuṃ śakto devāsureṣvapi | [Rām, Su, 49 17.2]
na cāpi triṣu lokeṣu rājan vidyeta kaścana | [Rām, Su, 49 18.1]
rāghavasya vyalīkaṃ yaḥ kṛtvā sukham avāpnuyāt | [Rām, Su, 49 18.2]
tat trikālahitaṃ vākyaṃ dharmyam arthānubandhi ca | [Rām, Su, 49 19.1]
manyasva naradevāya jānakī pratidīyatām | [Rām, Su, 49 19.2]
dṛṣṭā hīyaṃ mayā devī labdhaṃ yad iha durlabham | [Rām, Su, 49 20.1]
uttaraṃ karma yaccheṣaṃ nimittaṃ tatra rāghavaḥ | [Rām, Su, 49 20.2]
lakṣiteyaṃ mayā sītā tathā śokaparāyaṇā | [Rām, Su, 49 21.1]
gṛhya yāṃ nābhijānāsi pañcāsyām iva pannagīm | [Rām, Su, 49 21.2]
neyaṃ jarayituṃ śakyā sāsurair amarair api | [Rām, Su, 49 22.1]
viṣasaṃsṛṣṭam atyarthaṃ bhuktam annam ivaujasā | [Rām, Su, 49 22.2]
tapaḥsaṃtāpalabdhaste yo 'yaṃ dharmaparigrahaḥ | [Rām, Su, 49 23.1]
na sa nāśayituṃ nyāyya ātmaprāṇaparigrahaḥ | [Rām, Su, 49 23.2]
avadhyatāṃ tapobhir yāṃ bhavān samanupaśyati | [Rām, Su, 49 24.1]
ātmanaḥ sāsurair devair hetustatrāpyayaṃ mahān | [Rām, Su, 49 24.2]
sugrīvo na hi devo 'yaṃ nāsuro na ca mānuṣaḥ | [Rām, Su, 49 25.1]
na rākṣaso na gandharvo na yakṣo na ca pannagaḥ | [Rām, Su, 49 25.2]
mānuṣo rāghavo rājan sugrīvaśca harīśvaraḥ | [Rām, Su, 49 26.1]
tasmāt prāṇaparitrāṇaṃ kathaṃ rājan kariṣyasi | [Rām, Su, 49 26.2]
na tu dharmopasaṃhāram adharmaphalasaṃhitam | [Rām, Su, 49 27.1]
tad eva phalam anveti dharmaścādharmanāśanaḥ | [Rām, Su, 49 27.2]
prāptaṃ dharmaphalaṃ tāvad bhavatā nātra saṃśayaḥ | [Rām, Su, 49 28.1]
phalam asyāpyadharmasya kṣipram eva prapatsyase | [Rām, Su, 49 28.2]
janasthānavadhaṃ buddhvā buddhvā vālivadhaṃ tathā | [Rām, Su, 49 29.1]
rāmasugrīvasakhyaṃ ca budhyasva hitam ātmanaḥ | [Rām, Su, 49 29.2]
kāmaṃ khalvaham apyekaḥ savājirathakuñjarām | [Rām, Su, 49 30.1]
laṅkāṃ nāśayituṃ śaktastasyaiṣa tu viniścayaḥ | [Rām, Su, 49 30.2]
rāmeṇa hi pratijñātaṃ haryṛkṣagaṇasaṃnidhau | [Rām, Su, 49 31.1]
utsādanam amitrāṇāṃ sītā yaistu pradharṣitā | [Rām, Su, 49 31.2]
apakurvan hi rāmasya sākṣād api puraṃdaraḥ | [Rām, Su, 49 32.1]
na sukhaṃ prāpnuyād anyaḥ kiṃ punastvadvidho janaḥ | [Rām, Su, 49 32.2]
yāṃ sītetyabhijānāsi yeyaṃ tiṣṭhati te vaśe | [Rām, Su, 49 33.1]
kālarātrīti tāṃ viddhi sarvalaṅkāvināśinīm | [Rām, Su, 49 33.2]
tad alaṃ kālapāśena sītā vigraharūpiṇā | [Rām, Su, 49 34.1]
svayaṃ skandhāvasaktena kṣamam ātmani cintyatām | [Rām, Su, 49 34.2]
sītāyāstejasā dagdhāṃ rāmakopaprapīḍitām | [Rām, Su, 49 35.1]
dahyamānām imāṃ paśya purīṃ sāṭṭapratolikām | [Rām, Su, 49 35.2]
sa sauṣṭhavopetam adīnavādinaḥ kaper niśamyāpratimo 'priyaṃ vacaḥ | [Rām, Su, 49 36.1]
daśānanaḥ kopavivṛttalocanaḥ samādiśat tasya vadhaṃ mahākapeḥ | [Rām, Su, 49 36.2]
{Rām, Su, 50}
tasya tadvacanaṃ śrutvā vānarasya mahātmanaḥ | [Rām, Su, 50 1.1]
ājñāpayad vadhaṃ tasya rāvaṇaḥ krodhamūrchitaḥ | [Rām, Su, 50 1.2]
vadhe tasya samājñapte rāvaṇena durātmanā | [Rām, Su, 50 2.1]
niveditavato dautyaṃ nānumene vibhīṣaṇaḥ | [Rām, Su, 50 2.2]
taṃ rakṣo'dhipatiṃ kruddhaṃ tacca kāryam upasthitam | [Rām, Su, 50 3.1]
viditvā cintayāmāsa kāryaṃ kāryavidhau sthitaḥ | [Rām, Su, 50 3.2]
niścitārthastataḥ sāmnāpūjya śatrujidagrajam | [Rām, Su, 50 4.1]
uvāca hitam atyarthaṃ vākyaṃ vākyaviśāradaḥ | [Rām, Su, 50 4.2]
rājan dharmaviruddhaṃ ca lokavṛtteśca garhitam | [Rām, Su, 50 5.1]
tava cāsadṛśaṃ vīra kaper asya pramāpaṇam | [Rām, Su, 50 5.2]
asaṃśayaṃ śatrur ayaṃ pravṛddhaḥ kṛtaṃ hyanenāpriyam aprameyam | [Rām, Su, 50 6.1]
na dūtavadhyāṃ pravadanti santo dūtasya dṛṣṭā bahavo hi daṇḍāḥ | [Rām, Su, 50 6.2]
vairūpyam aṅgeṣu kaśābhighāto mauṇḍyaṃ tathā lakṣaṇasaṃnipātaḥ | [Rām, Su, 50 7.1]
etān hi dūte pravadanti daṇḍān vadhastu dūtasya na naḥ śruto 'pi | [Rām, Su, 50 7.2]
kathaṃ ca dharmārthavinītabuddhiḥ parāvarapratyayaniścitārthaḥ | [Rām, Su, 50 8.1]
bhavadvidhaḥ kopavaśe hi tiṣṭhet kopaṃ niyacchanti hi sattvavantaḥ | [Rām, Su, 50 8.2]
na dharmavāde na ca lokavṛtte na śāstrabuddhigrahaṇeṣu vāpi | [Rām, Su, 50 9.1]
vidyeta kaścit tava vīra tulyas tvaṃ hyuttamaḥ sarvasurāsurāṇām | [Rām, Su, 50 9.2]
na cāpyasya kaper ghāte kaṃcit paśyāmyahaṃ guṇam | [Rām, Su, 50 10.1]
teṣvayaṃ pātyatāṃ daṇḍo yair ayaṃ preṣitaḥ kapiḥ | [Rām, Su, 50 10.2]
sādhur vā yadi vāsādhuḥ parair eṣa samarpitaḥ | [Rām, Su, 50 11.1]
bruvan parārthaṃ paravānna dūto vadham arhati | [Rām, Su, 50 11.2]
api cāsmin hate rājannānyaṃ paśyāmi khecaram | [Rām, Su, 50 12.1]
iha yaḥ punar āgacchet paraṃ pāraṃ mahodadhiḥ | [Rām, Su, 50 12.2]
tasmānnāsya vadhe yatnaḥ kāryaḥ parapuraṃjaya | [Rām, Su, 50 13.1]
bhavān sendreṣu deveṣu yatnam āsthātum arhati | [Rām, Su, 50 13.2]
asmin vinaṣṭe na hi dūtam anyaṃ paśyāmi yastau nararājaputrau | [Rām, Su, 50 14.1]
yuddhāya yuddhapriyadurvinītāv udyojayed dīrghapathāvaruddhau | [Rām, Su, 50 14.2]
parākramotsāhamanasvināṃ ca surāsurāṇām api durjayena | [Rām, Su, 50 15.1]
tvayā manonandana nairṛtānāṃ yuddhāyatir nāśayituṃ na yuktā | [Rām, Su, 50 15.2]
hitāśca śūrāśca samāhitāśca kuleṣu jātāśca mahāguṇeṣu | [Rām, Su, 50 16.1]
manasvinaḥ śastrabhṛtāṃ variṣṭhāḥ koṭyagraśaste subhṛtāśca yodhāḥ | [Rām, Su, 50 16.2]
tad ekadeśena balasya tāvat kecit tavādeśakṛto 'payāntu | [Rām, Su, 50 17.1]
tau rājaputrau vinigṛhya mūḍhau pareṣu te bhāvayituṃ prabhāvam | [Rām, Su, 50 17.2]
{Rām, Su, 51}
tasya tadvacanaṃ śrutvā daśagrīvo mahābalaḥ | [Rām, Su, 51 1.1]
deśakālahitaṃ vākyaṃ bhrātur uttaram abravīt | [Rām, Su, 51 1.2]
samyag uktaṃ hi bhavatā dūtavadhyā vigarhitā | [Rām, Su, 51 2.1]
avaśyaṃ tu vadhād anyaḥ kriyatām asya nigrahaḥ | [Rām, Su, 51 2.2]
kapīnāṃ kila lāṅgūlam iṣṭaṃ bhavati bhūṣaṇam | [Rām, Su, 51 3.1]
tad asya dīpyatāṃ śīghraṃ tena dagdhena gacchatu | [Rām, Su, 51 3.2]
tataḥ paśyantvimaṃ dīnam aṅgavairūpyakarśitam | [Rām, Su, 51 4.1]
samitrā jñātayaḥ sarve bāndhavāḥ sasuhṛjjanāḥ | [Rām, Su, 51 4.2]
ājñāpayad rākṣasendraḥ puraṃ sarvaṃ sacatvaram | [Rām, Su, 51 5.1]
lāṅgūlena pradīptena rakṣobhiḥ pariṇīyatām | [Rām, Su, 51 5.2]
tasya tadvacanaṃ śrutvā rākṣasāḥ kopakarkaśāḥ | [Rām, Su, 51 6.1]
veṣṭante tasya lāṅgūlaṃ jīrṇaiḥ kārpāsikaiḥ paṭaiḥ | [Rām, Su, 51 6.2]
saṃveṣṭyamāne lāṅgūle vyavardhata mahākapiḥ | [Rām, Su, 51 7.1]
śuṣkam indhanam āsādya vaneṣviva hutāśanaḥ | [Rām, Su, 51 7.2]
tailena pariṣicyātha te 'gniṃ tatrāvapātayan | [Rām, Su, 51 8.1]
lāṅgūlena pradīptena rākṣasāṃstān apātayat | [Rām, Su, 51 9.1]
roṣāmarṣaparītātmā bālasūryasamānanaḥ | [Rām, Su, 51 9.2]
sa bhūyaḥ saṃgataiḥ krūrai rākṣasair harisattamaḥ | [Rām, Su, 51 10.1]
nibaddhaḥ kṛtavān vīrastatkālasadṛśīṃ matim | [Rām, Su, 51 10.2]
kāmaṃ khalu na me śaktā nibaddhasyāpi rākṣasāḥ | [Rām, Su, 51 11.1]
chittvā pāśān samutpatya hanyām aham imān punaḥ | [Rām, Su, 51 11.2]
sarveṣām eva paryāpto rākṣasānām ahaṃ yudhi | [Rām, Su, 51 12.1]
kiṃ tu rāmasya prītyarthaṃ viṣahiṣye 'ham īdṛśam | [Rām, Su, 51 12.2]
laṅkā cārayitavyā me punar eva bhaved iti | [Rām, Su, 51 13.1]
rātrau na hi sudṛṣṭā me durgakarmavidhānataḥ | [Rām, Su, 51 13.2]
avaśyam eva draṣṭavyā mayā laṅkā niśākṣaye | [Rām, Su, 51 13.3]
kāmaṃ bandhaiśca me bhūyaḥ pucchasyoddīpanena ca | [Rām, Su, 51 14.1]
pīḍāṃ kurvantu rakṣāṃsi na me 'sti manasaḥ śramaḥ | [Rām, Su, 51 14.2]
tataste saṃvṛtākāraṃ sattvavantaṃ mahākapim | [Rām, Su, 51 15.1]
parigṛhya yayur hṛṣṭā rākṣasāḥ kapikuñjaram | [Rām, Su, 51 15.2]
śaṅkhabherīninādaistair ghoṣayantaḥ svakarmabhiḥ | [Rām, Su, 51 16.1]
rākṣasāḥ krūrakarmāṇaścārayanti sma tāṃ purīm | [Rām, Su, 51 16.2]
hanumāṃścārayāmāsa rākṣasānāṃ mahāpurīm | [Rām, Su, 51 17.1]
athāpaśyad vimānāni vicitrāṇi mahākapiḥ | [Rām, Su, 51 17.2]
saṃvṛtān bhūmibhāgāṃśca suvibhaktāṃśca catvarān | [Rām, Su, 51 18.1]
rathyāśca gṛhasaṃbādhāḥ kapiḥ śṛṅgāṭakāni ca | [Rām, Su, 51 18.2]
catvareṣu catuṣkeṣu rājamārge tathaiva ca | [Rām, Su, 51 19.1]
ghoṣayanti kapiṃ sarve cārīka iti rākṣasāḥ | [Rām, Su, 51 19.2]
dīpyamāne tatastasya lāṅgūlāgre hanūmataḥ | [Rām, Su, 51 20.1]
rākṣasyastā virūpākṣyaḥ śaṃsur devyāstad apriyam | [Rām, Su, 51 20.2]
yastvayā kṛtasaṃvādaḥ sīte tāmramukhaḥ kapiḥ | [Rām, Su, 51 21.1]
lāṅgūlena pradīptena sa eṣa pariṇīyate | [Rām, Su, 51 21.2]
śrutvā tad vacanaṃ krūram ātmāpaharaṇopamam | [Rām, Su, 51 22.1]
vaidehī śokasaṃtaptā hutāśanam upāgamat | [Rām, Su, 51 22.2]
maṅgalābhimukhī tasya sā tadāsīnmahākapeḥ | [Rām, Su, 51 23.1]
upatasthe viśālākṣī prayatā havyavāhanam | [Rām, Su, 51 23.2]
yadyasti patiśuśrūṣā yadyasti caritaṃ tapaḥ | [Rām, Su, 51 24.1]
yadi cāstyekapatnītvaṃ śīto bhava hanūmataḥ | [Rām, Su, 51 24.2]
yadi kaścid anukrośastasya mayyasti dhīmataḥ | [Rām, Su, 51 25.1]
yadi vā bhāgyaśeṣaṃ me śīto bhava hanūmataḥ | [Rām, Su, 51 25.2]
yadi māṃ vṛttasampannāṃ tatsamāgamalālasām | [Rām, Su, 51 26.1]
sa vijānāti dharmātmā śīto bhava hanūmataḥ | [Rām, Su, 51 26.2]
yadi māṃ tārayatyāryaḥ sugrīvaḥ satyasaṃgaraḥ | [Rām, Su, 51 27.1]
asmād duḥkhānmahābāhuḥ śīto bhava hanūmataḥ | [Rām, Su, 51 27.2]
tatastīkṣṇārcir avyagraḥ pradakṣiṇaśikho 'nalaḥ | [Rām, Su, 51 28.1]
jajvāla mṛgaśāvākṣyāḥ śaṃsann iva śivaṃ kapeḥ | [Rām, Su, 51 28.2]
dahyamāne ca lāṅgūle cintayāmāsa vānaraḥ | [Rām, Su, 51 29.1]
pradīpto 'gnir ayaṃ kasmānna māṃ dahati sarvataḥ | [Rām, Su, 51 29.2]
dṛśyate ca mahājvālaḥ karoti ca na me rujam | [Rām, Su, 51 30.1]
śiśirasyeva saṃpāto lāṅgūlāgre pratiṣṭhitaḥ | [Rām, Su, 51 30.2]
athavā tad idaṃ vyaktaṃ yad dṛṣṭaṃ plavatā mayā | [Rām, Su, 51 31.1]
rāmaprabhāvād āścaryaṃ parvataḥ saritāṃ patau | [Rām, Su, 51 31.2]
yadi tāvat samudrasya mainākasya ca dhīmataḥ | [Rām, Su, 51 32.1]
rāmārthaṃ saṃbhramastādṛk kim agnir na kariṣyati | [Rām, Su, 51 32.2]
sītāyāścānṛśaṃsyena tejasā rāghavasya ca | [Rām, Su, 51 33.1]
pituśca mama sakhyena na māṃ dahati pāvakaḥ | [Rām, Su, 51 33.2]
bhūyaḥ sa cintayāmāsa muhūrtaṃ kapikuñjaraḥ | [Rām, Su, 51 34.1]
utpapātātha vegena nanāda ca mahākapiḥ | [Rām, Su, 51 34.2]
puradvāraṃ tataḥ śrīmāñ śailaśṛṅgam ivonnatam | [Rām, Su, 51 35.1]
vibhaktarakṣaḥsaṃbādham āsasādānilātmajaḥ | [Rām, Su, 51 35.2]
sa bhūtvā śailasaṃkāśaḥ kṣaṇena punar ātmavān | [Rām, Su, 51 36.1]
hrasvatāṃ paramāṃ prāpto bandhanānyavaśātayat | [Rām, Su, 51 36.2]
vimuktaścābhavacchrīmān punaḥ parvatasaṃnibhaḥ | [Rām, Su, 51 37.1]
vīkṣamāṇaśca dadṛśe parighaṃ toraṇāśritam | [Rām, Su, 51 37.2]
sa taṃ gṛhya mahābāhuḥ kālāyasapariṣkṛtam | [Rām, Su, 51 38.1]
rakṣiṇastān punaḥ sarvān sūdayāmāsa mārutiḥ | [Rām, Su, 51 38.2]
sa tānnihatvā raṇacaṇḍavikramaḥ samīkṣamāṇaḥ punar eva laṅkām | [Rām, Su, 51 39.1]
pradīptalāṅgūlakṛtārcimālī prakāśatāditya ivāṃśumālī | [Rām, Su, 51 39.2]
{Rām, Su, 52}
vīkṣamāṇastato laṅkāṃ kapiḥ kṛtamanorathaḥ | [Rām, Su, 52 1.1]
vardhamānasamutsāhaḥ kāryaśeṣam acintayat | [Rām, Su, 52 1.2]
kiṃ nu khalvavaśiṣṭaṃ me kartavyam iha sāmpratam | [Rām, Su, 52 2.1]
yad eṣāṃ rakṣasāṃ bhūyaḥ saṃtāpajananaṃ bhavet | [Rām, Su, 52 2.2]
vanaṃ tāvat pramathitaṃ prakṛṣṭā rākṣasā hatāḥ | [Rām, Su, 52 3.1]
balaikadeśaḥ kṣapitaḥ śeṣaṃ durgavināśanam | [Rām, Su, 52 3.2]
durge vināśite karma bhavet sukhapariśramam | [Rām, Su, 52 4.1]
alpayatnena kārye 'sminmama syāt saphalaḥ śramaḥ | [Rām, Su, 52 4.2]
yo hyayaṃ mama lāṅgūle dīpyate havyavāhanaḥ | [Rām, Su, 52 5.1]
asya saṃtarpaṇaṃ nyāyyaṃ kartum ebhir gṛhottamaiḥ | [Rām, Su, 52 5.2]
tataḥ pradīptalāṅgūlaḥ savidyud iva toyadaḥ | [Rām, Su, 52 6.1]
bhavanāgreṣu laṅkāyā vicacāra mahākapiḥ | [Rām, Su, 52 6.2]
mumoca hanumān agniṃ kālānalaśikhopamam | [Rām, Su, 52 7.1]
śvasanena ca saṃyogād ativego mahābalaḥ | [Rām, Su, 52 8.1]
kālāgnir iva jajvāla prāvardhata hutāśanaḥ | [Rām, Su, 52 8.2]
pradīptam agniṃ pavanasteṣu veśmasu cārayat | [Rām, Su, 52 9.1]
tāni kāñcanajālāni muktāmaṇimayāni ca | [Rām, Su, 52 10.1]
bhavanānyavaśīryanta ratnavanti mahānti ca | [Rām, Su, 52 10.2]
tāni bhagnavimānāni nipetur vasudhātale | [Rām, Su, 52 11.1]
bhavanānīva siddhānām ambarāt puṇyasaṃkṣaye | [Rām, Su, 52 11.2]
vajravidrumavaidūryamuktārajatasaṃhitān | [Rām, Su, 52 12.1]
vicitrān bhavanād dhātūn syandamānān dadarśa saḥ | [Rām, Su, 52 12.2]
nāgnistṛpyati kāṣṭhānāṃ tṛṇānāṃ ca yathā tathā | [Rām, Su, 52 13.1]
hanūmān rākṣasendrāṇāṃ vadhe kiṃcin na tṛpyati | [Rām, Su, 52 13.2]
hutāśanajvālasamāvṛtā sā hatapravīrā parivṛttayodhā | [Rām, Su, 52 14.1]
hanūmataḥ krodhabalābhibhūtā babhūva śāpopahateva laṅkā | [Rām, Su, 52 14.2]
sasaṃbhramaṃ trastaviṣaṇṇarākṣasāṃ samujjvalajjvālahutāśanāṅkitām | [Rām, Su, 52 15.1]
dadarśa laṅkāṃ hanumānmahāmanāḥ svayambhukopopahatām ivāvanim | [Rām, Su, 52 15.2]
sa rākṣasāṃstān subahūṃśca hatvā vanaṃ ca bhaṅktvā bahupādapaṃ tat | [Rām, Su, 52 16.1]
visṛjya rakṣobhavaneṣu cāgniṃ jagāma rāmaṃ manasā mahātmā | [Rām, Su, 52 16.2]
laṅkāṃ samastāṃ saṃdīpya lāṅgūlāgniṃ mahākapiḥ | [Rām, Su, 52 17.1]
nirvāpayāmāsa tadā samudre harisattamaḥ | [Rām, Su, 52 17.2]
{Rām, Su, 53}
saṃdīpyamānāṃ vidhvastāṃ trastarakṣogaṇāṃ purīm | [Rām, Su, 53 1.1]
avekṣya hanumāṃllaṅkāṃ cintayāmāsa vānaraḥ | [Rām, Su, 53 1.2]
tasyābhūt sumahāṃstrāsaḥ kutsā cātmanyajāyata | [Rām, Su, 53 2.1]
laṅkāṃ pradahatā karma kiṃsvit kṛtam idaṃ mayā | [Rām, Su, 53 2.2]
dhanyāste puruṣaśreṣṭhā ye buddhyā kopam utthitam | [Rām, Su, 53 3.1]
nirundhanti mahātmāno dīptam agnim ivāmbhasā | [Rām, Su, 53 3.2]
yadi dagdhā tviyaṃ laṅkā nūnam āryāpi jānakī | [Rām, Su, 53 4.1]
dagdhā tena mayā bhartur hataṃ kāryam ajānatā | [Rām, Su, 53 4.2]
yadartham ayam ārambhastat kāryam avasāditam | [Rām, Su, 53 5.1]
mayā hi dahatā laṅkāṃ na sītā parirakṣitā | [Rām, Su, 53 5.2]
īṣatkāryam idaṃ kāryaṃ kṛtam āsīnna saṃśayaḥ | [Rām, Su, 53 6.1]
tasya krodhābhibhūtena mayā mūlakṣayaḥ kṛtaḥ | [Rām, Su, 53 6.2]
vinaṣṭā jānakī vyaktaṃ na hyadagdhaḥ pradṛśyate | [Rām, Su, 53 7.1]
laṅkāyāḥ kaścid uddeśaḥ sarvā bhasmīkṛtā purī | [Rām, Su, 53 7.2]
yadi tad vihataṃ kāryaṃ mayā prajñāviparyayāt | [Rām, Su, 53 8.1]
ihaiva prāṇasaṃnyāso mamāpi hyatirocate | [Rām, Su, 53 8.2]
kim agnau nipatāmyadya āhosvid vaḍavāmukhe | [Rām, Su, 53 9.1]
śarīram āho sattvānāṃ dadmi sāgaravāsinām | [Rām, Su, 53 9.2]
kathaṃ hi jīvatā śakyo mayā draṣṭuṃ harīśvaraḥ | [Rām, Su, 53 10.1]
tau vā puruṣaśārdūlau kāryasarvasvaghātinā | [Rām, Su, 53 10.2]
mayā khalu tad evedaṃ roṣadoṣāt pradarśitam | [Rām, Su, 53 11.1]
prathitaṃ triṣu lokeṣu kapitvam anavasthitam | [Rām, Su, 53 11.2]
dhig astu rājasaṃ bhāvam anīśam anavasthitam | [Rām, Su, 53 12.1]
īśvareṇāpi yad rāgānmayā sītā na rakṣitā | [Rām, Su, 53 12.2]
vinaṣṭāyāṃ tu sītāyāṃ tāvubhau vinaśiṣyataḥ | [Rām, Su, 53 13.1]
tayor vināśe sugrīvaḥ sabandhur vinaśiṣyati | [Rām, Su, 53 13.2]
etad eva vacaḥ śrutvā bharato bhrātṛvatsalaḥ | [Rām, Su, 53 14.1]
dharmātmā sahaśatrughnaḥ kathaṃ śakṣyati jīvitum | [Rām, Su, 53 14.2]
ikṣvākuvaṃśe dharmiṣṭhe gate nāśam asaṃśayam | [Rām, Su, 53 15.1]
bhaviṣyanti prajāḥ sarvāḥ śokasaṃtāpapīḍitāḥ | [Rām, Su, 53 15.2]
tad ahaṃ bhāgyarahito luptadharmārthasaṃgrahaḥ | [Rām, Su, 53 16.1]
roṣadoṣaparītātmā vyaktaṃ lokavināśanaḥ | [Rām, Su, 53 16.2]
iti cintayatastasya nimittānyupapedire | [Rām, Su, 53 17.1]
pūrvam apyupalabdhāni sākṣāt punar acintayat | [Rām, Su, 53 17.2]
athavā cārusarvāṅgī rakṣitā svena tejasā | [Rām, Su, 53 18.1]
na naśiṣyati kalyāṇī nāgnir agnau pravartate | [Rām, Su, 53 18.2]
na hi dharmātmanastasya bhāryām amitatejasaḥ | [Rām, Su, 53 19.1]
svacāritrābhiguptāṃ tāṃ spraṣṭum arhati pāvakaḥ | [Rām, Su, 53 19.2]
nūnaṃ rāmaprabhāvena vaidehyāḥ sukṛtena ca | [Rām, Su, 53 20.1]
yanmāṃ dahanakarmāyaṃ nādahaddhavyavāhanaḥ | [Rām, Su, 53 20.2]
trayāṇāṃ bharatādīnāṃ bhrātṝṇāṃ devatā ca yā | [Rām, Su, 53 21.1]
rāmasya ca manaḥkāntā sā kathaṃ vinaśiṣyati | [Rām, Su, 53 21.2]
yad vā dahanakarmāyaṃ sarvatra prabhur avyayaḥ | [Rām, Su, 53 22.1]
na me dahati lāṅgūlaṃ katham āryāṃ pradhakṣyati | [Rām, Su, 53 22.2]
tapasā satyavākyena ananyatvācca bhartari | [Rām, Su, 53 23.1]
api sā nirdahed agniṃ na tām agniḥ pradhakṣyati | [Rām, Su, 53 23.2]
sa tathā cintayaṃstatra devyā dharmaparigraham | [Rām, Su, 53 24.1]
śuśrāva hanumān vākyaṃ cāraṇānāṃ mahātmanām | [Rām, Su, 53 24.2]
aho khalu kṛtaṃ karma durviṣahyaṃ hanūmatā | [Rām, Su, 53 25.1]
agniṃ visṛjatābhīkṣṇaṃ bhīmaṃ rākṣasasadmani | [Rām, Su, 53 25.2]
dagdheyaṃ nagarī laṅkā sāṭṭaprākāratoraṇā | [Rām, Su, 53 26.1]
jānakī na ca dagdheti vismayo 'dbhuta eva naḥ | [Rām, Su, 53 26.2]
sa nimittaiśca dṛṣṭārthaiḥ kāraṇaiśca mahāguṇaiḥ | [Rām, Su, 53 27.1]
ṛṣivākyaiśca hanumān abhavat prītamānasaḥ | [Rām, Su, 53 27.2]
tataḥ kapiḥ prāptamanorathārthas tām akṣatāṃ rājasutāṃ viditvā | [Rām, Su, 53 28.1]
pratyakṣatastāṃ punar eva dṛṣṭvā pratiprayāṇāya matiṃ cakāra | [Rām, Su, 53 28.2]
{Rām, Su, 54}
tatastu śiṃśapāmūle jānakīṃ paryavasthitām | [Rām, Su, 54 1.1]
abhivādyābravīd diṣṭyā paśyāmi tvām ihākṣatām | [Rām, Su, 54 1.2]
tatastaṃ prasthitaṃ sītā vīkṣamāṇā punaḥ punaḥ | [Rām, Su, 54 2.1]
bhartṛsnehānvitaṃ vākyaṃ hanūmantam abhāṣata | [Rām, Su, 54 2.2]
kāmam asya tvam evaikaḥ kāryasya parisādhane | [Rām, Su, 54 3.1]
paryāptaḥ paravīraghna yaśasyaste balodayaḥ | [Rām, Su, 54 3.2]
balaistu saṃkulāṃ kṛtvā laṅkāṃ parabalārdanaḥ | [Rām, Su, 54 4.1]
māṃ nayed yadi kākutsthastasya tat sadṛśaṃ bhavet | [Rām, Su, 54 4.2]
tad yathā tasya vikrāntam anurūpaṃ mahātmanaḥ | [Rām, Su, 54 5.1]
bhavatyāhavaśūrasya tattvam evopapādaya | [Rām, Su, 54 5.2]
tad arthopahitaṃ vākyaṃ praśritaṃ hetusaṃhitam | [Rām, Su, 54 6.1]
niśamya hanumāṃstasyā vākyam uttaram abravīt | [Rām, Su, 54 6.2]
kṣipram eṣyati kākutstho haryṛkṣapravarair vṛtaḥ | [Rām, Su, 54 7.1]
yaste yudhi vijityārīñ śokaṃ vyapanayiṣyati | [Rām, Su, 54 7.2]
evam āśvāsya vaidehīṃ hanūmānmārutātmajaḥ | [Rām, Su, 54 8.1]
gamanāya matiṃ kṛtvā vaidehīm abhyavādayat | [Rām, Su, 54 8.2]
tataḥ sa kapiśārdūlaḥ svāmisaṃdarśanotsukaḥ | [Rām, Su, 54 9.1]
āruroha giriśreṣṭham ariṣṭam arimardanaḥ | [Rām, Su, 54 9.2]
tuṅgapadmakajuṣṭābhir nīlābhir vanarājibhiḥ | [Rām, Su, 54 10.1]
sālatālāśvakarṇaiśca vaṃśaiśca bahubhir vṛtam | [Rām, Su, 54 10.2]
latāvitānair vitataiḥ puṣpavadbhir alaṃkṛtam | [Rām, Su, 54 11.1]
nānāmṛgagaṇākīrṇaṃ dhātuniṣyandabhūṣitam | [Rām, Su, 54 11.2]
bahuprasravaṇopetaṃ śilāsaṃcayasaṃkaṭam | [Rām, Su, 54 12.1]
maharṣiyakṣagandharvakiṃnaroragasevitam | [Rām, Su, 54 12.2]
latāpādapasaṃbādhaṃ siṃhākulitakandaram | [Rām, Su, 54 13.1]
vyāghrasaṃghasamākīrṇaṃ svādumūlaphaladrumam | [Rām, Su, 54 13.2]
tam ārurohātibalaḥ parvataṃ plavagottamaḥ | [Rām, Su, 54 14.1]
rāmadarśanaśīghreṇa praharṣeṇābhicoditaḥ | [Rām, Su, 54 14.2]
tena pādatalākrāntā ramyeṣu girisānuṣu | [Rām, Su, 54 15.1]
saghoṣāḥ samaśīryanta śilāścūrṇīkṛtāstataḥ | [Rām, Su, 54 15.2]
sa tam āruhya śailendraṃ vyavardhata mahākapiḥ | [Rām, Su, 54 16.1]
dakṣiṇād uttaraṃ pāraṃ prārthayaṃllavaṇāmbhasaḥ | [Rām, Su, 54 16.2]
adhiruhya tato vīraḥ parvataṃ pavanātmajaḥ | [Rām, Su, 54 17.1]
dadarśa sāgaraṃ bhīmaṃ mīnoraganiṣevitam | [Rām, Su, 54 17.2]
sa māruta ivākāśaṃ mārutasyātmasaṃbhavaḥ | [Rām, Su, 54 18.1]
prapede hariśārdūlo dakṣiṇād uttarāṃ diśam | [Rām, Su, 54 18.2]
sa tadā pīḍitastena kapinā parvatottamaḥ | [Rām, Su, 54 19.1]
rarāsa saha tair bhūtaiḥ prāviśad vasudhātalam | [Rām, Su, 54 19.2]
kampamānaiśca śikharaiḥ patadbhir api ca drumaiḥ | [Rām, Su, 54 19.3]
tasyoruvegānmathitāḥ pādapāḥ puṣpaśālinaḥ | [Rām, Su, 54 20.1]
nipetur bhūtale rugṇāḥ śakrāyudhahatā iva | [Rām, Su, 54 20.2]
kandarodarasaṃsthānāṃ pīḍitānāṃ mahaujasām | [Rām, Su, 54 21.1]
siṃhānāṃ ninado bhīmo nabho bhindan sa śuśruve | [Rām, Su, 54 21.2]
srastavyāviddhavasanā vyākulīkṛtabhūṣaṇā | [Rām, Su, 54 22.1]
vidyādharyaḥ samutpetuḥ sahasā dharaṇīdharāt | [Rām, Su, 54 22.2]
atipramāṇā balino dīptajihvā mahāviṣāḥ | [Rām, Su, 54 23.1]
nipīḍitaśirogrīvā vyaveṣṭanta mahāhayaḥ | [Rām, Su, 54 23.2]
kiṃnaroragagandharvayakṣavidyādharāstathā | [Rām, Su, 54 24.1]
pīḍitaṃ taṃ nagavaraṃ tyaktvā gaganam āsthitāḥ | [Rām, Su, 54 24.2]
sa ca bhūmidharaḥ śrīmān balinā tena pīḍitaḥ | [Rām, Su, 54 25.1]
savṛkṣaśikharodagraḥ praviveśa rasātalam | [Rām, Su, 54 25.2]
daśayojanavistārastriṃśadyojanam ucchritaḥ | [Rām, Su, 54 26.1]
dharaṇyāṃ samatāṃ yātaḥ sa babhūva dharādharaḥ | [Rām, Su, 54 26.2]
{Rām, Su, 55}
sacandrakumudaṃ ramyaṃ sārkakāraṇḍavaṃ śubham | [Rām, Su, 55 1.1]
tiṣyaśravaṇakadambam abhraśaivalaśādvalam | [Rām, Su, 55 1.2]
punarvasumahāmīnaṃ lohitāṅgamahāgraham | [Rām, Su, 55 2.1]
airāvatamahādvīpaṃ svātīhaṃsaviloḍitam | [Rām, Su, 55 2.2]
vātasaṃghātajātormiṃ candrāṃśuśiśirāmbumat | [Rām, Su, 55 3.1]
bhujaṃgayakṣagandharvaprabuddhakamalotpalam | [Rām, Su, 55 3.2]
grasamāna ivākāśaṃ tārādhipam ivālikhan | [Rām, Su, 55 4.1]
harann iva sanakṣatraṃ gaganaṃ sārkamaṇḍalam | [Rām, Su, 55 4.2]
mārutasyālayaṃ śrīmān kapir vyomacaro mahān | [Rām, Su, 55 5.1]
hanūmānmeghajālāni vikarṣann iva gacchati | [Rām, Su, 55 5.2]
pāṇḍurāruṇavarṇāni nīlamāñjiṣṭhakāni ca | [Rām, Su, 55 6.1]
haritāruṇavarṇāni mahābhrāṇi cakāśire | [Rām, Su, 55 6.2]
praviśann abhrajālāni niṣkramaṃśca punaḥ punaḥ | [Rām, Su, 55 7.1]
pracchannaśca prakāśaśca candramā iva lakṣyate | [Rām, Su, 55 7.2]
nadannādena mahatā meghasvanamahāsvanaḥ | [Rām, Su, 55 8.1]
ājagāma mahātejāḥ punar madhyena sāgaram | [Rām, Su, 55 8.2]
parvatendraṃ sunābhaṃ ca samupaspṛśya vīryavān | [Rām, Su, 55 9.1]
jyāmukta iva nārāco mahāvego 'bhyupāgataḥ | [Rām, Su, 55 9.2]
sa kiṃcid anusaṃprāptaḥ samālokya mahāgirim | [Rām, Su, 55 10.1]
mahendrameghasaṃkāśaṃ nanāda haripuṃgavaḥ | [Rām, Su, 55 10.2]
niśamya nadato nādaṃ vānarāste samantataḥ | [Rām, Su, 55 11.1]
babhūvur utsukāḥ sarve suhṛddarśanakāṅkṣiṇaḥ | [Rām, Su, 55 11.2]
jāmbavān sa hariśreṣṭhaḥ prītisaṃhṛṣṭamānasaḥ | [Rām, Su, 55 12.1]
upāmantrya harīn sarvān idaṃ vacanam abravīt | [Rām, Su, 55 12.2]
sarvathā kṛtakāryo 'sau hanūmānnātra saṃśayaḥ | [Rām, Su, 55 13.1]
na hyasyākṛtakāryasya nāda evaṃvidho bhavet | [Rām, Su, 55 13.2]
tasya bāhūruvegaṃ ca ninādaṃ ca mahātmanaḥ | [Rām, Su, 55 14.1]
niśamya harayo hṛṣṭāḥ samutpetustatastataḥ | [Rām, Su, 55 14.2]
te nagāgrānnagāgrāṇi śikharācchikharāṇi ca | [Rām, Su, 55 15.1]
prahṛṣṭāḥ samapadyanta hanūmantaṃ didṛkṣavaḥ | [Rām, Su, 55 15.2]
te prītāḥ pādapāgreṣu gṛhya śākhāḥ supuṣpitāḥ | [Rām, Su, 55 16.1]
vāsāṃsīva prakāśāni samāvidhyanta vānarāḥ | [Rām, Su, 55 16.2]
tam abhraghanasaṃkāśam āpatantaṃ mahākapim | [Rām, Su, 55 17.1]
dṛṣṭvā te vānarāḥ sarve tasthuḥ prāñjalayastadā | [Rām, Su, 55 17.2]
tatastu vegavāṃstasya girer girinibhaḥ kapiḥ | [Rām, Su, 55 18.1]
nipapāta mahendrasya śikhare pādapākule | [Rām, Su, 55 18.2]
tataste prītamanasaḥ sarve vānarapuṃgavāḥ | [Rām, Su, 55 19.1]
hanūmantaṃ mahātmānaṃ parivāryopatasthire | [Rām, Su, 55 19.2]
parivārya ca te sarve parāṃ prītim upāgatāḥ | [Rām, Su, 55 20.1]
prahṛṣṭavadanāḥ sarve tam arogam upāgatam | [Rām, Su, 55 20.2]
upāyanāni cādāya mūlāni ca phalāni ca | [Rām, Su, 55 21.1]
pratyarcayan hariśreṣṭhaṃ harayo mārutātmajam | [Rām, Su, 55 21.2]
vinedur muditāḥ kecic cakruḥ kilakilāṃ tathā | [Rām, Su, 55 22.1]
hṛṣṭāḥ pādapaśākhāśca āninyur vānararṣabhāḥ | [Rām, Su, 55 22.2]
hanūmāṃstu gurūn vṛddhāñ jāmbavatpramukhāṃstadā | [Rām, Su, 55 23.1]
kumāram aṅgadaṃ caiva so 'vandata mahākapiḥ | [Rām, Su, 55 23.2]
sa tābhyāṃ pūjitaḥ pūjyaḥ kapibhiśca prasāditaḥ | [Rām, Su, 55 24.1]
dṛṣṭā devīti vikrāntaḥ saṃkṣepeṇa nyavedayat | [Rām, Su, 55 24.2]
niṣasāda ca hastena gṛhītvā vālinaḥ sutam | [Rām, Su, 55 25.1]
ramaṇīye vanoddeśe mahendrasya girestadā | [Rām, Su, 55 25.2]
hanūmān abravīddhṛṣṭastadā tān vānararṣabhān | [Rām, Su, 55 26.1]
aśokavanikāsaṃsthā dṛṣṭā sā janakātmajā | [Rām, Su, 55 26.2]
rakṣyamāṇā sughorābhī rākṣasībhir aninditā | [Rām, Su, 55 27.1]
ekaveṇīdharā bālā rāmadarśanalālasā | [Rām, Su, 55 27.2]
upavāsapariśrāntā malinā jaṭilā kṛśā | [Rām, Su, 55 27.3]
tato dṛṣṭeti vacanaṃ mahārtham amṛtopamam | [Rām, Su, 55 28.1]
niśamya māruteḥ sarve muditā vānarābhavan | [Rām, Su, 55 28.2]
kṣveḍantyanye nadantyanye garjantyanye mahābalāḥ | [Rām, Su, 55 29.1]
cakruḥ kilakilām anye pratigarjanti cāpare | [Rām, Su, 55 29.2]
kecid ucchritalāṅgūlāḥ prahṛṣṭāḥ kapikuñjarāḥ | [Rām, Su, 55 30.1]
añcitāyatadīrghāṇi lāṅgūlāni pravivyadhuḥ | [Rām, Su, 55 30.2]
apare tu hanūmantaṃ vānarā vāraṇopamam | [Rām, Su, 55 31.1]
āplutya giriśṛṅgebhyaḥ saṃspṛśanti sma harṣitāḥ | [Rām, Su, 55 31.2]
uktavākyaṃ hanūmantam aṅgadastu tadābravīt | [Rām, Su, 55 32.1]
sarveṣāṃ harivīrāṇāṃ madhye vācam anuttamām | [Rām, Su, 55 32.2]
sattve vīrye na te kaścit samo vānara vidyate | [Rām, Su, 55 33.1]
yad avaplutya vistīrṇaṃ sāgaraṃ punar āgataḥ | [Rām, Su, 55 33.2]
diṣṭyā dṛṣṭā tvayā devī rāmapatnī yaśasvinī | [Rām, Su, 55 34.1]
diṣṭyā tyakṣyati kākutsthaḥ śokaṃ sītāviyogajam | [Rām, Su, 55 34.2]
tato 'ṅgadaṃ hanūmantaṃ jāmbavantaṃ ca vānarāḥ | [Rām, Su, 55 35.1]
parivārya pramuditā bhejire vipulāḥ śilāḥ | [Rām, Su, 55 35.2]
śrotukāmāḥ samudrasya laṅghanaṃ vānarottamāḥ | [Rām, Su, 55 36.1]
darśanaṃ cāpi laṅkāyāḥ sītāyā rāvaṇasya ca | [Rām, Su, 55 36.2]
tasthuḥ prāñjalayaḥ sarve hanūmadvadanonmukhāḥ | [Rām, Su, 55 36.3]
tasthau tatrāṅgadaḥ śrīmān vānarair bahubhir vṛtaḥ | [Rām, Su, 55 37.1]
upāsyamāno vibudhair divi devapatir yathā | [Rām, Su, 55 37.2]
hanūmatā kīrtimatā yaśasvinā tathāṅgadenāṅgadabaddhabāhunā | [Rām, Su, 55 38.1]
mudā tadādhyāsitam unnataṃ mahan mahīdharāgraṃ jvalitaṃ śriyābhavat | [Rām, Su, 55 38.2]
{Rām, Su, 56}
tatastasya gireḥ śṛṅge mahendrasya mahābalāḥ | [Rām, Su, 56 1.1]
hanumatpramukhāḥ prītiṃ harayo jagmur uttamām | [Rām, Su, 56 1.2]
taṃ tataḥ pratisaṃhṛṣṭaḥ prītimantaṃ mahākapim | [Rām, Su, 56 2.1]
jāmbavān kāryavṛttāntam apṛcchad anilātmajam | [Rām, Su, 56 2.2]
kathaṃ dṛṣṭā tvayā devī kathaṃ vā tatra vartate | [Rām, Su, 56 3.1]
tasyāṃ vā sa kathaṃ vṛttaḥ krūrakarmā daśānanaḥ | [Rām, Su, 56 3.2]
tattvataḥ sarvam etannaḥ prabrūhi tvaṃ mahākape | [Rām, Su, 56 4.1]
śrutārthāścintayiṣyāmo bhūyaḥ kāryaviniścayam | [Rām, Su, 56 4.2]
yaścārthastatra vaktavyo gatair asmābhir ātmavān | [Rām, Su, 56 5.1]
rakṣitavyaṃ ca yat tatra tad bhavān vyākarotu naḥ | [Rām, Su, 56 5.2]
sa niyuktastatastena samprahṛṣṭatanūruhaḥ | [Rām, Su, 56 6.1]
namasyañ śirasā devyai sītāyai pratyabhāṣata | [Rām, Su, 56 6.2]
pratyakṣam eva bhavatāṃ mahendrāgrāt kham āplutaḥ | [Rām, Su, 56 7.1]
udadher dakṣiṇaṃ pāraṃ kāṅkṣamāṇaḥ samāhitaḥ | [Rām, Su, 56 7.2]
gacchataśca hi me ghoraṃ vighnarūpam ivābhavat | [Rām, Su, 56 8.1]
kāñcanaṃ śikharaṃ divyaṃ paśyāmi sumanoharam | [Rām, Su, 56 8.2]
sthitaṃ panthānam āvṛtya mene vighnaṃ ca taṃ nagam | [Rām, Su, 56 9.1]
upasaṃgamya taṃ divyaṃ kāñcanaṃ nagasattamam | [Rām, Su, 56 10.1]
kṛtā me manasā buddhir bhettavyo 'yaṃ mayeti ca | [Rām, Su, 56 10.2]
prahataṃ ca mayā tasya lāṅgūlena mahāgireḥ | [Rām, Su, 56 11.1]
śikharaṃ sūryasaṃkāśaṃ vyaśīryata sahasradhā | [Rām, Su, 56 11.2]
vyavasāyaṃ ca me buddhvā sa hovāca mahāgiriḥ | [Rām, Su, 56 12.1]
putreti madhurāṃ vāṇīṃ manaḥprahlādayann iva | [Rām, Su, 56 12.2]
pitṛvyaṃ cāpi māṃ viddhi sakhāyaṃ mātariśvanaḥ | [Rām, Su, 56 13.1]
mainākam iti vikhyātaṃ nivasantaṃ mahodadhau | [Rām, Su, 56 13.2]
pakṣavantaḥ purā putra babhūvuḥ parvatottamāḥ | [Rām, Su, 56 14.1]
chandataḥ pṛthivīṃ cerur bādhamānāḥ samantataḥ | [Rām, Su, 56 14.2]
śrutvā nagānāṃ caritaṃ mahendraḥ pākaśāsanaḥ | [Rām, Su, 56 15.1]
cicheda bhagavān pakṣān vajreṇaiṣāṃ sahasraśaḥ | [Rām, Su, 56 15.2]
ahaṃ tu mokṣitastasmāt tava pitrā mahātmanā | [Rām, Su, 56 16.1]
mārutena tadā vatsa prakṣipto 'smi mahārṇave | [Rām, Su, 56 16.2]
rāmasya ca mayā sāhye vartitavyam ariṃdama | [Rām, Su, 56 17.1]
rāmo dharmabhṛtāṃ śreṣṭho mahendrasamavikramaḥ | [Rām, Su, 56 17.2]
etacchrutvā mayā tasya mainākasya mahātmanaḥ | [Rām, Su, 56 18.1]
kāryam āvedya tu girer uddhataṃ ca mano mama | [Rām, Su, 56 18.2]
tena cāham anujñāto mainākena mahātmanā | [Rām, Su, 56 19.1]
uttamaṃ javam āsthāya śeṣam adhvānam āsthitaḥ | [Rām, Su, 56 19.2]
tato 'haṃ suciraṃ kālaṃ vegenābhyagamaṃ pathi | [Rām, Su, 56 20.1]
tataḥ paśyāmyahaṃ devīṃ surasāṃ nāgamātaram | [Rām, Su, 56 20.2]
samudramadhye sā devī vacanaṃ mām abhāṣata | [Rām, Su, 56 21.1]
mama bhakṣyaḥ pradiṣṭastvam amarair harisattama | [Rām, Su, 56 21.2]
tatastvāṃ bhakṣayiṣyāmi vihitastvaṃ cirasya me | [Rām, Su, 56 21.3]
evam uktaḥ surasayā prāñjaliḥ praṇataḥ sthitaḥ | [Rām, Su, 56 22.1]
vivarṇavadano bhūtvā vākyaṃ cedam udīrayam | [Rām, Su, 56 22.2]
rāmo dāśarathiḥ śrīmān praviṣṭo daṇḍakāvanam | [Rām, Su, 56 23.1]
lakṣmaṇena saha bhrātrā sītayā ca paraṃtapaḥ | [Rām, Su, 56 23.2]
tasya sītā hṛtā bhāryā rāvaṇena durātmanā | [Rām, Su, 56 24.1]
tasyāḥ sakāśaṃ dūto 'haṃ gamiṣye rāmaśāsanāt | [Rām, Su, 56 24.2]
kartum arhasi rāmasya sāhyaṃ viṣayavāsini | [Rām, Su, 56 25.1]
atha maithilīṃ dṛṣṭvā rāmaṃ cākliṣṭakāriṇam | [Rām, Su, 56 26.1]
āgamiṣyāmi te vaktraṃ satyaṃ pratiśṛṇoti me | [Rām, Su, 56 26.2]
evam uktā mayā sā tu surasā kāmarūpiṇī | [Rām, Su, 56 27.1]
abravīnnātivarteta kaścid eṣa varo mama | [Rām, Su, 56 27.2]
evam uktaḥ surasayā daśayojanam āyataḥ | [Rām, Su, 56 28.1]
tato 'rdhaguṇavistāro babhūvāhaṃ kṣaṇena tu | [Rām, Su, 56 28.2]
matpramāṇānurūpaṃ ca vyāditaṃ tanmukhaṃ tayā | [Rām, Su, 56 29.1]
tad dṛṣṭvā vyāditaṃ tvāsyaṃ hrasvaṃ hyakaravaṃ vapuḥ | [Rām, Su, 56 29.2]
tasminmuhūrte ca punar babhūvāṅguṣṭhasaṃmitaḥ | [Rām, Su, 56 30.1]
abhipatyāśu tad vaktraṃ nirgato 'haṃ tataḥ kṣaṇāt | [Rām, Su, 56 30.2]
abravīt surasā devī svena rūpeṇa māṃ punaḥ | [Rām, Su, 56 31.1]
arthasiddhyai hariśreṣṭha gaccha saumya yathāsukham | [Rām, Su, 56 31.2]
samānaya ca vaidehīṃ rāghaveṇa mahātmanā | [Rām, Su, 56 32.1]
sukhī bhava mahābāho prītāsmi tava vānara | [Rām, Su, 56 32.2]
tato 'haṃ sādhu sādhvīti sarvabhūtaiḥ praśaṃsitaḥ | [Rām, Su, 56 33.1]
tato 'ntarikṣaṃ vipulaṃ pluto 'haṃ garuḍo yathā | [Rām, Su, 56 33.2]
chāyā me nigṛhītā ca na ca paśyāmi kiṃcana | [Rām, Su, 56 34.1]
so 'haṃ vigatavegastu diśo daśa vilokayan | [Rām, Su, 56 34.2]
na kiṃcit tatra paśyāmi yena me 'pahṛtā gatiḥ | [Rām, Su, 56 34.3]
tato me buddhir utpannā kiṃ nāma gamane mama | [Rām, Su, 56 35.1]
īdṛśo vighna utpanno rūpaṃ yatra na dṛśyate | [Rām, Su, 56 35.2]
adhobhāgena me dṛṣṭiḥ śocatā pātitā mayā | [Rām, Su, 56 36.1]
tato 'drākṣam ahaṃ bhīmāṃ rākṣasīṃ salile śayām | [Rām, Su, 56 36.2]
prahasya ca mahānādam ukto 'haṃ bhīmayā tayā | [Rām, Su, 56 37.1]
avasthitam asaṃbhrāntam idaṃ vākyam aśobhanam | [Rām, Su, 56 37.2]
kvāsi gantā mahākāya kṣudhitāyā mamepsitaḥ | [Rām, Su, 56 38.1]
bhakṣaḥ prīṇaya me dehaṃ ciram āhāravarjitam | [Rām, Su, 56 38.2]
bāḍham ityeva tāṃ vāṇīṃ pratyagṛhṇām ahaṃ tataḥ | [Rām, Su, 56 39.1]
āsyapramāṇād adhikaṃ tasyāḥ kāyam apūrayam | [Rām, Su, 56 39.2]
tasyāścāsyaṃ mahad bhīmaṃ vardhate mama bhakṣaṇe | [Rām, Su, 56 40.1]
na ca māṃ sā tu bubudhe mama vā vikṛtaṃ kṛtam | [Rām, Su, 56 40.2]
tato 'haṃ vipulaṃ rūpaṃ saṃkṣipya nimiṣāntarāt | [Rām, Su, 56 41.1]
tasyā hṛdayam ādāya prapatāmi nabhastalam | [Rām, Su, 56 41.2]
sā visṛṣṭabhujā bhīmā papāta lavaṇāmbhasi | [Rām, Su, 56 42.1]
mayā parvatasaṃkāśā nikṛttahṛdayā satī | [Rām, Su, 56 42.2]
śṛṇomi khagatānāṃ ca siddhānāṃ cāraṇaiḥ saha | [Rām, Su, 56 43.1]
rākṣasī siṃhikā bhīmā kṣipraṃ hanumatā hṛtā | [Rām, Su, 56 43.2]
tāṃ hatvā punar evāhaṃ kṛtyam ātyayikaṃ smaran | [Rām, Su, 56 44.1]
gatvā ca mahadadhvānaṃ paśyāmi nagamaṇḍitam | [Rām, Su, 56 44.2]
dakṣiṇaṃ tīram udadher laṅkā yatra ca sā purī | [Rām, Su, 56 44.3]
astaṃ dinakare yāte rakṣasāṃ nilayaṃ purīm | [Rām, Su, 56 45.1]
praviṣṭo 'ham avijñāto rakṣobhir bhīmavikramaiḥ | [Rām, Su, 56 45.2]
tatrāhaṃ sarvarātraṃ tu vicinvañ janakātmajām | [Rām, Su, 56 46.1]
rāvaṇāntaḥpuragato na cāpaśyaṃ sumadhyamām | [Rām, Su, 56 46.2]
tataḥ sītām apaśyaṃstu rāvaṇasya niveśane | [Rām, Su, 56 47.1]
śokasāgaram āsādya na pāram upalakṣaye | [Rām, Su, 56 47.2]
śocatā ca mayā dṛṣṭaṃ prākāreṇa samāvṛtam | [Rām, Su, 56 48.1]
kāñcanena vikṛṣṭena gṛhopavanam uttamam | [Rām, Su, 56 48.2]
sa prākāram avaplutya paśyāmi bahupādapam | [Rām, Su, 56 49.1]
aśokavanikāmadhye śiṃśapāpādapo mahān | [Rām, Su, 56 50.1]
tam āruhya ca paśyāmi kāñcanaṃ kadalīvanam | [Rām, Su, 56 50.2]
adūrācchiṃśapāvṛkṣāt paśyāmi varavarṇinīm | [Rām, Su, 56 51.1]
śyāmāṃ kamalapatrākṣīm upavāsakṛśānanām | [Rām, Su, 56 51.2]
rākṣasībhir virūpābhiḥ krūrābhir abhisaṃvṛtām | [Rām, Su, 56 52.1]
māṃsaśoṇitabhakṣyābhir vyāghrībhir hariṇīṃ yathā | [Rām, Su, 56 52.2]
tāṃ dṛṣṭvā tādṛśīṃ nārīṃ rāmapatnīm aninditām | [Rām, Su, 56 53.1]
tatraiva śiṃśapāvṛkṣe paśyann aham avasthitaḥ | [Rām, Su, 56 53.2]
tato halahalāśabdaṃ kāñcīnūpuramiśritam | [Rām, Su, 56 54.1]
śṛṇomyadhikagambhīraṃ rāvaṇasya niveśane | [Rām, Su, 56 54.2]
tato 'haṃ paramodvignaḥ svarūpaṃ pratyasaṃharam | [Rām, Su, 56 55.1]
ahaṃ ca śiṃśapāvṛkṣe pakṣīva gahane sthitaḥ | [Rām, Su, 56 55.2]
tato rāvaṇadārāśca rāvaṇaśca mahābalaḥ | [Rām, Su, 56 56.1]
taṃ deśaṃ samanuprāptā yatra sītābhavat sthitā | [Rām, Su, 56 56.2]
taṃ dṛṣṭvātha varārohā sītā rakṣogaṇeśvaram | [Rām, Su, 56 57.1]
saṃkucyorū stanau pīnau bāhubhyāṃ parirabhya ca | [Rām, Su, 56 57.2]
tām uvāca daśagrīvaḥ sītāṃ paramaduḥkhitām | [Rām, Su, 56 58.1]
avākśirāḥ prapatito bahu manyasva mām iti | [Rām, Su, 56 58.2]
yadi cet tvaṃ tu māṃ darpānnābhinandasi garvite | [Rām, Su, 56 59.1]
dvimāsānantaraṃ sīte pāsyāmi rudhiraṃ tava | [Rām, Su, 56 59.2]
etacchrutvā vacastasya rāvaṇasya durātmanaḥ | [Rām, Su, 56 60.1]
uvāca paramakruddhā sītā vacanam uttamam | [Rām, Su, 56 60.2]
rākṣasādhama rāmasya bhāryām amitatejasaḥ | [Rām, Su, 56 61.1]
ikṣvākukulanāthasya snuṣāṃ daśarathasya ca | [Rām, Su, 56 61.2]
avācyaṃ vadato jihvā kathaṃ na patitā tava | [Rām, Su, 56 61.3]
kiṃsvid vīryaṃ tavānārya yo māṃ bhartur asaṃnidhau | [Rām, Su, 56 62.1]
apahṛtyāgataḥ pāpa tenādṛṣṭo mahātmanā | [Rām, Su, 56 62.2]
na tvaṃ rāmasya sadṛśo dāsye 'pyasya na yujyase | [Rām, Su, 56 63.1]
yajñīyaḥ satyavāk caiva raṇaślāghī ca rāghavaḥ | [Rām, Su, 56 63.2]
jānakyā paruṣaṃ vākyam evam ukto daśānanaḥ | [Rām, Su, 56 64.1]
jajvāla sahasā kopāccitāstha iva pāvakaḥ | [Rām, Su, 56 64.2]
vivṛtya nayane krūre muṣṭim udyamya dakṣiṇam | [Rām, Su, 56 65.1]
maithilīṃ hantum ārabdhaḥ strībhir hāhākṛtaṃ tadā | [Rām, Su, 56 65.2]
strīṇāṃ madhyāt samutpatya tasya bhāryā durātmanaḥ | [Rām, Su, 56 66.1]
varā mandodarī nāma tayā sa pratiṣedhitaḥ | [Rām, Su, 56 66.2]
uktaśca madhurāṃ vāṇīṃ tayā sa madanārditaḥ | [Rām, Su, 56 67.1]
sītayā tava kiṃ kāryaṃ mahendrasamavikrama | [Rām, Su, 56 67.2]
mayā saha ramasvādya madviśiṣṭā na jānakī | [Rām, Su, 56 67.3]
devagandharvakanyābhir yakṣakanyābhir eva ca | [Rām, Su, 56 68.1]
sārdhaṃ prabho ramasveha sītayā kiṃ kariṣyasi | [Rām, Su, 56 68.2]
tatastābhiḥ sametābhir nārībhiḥ sa mahābalaḥ | [Rām, Su, 56 69.1]
utthāpya sahasā nīto bhavanaṃ svaṃ niśācaraḥ | [Rām, Su, 56 69.2]
yāte tasmin daśagrīve rākṣasyo vikṛtānanāḥ | [Rām, Su, 56 70.1]
sītāṃ nirbhartsayāmāsur vākyaiḥ krūraiḥ sudāruṇaiḥ | [Rām, Su, 56 70.2]
tṛṇavad bhāṣitaṃ tāsāṃ gaṇayāmāsa jānakī | [Rām, Su, 56 71.1]
tarjitaṃ ca tadā tāsāṃ sītāṃ prāpya nirarthakam | [Rām, Su, 56 71.2]
vṛthāgarjitaniśceṣṭā rākṣasyaḥ piśitāśanāḥ | [Rām, Su, 56 72.1]
rāvaṇāya śaśaṃsustāḥ sītāvyavasitaṃ mahat | [Rām, Su, 56 72.2]
tatastāḥ sahitāḥ sarvā vihatāśā nirudyamāḥ | [Rām, Su, 56 73.1]
parikṣipya samantāt tāṃ nidrāvaśam upāgatāḥ | [Rām, Su, 56 73.2]
tāsu caiva prasuptāsu sītā bhartṛhite ratā | [Rām, Su, 56 74.1]
vilapya karuṇaṃ dīnā praśuśoca suduḥkhitā | [Rām, Su, 56 74.2]
tāṃ cāhaṃ tādṛśīṃ dṛṣṭvā sītāyā dāruṇāṃ daśām | [Rām, Su, 56 75.1]
cintayāmāsa viśrānto na ca me nirvṛtaṃ manaḥ | [Rām, Su, 56 75.2]
saṃbhāṣaṇārthe ca mayā jānakyāścintito vidhiḥ | [Rām, Su, 56 76.1]
ikṣvākukulavaṃśastu tato mama puraskṛtaḥ | [Rām, Su, 56 76.2]
śrutvā tu gaditāṃ vācaṃ rājarṣigaṇapūjitām | [Rām, Su, 56 77.1]
pratyabhāṣata māṃ devī bāṣpaiḥ pihitalocanā | [Rām, Su, 56 77.2]
kastvaṃ kena kathaṃ ceha prāpto vānarapuṃgava | [Rām, Su, 56 78.1]
kā ca rāmeṇa te prītistanme śaṃsitum arhasi | [Rām, Su, 56 78.2]
tasyāstadvacanaṃ śrutvā aham apyabruvaṃ vacaḥ | [Rām, Su, 56 79.1]
devi rāmasya bhartuste sahāyo bhīmavikramaḥ | [Rām, Su, 56 79.2]
sugrīvo nāma vikrānto vānarendro mahābalaḥ | [Rām, Su, 56 79.3]
tasya māṃ viddhi bhṛtyaṃ tvaṃ hanūmantam ihāgatam | [Rām, Su, 56 80.1]
bhartrāhaṃ prahitastubhyaṃ rāmeṇākliṣṭakarmaṇā | [Rām, Su, 56 80.2]
idaṃ ca puruṣavyāghraḥ śrīmān dāśarathiḥ svayam | [Rām, Su, 56 81.1]
aṅgulīyam abhijñānam adāt tubhyaṃ yaśasvini | [Rām, Su, 56 81.2]
tad icchāmi tvayājñaptaṃ devi kiṃ karavāṇyaham | [Rām, Su, 56 82.1]
rāmalakṣmaṇayoḥ pārśvaṃ nayāmi tvāṃ kim uttaram | [Rām, Su, 56 82.2]
etacchrutvā viditvā ca sītā janakanandinī | [Rām, Su, 56 83.1]
āha rāvaṇam utsādya rāghavo māṃ nayatviti | [Rām, Su, 56 83.2]
praṇamya śirasā devīm aham āryām aninditām | [Rām, Su, 56 84.1]
rāghavasya manohlādam abhijñānam ayāciṣam | [Rām, Su, 56 84.2]
evam uktā varārohā maṇipravaram uttamam | [Rām, Su, 56 85.1]
prāyacchat paramodvignā vācā māṃ saṃdideśa ha | [Rām, Su, 56 85.2]
tatastasyai praṇamyāhaṃ rājaputryai samāhitaḥ | [Rām, Su, 56 86.1]
pradakṣiṇaṃ parikrāmam ihābhyudgatamānasaḥ | [Rām, Su, 56 86.2]
uttaraṃ punar evāha niścitya manasā tadā | [Rām, Su, 56 87.1]
hanūmanmama vṛttāntaṃ vaktum arhasi rāghave | [Rām, Su, 56 87.2]
yathā śrutvaiva nacirāt tāvubhau rāmalakṣmaṇau | [Rām, Su, 56 88.1]
sugrīvasahitau vīrāvupeyātāṃ tathā kuru | [Rām, Su, 56 88.2]
yadyanyathā bhaved etad dvau māsau jīvitaṃ mama | [Rām, Su, 56 89.1]
na māṃ drakṣyati kākutstho mriye sāham anāthavat | [Rām, Su, 56 89.2]
tacchrutvā karuṇaṃ vākyaṃ krodho mām abhyavartata | [Rām, Su, 56 90.1]
uttaraṃ ca mayā dṛṣṭaṃ kāryaśeṣam anantaram | [Rām, Su, 56 90.2]
tato 'vardhata me kāyastadā parvatasaṃnibhaḥ | [Rām, Su, 56 91.1]
yuddhakāṅkṣī vanaṃ tacca vināśayitum ārabhe | [Rām, Su, 56 91.2]
tad bhagnaṃ vanaṣaṇḍaṃ tu bhrāntatrastamṛgadvijam | [Rām, Su, 56 92.1]
pratibuddhā nirīkṣante rākṣasyo vikṛtānanāḥ | [Rām, Su, 56 92.2]
māṃ ca dṛṣṭvā vane tasmin samāgamya tatastataḥ | [Rām, Su, 56 93.1]
tāḥ samabhyāgatāḥ kṣipraṃ rāvaṇāyācacakṣire | [Rām, Su, 56 93.2]
rājan vanam idaṃ durgaṃ tava bhagnaṃ durātmanā | [Rām, Su, 56 94.1]
vānareṇa hy avijñāya tava vīryaṃ mahābala | [Rām, Su, 56 94.2]
durbuddhestasya rājendra tava vipriyakāriṇaḥ | [Rām, Su, 56 95.1]
vadham ājñāpaya kṣipraṃ yathāsau vilayaṃ vrajet | [Rām, Su, 56 95.2]
tacchrutvā rākṣasendreṇa visṛṣṭā bhṛśadurjayāḥ | [Rām, Su, 56 96.1]
rākṣasāḥ kiṃkarā nāma rāvaṇasya mano'nugāḥ | [Rām, Su, 56 96.2]
teṣām aśītisāhasraṃ śūlamudgarapāṇinām | [Rām, Su, 56 97.1]
mayā tasmin vanoddeśe parigheṇa niṣūditam | [Rām, Su, 56 97.2]
teṣāṃ tu hataśeṣā ye te gatā laghuvikramāḥ | [Rām, Su, 56 98.1]
nihataṃ ca mayā sainyaṃ rāvaṇāyācacakṣire | [Rām, Su, 56 98.2]
tato me buddhir utpannā caityaprāsādam ākramam | [Rām, Su, 56 99.1]
tatrasthān rākṣasān hatvā śataṃ stambhena vai punaḥ | [Rām, Su, 56 100.1]
lalāmabhūto laṅkāyā mayā vidhvaṃsito ruṣā | [Rām, Su, 56 100.2]
tataḥ prahastasya sutaṃ jambumālinam ādiśat | [Rām, Su, 56 101.1]
tam ahaṃ balasampannaṃ rākṣasaṃ raṇakovidam | [Rām, Su, 56 102.1]
parigheṇātighoreṇa sūdayāmi sahānugam | [Rām, Su, 56 102.2]
tacchrutvā rākṣasendrastu mantriputrān mahābalān | [Rām, Su, 56 103.1]
padātibalasampannān preṣayāmāsa rāvaṇaḥ | [Rām, Su, 56 103.2]
parigheṇaiva tān sarvānnayāmi yamasādanam | [Rām, Su, 56 103.3]
mantriputrān hatāñ śrutvā samare laghuvikramān | [Rām, Su, 56 104.1]
pañcasenāgragāñ śūrān preṣayāmāsa rāvaṇaḥ | [Rām, Su, 56 104.2]
tān ahaṃ saha sainyān vai sarvān evābhyasūdayam | [Rām, Su, 56 104.3]
tataḥ punar daśagrīvaḥ putram akṣaṃ mahābalam | [Rām, Su, 56 105.1]
bahubhī rākṣasaiḥ sārdhaṃ preṣayāmāsa saṃyuge | [Rām, Su, 56 105.2]
taṃ tu mandodarī putraṃ kumāraṃ raṇapaṇḍitam | [Rām, Su, 56 106.1]
sahasā khaṃ samutkrāntaṃ pādayośca gṛhītavān | [Rām, Su, 56 106.2]
carmāsinaṃ śataguṇaṃ bhrāmayitvā vyapeṣayam | [Rām, Su, 56 106.3]
tam akṣam āgataṃ bhagnaṃ niśamya sa daśānanaḥ | [Rām, Su, 56 107.1]
tata indrajitaṃ nāma dvitīyaṃ rāvaṇaḥ sutam | [Rām, Su, 56 107.2]
vyādideśa susaṃkruddho balinaṃ yuddhadurmadam | [Rām, Su, 56 107.3]
tasyāpyahaṃ balaṃ sarvaṃ taṃ ca rākṣasapuṃgavam | [Rām, Su, 56 108.1]
naṣṭaujasaṃ raṇe kṛtvā paraṃ harṣam upāgamam | [Rām, Su, 56 108.2]
mahatā hi mahābāhuḥ pratyayena mahābalaḥ | [Rām, Su, 56 109.1]
preṣito rāvaṇenaiṣa saha vīrair madotkaṭaiḥ | [Rām, Su, 56 109.2]
brāhmeṇāstreṇa sa tu māṃ prabadhnāccātivegataḥ | [Rām, Su, 56 110.1]
rajjūbhir abhibadhnanti tato māṃ tatra rākṣasāḥ | [Rām, Su, 56 110.2]
rāvaṇasya samīpaṃ ca gṛhītvā mām upānayan | [Rām, Su, 56 111.1]
dṛṣṭvā saṃbhāṣitaścāhaṃ rāvaṇena durātmanā | [Rām, Su, 56 111.2]
pṛṣṭaśca laṅkāgamanaṃ rākṣasānāṃ ca tadvadham | [Rām, Su, 56 112.1]
tat sarvaṃ ca mayā tatra sītārtham iti jalpitam | [Rām, Su, 56 112.2]
asyāhaṃ darśanākāṅkṣī prāptastvadbhavanaṃ vibho | [Rām, Su, 56 113.1]
mārutasyaurasaḥ putro vānaro hanumān aham | [Rām, Su, 56 113.2]
rāmadūtaṃ ca māṃ viddhi sugrīvasacivaṃ kapim | [Rām, Su, 56 114.1]
so 'haṃ dautyena rāmasya tvatsamīpam ihāgataḥ | [Rām, Su, 56 114.2]
śṛṇu cāpi samādeśaṃ yad ahaṃ prabravīmi te | [Rām, Su, 56 115.1]
rākṣaseśa harīśastvāṃ vākyam āha samāhitam | [Rām, Su, 56 115.2]
dharmārthakāmasahitaṃ hitaṃ pathyam ivāśanam | [Rām, Su, 56 115.3]
vasato ṛṣyamūke me parvate vipuladrume | [Rām, Su, 56 116.1]
rāghavo raṇavikrānto mitratvaṃ samupāgataḥ | [Rām, Su, 56 116.2]
tena me kathitaṃ rājan bhāryā me rakṣasā hṛtā | [Rām, Su, 56 117.1]
tatra sāhāyyahetor me samayaṃ kartum arhasi | [Rām, Su, 56 117.2]
vālinā hṛtarājyena sugrīveṇa saha prabhuḥ | [Rām, Su, 56 118.1]
cakre 'gnisākṣikaṃ sakhyaṃ rāghavaḥ sahalakṣmaṇaḥ | [Rām, Su, 56 118.2]
tena vālinam utsādya śareṇaikena saṃyuge | [Rām, Su, 56 119.1]
vānarāṇāṃ mahārājaḥ kṛtaḥ saṃplavatāṃ prabhuḥ | [Rām, Su, 56 119.2]
tasya sāhāyyam asmābhiḥ kāryaṃ sarvātmanā tviha | [Rām, Su, 56 120.1]
tena prasthāpitastubhyaṃ samīpam iha dharmataḥ | [Rām, Su, 56 120.2]
kṣipram ānīyatāṃ sītā dīyatāṃ rāghavasya ca | [Rām, Su, 56 121.1]
yāvanna harayo vīrā vidhamanti balaṃ tava | [Rām, Su, 56 121.2]
vānarāṇāṃ prabhavo hi na kena viditaḥ purā | [Rām, Su, 56 122.1]
devatānāṃ sakāśaṃ ca ye gacchanti nimantritāḥ | [Rām, Su, 56 122.2]
iti vānararājastvām āhetyabhihito mayā | [Rām, Su, 56 123.1]
mām aikṣata tato ruṣṭaścakṣuṣā pradahann iva | [Rām, Su, 56 123.2]
tena vadhyo 'ham ājñapto rakṣasā raudrakarmaṇā | [Rām, Su, 56 124.1]
tato vibhīṣaṇo nāma tasya bhrātā mahāmatiḥ | [Rām, Su, 56 125.1]
tena rākṣasarājo 'sau yācito mama kāraṇāt | [Rām, Su, 56 125.2]
dūtavadhyā na dṛṣṭā hi rājaśāstreṣu rākṣasa | [Rām, Su, 56 126.1]
dūtena veditavyaṃ ca yathārthaṃ hitavādinā | [Rām, Su, 56 126.2]
sumahatyaparādhe 'pi dūtasyātulavikramaḥ | [Rām, Su, 56 127.1]
virūpakaraṇaṃ dṛṣṭaṃ na vadho 'stīha śāstrataḥ | [Rām, Su, 56 127.2]
vibhīṣaṇenaivam ukto rāvaṇaḥ saṃdideśa tān | [Rām, Su, 56 128.1]
rākṣasān etad evādya lāṅgūlaṃ dahyatām iti | [Rām, Su, 56 128.2]
tatastasya vacaḥ śrutvā mama pucchaṃ samantataḥ | [Rām, Su, 56 129.1]
veṣṭitaṃ śaṇavalkaiśca paṭaiḥ kārpāsakaistathā | [Rām, Su, 56 129.2]
rākṣasāḥ siddhasaṃnāhāstataste caṇḍavikramāḥ | [Rām, Su, 56 130.1]
tad ādīpyanta me pucchaṃ hanantaḥ kāṣṭhamuṣṭibhiḥ | [Rām, Su, 56 130.2]
baddhasya bahubhiḥ pāśair yantritasya ca rākṣasaiḥ | [Rām, Su, 56 131.1]
na me pīḍā bhavet kācid didṛkṣor nagarīṃ divā | [Rām, Su, 56 131.2]
tataste rākṣasāḥ śūrā baddhaṃ mām agnisaṃvṛtam | [Rām, Su, 56 132.1]
aghoṣayan rājamārge nagaradvāram āgatāḥ | [Rām, Su, 56 132.2]
tato 'haṃ sumahad rūpaṃ saṃkṣipya punar ātmanaḥ | [Rām, Su, 56 133.1]
vimocayitvā taṃ bandhaṃ prakṛtiṣṭhaḥ sthitaḥ punaḥ | [Rām, Su, 56 133.2]
āyasaṃ parighaṃ gṛhya tāni rakṣāṃsyasūdayam | [Rām, Su, 56 134.1]
tatastannagaradvāraṃ vegenāplutavān aham | [Rām, Su, 56 134.2]
pucchena ca pradīptena tāṃ purīṃ sāṭṭagopurām | [Rām, Su, 56 135.1]
dahāmyaham asaṃbhrānto yugāntāgnir iva prajāḥ | [Rām, Su, 56 135.2]
dagdhvā laṅkāṃ punaścaiva śaṅkā mām abhyavartata | [Rām, Su, 56 136.1]
dahatā ca mayā laṅkāṃ dagdhā sītā na saṃśayaḥ | [Rām, Su, 56 136.2]
athāhaṃ vācam aśrauṣaṃ cāraṇānāṃ śubhākṣarām | [Rām, Su, 56 137.1]
jānakī na ca dagdheti vismayodantabhāṣiṇām | [Rām, Su, 56 137.2]
tato me buddhir utpannā śrutvā tām adbhutāṃ giram | [Rām, Su, 56 138.1]
punar dṛṣṭā ca vaidehī visṛṣṭaśca tayā punaḥ | [Rām, Su, 56 138.2]
rāghavasya prabhāvena bhavatāṃ caiva tejasā | [Rām, Su, 56 139.1]
sugrīvasya ca kāryārthaṃ mayā sarvam anuṣṭhitam | [Rām, Su, 56 139.2]
etat sarvaṃ mayā tatra yathāvad upapāditam | [Rām, Su, 56 140.1]
atra yanna kṛtaṃ śeṣaṃ tat sarvaṃ kriyatām iti | [Rām, Su, 56 140.2]
{Rām, Su, 57}
etad ākhyānaṃ tat sarvaṃ hanūmānmārutātmajaḥ | [Rām, Su, 57 1.1]
bhūyaḥ samupacakrāma vacanaṃ vaktum uttaram | [Rām, Su, 57 1.2]
saphalo rāghavodyogaḥ sugrīvasya ca saṃbhramaḥ | [Rām, Su, 57 2.1]
śīlam āsādya sītāyā mama ca plavanaṃ mahat | [Rām, Su, 57 2.2]
āryāyāḥ sadṛśaṃ śīlaṃ sītāyāḥ plavagarṣabhāḥ | [Rām, Su, 57 3.1]
tapasā dhārayel lokān kruddhā vā nirdahed api | [Rām, Su, 57 3.2]
sarvathātipravṛddho 'sau rāvaṇo rākṣasādhipaḥ | [Rām, Su, 57 4.1]
yasya tāṃ spṛśato gātraṃ tapasā na vināśitam | [Rām, Su, 57 4.2]
na tad agniśikhā kuryāt saṃspṛṣṭā pāṇinā satī | [Rām, Su, 57 5.1]
janakasyātmajā kuryād utkrodhakaluṣīkṛtā | [Rām, Su, 57 5.2]
aśokavanikāmadhye rāvaṇasya durātmanaḥ | [Rām, Su, 57 6.1]
adhastācchiṃśapāvṛkṣe sādhvī karuṇam āsthitā | [Rām, Su, 57 6.2]
rākṣasībhiḥ parivṛtā śokasaṃtāpakarśitā | [Rām, Su, 57 7.1]
meghalekhāparivṛtā candralekheva niṣprabhā | [Rām, Su, 57 7.2]
acintayantī vaidehī rāvaṇaṃ baladarpitam | [Rām, Su, 57 8.1]
pativratā ca suśroṇī avaṣṭabdhā ca jānakī | [Rām, Su, 57 8.2]
anuraktā hi vaidehī rāmaṃ sarvātmanā śubhā | [Rām, Su, 57 9.1]
ananyacittā rāme ca paulomīva puraṃdare | [Rām, Su, 57 9.2]
tadekavāsaḥsaṃvītā rajodhvastā tathaiva ca | [Rām, Su, 57 10.1]
śokasaṃtāpadīnāṅgī sītā bhartṛhite ratā | [Rām, Su, 57 10.2]
sā mayā rākṣasīmadhye tarjyamānā muhur muhuḥ | [Rām, Su, 57 11.1]
rākṣasībhir virūpābhir dṛṣṭā hi pramadā vane | [Rām, Su, 57 11.2]
ekaveṇīdharā dīnā bhartṛcintāparāyaṇā | [Rām, Su, 57 12.1]
adhaḥśayyā vivarṇāṅgī padminīva himāgame | [Rām, Su, 57 12.2]
rāvaṇād vinivṛttārthā martavyakṛtaniścayā | [Rām, Su, 57 13.1]
kathaṃcin mṛgaśāvākṣī viśvāsam upapāditā | [Rām, Su, 57 13.2]
tataḥ saṃbhāṣitā caiva sarvam arthaṃ ca darśitā | [Rām, Su, 57 14.1]
rāmasugrīvasakhyaṃ ca śrutvā prītim upāgatā | [Rām, Su, 57 14.2]
niyataḥ samudācāro bhaktir bhartari cottamā | [Rām, Su, 57 15.1]
yanna hanti daśagrīvaṃ sa mahātmā daśānanaḥ | [Rām, Su, 57 16.1]
nimittamātraṃ rāmastu vadhe tasya bhaviṣyati | [Rām, Su, 57 16.2]
evam āste mahābhāgā sītā śokaparāyaṇā | [Rām, Su, 57 17.1]
yad atra pratikartavyaṃ tat sarvam upapādyatām | [Rām, Su, 57 17.2]
{Rām, Su, 58}
tasya tadvacanaṃ śrutvā vālisūnur abhāṣata | [Rām, Su, 58 1.1]
jāmbavatpramukhān sarvān anujñāpya mahākapīn | [Rām, Su, 58 1.2]
asminn evaṃgate kārye bhavatāṃ ca nivedite | [Rām, Su, 58 2.1]
nyāyyaṃ sma saha vaidehyā draṣṭuṃ tau pārthivātmajau | [Rām, Su, 58 2.2]
aham eko 'pi paryāptaḥ sarākṣasagaṇāṃ purīm | [Rām, Su, 58 3.1]
tāṃ laṅkāṃ tarasā hantuṃ rāvaṇaṃ ca mahābalam | [Rām, Su, 58 3.2]
kiṃ punaḥ sahito vīrair balavadbhiḥ kṛtātmabhiḥ | [Rām, Su, 58 4.1]
kṛtāstraiḥ plavagaiḥ śaktair bhavadbhir vijayaiṣibhiḥ | [Rām, Su, 58 4.2]
ahaṃ tu rāvaṇaṃ yuddhe sasainyaṃ sapuraḥsaram | [Rām, Su, 58 5.1]
saputraṃ vidhamiṣyāmi sahodarayutaṃ yudhi | [Rām, Su, 58 5.2]
brāhmam aindraṃ ca raudraṃ ca vāyavyaṃ vāruṇaṃ tathā | [Rām, Su, 58 6.1]
yadi śakrajito 'strāṇi durnirīkṣyāṇi saṃyuge | [Rām, Su, 58 6.2]
tānyahaṃ vidhamiṣyāmi nihaniṣyāmi rākṣasān | [Rām, Su, 58 6.3]
bhavatām abhyanujñāto vikramo me ruṇaddhi tam | [Rām, Su, 58 7.1]
mayātulā visṛṣṭā hi śailavṛṣṭir nirantarā | [Rām, Su, 58 8.1]
devān api raṇe hanyāt kiṃ punastānniśācarān | [Rām, Su, 58 8.2]
sāgaro 'pyatiyād velāṃ mandaraḥ pracaled api | [Rām, Su, 58 9.1]
na jāmbavantaṃ samare kampayed arivāhinī | [Rām, Su, 58 9.2]
sarvarākṣasasaṃghānāṃ rākṣasā ye ca pūrvakāḥ | [Rām, Su, 58 10.1]
alam eko vināśāya vīro vāyusutaḥ kapiḥ | [Rām, Su, 58 10.2]
panasasyoruvegena nīlasya ca mahātmanaḥ | [Rām, Su, 58 11.1]
mandaro 'pyavaśīryeta kiṃ punar yudhi rākṣasāḥ | [Rām, Su, 58 11.2]
sadevāsurayuddheṣu gandharvoragapakṣiṣu | [Rām, Su, 58 12.1]
maindasya pratiyoddhāraṃ śaṃsata dvividasya vā | [Rām, Su, 58 12.2]
aśviputrau mahāvegāvetau plavagasattamau | [Rām, Su, 58 13.1]
pitāmahavarotsekāt paramaṃ darpam āsthitau | [Rām, Su, 58 13.2]
aśvinor mānanārthaṃ hi sarvalokapitāmahaḥ | [Rām, Su, 58 14.1]
sarvāvadhyatvam atulam anayor dattavān purā | [Rām, Su, 58 14.2]
varotsekena mattau ca pramathya mahatīṃ camūm | [Rām, Su, 58 15.1]
surāṇām amṛtaṃ vīrau pītavantau plavaṃgamau | [Rām, Su, 58 15.2]
etāveva hi saṃkruddhau savājirathakuñjarām | [Rām, Su, 58 16.1]
laṅkāṃ nāśayituṃ śaktau sarve tiṣṭhantu vānarāḥ | [Rām, Su, 58 16.2]
ayuktaṃ tu vinā devīṃ dṛṣṭavadbhiḥ plavaṃgamāḥ | [Rām, Su, 58 17.1]
samīpaṃ gantum asmābhī rāghavasya mahātmanaḥ | [Rām, Su, 58 17.2]
dṛṣṭā devī na cānītā iti tatra nivedanam | [Rām, Su, 58 18.1]
ayuktam iva paśyāmi bhavadbhiḥ khyātavikramaiḥ | [Rām, Su, 58 18.2]
na hi vaḥ plavane kaścin nāpi kaścit parākrame | [Rām, Su, 58 19.1]
tulyaḥ sāmaradaityeṣu lokeṣu harisattamāḥ | [Rām, Su, 58 19.2]
teṣvevaṃ hatavīreṣu rākṣaseṣu hanūmatā | [Rām, Su, 58 20.1]
kim anyad atra kartavyaṃ gṛhītvā yāma jānakīm | [Rām, Su, 58 20.2]
tam evaṃ kṛtasaṃkalpaṃ jāmbavān harisattamaḥ | [Rām, Su, 58 21.1]
uvāca paramaprīto vākyam arthavad arthavit | [Rām, Su, 58 21.2]
na tāvad eṣā matir akṣamā no yathā bhavān paśyati rājaputra | [Rām, Su, 58 22.1]
yathā tu rāmasya matir niviṣṭā tathā bhavān paśyatu kāryasiddhim | [Rām, Su, 58 22.2]
{Rām, Su, 59}
tato jāmbavato vākyam agṛhṇanta vanaukasaḥ | [Rām, Su, 59 1.1]
aṅgadapramukhā vīrā hanūmāṃśca mahākapiḥ | [Rām, Su, 59 1.2]
prītimantastataḥ sarve vāyuputrapuraḥsarāḥ | [Rām, Su, 59 2.1]
mahendrāgraṃ parityajya pupluvuḥ plavagarṣabhāḥ | [Rām, Su, 59 2.2]
merumandarasaṃkāśā mattā iva mahāgajāḥ | [Rām, Su, 59 3.1]
chādayanta ivākāśaṃ mahākāyā mahābalāḥ | [Rām, Su, 59 3.2]
sabhājyamānaṃ bhūtaistam ātmavantaṃ mahābalam | [Rām, Su, 59 4.1]
hanūmantaṃ mahāvegaṃ vahanta iva dṛṣṭibhiḥ | [Rām, Su, 59 4.2]
rāghave cārthanirvṛttiṃ bhartuśca paramaṃ yaśaḥ | [Rām, Su, 59 5.1]
samādhāya samṛddhārthāḥ karmasiddhibhir unnatāḥ | [Rām, Su, 59 5.2]
priyākhyānonmukhāḥ sarve sarve yuddhābhinandinaḥ | [Rām, Su, 59 6.1]
sarve rāmapratīkāre niścitārthā manasvinaḥ | [Rām, Su, 59 6.2]
plavamānāḥ kham āplutya tataste kānanaukasaḥ | [Rām, Su, 59 7.1]
nandanopamam āsedur vanaṃ drumalatāyutam | [Rām, Su, 59 7.2]
yat tanmadhuvanaṃ nāma sugrīvasyābhirakṣitam | [Rām, Su, 59 8.1]
adhṛṣyaṃ sarvabhūtānāṃ sarvabhūtamanoharam | [Rām, Su, 59 8.2]
yad rakṣati mahāvīryaḥ sadā dadhimukhaḥ kapiḥ | [Rām, Su, 59 9.1]
mātulaḥ kapimukhyasya sugrīvasya mahātmanaḥ | [Rām, Su, 59 9.2]
te tad vanam upāgamya babhūvuḥ paramotkaṭāḥ | [Rām, Su, 59 10.1]
vānarā vānarendrasya manaḥkāntatamaṃ mahat | [Rām, Su, 59 10.2]
tataste vānarā hṛṣṭā dṛṣṭvā madhuvanaṃ mahat | [Rām, Su, 59 11.1]
kumāram abhyayācanta madhūni madhupiṅgalāḥ | [Rām, Su, 59 11.2]
tataḥ kumārastān vṛddhāñjāmbavatpramukhān kapīn | [Rām, Su, 59 12.1]
anumānya dadau teṣāṃ nisargaṃ madhubhakṣaṇe | [Rām, Su, 59 12.2]
tataścānumatāḥ sarve samprahṛṣṭā vanaukasaḥ | [Rām, Su, 59 13.1]
muditāśca tataste ca pranṛtyanti tatastataḥ | [Rām, Su, 59 13.2]
gāyanti kecit praṇamanti kecin nṛtyanti kecit prahasanti kecit | [Rām, Su, 59 14.1]
patanti kecid vicaranti kecit plavanti kecit pralapanti kecit | [Rām, Su, 59 14.2]
parasparaṃ kecid upāśrayante parasparaṃ kecid atibruvante | [Rām, Su, 59 15.1]
drumād drumaṃ kecid abhiplavante kṣitau nagāgrānnipatanti kecit | [Rām, Su, 59 15.2]
mahītalāt kecid udīrṇavegā mahādrumāgrāṇyabhisaṃpatante | [Rām, Su, 59 16.1]
gāyantam anyaḥ prahasann upaiti hasantam anyaḥ prahasann upaiti | [Rām, Su, 59 16.2]
rudantam anyaḥ prarudann upaiti nudantam anyaḥ praṇudann upaiti | [Rām, Su, 59 17.1]
samākulaṃ tat kapisainyam āsīn madhuprapānotkaṭasattvaceṣṭam | [Rām, Su, 59 17.2]
na cātra kaścin na babhūva matto na cātra kaścin na babhūva tṛptaḥ | [Rām, Su, 59 17.3]
tato vanaṃ tat paribhakṣyamāṇaṃ drumāṃśca vidhvaṃsitapatrapuṣpān | [Rām, Su, 59 18.1]
samīkṣya kopād dadhivaktranāmā nivārayāmāsa kapiḥ kapīṃstān | [Rām, Su, 59 18.2]
sa taiḥ pravṛddhaiḥ paribhartsyamāno vanasya goptā harivīravṛddhaḥ | [Rām, Su, 59 19.1]
cakāra bhūyo matim ugratejā vanasya rakṣāṃ prati vānarebhyaḥ | [Rām, Su, 59 19.2]
uvāca kāṃścit paruṣāṇi dhṛṣṭam asaktam anyāṃśca talair jaghāna | [Rām, Su, 59 20.1]
sametya kaiścit kalahaṃ cakāra tathaiva sāmnopajagāma kāṃścit | [Rām, Su, 59 20.2]
sa tair madāccāprativāryavegair balācca tenāprativāryamāṇaiḥ | [Rām, Su, 59 21.1]
pradharṣitastyaktabhayaiḥ sametya prakṛṣyate cāpy anavekṣya doṣam | [Rām, Su, 59 21.2]
nakhaistudanto daśanair daśantas talaiśca pādaiśca samāpnuvantaḥ | [Rām, Su, 59 22.1]
madāt kapiṃ taṃ kapayaḥ samagrā mahāvanaṃ nirviṣayaṃ ca cakruḥ | [Rām, Su, 59 22.2]
{Rām, Su, 60}
tān uvāca hariśreṣṭho hanūmān vānararṣabhaḥ | [Rām, Su, 60 1.1]
avyagramanaso yūyaṃ madhu sevata vānarāḥ | [Rām, Su, 60 1.2]
śrutvā hanumato vākyaṃ harīṇāṃ pravaro 'ṅgadaḥ | [Rām, Su, 60 2.1]
pratyuvāca prasannātmā pibantu harayo madhu | [Rām, Su, 60 2.2]
avaśyaṃ kṛtakāryasya vākyaṃ hanumato mayā | [Rām, Su, 60 3.1]
akāryam api kartavyaṃ kim aṅga punar īdṛśam | [Rām, Su, 60 3.2]
aṅgadasya mukhācchrutvā vacanaṃ vānararṣabhāḥ | [Rām, Su, 60 4.1]
sādhu sādhviti saṃhṛṣṭā vānarāḥ pratyapūjayan | [Rām, Su, 60 4.2]
pūjayitvāṅgadaṃ sarve vānarā vānararṣabham | [Rām, Su, 60 5.1]
jagmur madhuvanaṃ yatra nadīvega iva drutam | [Rām, Su, 60 5.2]
te prahṛṣṭā madhuvanaṃ pālān ākramya vīryataḥ | [Rām, Su, 60 6.1]
atisargācca paṭavo dṛṣṭvā śrutvā ca maithilīm | [Rām, Su, 60 6.2]
utpatya ca tataḥ sarve vanapālān samāgatāḥ | [Rām, Su, 60 7.1]
tāḍayanti sma śataśaḥ saktānmadhuvane tadā | [Rām, Su, 60 7.2]
madhūni droṇamātrāṇi bāhubhiḥ parigṛhya te | [Rām, Su, 60 8.1]
ghnanti sma sahitāḥ sarve bhakṣayanti tathāpare | [Rām, Su, 60 8.2]
kecit pītvāpavidhyanti madhūni madhupiṅgalāḥ | [Rām, Su, 60 9.1]
madhūcchiṣṭena kecic ca jaghnur anyonyam utkaṭāḥ | [Rām, Su, 60 9.2]
apare vṛkṣamūleṣu śākhāṃ gṛhya vyavasthitaḥ | [Rām, Su, 60 10.1]
atyarthaṃ ca madaglānāḥ parṇānyāstīrya śerate | [Rām, Su, 60 10.2]
unmattabhūtāḥ plavagā madhumattāśca hṛṣṭavat | [Rām, Su, 60 11.1]
kṣipantyapi tathānyonyaṃ skhalantyapi tathāpare | [Rām, Su, 60 11.2]
kecit kṣveḍān prakurvanti kecit kūjanti hṛṣṭavat | [Rām, Su, 60 12.1]
harayo madhunā mattāḥ kecit suptā mahītale | [Rām, Su, 60 12.2]
ye 'pyatra madhupālāḥ syuḥ preṣyā dadhimukhasya tu | [Rām, Su, 60 13.1]
te 'pi tair vānarair bhīmaiḥ pratiṣiddhā diśo gatāḥ | [Rām, Su, 60 13.2]
jānubhiśca prakṛṣṭāśca devamārgaṃ ca darśitāḥ | [Rām, Su, 60 14.1]
abruvan paramodvignā gatvā dadhimukhaṃ vacaḥ | [Rām, Su, 60 14.2]
hanūmatā dattavarair hataṃ madhuvanaṃ balāt | [Rām, Su, 60 15.1]
vayaṃ ca jānubhiḥ kṛṣṭā devamārgaṃ ca darśitāḥ | [Rām, Su, 60 15.2]
tato dadhimukhaḥ kruddho vanapastatra vānaraḥ | [Rām, Su, 60 16.1]
hataṃ madhuvanaṃ śrutvā sāntvayāmāsa tān harīn | [Rām, Su, 60 16.2]
etāgacchata gacchāmo vānarān atidarpitān | [Rām, Su, 60 17.1]
balenāvārayiṣyāmo madhu bhakṣayato vayam | [Rām, Su, 60 17.2]
śrutvā dadhimukhasyedaṃ vacanaṃ vānararṣabhāḥ | [Rām, Su, 60 18.1]
punar vīrā madhuvanaṃ tenaiva sahitā yayuḥ | [Rām, Su, 60 18.2]
madhye caiṣāṃ dadhimukhaḥ pragṛhya sumahātarum | [Rām, Su, 60 19.1]
samabhyadhāvad vegena te ca sarve plavaṃgamāḥ | [Rām, Su, 60 19.2]
te śilāḥ pādapāṃścāpi pāṣāṇāṃścāpi vānarāḥ | [Rām, Su, 60 20.1]
gṛhītvābhyāgaman kruddhā yatra te kapikuñjarāḥ | [Rām, Su, 60 20.2]
te svāmivacanaṃ vīrā hṛdayeṣvavasajya tat | [Rām, Su, 60 21.1]
tvarayā hyabhyadhāvanta sālatālaśilāyudhāḥ | [Rām, Su, 60 21.2]
vṛkṣasthāṃśca talasthāṃśca vānarān baladarpitān | [Rām, Su, 60 22.1]
abhyakrāmanta te vīrāḥ pālāstatra sahasraśaḥ | [Rām, Su, 60 22.2]
atha dṛṣṭvā dadhimukhaṃ kruddhaṃ vānarapuṃgavāḥ | [Rām, Su, 60 23.1]
abhyadhāvanta vegena hanūmatpramukhāstadā | [Rām, Su, 60 23.2]
taṃ savṛkṣaṃ mahābāhum āpatantaṃ mahābalam | [Rām, Su, 60 24.1]
āryakaṃ prāharat tatra bāhubhyāṃ kupito 'ṅgadaḥ | [Rām, Su, 60 24.2]
madāndhaśca na vedainam āryako 'yaṃ mameti saḥ | [Rām, Su, 60 25.1]
athainaṃ niṣpipeṣāśu vegavad vasudhātale | [Rām, Su, 60 25.2]
sa bhagnabāhur vimukho vihvalaḥ śoṇitokṣitaḥ | [Rām, Su, 60 26.1]
mumoha sahasā vīro muhūrtaṃ kapikuñjaraḥ | [Rām, Su, 60 26.2]
sa kathaṃcid vimuktastair vānarair vānararṣabhaḥ | [Rām, Su, 60 27.1]
uvācaikāntam āgamya bhṛtyāṃstān samupāgatān | [Rām, Su, 60 27.2]
ete tiṣṭhantu gacchāmo bhartā no yatra vānaraḥ | [Rām, Su, 60 28.1]
sugrīvo vipulagrīvaḥ saha rāmeṇa tiṣṭhati | [Rām, Su, 60 28.2]
sarvaṃ caivāṅgade doṣaṃ śrāvayiṣyāmi pārthive | [Rām, Su, 60 29.1]
amarṣī vacanaṃ śrutvā ghātayiṣyati vānarān | [Rām, Su, 60 29.2]
iṣṭaṃ madhuvanaṃ hyetat sugrīvasya mahātmanaḥ | [Rām, Su, 60 30.1]
pitṛpaitāmahaṃ divyaṃ devair api durāsadam | [Rām, Su, 60 30.2]
sa vānarān imān sarvānmadhulubdhān gatāyuṣaḥ | [Rām, Su, 60 31.1]
ghātayiṣyati daṇḍena sugrīvaḥ sasuhṛjjanān | [Rām, Su, 60 31.2]
vadhyā hyete durātmāno nṛpājñāparibhāvinaḥ | [Rām, Su, 60 32.1]
amarṣaprabhavo roṣaḥ saphalo no bhaviṣyati | [Rām, Su, 60 32.2]
evam uktvā dadhimukho vanapālān mahābalaḥ | [Rām, Su, 60 33.1]
jagāma sahasotpatya vanapālaiḥ samanvitaḥ | [Rām, Su, 60 33.2]
nimeṣāntaramātreṇa sa hi prāpto vanālayaḥ | [Rām, Su, 60 34.1]
sahasrāṃśusuto dhīmān sugrīvo yatra vānaraḥ | [Rām, Su, 60 34.2]
rāmaṃ ca lakṣmaṇaṃ caiva dṛṣṭvā sugrīvam eva ca | [Rām, Su, 60 35.1]
samapratiṣṭhāṃ jagatīm ākāśānnipapāta ha | [Rām, Su, 60 35.2]
sa nipatya mahāvīryaḥ sarvaistaiḥ parivāritaḥ | [Rām, Su, 60 36.1]
harir dadhimukhaḥ pālaiḥ pālānāṃ parameśvaraḥ | [Rām, Su, 60 36.2]
sa dīnavadano bhūtvā kṛtvā śirasi cāñjalim | [Rām, Su, 60 37.1]
sugrīvasya śubhau mūrdhnā caraṇau pratyapīḍayat | [Rām, Su, 60 37.2]
{Rām, Su, 61}
tato mūrdhnā nipatitaṃ vānaraṃ vānararṣabhaḥ | [Rām, Su, 61 1.1]
dṛṣṭvaivodvignahṛdayo vākyam etad uvāca ha | [Rām, Su, 61 1.2]
uttiṣṭhottiṣṭha kasmāt tvaṃ pādayoḥ patito mama | [Rām, Su, 61 2.1]
abhayaṃ te bhaved vīra satyam evābhidhīyatām | [Rām, Su, 61 2.2]
sa tu viśvāsitastena sugrīveṇa mahātmanā | [Rām, Su, 61 3.1]
utthāya ca mahāprājño vākyaṃ dadhimukho 'bravīt | [Rām, Su, 61 3.2]
naivarkṣarajasā rājanna tvayā nāpi vālinā | [Rām, Su, 61 4.1]
vanaṃ nisṛṣṭapūrvaṃ hi bhakṣitaṃ tat tu vānaraiḥ | [Rām, Su, 61 4.2]
ebhiḥ pradharṣitāścaiva vāritā vanarakṣibhiḥ | [Rām, Su, 61 5.1]
madhūny acintayitvemān bhakṣayanti pibanti ca | [Rām, Su, 61 5.2]
śiṣṭam atrāpavidhyanti bhakṣayanti tathāpare | [Rām, Su, 61 6.1]
nivāryamāṇāste sarve bhruvau vai darśayanti hi | [Rām, Su, 61 6.2]
ime hi saṃrabdhatarāstathā taiḥ sampradharṣitāḥ | [Rām, Su, 61 7.1]
vārayanto vanāt tasmāt kruddhair vānarapuṃgavaiḥ | [Rām, Su, 61 7.2]
tatastair bahubhir vīrair vānarair vānararṣabhāḥ | [Rām, Su, 61 8.1]
saṃraktanayanaiḥ krodhāddharayaḥ saṃpracālitāḥ | [Rām, Su, 61 8.2]
pāṇibhir nihatāḥ kecit kecij jānubhir āhatāḥ | [Rām, Su, 61 9.1]
prakṛṣṭāśca yathākāmaṃ devamārgaṃ ca darśitāḥ | [Rām, Su, 61 9.2]
evam ete hatāḥ śūrāstvayi tiṣṭhati bhartari | [Rām, Su, 61 10.1]
kṛtsnaṃ madhuvanaṃ caiva prakāmaṃ taiḥ prabhakṣyate | [Rām, Su, 61 10.2]
evaṃ vijñāpyamānaṃ tu sugrīvaṃ vānararṣabham | [Rām, Su, 61 11.1]
apṛcchat taṃ mahāprājño lakṣmaṇaḥ paravīrahā | [Rām, Su, 61 11.2]
kim ayaṃ vānaro rājan vanapaḥ pratyupasthitaḥ | [Rām, Su, 61 12.1]
kaṃ cārtham abhinirdiśya duḥkhito vākyam abravīt | [Rām, Su, 61 12.2]
evam uktastu sugrīvo lakṣmaṇena mahātmanā | [Rām, Su, 61 13.1]
lakṣmaṇaṃ pratyuvācedaṃ vākyaṃ vākyaviśāradaḥ | [Rām, Su, 61 13.2]
ārya lakṣmaṇa saṃprāha vīro dadhimukhaḥ kapiḥ | [Rām, Su, 61 14.1]
aṅgadapramukhair vīrair bhakṣitaṃ madhu vānaraiḥ | [Rām, Su, 61 14.2]
naiṣām akṛtakṛtyānām īdṛśaḥ syād upakramaḥ | [Rām, Su, 61 15.1]
vanaṃ yathābhipannaṃ taiḥ sādhitaṃ karma vānaraiḥ | [Rām, Su, 61 15.2]
dṛṣṭā devī na saṃdeho na cānyena hanūmatā | [Rām, Su, 61 16.1]
na hyanyaḥ sādhane hetuḥ karmaṇo 'sya hanūmataḥ | [Rām, Su, 61 16.2]
kāryasiddhir hanumati matiśca haripuṃgave | [Rām, Su, 61 17.1]
vyavasāyaśca vīryaṃ ca śrutaṃ cāpi pratiṣṭhitam | [Rām, Su, 61 17.2]
jāmbavān yatra netā syād aṅgadasya baleśvaraḥ | [Rām, Su, 61 18.1]
hanūmāṃścāpyadhiṣṭhātā na tasya gatir anyathā | [Rām, Su, 61 18.2]
aṅgadapramukhair vīrair hataṃ madhuvanaṃ kila | [Rām, Su, 61 19.1]
vicintya dakṣiṇām āśām āgatair haripuṃgavaiḥ | [Rām, Su, 61 19.2]
āgataiśca praviṣṭaṃ tad yathā madhuvanaṃ hi taiḥ | [Rām, Su, 61 20.1]
dharṣitaṃ ca vanaṃ kṛtsnam upayuktaṃ ca vānaraiḥ | [Rām, Su, 61 20.2]
vāritāḥ sahitāḥ pālāstathā jānubhir āhatāḥ | [Rām, Su, 61 20.3]
etadartham ayaṃ prāpto vaktuṃ madhuravāg iha | [Rām, Su, 61 21.1]
nāmnā dadhimukho nāma hariḥ prakhyātavikramaḥ | [Rām, Su, 61 21.2]
dṛṣṭā sītā mahābāho saumitre paśya tattvataḥ | [Rām, Su, 61 22.1]
abhigamya yathā sarve pibanti madhu vānarāḥ | [Rām, Su, 61 22.2]
na cāpy adṛṣṭvā vaidehīṃ viśrutāḥ puruṣarṣabha | [Rām, Su, 61 23.1]
vanaṃ dattavaraṃ divyaṃ dharṣayeyur vanaukasaḥ | [Rām, Su, 61 23.2]
tataḥ prahṛṣṭo dharmātmā lakṣmaṇaḥ saharāghavaḥ | [Rām, Su, 61 24.1]
śrutvā karṇasukhāṃ vāṇīṃ sugrīvavadanāccyutām | [Rām, Su, 61 24.2]
prāhṛṣyata bhṛśaṃ rāmo lakṣmaṇaśca mahāyaśāḥ | [Rām, Su, 61 25.1]
śrutvā dadhimukhasyedaṃ sugrīvastu prahṛṣya ca | [Rām, Su, 61 25.2]
vanapālaṃ punar vākyaṃ sugrīvaḥ pratyabhāṣata | [Rām, Su, 61 25.3]
prīto 'smi saumya yad bhuktaṃ vanaṃ taiḥ kṛtakarmabhiḥ | [Rām, Su, 61 26.1]
marṣitaṃ marṣaṇīyaṃ ca ceṣṭitaṃ kṛtakarmaṇām | [Rām, Su, 61 26.2]
icchāmi śīghraṃ hanumatpradhānān śākhāmṛgāṃstānmṛgarājadarpān | [Rām, Su, 61 27.1]
draṣṭuṃ kṛtārthān saha rāghavābhyāṃ śrotuṃ ca sītādhigame prayatnam | [Rām, Su, 61 27.2]
{Rām, Su, 62}
sugrīveṇaivam uktastu hṛṣṭo dadhimukhaḥ kapiḥ | [Rām, Su, 62 1.1]
rāghavaṃ lakṣmaṇaṃ caiva sugrīvaṃ cābhyavādayat | [Rām, Su, 62 1.2]
sa praṇamya ca sugrīvaṃ rāghavau ca mahābalau | [Rām, Su, 62 2.1]
vānaraiḥ sahitaiḥ śūrair divam evotpapāta ha | [Rām, Su, 62 2.2]
sa yathaivāgataḥ pūrvaṃ tathaiva tvarito gataḥ | [Rām, Su, 62 3.1]
nipatya gaganād bhūmau tad vanaṃ praviveśa ha | [Rām, Su, 62 3.2]
sa praviṣṭo madhuvanaṃ dadarśa hariyūthapān | [Rām, Su, 62 4.1]
vimadān uddhatān sarvān mehamānān madhūdakam | [Rām, Su, 62 4.2]
sa tān upāgamad vīro baddhvā karapuṭāñjalim | [Rām, Su, 62 5.1]
uvāca vacanaṃ ślakṣṇam idaṃ hṛṣṭavad aṅgadam | [Rām, Su, 62 5.2]
saumya roṣo na kartavyo yad ebhir abhivāritaḥ | [Rām, Su, 62 6.1]
ajñānād rakṣibhiḥ krodhād bhavantaḥ pratiṣedhitāḥ | [Rām, Su, 62 6.2]
yuvarājastvam īśaśca vanasyāsya mahābala | [Rām, Su, 62 7.1]
maurkhyāt pūrvaṃ kṛto doṣastad bhavān kṣantum arhati | [Rām, Su, 62 7.2]
yathaiva hi pitā te 'bhūt pūrvaṃ harigaṇeśvaraḥ | [Rām, Su, 62 8.1]
tathā tvam api sugrīvo nānyastu harisattama | [Rām, Su, 62 8.2]
ākhyātaṃ hi mayā gatvā pitṛvyasya tavānagha | [Rām, Su, 62 9.1]
ihopayānaṃ sarveṣām eteṣāṃ vanacāriṇām | [Rām, Su, 62 9.2]
sa tvadāgamanaṃ śrutvā sahaibhir hariyūthapaiḥ | [Rām, Su, 62 10.1]
prahṛṣṭo na tu ruṣṭo 'sau vanaṃ śrutvā pradharṣitam | [Rām, Su, 62 10.2]
prahṛṣṭo māṃ pitṛvyaste sugrīvo vānareśvaraḥ | [Rām, Su, 62 11.1]
śīghraṃ preṣaya sarvāṃstān iti hovāca pārthivaḥ | [Rām, Su, 62 11.2]
śrutvā dadhimukhasyaitad vacanaṃ ślakṣṇam aṅgadaḥ | [Rām, Su, 62 12.1]
abravīt tān hariśreṣṭho vākyaṃ vākyaviśāradaḥ | [Rām, Su, 62 12.2]
śaṅke śruto 'yaṃ vṛttānto rāmeṇa hariyūthapāḥ | [Rām, Su, 62 13.1]
tat kṣamaṃ neha naḥ sthātuṃ kṛte kārye paraṃtapāḥ | [Rām, Su, 62 13.2]
pītvā madhu yathākāmaṃ viśrāntā vanacāriṇaḥ | [Rām, Su, 62 14.1]
kiṃ śeṣaṃ gamanaṃ tatra sugrīvo yatra me guruḥ | [Rām, Su, 62 14.2]
sarve yathā māṃ vakṣyanti sametya hariyūthapāḥ | [Rām, Su, 62 15.1]
tathāsmi kartā kartavye bhavadbhiḥ paravān aham | [Rām, Su, 62 15.2]
nājñāpayitum īśo 'haṃ yuvarājo 'smi yadyapi | [Rām, Su, 62 16.1]
ayuktaṃ kṛtakarmāṇo yūyaṃ dharṣayituṃ mayā | [Rām, Su, 62 16.2]
bruvataścāṅgadasyaivaṃ śrutvā vacanam avyayam | [Rām, Su, 62 17.1]
prahṛṣṭamanaso vākyam idam ūcur vanaukasaḥ | [Rām, Su, 62 17.2]
evaṃ vakṣyati ko rājan prabhuḥ san vānararṣabha | [Rām, Su, 62 18.1]
aiśvaryamadamatto hi sarvo 'ham iti manyate | [Rām, Su, 62 18.2]
tava cedaṃ susadṛśaṃ vākyaṃ nānyasya kasyacit | [Rām, Su, 62 19.1]
saṃnatir hi tavākhyāti bhaviṣyacchubhabhāgyatām | [Rām, Su, 62 19.2]
sarve vayam api prāptāstatra gantuṃ kṛtakṣaṇāḥ | [Rām, Su, 62 20.1]
sa yatra harivīrāṇāṃ sugrīvaḥ patir avyayaḥ | [Rām, Su, 62 20.2]
tvayā hyanuktair haribhir naiva śakyaṃ padāt padam | [Rām, Su, 62 21.1]
kvacid gantuṃ hariśreṣṭha brūmaḥ satyam idaṃ tu te | [Rām, Su, 62 21.2]
evaṃ tu vadatāṃ teṣām aṅgadaḥ pratyabhāṣata | [Rām, Su, 62 22.1]
bāḍhaṃ gacchāma ityuktvā utpapāta mahītalāt | [Rām, Su, 62 22.2]
utpatantam anūtpetuḥ sarve te hariyūthapāḥ | [Rām, Su, 62 23.1]
kṛtvākāśaṃ nirākāśaṃ yajñotkṣiptā ivānalāḥ | [Rām, Su, 62 23.2]
te 'mbaraṃ sahasotpatya vegavantaḥ plavaṃgamāḥ | [Rām, Su, 62 24.1]
vinadanto mahānādaṃ ghanā vāteritā yathā | [Rām, Su, 62 24.2]
aṅgade hyananuprāpte sugrīvo vānarādhipaḥ | [Rām, Su, 62 25.1]
uvāca śokopahataṃ rāmaṃ kamalalocanam | [Rām, Su, 62 25.2]
samāśvasihi bhadraṃ te dṛṣṭā devī na saṃśayaḥ | [Rām, Su, 62 26.1]
nāgantum iha śakyaṃ tair atīte samaye hi naḥ | [Rām, Su, 62 26.2]
na matsakāśam āgacchet kṛtye hi vinipātite | [Rām, Su, 62 27.1]
yuvarājo mahābāhuḥ plavatāṃ pravaro 'ṅgadaḥ | [Rām, Su, 62 27.2]
yadyapyakṛtakṛtyānām īdṛśaḥ syād upakramaḥ | [Rām, Su, 62 28.1]
bhavet tu dīnavadano bhrāntaviplutamānasaḥ | [Rām, Su, 62 28.2]
pitṛpaitāmahaṃ caitat pūrvakair abhirakṣitam | [Rām, Su, 62 29.1]
na me madhuvanaṃ hanyād ahṛṣṭaḥ plavageśvaraḥ | [Rām, Su, 62 29.2]
kausalyā suprajā rāma samāśvasihi suvrata | [Rām, Su, 62 30.1]
dṛṣṭā devī na saṃdeho na cānyena hanūmatā | [Rām, Su, 62 30.2]
na hyanyaḥ karmaṇo hetuḥ sādhane tadvidho bhavet | [Rām, Su, 62 30.3]
hanūmati hi siddhiśca matiśca matisattama | [Rām, Su, 62 31.1]
vyavasāyaśca vīryaṃ ca sūrye teja iva dhruvam | [Rām, Su, 62 31.2]
jāmbavān yatra netā syād aṅgadaśca baleśvaraḥ | [Rām, Su, 62 32.1]
hanūmāṃścāpyadhiṣṭhātā na tasya gatir anyathā | [Rām, Su, 62 32.2]
mā bhūścintāsamāyuktaḥ saṃpratyamitavikrama | [Rām, Su, 62 33.1]
tataḥ kilakilāśabdaṃ śuśrāvāsannam ambare | [Rām, Su, 62 34.1]
hanūmatkarmadṛptānāṃ nardatāṃ kānanaukasām | [Rām, Su, 62 34.2]
kiṣkindhām upayātānāṃ siddhiṃ kathayatām iva | [Rām, Su, 62 34.3]
tataḥ śrutvā ninādaṃ taṃ kapīnāṃ kapisattamaḥ | [Rām, Su, 62 35.1]
āyatāñcitalāṅgūlaḥ so 'bhavaddhṛṣṭamānasaḥ | [Rām, Su, 62 35.2]
ājagmuste 'pi harayo rāmadarśanakāṅkṣiṇaḥ | [Rām, Su, 62 36.1]
aṅgadaṃ purataḥ kṛtvā hanūmantaṃ ca vānaram | [Rām, Su, 62 36.2]
te 'ṅgadapramukhā vīrāḥ prahṛṣṭāśca mudānvitāḥ | [Rām, Su, 62 37.1]
nipetur harirājasya samīpe rāghavasya ca | [Rām, Su, 62 37.2]
hanūmāṃśca mahābahuḥ praṇamya śirasā tataḥ | [Rām, Su, 62 38.1]
niyatām akṣatāṃ devīṃ rāghavāya nyavedayat | [Rām, Su, 62 38.2]
niścitārthaṃ tatastasmin sugrīvaṃ pavanātmaje | [Rām, Su, 62 39.1]
lakṣmaṇaḥ prītimān prītaṃ bahumānād avaikṣata | [Rām, Su, 62 39.2]
prītyā ca ramamāṇo 'tha rāghavaḥ paravīrahā | [Rām, Su, 62 40.1]
bahumānena mahatā hanūmantam avaikṣata | [Rām, Su, 62 40.2]
{Rām, Su, 63}
tataḥ prasravaṇaṃ śailaṃ te gatvā citrakānanam | [Rām, Su, 63 1.1]
praṇamya śirasā rāmaṃ lakṣmaṇaṃ ca mahābalam | [Rām, Su, 63 1.2]
yuvarājaṃ puraskṛtya sugrīvam abhivādya ca | [Rām, Su, 63 2.1]
pravṛttam atha sītāyāḥ pravaktum upacakramuḥ | [Rām, Su, 63 2.2]
rāvaṇāntaḥpure rodhaṃ rākṣasībhiśca tarjanam | [Rām, Su, 63 3.1]
rāme samanurāgaṃ ca yaścāpi samayaḥ kṛtaḥ | [Rām, Su, 63 3.2]
etad ākhyānti te sarve harayo rāmasaṃnidhau | [Rām, Su, 63 4.1]
vaidehīm akṣatāṃ śrutvā rāmastūttaram abravīt | [Rām, Su, 63 4.2]
kva sītā vartate devī kathaṃ ca mayi vartate | [Rām, Su, 63 5.1]
etanme sarvam ākhyāta vaidehīṃ prati vānarāḥ | [Rām, Su, 63 5.2]
rāmasya gaditaṃ śrutvā harayo rāmasaṃnidhau | [Rām, Su, 63 6.1]
codayanti hanūmantaṃ sītāvṛttāntakovidam | [Rām, Su, 63 6.2]
śrutvā tu vacanaṃ teṣāṃ hanūmānmārutātmajaḥ | [Rām, Su, 63 7.1]
uvāca vākyaṃ vākyajñaḥ sītāyā darśanaṃ yathā | [Rām, Su, 63 7.2]
samudraṃ laṅghayitvāhaṃ śatayojanam āyatam | [Rām, Su, 63 8.1]
agacchaṃ jānakīṃ sītāṃ mārgamāṇo didṛkṣayā | [Rām, Su, 63 8.2]
tatra laṅketi nagarī rāvaṇasya durātmanaḥ | [Rām, Su, 63 9.1]
dakṣiṇasya samudrasya tīre vasati dakṣiṇe | [Rām, Su, 63 9.2]
tatra dṛṣṭā mayā sītā rāvaṇāntaḥpure satī | [Rām, Su, 63 10.1]
saṃnyasya tvayi jīvantī rāmā rāma manoratham | [Rām, Su, 63 10.2]
dṛṣṭā me rākṣasīmadhye tarjyamānā muhur muhuḥ | [Rām, Su, 63 11.1]
rākṣasībhir virūpābhī rakṣitā pramadāvane | [Rām, Su, 63 11.2]
duḥkham āpadyate devī tavāduḥkhocitā satī | [Rām, Su, 63 12.1]
rāvaṇāntaḥpure ruddhvā rākṣasībhiḥ surakṣitā | [Rām, Su, 63 12.2]
ekaveṇīdharā dīnā tvayi cintāparāyaṇā | [Rām, Su, 63 13.1]
adhaḥśayyā vivarṇāṅgī padminīva himāgame | [Rām, Su, 63 13.2]
rāvaṇād vinivṛttārthā martavyakṛtaniścayā | [Rām, Su, 63 14.1]
devī kathaṃcit kākutstha tvanmanā mārgitā mayā | [Rām, Su, 63 14.2]
ikṣvākuvaṃśavikhyātiṃ śanaiḥ kīrtayatānagha | [Rām, Su, 63 15.1]
sa mayā naraśārdūla viśvāsam upapāditā | [Rām, Su, 63 15.2]
tataḥ saṃbhāṣitā devī sarvam arthaṃ ca darśitā | [Rām, Su, 63 16.1]
rāmasugrīvasakhyaṃ ca śrutvā prītim upāgatā | [Rām, Su, 63 16.2]
niyataḥ samudācāro bhaktiścāsyāstathā tvayi | [Rām, Su, 63 17.1]
evaṃ mayā mahābhāgā dṛṣṭā janakanandinī | [Rām, Su, 63 17.2]
ugreṇa tapasā yuktā tvadbhaktyā puruṣarṣabha | [Rām, Su, 63 17.3]
abhijñānaṃ ca me dattaṃ yathāvṛttaṃ tavāntike | [Rām, Su, 63 18.1]
citrakūṭe mahāprājña vāyasaṃ prati rāghava | [Rām, Su, 63 18.2]
vijñāpyaśca naravyāghro rāmo vāyusuta tvayā | [Rām, Su, 63 19.1]
akhileneha yad dṛṣṭam iti mām āha jānakī | [Rām, Su, 63 19.2]
idaṃ cāsmai pradātavyaṃ yatnāt suparirakṣitam | [Rām, Su, 63 20.1]
bruvatā vacanānyevaṃ sugrīvasyopaśṛṇvataḥ | [Rām, Su, 63 20.2]
eṣa cūḍāmaṇiḥ śrīmānmayā te yatnarakṣitaḥ | [Rām, Su, 63 21.1]
manaḥśilāyāstilakastaṃ smarasveti cābravīt | [Rām, Su, 63 21.2]
eṣa niryātitaḥ śrīmānmayā te vārisaṃbhavaḥ | [Rām, Su, 63 22.1]
etaṃ dṛṣṭvā pramodiṣye vyasane tvām ivānagha | [Rām, Su, 63 22.2]
jīvitaṃ dhārayiṣyāmi māsaṃ daśarathātmaja | [Rām, Su, 63 23.1]
ūrdhvaṃ māsānna jīveyaṃ rakṣasāṃ vaśam āgatā | [Rām, Su, 63 23.2]
iti mām abravīt sītā kṛśāṅgī dharmacāriṇī | [Rām, Su, 63 24.1]
rāvaṇāntaḥpure ruddhā mṛgīvotphullalocanā | [Rām, Su, 63 24.2]
etad eva mayākhyātaṃ sarvaṃ rāghava yad yathā | [Rām, Su, 63 25.1]
sarvathā sāgarajale saṃtāraḥ pravidhīyatām | [Rām, Su, 63 25.2]
tau jātāśvāsau rājaputrau viditvā taccābhijñānaṃ rāghavāya pradāya | [Rām, Su, 63 26.1]
devyā cākhyātaṃ sarvam evānupūrvyād vācā sampūrṇaṃ vāyuputraḥ śaśaṃsa | [Rām, Su, 63 26.2]
{Rām, Su, 64}
evam ukto hanumatā rāmo daśarathātmajaḥ | [Rām, Su, 64 1.1]
taṃ maṇiṃ hṛdaye kṛtvā praruroda salakṣmaṇaḥ | [Rām, Su, 64 1.2]
taṃ tu dṛṣṭvā maṇiśreṣṭhaṃ rāghavaḥ śokakarśitaḥ | [Rām, Su, 64 2.1]
netrābhyām aśrupūrṇābhyāṃ sugrīvam idam abravīt | [Rām, Su, 64 2.2]
yathaiva dhenuḥ sravati snehād vatsasya vatsalā | [Rām, Su, 64 3.1]
tathā mamāpi hṛdayaṃ maṇiratnasya darśanāt | [Rām, Su, 64 3.2]
maṇiratnam idaṃ dattaṃ vaidehyāḥ śvaśureṇa me | [Rām, Su, 64 4.1]
vadhūkāle yathā baddham adhikaṃ mūrdhni śobhate | [Rām, Su, 64 4.2]
ayaṃ hi jalasambhūto maṇiḥ pravarapūjitaḥ | [Rām, Su, 64 5.1]
yajñe paramatuṣṭena dattaḥ śakreṇa dhīmatā | [Rām, Su, 64 5.2]
imaṃ dṛṣṭvā maṇiśreṣṭhaṃ tathā tātasya darśanam | [Rām, Su, 64 6.1]
adyāsmyavagataḥ saumya vaidehasya tathā vibhoḥ | [Rām, Su, 64 6.2]
ayaṃ hi śobhate tasyāḥ priyāyā mūrdhni me maṇiḥ | [Rām, Su, 64 7.1]
adyāsya darśanenāhaṃ prāptāṃ tām iva cintaye | [Rām, Su, 64 7.2]
kim āha sītā vaidehī brūhi saumya punaḥ punaḥ | [Rām, Su, 64 8.1]
parāsum iva toyena siñcantī vākyavāriṇā | [Rām, Su, 64 8.2]
itastu kiṃ duḥkhataraṃ yad imaṃ vārisaṃbhavam | [Rām, Su, 64 9.1]
maṇiṃ paśyāmi saumitre vaidehīm āgataṃ vinā | [Rām, Su, 64 9.2]
ciraṃ jīvati vaidehī yadi māsaṃ dhariṣyati | [Rām, Su, 64 10.1]
kṣaṇaṃ saumya na jīveyaṃ vinā tām asitekṣaṇām | [Rām, Su, 64 10.2]
naya mām api taṃ deśaṃ yatra dṛṣṭā mama priyā | [Rām, Su, 64 11.1]
na tiṣṭheyaṃ kṣaṇam api pravṛttim upalabhya ca | [Rām, Su, 64 11.2]
kathaṃ sā mama suśroṇī bhīrubhīruḥ satī tadā | [Rām, Su, 64 12.1]
bhayāvahānāṃ ghorāṇāṃ madhye tiṣṭhati rakṣasām | [Rām, Su, 64 12.2]
śāradastimironmukho nūnaṃ candra ivāmbudaiḥ | [Rām, Su, 64 13.1]
āvṛtaṃ vadanaṃ tasyā na virājati rākṣasaiḥ | [Rām, Su, 64 13.2]
kim āha sītā hanumaṃstattvataḥ kathayasva me | [Rām, Su, 64 14.1]
etena khalu jīviṣye bheṣajenāturo yathā | [Rām, Su, 64 14.2]
madhurā madhurālāpā kim āha mama bhāminī | [Rām, Su, 64 15.1]
madvihīnā varārohā hanuman kathayasva me | [Rām, Su, 64 15.2]
duḥkhād duḥkhataraṃ prāpya kathaṃ jīvati jānakī | [Rām, Su, 64 15.3]
{Rām, Su, 65}
evam uktastu hanumān rāghaveṇa mahātmanā | [Rām, Su, 65 1.1]
sītāyā bhāṣitaṃ sarvaṃ nyavedayata rāghave | [Rām, Su, 65 1.2]
idam uktavatī devī jānakī puruṣarṣabha | [Rām, Su, 65 2.1]
pūrvavṛttam abhijñānaṃ citrakūṭe yathātatham | [Rām, Su, 65 2.2]
sukhasuptā tvayā sārdhaṃ jānakī pūrvam utthitā | [Rām, Su, 65 3.1]
vāyasaḥ sahasotpatya virarāda stanāntare | [Rām, Su, 65 3.2]
paryāyeṇa ca suptastvaṃ devyaṅke bharatāgraja | [Rām, Su, 65 4.1]
punaśca kila pakṣī sa devyā janayati vyathām | [Rām, Su, 65 4.2]
tataḥ punar upāgamya virarāda bhṛśaṃ kila | [Rām, Su, 65 5.1]
tatastvaṃ bodhitastasyāḥ śoṇitena samukṣitaḥ | [Rām, Su, 65 5.2]
vāyasena ca tenaiva satataṃ bādhyamānayā | [Rām, Su, 65 6.1]
bodhitaḥ kila devyāstvaṃ sukhasuptaḥ paraṃtapa | [Rām, Su, 65 6.2]
tāṃ tu dṛṣṭvā mahābāho rāditāṃ ca stanāntare | [Rām, Su, 65 7.1]
āśīviṣa iva kruddho niḥśvasann abhyabhāṣathāḥ | [Rām, Su, 65 7.2]
nakhāgraiḥ kena te bhīru dāritaṃ tu stanāntaram | [Rām, Su, 65 8.1]
kaḥ krīḍati saroṣeṇa pañcavaktreṇa bhoginā | [Rām, Su, 65 8.2]
nirīkṣamāṇaḥ sahasā vāyasaṃ samavaikṣathāḥ | [Rām, Su, 65 9.1]
nakhaiḥ sarudhirais tīkṣṇair mām evābhimukhaṃ sthitam | [Rām, Su, 65 9.2]
sutaḥ kila sa śakrasya vāyasaḥ patatāṃ varaḥ | [Rām, Su, 65 10.1]
dharāntaracaraḥ śīghraṃ pavanasya gatau samaḥ | [Rām, Su, 65 10.2]
tatastasminmahābāho kopasaṃvartitekṣaṇaḥ | [Rām, Su, 65 11.1]
vāyase tvaṃ kṛthāḥ krūrāṃ matiṃ matimatāṃ vara | [Rām, Su, 65 11.2]
sa darbhaṃ saṃstarād gṛhya brahmāstreṇa nyayojayaḥ | [Rām, Su, 65 12.1]
sa dīpta iva kālāgnir jajvālābhimukhaḥ khagam | [Rām, Su, 65 12.2]
sa tvaṃ pradīptaṃ cikṣepa darbhaṃ taṃ vāyasaṃ prati | [Rām, Su, 65 13.1]
tatastu vāyasaṃ dīptaḥ sa darbho 'nujagāma ha | [Rām, Su, 65 13.2]
sa pitrā ca parityaktaḥ suraiḥ sarvair maharṣibhiḥ | [Rām, Su, 65 14.1]
trīṃl lokān samparikramya trātāraṃ nādhigacchati | [Rām, Su, 65 14.2]
taṃ tvaṃ nipatitaṃ bhūmau śaraṇyaḥ śaraṇāgatam | [Rām, Su, 65 15.1]
vadhārham api kākutstha kṛpayā paripālayaḥ | [Rām, Su, 65 15.2]
mogham astraṃ na śakyaṃ tu kartum ityeva rāghava | [Rām, Su, 65 16.1]
tatastasyākṣi kākasya hinasti sma sa dakṣiṇam | [Rām, Su, 65 16.2]
rāma tvāṃ sa namaskṛtvā rājño daśarathasya ca | [Rām, Su, 65 17.1]
visṛṣṭastu tadā kākaḥ pratipede kham ālayam | [Rām, Su, 65 17.2]
evam astravidāṃ śreṣṭhaḥ sattvavāñ śīlavān api | [Rām, Su, 65 18.1]
kimartham astraṃ rakṣaḥsu na yojayasi rāghava | [Rām, Su, 65 18.2]
na nāgā nāpi gandharvā nāsurā na marudgaṇāḥ | [Rām, Su, 65 19.1]
tava rāma mukhe sthātuṃ śaktāḥ pratisamādhitum | [Rām, Su, 65 19.2]
tava vīryavataḥ kaccinmayi yadyasti saṃbhramaḥ | [Rām, Su, 65 20.1]
kṣipraṃ suniśitair bāṇair hanyatāṃ yudhi rāvaṇaḥ | [Rām, Su, 65 20.2]
bhrātur ādeśam ādāya lakṣmaṇo vā paraṃtapaḥ | [Rām, Su, 65 21.1]
sa kimarthaṃ naravaro na māṃ rakṣati rāghavaḥ | [Rām, Su, 65 21.2]
śaktau tau puruṣavyāghrau vāyvagnisamatejasau | [Rām, Su, 65 22.1]
surāṇām api durdharṣau kimarthaṃ mām upekṣataḥ | [Rām, Su, 65 22.2]
mamaiva duṣkṛtaṃ kiṃcin mahad asti na saṃśayaḥ | [Rām, Su, 65 23.1]
samarthau sahitau yanmāṃ nāpekṣete paraṃtapau | [Rām, Su, 65 23.2]
vaidehyā vacanaṃ śrutvā karuṇaṃ sāśrubhāṣitam | [Rām, Su, 65 24.1]
punar apyaham āryāṃ tām idaṃ vacanam abruvam | [Rām, Su, 65 24.2]
tvacchokavimukho rāmo devi satyena te śape | [Rām, Su, 65 25.1]
rāme duḥkhābhibhūte ca lakṣmaṇaḥ paritapyate | [Rām, Su, 65 25.2]
kathaṃcid bhavatī dṛṣṭā na kālaḥ pariśocitum | [Rām, Su, 65 26.1]
imaṃ muhūrtaṃ duḥkhānām antaṃ drakṣyasi bhāmini | [Rām, Su, 65 26.2]
tāvubhau naraśārdūlau rājaputrāvariṃdamau | [Rām, Su, 65 27.1]
tvaddarśanakṛtotsāhau laṅkāṃ bhasmīkariṣyataḥ | [Rām, Su, 65 27.2]
hatvā ca samare raudraṃ rāvaṇaṃ sahabāndhavam | [Rām, Su, 65 28.1]
rāghavastvāṃ mahābāhuḥ svāṃ purīṃ nayate dhruvam | [Rām, Su, 65 28.2]
yat tu rāmo vijānīyād abhijñānam anindite | [Rām, Su, 65 29.1]
prītisaṃjananaṃ tasya pradātuṃ tattvam arhasi | [Rām, Su, 65 29.2]
sābhivīkṣya diśaḥ sarvā veṇyudgrathanam uttamam | [Rām, Su, 65 30.1]
muktvā vastrād dadau mahyaṃ maṇim etaṃ mahābala | [Rām, Su, 65 30.2]
pratigṛhya maṇiṃ divyaṃ tava heto raghūttama | [Rām, Su, 65 31.1]
śirasā sampraṇamyainām aham āgamane tvare | [Rām, Su, 65 31.2]
gamane ca kṛtotsāham avekṣya varavarṇinī | [Rām, Su, 65 32.1]
vivardhamānaṃ ca hi mām uvāca janakātmajā | [Rām, Su, 65 32.2]
aśrupūrṇamukhī dīnā bāṣpasaṃdigdhabhāṣiṇī | [Rām, Su, 65 32.3]
hanuman siṃhasaṃkāśau tāvubhau rāmalakṣmaṇau | [Rām, Su, 65 33.1]
sugrīvaṃ ca sahāmātyaṃ sarvān brūyā anāmayam | [Rām, Su, 65 33.2]
yathā ca sa mahābāhur māṃ tārayati rāghavaḥ | [Rām, Su, 65 34.1]
asmād duḥkhāmbusaṃrodhāt tat samādhātum arhasi | [Rām, Su, 65 34.2]
imaṃ ca tīvraṃ mama śokavegaṃ rakṣobhir ebhiḥ paribhartsanaṃ ca | [Rām, Su, 65 35.1]
brūyāstu rāmasya gataḥ samīpaṃ śivaśca te 'dhvāstu haripravīra | [Rām, Su, 65 35.2]
etat tavāryā nṛparājasiṃha sītā vacaḥ prāha viṣādapūrvam | [Rām, Su, 65 36.1]
etacca buddhvā gaditaṃ mayā tvaṃ śraddhatsva sītāṃ kuśalāṃ samagrām | [Rām, Su, 65 36.2]
{Rām, Su, 66}
athāham uttaraṃ devyā punar uktaḥ sasaṃbhramam | [Rām, Su, 66 1.1]
tava snehān naravyāghra sauhārdād anumānya ca | [Rām, Su, 66 1.2]
evaṃ bahuvidhaṃ vācyo rāmo dāśarathistvayā | [Rām, Su, 66 2.1]
yathā mām āpnuyācchīghraṃ hatvā rāvaṇam āhave | [Rām, Su, 66 2.2]
yadi vā manyase vīra vasaikāham ariṃdama | [Rām, Su, 66 3.1]
kasmiṃścit saṃvṛte deśe viśrāntaḥ śvo gamiṣyasi | [Rām, Su, 66 3.2]
mama cāpyalpabhāgyāyāḥ sāṃnidhyāt tava vānara | [Rām, Su, 66 4.1]
asya śokavipākasya muhūrtaṃ syād vimokṣaṇam | [Rām, Su, 66 4.2]
gate hi tvayi vikrānte punarāgamanāya vai | [Rām, Su, 66 5.1]
prāṇānām api saṃdeho mama syān nātra saṃśayaḥ | [Rām, Su, 66 5.2]
tavādarśanajaḥ śoko bhūyo māṃ paritāpayet | [Rām, Su, 66 6.1]
duḥkhād duḥkhaparābhūtāṃ durgatāṃ duḥkhabhāginīm | [Rām, Su, 66 6.2]
ayaṃ tu vīrasaṃdehastiṣṭhatīva mamāgrataḥ | [Rām, Su, 66 7.1]
sumahāṃs tvatsahāyeṣu haryṛkṣeṣu asaṃśayaḥ | [Rām, Su, 66 7.2]
kathaṃ nu khalu duṣpāraṃ tariṣyanti mahodadhim | [Rām, Su, 66 8.1]
tāni haryṛkṣasainyāni tau vā naravarātmajau | [Rām, Su, 66 8.2]
trayāṇām eva bhūtānāṃ sāgarasyāsya laṅghane | [Rām, Su, 66 9.1]
śaktiḥ syād vainateyasya vāyor vā tava vānagha | [Rām, Su, 66 9.2]
tad asmin kāryaniyoge vīraivaṃ duratikrame | [Rām, Su, 66 10.1]
kiṃ paśyasi samādhānaṃ brūhi kāryavidāṃ vara | [Rām, Su, 66 10.2]
kāmam asya tvam evaikaḥ kāryasya parisādhane | [Rām, Su, 66 11.1]
paryāptaḥ paravīraghna yaśasyas te balodayaḥ | [Rām, Su, 66 11.2]
balaiḥ samagrair yadi māṃ hatvā rāvaṇam āhave | [Rām, Su, 66 12.1]
vijayī svāṃ purīṃ rāmo nayet tat syād yaśaskaram | [Rām, Su, 66 12.2]
yathāhaṃ tasya vīrasya vanād upadhinā hṛtā | [Rām, Su, 66 13.1]
rakṣasā tadbhayād eva tathā nārhati rāghavaḥ | [Rām, Su, 66 13.2]
balais tu saṃkulāṃ kṛtvā laṅkāṃ parabalārdanaḥ | [Rām, Su, 66 14.1]
māṃ nayed yadi kākutsthas tat tasya sadṛśaṃ bhavet | [Rām, Su, 66 14.2]
tad yathā tasya vikrāntam anurūpaṃ mahātmanaḥ | [Rām, Su, 66 15.1]
bhavaty āhavaśūrasya tathā tvam upapādaya | [Rām, Su, 66 15.2]
tad arthopahitaṃ vākyaṃ praśritaṃ hetusaṃhitam | [Rām, Su, 66 16.1]
niśamyāhaṃ tataḥ śeṣaṃ vākyam uttaram abruvam | [Rām, Su, 66 16.2]
devi haryṛkṣasainyānām īśvaraḥ plavatāṃ varaḥ | [Rām, Su, 66 17.1]
sugrīvaḥ sattvasampannas tavārthe kṛtaniścayaḥ | [Rām, Su, 66 17.2]
tasya vikramasampannāḥ sattvavanto mahābalāḥ | [Rām, Su, 66 18.1]
manaḥsaṃkalpasaṃpātā nideśe harayaḥ sthitāḥ | [Rām, Su, 66 18.2]
yeṣāṃ nopari nādhastān na tiryak sajjate gatiḥ | [Rām, Su, 66 19.1]
na ca karmasu sīdanti mahatsv amitatejasaḥ | [Rām, Su, 66 19.2]
asakṛt tair mahābhāgair vānarair balasaṃyutaiḥ | [Rām, Su, 66 20.1]
pradakṣiṇīkṛtā bhūmir vāyumārgānusāribhiḥ | [Rām, Su, 66 20.2]
madviśiṣṭāś ca tulyāś ca santi tatra vanaukasaḥ | [Rām, Su, 66 21.1]
mattaḥ pratyavaraḥ kaścin nāsti sugrīvasaṃnidhau | [Rām, Su, 66 21.2]
ahaṃ tāvad iha prāptaḥ kiṃ punas te mahābalāḥ | [Rām, Su, 66 22.1]
na hi prakṛṣṭāḥ preṣyante preṣyante hītare janāḥ | [Rām, Su, 66 22.2]
tad alaṃ paritāpena devi manyur vyapaitu te | [Rām, Su, 66 23.1]
ekotpātena te laṅkām eṣyanti hariyūthapāḥ | [Rām, Su, 66 23.2]
mama pṛṣṭhagatau tau ca candrasūryāv ivoditau | [Rām, Su, 66 24.1]
tvatsakāśaṃ mahābhāge nṛsiṃhāv āgamiṣyataḥ | [Rām, Su, 66 24.2]
arighnaṃ siṃhasaṃkāśaṃ kṣipraṃ drakṣyasi rāghavam | [Rām, Su, 66 25.1]
lakṣmaṇaṃ ca dhanuṣpāṇiṃ laṅkādvāram upasthitam | [Rām, Su, 66 25.2]
nakhadaṃṣṭrāyudhān vīrān siṃhaśārdūlavikramān | [Rām, Su, 66 26.1]
vānarān vānarendrābhān kṣipraṃ drakṣyasi saṃgatān | [Rām, Su, 66 26.2]
śailāmbudanikāśānāṃ laṅkāmalayasānuṣu | [Rām, Su, 66 27.1]
nardatāṃ kapimukhyānām acirācchroṣyase svanam | [Rām, Su, 66 27.2]
nivṛttavanavāsaṃ ca tvayā sārdham ariṃdamam | [Rām, Su, 66 28.1]
abhiṣiktam ayodhyāyāṃ kṣipraṃ drakṣyasi rāghavam | [Rām, Su, 66 28.2]
tato mayā vāgbhir adīnabhāṣiṇī śivābhir iṣṭābhir abhiprasāditā | [Rām, Su, 66 29.1]
jagāma śāntiṃ mama maithilātmajā tavāpi śokena tathābhipīḍitā | [Rām, Su, 66 29.2]
{Rām, Yu, 1}
śrutvā hanumato vākyaṃ yathāvad abhibhāṣitam | [Rām, Yu, 1 1.1]
rāmaḥ prītisamāyukto vākyam uttaram abravīt | [Rām, Yu, 1 1.2]
kṛtaṃ hanumatā kāryaṃ sumahad bhuvi duṣkaram | [Rām, Yu, 1 2.1]
manasāpi yad anyena na śakyaṃ dharaṇītale | [Rām, Yu, 1 2.2]
na hi taṃ paripaśyāmi yastareta mahārṇavam | [Rām, Yu, 1 3.1]
anyatra garuḍād vāyor anyatra ca hanūmataḥ | [Rām, Yu, 1 3.2]
devadānavayakṣāṇāṃ gandharvoragarakṣasām | [Rām, Yu, 1 4.1]
apradhṛṣyāṃ purīṃ laṅkāṃ rāvaṇena surakṣitām | [Rām, Yu, 1 4.2]
praviṣṭaḥ sattvam āśritya jīvan ko nāma niṣkramet | [Rām, Yu, 1 5.1]
ko viśet sudurādharṣāṃ rākṣasaiśca surakṣitām | [Rām, Yu, 1 5.2]
yo vīryabalasampanno na samaḥ syāddhanūmataḥ | [Rām, Yu, 1 5.3]
bhṛtyakāryaṃ hanumatā sugrīvasya kṛtaṃ mahat | [Rām, Yu, 1 6.1]
evaṃ vidhāya svabalaṃ sadṛśaṃ vikramasya ca | [Rām, Yu, 1 6.2]
yo hi bhṛtyo niyuktaḥ san bhartrā karmaṇi duṣkare | [Rām, Yu, 1 7.1]
kuryāt tadanurāgeṇa tam āhuḥ puruṣottamam | [Rām, Yu, 1 7.2]
niyukto nṛpateḥ kāryaṃ na kuryād yaḥ samāhitaḥ | [Rām, Yu, 1 8.1]
bhṛtyo yuktaḥ samarthaśca tam āhuḥ puruṣādhamam | [Rām, Yu, 1 8.2]
tanniyoge niyuktena kṛtaṃ kṛtyaṃ hanūmatā | [Rām, Yu, 1 9.1]
na cātmā laghutāṃ nītaḥ sugrīvaścāpi toṣitaḥ | [Rām, Yu, 1 9.2]
ahaṃ ca raghuvaṃśaśca lakṣmaṇaśca mahābalaḥ | [Rām, Yu, 1 10.1]
vaidehyā darśanenādya dharmataḥ parirakṣitāḥ | [Rām, Yu, 1 10.2]
idaṃ tu mama dīnasya mano bhūyaḥ prakarṣati | [Rām, Yu, 1 11.1]
yad ihāsya priyākhyātur na kurmi sadṛśaṃ priyam | [Rām, Yu, 1 11.2]
eṣa sarvasvabhūtastu pariṣvaṅgo hanūmataḥ | [Rām, Yu, 1 12.1]
mayā kālam imaṃ prāpya dattastasya mahātmanaḥ | [Rām, Yu, 1 12.2]
sarvathā sukṛtaṃ tāvat sītāyāḥ parimārgaṇam | [Rām, Yu, 1 13.1]
sāgaraṃ tu samāsādya punar naṣṭaṃ mano mama | [Rām, Yu, 1 13.2]
kathaṃ nāma samudrasya duṣpārasya mahāmbhasaḥ | [Rām, Yu, 1 14.1]
harayo dakṣiṇaṃ pāraṃ gamiṣyanti samāhitāḥ | [Rām, Yu, 1 14.2]
yadyapyeṣa tu vṛttānto vaidehyā gadito mama | [Rām, Yu, 1 15.1]
samudrapāragamane harīṇāṃ kim ivottaram | [Rām, Yu, 1 15.2]
ityuktvā śokasaṃbhrānto rāmaḥ śatrunibarhaṇaḥ | [Rām, Yu, 1 16.1]
hanūmantaṃ mahābāhustato dhyānam upāgamat | [Rām, Yu, 1 16.2]
{Rām, Yu, 2}
taṃ tu śokaparidyūnaṃ rāmaṃ daśarathātmajam | [Rām, Yu, 2 1.1]
uvāca vacanaṃ śrīmān sugrīvaḥ śokanāśanam | [Rām, Yu, 2 1.2]
kiṃ tvaṃ saṃtapyase vīra yathānyaḥ prākṛtastathā | [Rām, Yu, 2 2.1]
maivaṃ bhūstyaja saṃtāpaṃ kṛtaghna iva sauhṛdam | [Rām, Yu, 2 2.2]
saṃtāpasya ca te sthānaṃ na hi paśyāmi rāghava | [Rām, Yu, 2 3.1]
pravṛttāvupalabdhāyāṃ jñāte ca nilaye ripoḥ | [Rām, Yu, 2 3.2]
dhṛtimāñ śāstravit prājñaḥ paṇḍitaścāsi rāghava | [Rām, Yu, 2 4.1]
tyajemāṃ pāpikāṃ buddhiṃ kṛtvātmevārthadūṣaṇīm | [Rām, Yu, 2 4.2]
samudraṃ laṅghayitvā tu mahānakrasamākulam | [Rām, Yu, 2 5.1]
laṅkām ārohayiṣyāmo haniṣyāmaśca te ripum | [Rām, Yu, 2 5.2]
nirutsāhasya dīnasya śokaparyākulātmanaḥ | [Rām, Yu, 2 6.1]
sarvārthā vyavasīdanti vyasanaṃ cādhigacchati | [Rām, Yu, 2 6.2]
ime śūrāḥ samarthāśca sarve no hariyūthapāḥ | [Rām, Yu, 2 7.1]
tvatpriyārthaṃ kṛtotsāhāḥ praveṣṭum api pāvakam | [Rām, Yu, 2 7.2]
eṣāṃ harṣeṇa jānāmi tarkaścāsmin dṛḍho mama | [Rām, Yu, 2 8.1]
vikrameṇa samāneṣye sītāṃ hatvā yathā ripum | [Rām, Yu, 2 8.2]
setur atra yathā badhyed yathā paśyema tāṃ purīm | [Rām, Yu, 2 9.1]
tasya rākṣasarājasya tathā tvaṃ kuru rāghava | [Rām, Yu, 2 9.2]
dṛṣṭvā tāṃ hi purīṃ laṅkāṃ trikūṭaśikhare sthitām | [Rām, Yu, 2 10.1]
hataṃ ca rāvaṇaṃ yuddhe darśanād upadhāraya | [Rām, Yu, 2 10.2]
seturbaddhaḥ samudre ca yāvallaṅkāsamīpataḥ | [Rām, Yu, 2 11.1]
sarvaṃ tīrṇaṃ ca vai sainyaṃ jitam ityupadhāryatām | [Rām, Yu, 2 11.2]
ime hi samare śūrā harayaḥ kāmarūpiṇaḥ | [Rām, Yu, 2 12.1]
tad alaṃ viklavā buddhī rājan sarvārthanāśanī | [Rām, Yu, 2 12.2]
puruṣasya hi loke 'smiñ śokaḥ śauryāpakarṣaṇaḥ | [Rām, Yu, 2 13.1]
yat tu kāryaṃ manuṣyeṇa śauṇḍīryam avalambatā | [Rām, Yu, 2 13.2]
asminkāle mahāprājña sattvamātiṣṭha tejasā | [Rām, Yu, 2 13.3]
śūrāṇāṃ hi manuṣyāṇāṃ tvadvidhānāṃ mahātmanām | [Rām, Yu, 2 14.1]
vinaṣṭe vā pranaṣṭe vā śokaḥ sarvārthanāśanaḥ | [Rām, Yu, 2 14.2]
tvaṃ tu buddhimatāṃ śreṣṭhaḥ sarvaśāstrārthakovidaḥ | [Rām, Yu, 2 15.1]
madvidhaiḥ sacivaiḥ sārdham ariṃ jetum ihārhasi | [Rām, Yu, 2 15.2]
na hi paśyāmyahaṃ kaṃcit triṣu lokeṣu rāghava | [Rām, Yu, 2 16.1]
gṛhītadhanuṣo yaste tiṣṭhed abhimukho raṇe | [Rām, Yu, 2 16.2]
vānareṣu samāsaktaṃ na te kāryaṃ vipatsyate | [Rām, Yu, 2 17.1]
acirād drakṣyase sītāṃ tīrtvā sāgaram akṣayam | [Rām, Yu, 2 17.2]
tad alaṃ śokam ālambya krodham ālamba bhūpate | [Rām, Yu, 2 18.1]
niśceṣṭāḥ kṣatriyā mandāḥ sarve caṇḍasya bibhyati | [Rām, Yu, 2 18.2]
laṅganārthaṃ ca ghorasya samudrasya nadīpateḥ | [Rām, Yu, 2 19.1]
sahāsmābhir ihopetaḥ sūkṣmabuddhir vicāraya | [Rām, Yu, 2 19.2]
ime hi samare śūrā harayaḥ kāmarūpiṇaḥ | [Rām, Yu, 2 20.1]
tān arīn vidhamiṣyanti śilāpādapavṛṣṭibhiḥ | [Rām, Yu, 2 20.2]
kathaṃcit paripaśyāmaste vayaṃ varuṇālayam | [Rām, Yu, 2 21.1]
kim uktvā bahudhā cāpi sarvathā vijayī bhavān | [Rām, Yu, 2 21.2]
{Rām, Yu, 3}
sugrīvasya vacaḥ śrutvā hetumat paramārthavit | [Rām, Yu, 3 1.1]
pratijagrāha kākutstho hanūmantam athābravīt | [Rām, Yu, 3 1.2]
tarasā setubandhena sāgarocchoṣaṇena vā | [Rām, Yu, 3 2.1]
sarvathā susamartho 'smi sāgarasyāsya laṅghane | [Rām, Yu, 3 2.2]
kati durgāṇi durgāyā laṅkāyāstad bravīhi me | [Rām, Yu, 3 3.1]
jñātum icchāmi tat sarvaṃ darśanād iva vānara | [Rām, Yu, 3 3.2]
balasya parimāṇaṃ ca dvāradurgakriyām api | [Rām, Yu, 3 4.1]
guptikarma ca laṅkāyā rakṣasāṃ sadanāni ca | [Rām, Yu, 3 4.2]
yathāsukhaṃ yathāvacca laṅkāyām asi dṛṣṭavān | [Rām, Yu, 3 5.1]
sarvam ācakṣva tattvena sarvathā kuśalo hyasi | [Rām, Yu, 3 5.2]
śrutvā rāmasya vacanaṃ hanūmānmārutātmajaḥ | [Rām, Yu, 3 6.1]
vākyaṃ vākyavidāṃ śreṣṭho rāmaṃ punar athābravīt | [Rām, Yu, 3 6.2]
śrūyatāṃ sarvam ākhyāsye durgakarmavidhānataḥ | [Rām, Yu, 3 7.1]
guptā purī yathā laṅkā rakṣitā ca yathā balaiḥ | [Rām, Yu, 3 7.2]
parāṃ samṛddhiṃ laṅkāyāḥ sāgarasya ca bhīmatām | [Rām, Yu, 3 8.1]
vibhāgaṃ ca balaughasya nirdeśaṃ vāhanasya ca | [Rām, Yu, 3 8.2]
prahṛṣṭā muditā laṅkā mattadvipasamākulā | [Rām, Yu, 3 9.1]
mahatī rathasampūrṇā rakṣogaṇasamākulā | [Rām, Yu, 3 9.2]
dṛḍhabaddhakavāṭāni mahāparighavanti ca | [Rām, Yu, 3 10.1]
dvārāṇi vipulānyasyāścatvāri sumahānti ca | [Rām, Yu, 3 10.2]
vapreṣūpalayantrāṇi balavanti mahānti ca | [Rām, Yu, 3 11.1]
āgataṃ parasainyaṃ taistatra pratinivāryate | [Rām, Yu, 3 11.2]
dvāreṣu saṃskṛtā bhīmāḥ kālāyasamayāḥ śitāḥ | [Rām, Yu, 3 12.1]
śataśo rocitā vīraiḥ śataghnyo rakṣasāṃ gaṇaiḥ | [Rām, Yu, 3 12.2]
sauvarṇaśca mahāṃstasyāḥ prākāro duṣpradharṣaṇaḥ | [Rām, Yu, 3 13.1]
maṇividrumavaidūryamuktāvicaritāntaraḥ | [Rām, Yu, 3 13.2]
sarvataśca mahābhīmāḥ śītatoyā mahāśubhāḥ | [Rām, Yu, 3 14.1]
agādhā grāhavatyaśca parikhā mīnasevitāḥ | [Rām, Yu, 3 14.2]
dvāreṣu tāsāṃ catvāraḥ saṃkramāḥ paramāyatāḥ | [Rām, Yu, 3 15.1]
yantrair upetā bahubhir mahadbhir dṛḍhasaṃdhibhiḥ | [Rām, Yu, 3 15.2]
trāyante saṃkramāstatra parasainyāgame sati | [Rām, Yu, 3 16.1]
yantraistair avakīryante parikhāsu samantataḥ | [Rām, Yu, 3 16.2]
ekastvakampyo balavān saṃkramaḥ sumahādṛḍhaḥ | [Rām, Yu, 3 17.1]
kāñcanair bahubhiḥ stambhair vedikābhiśca śobhitaḥ | [Rām, Yu, 3 17.2]
svayaṃ prakṛtisampanno yuyutsū rāma rāvaṇaḥ | [Rām, Yu, 3 18.1]
utthitaścāpramattaśca balānām anudarśane | [Rām, Yu, 3 18.2]
laṅkā purī nirālambā devadurgā bhayāvahā | [Rām, Yu, 3 19.1]
nādeyaṃ pārvataṃ vanyaṃ kṛtrimaṃ ca caturvidham | [Rām, Yu, 3 19.2]
sthitā pāre samudrasya dūrapārasya rāghava | [Rām, Yu, 3 20.1]
naupathaścāpi nāstyatra nirādeśaśca sarvataḥ | [Rām, Yu, 3 20.2]
śailāgre racitā durgā sā pūr devapuropamā | [Rām, Yu, 3 21.1]
vājivāraṇasampūrṇā laṅkā paramadurjayā | [Rām, Yu, 3 21.2]
parighāśca śataghnyaśca yantrāṇi vividhāni ca | [Rām, Yu, 3 22.1]
śobhayanti purīṃ laṅkāṃ rāvaṇasya durātmanaḥ | [Rām, Yu, 3 22.2]
ayutaṃ rakṣasām atra paścimadvāram āśritam | [Rām, Yu, 3 23.1]
śūlahastā durādharṣāḥ sarve khaḍgāgrayodhinaḥ | [Rām, Yu, 3 23.2]
niyutaṃ rakṣasām atra dakṣiṇadvāram āśritam | [Rām, Yu, 3 24.1]
caturaṅgeṇa sainyena yodhāstatrāpyanuttamāḥ | [Rām, Yu, 3 24.2]
prayutaṃ rakṣasām atra pūrvadvāraṃ samāśritam | [Rām, Yu, 3 25.1]
carmakhaḍgadharāḥ sarve tathā sarvāstrakovidāḥ | [Rām, Yu, 3 25.2]
arbudaṃ rakṣasām atra uttaradvāram āśritam | [Rām, Yu, 3 26.1]
rathinaścāśvavāhāśca kulaputrāḥ supūjitāḥ | [Rām, Yu, 3 26.2]
śataṃ śatasahasrāṇāṃ madhyamaṃ gulmam āśritam | [Rām, Yu, 3 27.1]
yātudhānā durādharṣāḥ sāgrakoṭiśca rakṣasām | [Rām, Yu, 3 27.2]
te mayā saṃkramā bhagnāḥ parikhāścāvapūritāḥ | [Rām, Yu, 3 28.1]
dagdhā ca nagarī laṅkā prākārāścāvasāditāḥ | [Rām, Yu, 3 28.2]
yena kena tu mārgeṇa tarāma varuṇālayam | [Rām, Yu, 3 29.1]
hateti nagarī laṅkā vānarair avadhāryatām | [Rām, Yu, 3 29.2]
aṅgado dvivido maindo jāmbavān panaso nalaḥ | [Rām, Yu, 3 30.1]
nīlaḥ senāpatiścaiva balaśeṣeṇa kiṃ tava | [Rām, Yu, 3 30.2]
plavamānā hi gatvā tāṃ rāvaṇasya mahāpurīm | [Rām, Yu, 3 31.1]
saprakārāṃ sabhavanām ānayiṣyanti maithilīm | [Rām, Yu, 3 31.2]
evam ājñāpaya kṣipraṃ balānāṃ sarvasaṃgraham | [Rām, Yu, 3 32.1]
muhūrtena tu yuktena prasthānam abhirocaya | [Rām, Yu, 3 32.2]
{Rām, Yu, 4}
śrutvā hanūmato vākyaṃ yathāvad anupūrvaśaḥ | [Rām, Yu, 4 1.1]
tato 'bravīnmahātejā rāmaḥ satyaparākramaḥ | [Rām, Yu, 4 1.2]
yāṃ nivedayase laṅkāṃ purīṃ bhīmasya rakṣasaḥ | [Rām, Yu, 4 2.1]
kṣipram enāṃ vadhiṣyāmi satyam etad bravīmi te | [Rām, Yu, 4 2.2]
asminmuhūrte sugrīva prayāṇam abhirocaye | [Rām, Yu, 4 3.1]
yukto muhūrto vijayaḥ prāpto madhyaṃ divākaraḥ | [Rām, Yu, 4 3.2]
uttarāphalgunī hyadya śvastu hastena yokṣyate | [Rām, Yu, 4 4.1]
abhiprayāma sugrīva sarvānīkasamāvṛtāḥ | [Rām, Yu, 4 4.2]
nimittāni ca dhanyāni yāni prādurbhavanti me | [Rām, Yu, 4 5.1]
nihatya rāvaṇaṃ sītām ānayiṣyāmi jānakīm | [Rām, Yu, 4 5.2]
upariṣṭāddhi nayanaṃ sphuramāṇam idaṃ mama | [Rām, Yu, 4 6.1]
vijayaṃ samanuprāptaṃ śaṃsatīva manoratham | [Rām, Yu, 4 6.2]
agre yātu balasyāsya nīlo mārgam avekṣitum | [Rām, Yu, 4 7.1]
vṛtaḥ śatasahasreṇa vānarāṇāṃ tarasvinām | [Rām, Yu, 4 7.2]
phalamūlavatā nīla śītakānanavāriṇā | [Rām, Yu, 4 8.1]
pathā madhumatā cāśu senāṃ senāpate naya | [Rām, Yu, 4 8.2]
dūṣayeyur durātmānaḥ pathi mūlaphalodakam | [Rām, Yu, 4 9.1]
rākṣasāḥ parirakṣethāstebhyastvaṃ nityam udyataḥ | [Rām, Yu, 4 9.2]
nimneṣu vanadurgeṣu vaneṣu ca vanaukasaḥ | [Rām, Yu, 4 10.1]
abhiplutyābhipaśyeyuḥ pareṣāṃ nihataṃ balam | [Rām, Yu, 4 10.2]
sāgaraughanibhaṃ bhīmam agrānīkaṃ mahābalāḥ | [Rām, Yu, 4 11.1]
kapisiṃhā prakarṣantu śataśo 'tha sahasraśaḥ | [Rām, Yu, 4 11.2]
gajaśca girisaṃkāśo gavayaśca mahābalaḥ | [Rām, Yu, 4 12.1]
gavākṣaścāgrato yāntu gavāṃ dṛptā ivarṣabhāḥ | [Rām, Yu, 4 12.2]
yātu vānaravāhinyā vānaraḥ plavatāṃ patiḥ | [Rām, Yu, 4 13.1]
pālayan dakṣiṇaṃ pārśvam ṛṣabho vānararṣabhaḥ | [Rām, Yu, 4 13.2]
gandhahastīva durdharṣastarasvī gandhamādanaḥ | [Rām, Yu, 4 14.1]
yātu vānaravāhinyāḥ savyaṃ pārśvam adhiṣṭhitaḥ | [Rām, Yu, 4 14.2]
yāsyāmi balamadhye 'haṃ balaugham abhiharṣayan | [Rām, Yu, 4 15.1]
adhiruhya hanūmantam airāvatam iveśvaraḥ | [Rām, Yu, 4 15.2]
aṅgadenaiṣa saṃyātu lakṣmaṇaścāntakopamaḥ | [Rām, Yu, 4 16.1]
sārvabhaumeṇa bhūteśo draviṇādhipatir yathā | [Rām, Yu, 4 16.2]
jāmbavāṃśca suṣeṇaśca vegadarśī ca vānaraḥ | [Rām, Yu, 4 17.1]
ṛkṣarājo mahāsattvaḥ kukṣiṃ rakṣantu te trayaḥ | [Rām, Yu, 4 17.2]
rāghavasya vacaḥ śrutvā sugrīvo vāhinīpatiḥ | [Rām, Yu, 4 18.1]
vyādideśa mahāvīryān vānarān vānararṣabhaḥ | [Rām, Yu, 4 18.2]
te vānaragaṇāḥ sarve samutpatya yuyutsavaḥ | [Rām, Yu, 4 19.1]
guhābhyaḥ śikharebhyaśca āśu pupluvire tadā | [Rām, Yu, 4 19.2]
tato vānararājena lakṣmaṇena ca pūjitaḥ | [Rām, Yu, 4 20.1]
jagāma rāmo dharmātmā sasainyo dakṣiṇāṃ diśam | [Rām, Yu, 4 20.2]
śataiḥ śatasahasraiśca koṭībhir ayutair api | [Rām, Yu, 4 21.1]
vāraṇābhiśca haribhir yayau parivṛtastadā | [Rām, Yu, 4 21.2]
taṃ yāntam anuyāti sma mahatī harivāhinī | [Rām, Yu, 4 22.1]
hṛṣṭāḥ pramuditāḥ sarve sugrīveṇābhipālitāḥ | [Rām, Yu, 4 23.1]
āplavantaḥ plavantaśca garjantaśca plavaṃgamāḥ | [Rām, Yu, 4 23.2]
kṣveḍanto ninadantaśca jagmur vai dakṣiṇāṃ diśam | [Rām, Yu, 4 23.3]
bhakṣayantaḥ sugandhīni madhūni ca phalāni ca | [Rām, Yu, 4 24.1]
udvahanto mahāvṛkṣānmañjarīpuñjadhāriṇaḥ | [Rām, Yu, 4 24.2]
anyonyaṃ sahasā dṛptā nirvahanti kṣipanti ca | [Rām, Yu, 4 25.1]
patantaścotpatantyanye pātayantyapare parān | [Rām, Yu, 4 25.2]
rāvaṇo no nihantavyaḥ sarve ca rajanīcarāḥ | [Rām, Yu, 4 26.1]
iti garjanti harayo rāghavasya samīpataḥ | [Rām, Yu, 4 26.2]
purastād ṛṣabho vīro nīlaḥ kumuda eva ca | [Rām, Yu, 4 27.1]
panthānaṃ śodhayanti sma vānarair bahubhiḥ saha | [Rām, Yu, 4 27.2]
madhye tu rājā sugrīvo rāmo lakṣmaṇa eva ca | [Rām, Yu, 4 28.1]
bahubhir balibhir bhīmair vṛtāḥ śatrunibarhaṇaḥ | [Rām, Yu, 4 28.2]
hariḥ śatabalir vīraḥ koṭībhir daśabhir vṛtaḥ | [Rām, Yu, 4 29.1]
sarvām eko hyavaṣṭabhya rarakṣa harivāhinīm | [Rām, Yu, 4 29.2]
koṭīśataparīvāraḥ kesarī panaso gajaḥ | [Rām, Yu, 4 30.1]
arkaścātibalaḥ pārśvam ekaṃ tasyābhirakṣati | [Rām, Yu, 4 30.2]
suṣeṇo jāmbavāṃścaiva ṛkṣair bahubhir āvṛtaḥ | [Rām, Yu, 4 31.1]
sugrīvaṃ purataḥ kṛtvā jaghanaṃ saṃrarakṣatuḥ | [Rām, Yu, 4 31.2]
teṣāṃ senāpatir vīro nīlo vānarapuṃgavaḥ | [Rām, Yu, 4 32.1]
saṃpatan patatāṃ śreṣṭhastad balaṃ paryapālayat | [Rām, Yu, 4 32.2]
darīmukhaḥ prajaṅghaśca jambho 'tha rabhasaḥ kapiḥ | [Rām, Yu, 4 33.1]
sarvataśca yayur vīrāstvarayantaḥ plavaṃgamān | [Rām, Yu, 4 33.2]
evaṃ te hariśārdūlā gacchanto baladarpitāḥ | [Rām, Yu, 4 34.1]
apaśyaṃste giriśreṣṭhaṃ sahyaṃ drumalatāyutam | [Rām, Yu, 4 34.2]
sāgaraughanibhaṃ bhīmaṃ tad vānarabalaṃ mahat | [Rām, Yu, 4 35.1]
niḥsasarpa mahāghoṣaṃ bhīmavega ivārṇavaḥ | [Rām, Yu, 4 35.2]
tasya dāśaratheḥ pārśve śūrāste kapikuñjarāḥ | [Rām, Yu, 4 36.1]
tūrṇam āpupluvuḥ sarve sadaśvā iva coditāḥ | [Rām, Yu, 4 36.2]
kapibhyām uhyamānau tau śuśubhate nararṣabhau | [Rām, Yu, 4 37.1]
mahadbhyām iva saṃspṛṣṭau grāhābhyāṃ candrabhāskarau | [Rām, Yu, 4 37.2]
tam aṅgadagato rāmaṃ lakṣmaṇaḥ śubhayā girā | [Rām, Yu, 4 38.1]
uvāca pratipūrṇārthaḥ smṛtimān pratibhānavān | [Rām, Yu, 4 38.2]
hṛtām avāpya vaidehīṃ kṣipraṃ hatvā ca rāvaṇam | [Rām, Yu, 4 39.1]
samṛddhārthaḥ samṛddhārthām ayodhyāṃ pratiyāsyasi | [Rām, Yu, 4 39.2]
mahānti ca nimittāni divi bhūmau ca rāghava | [Rām, Yu, 4 40.1]
śubhāni tava paśyāmi sarvāṇyevārthasiddhaye | [Rām, Yu, 4 40.2]
anu vāti śubho vāyuḥ senāṃ mṛduhitaḥ sukhaḥ | [Rām, Yu, 4 41.1]
pūrṇavalgusvarāśceme pravadanti mṛgadvijāḥ | [Rām, Yu, 4 41.2]
prasannāśca diśaḥ sarvā vimalaśca divākaraḥ | [Rām, Yu, 4 42.1]
uśanā ca prasannārcir anu tvāṃ bhārgavo gataḥ | [Rām, Yu, 4 42.2]
brahmarāśir viśuddhaśca śuddhāśca paramarṣayaḥ | [Rām, Yu, 4 43.1]
arciṣmantaḥ prakāśante dhruvaṃ sarve pradakṣiṇam | [Rām, Yu, 4 43.2]
triśaṅkur vimalo bhāti rājarṣiḥ sapurohitaḥ | [Rām, Yu, 4 44.1]
pitāmahavaro 'smākam ikṣvākūṇāṃ mahātmanām | [Rām, Yu, 4 44.2]
vimale ca prakāśete viśākhe nirupadrave | [Rām, Yu, 4 45.1]
nakṣatraṃ param asmākam ikṣvākūṇāṃ mahātmanām | [Rām, Yu, 4 45.2]
nairṛtaṃ nairṛtānāṃ ca nakṣatram abhipīḍyate | [Rām, Yu, 4 46.1]
mūlaṃ mūlavatā spṛṣṭaṃ dhūpyate dhūmaketunā | [Rām, Yu, 4 46.2]
sarvaṃ caitad vināśāya rākṣasānām upasthitam | [Rām, Yu, 4 47.1]
kāle kālagṛhītānāṃ nakṣatraṃ grahapīḍitam | [Rām, Yu, 4 47.2]
prasannāḥ surasāścāpo vanāni phalavanti ca | [Rām, Yu, 4 48.1]
pravāntyabhyadhikaṃ gandhā yathartukusumā drumāḥ | [Rām, Yu, 4 48.2]
vyūḍhāni kapisainyāni prakāśante 'dhikaṃ prabho | [Rām, Yu, 4 49.1]
devānām iva sainyāni saṃgrāme tārakāmaye | [Rām, Yu, 4 49.2]
evam ārya samīkṣyaitān prīto bhavitum arhasi | [Rām, Yu, 4 50.1]
iti bhrātaram āśvāsya hṛṣṭaḥ saumitrir abravīt | [Rām, Yu, 4 50.2]
athāvṛtya mahīṃ kṛtsnāṃ jagāma mahatī camūḥ | [Rām, Yu, 4 51.1]
ṛkṣavānaraśārdūlair nakhadaṃṣṭrāyudhair vṛtā | [Rām, Yu, 4 51.2]
karāgraiścaraṇāgraiśca vānarair uddhataṃ rajaḥ | [Rām, Yu, 4 52.1]
bhaumam antardadhe lokaṃ nivārya savituḥ prabhām | [Rām, Yu, 4 52.2]
sā sma yāti divārātraṃ mahatī harivāhinī | [Rām, Yu, 4 53.1]
hṛṣṭapramuditā senā sugrīveṇābhirakṣitā | [Rām, Yu, 4 53.2]
vānarāstvaritaṃ yānti sarve yuddhābhinandanaḥ | [Rām, Yu, 4 54.1]
mumokṣayiṣavaḥ sītāṃ muhūrtaṃ kvāpi nāsata | [Rām, Yu, 4 54.2]
tataḥ pādapasaṃbādhaṃ nānāmṛgasamākulam | [Rām, Yu, 4 55.1]
sahyaparvatam āsedur malayaṃ ca mahīdharam | [Rām, Yu, 4 55.2]
kānanāni vicitrāṇi nadīprasravaṇāni ca | [Rām, Yu, 4 56.1]
paśyann api yayau rāmaḥ sahyasya malayasya ca | [Rām, Yu, 4 56.2]
campakāṃstilakāṃścūtān aśokān sinduvārakān | [Rām, Yu, 4 57.1]
karavīrāṃśca timiśān bhañjanti sma plavaṃgamāḥ | [Rām, Yu, 4 57.2]
phalānyamṛtagandhīni mūlāni kusumāni ca | [Rām, Yu, 4 58.1]
bubhujur vānarāstatra pādapānāṃ balotkaṭāḥ | [Rām, Yu, 4 58.2]
droṇamātrapramāṇāni lambamānāni vānarāḥ | [Rām, Yu, 4 59.1]
yayuḥ pibanto hṛṣṭāste madhūni madhupiṅgalāḥ | [Rām, Yu, 4 59.2]
pādapān avabhañjanto vikarṣantastathā latāḥ | [Rām, Yu, 4 60.1]
vidhamanto girivarān prayayuḥ plavagarṣabhāḥ | [Rām, Yu, 4 60.2]
vṛkṣebhyo 'nye tu kapayo nardanto madhudarpitāḥ | [Rām, Yu, 4 61.1]
anye vṛkṣān prapadyante prapatantyapi cāpare | [Rām, Yu, 4 61.2]
babhūva vasudhā taistu sampūrṇā haripuṃgavaiḥ | [Rām, Yu, 4 62.1]
yathā kamalakedāraiḥ pakvair iva vasuṃdharā | [Rām, Yu, 4 62.2]
mahendram atha samprāpya rāmo rājīvalocanaḥ | [Rām, Yu, 4 63.1]
adhyārohanmahābāhuḥ śikharaṃ drumabhūṣitam | [Rām, Yu, 4 63.2]
tataḥ śikharam āruhya rāmo daśarathātmajaḥ | [Rām, Yu, 4 64.1]
kūrmamīnasamākīrṇam apaśyat salilāśayam | [Rām, Yu, 4 64.2]
te sahyaṃ samatikramya malayaṃ ca mahāgirim | [Rām, Yu, 4 65.1]
āsedur ānupūrvyeṇa samudraṃ bhīmaniḥsvanam | [Rām, Yu, 4 65.2]
avaruhya jagāmāśu velāvanam anuttamam | [Rām, Yu, 4 66.1]
rāmo ramayatāṃ śreṣṭhaḥ sasugrīvaḥ salakṣmaṇaḥ | [Rām, Yu, 4 66.2]
atha dhautopalatalāṃ toyaughaiḥ sahasotthitaiḥ | [Rām, Yu, 4 67.1]
velām āsādya vipulāṃ rāmo vacanam abravīt | [Rām, Yu, 4 67.2]
ete vayam anuprāptāḥ sugrīva varuṇālayam | [Rām, Yu, 4 68.1]
ihedānīṃ vicintā sā yā na pūrvaṃ samutthitā | [Rām, Yu, 4 68.2]
ataḥ paramatīro 'yaṃ sāgaraḥ saritāṃ patiḥ | [Rām, Yu, 4 69.1]
na cāyam anupāyena śakyastaritum arṇavaḥ | [Rām, Yu, 4 69.2]
tad ihaiva niveśo 'stu mantraḥ prastūyatām iha | [Rām, Yu, 4 70.1]
yathedaṃ vānarabalaṃ paraṃ pāram avāpnuyāt | [Rām, Yu, 4 70.2]
itīva sa mahābāhuḥ sītāharaṇakarśitaḥ | [Rām, Yu, 4 71.1]
rāmaḥ sāgaram āsādya vāsam ājñāpayat tadā | [Rām, Yu, 4 71.2]
samprāpto mantrakālo naḥ sāgarasyeha laṅghane | [Rām, Yu, 4 72.1]
svāṃ svāṃ senāṃ samutsṛjya mā ca kaścit kuto vrajet | [Rām, Yu, 4 72.2]
gacchantu vānarāḥ śūrā jñeyaṃ channaṃ bhayaṃ ca naḥ | [Rām, Yu, 4 72.3]
rāmasya vacanaṃ śrutvā sugrīvaḥ sahalakṣmaṇaḥ | [Rām, Yu, 4 73.1]
senāṃ nyaveśayat tīre sāgarasya drumāyute | [Rām, Yu, 4 73.2]
virarāja samīpasthaṃ sāgarasya tu tad balam | [Rām, Yu, 4 74.1]
madhupāṇḍujalaḥ śrīmān dvitīya iva sāgaraḥ | [Rām, Yu, 4 74.2]
velāvanam upāgamya tataste haripuṃgavāḥ | [Rām, Yu, 4 75.1]
viniviṣṭāḥ paraṃ pāraṃ kāṅkṣamāṇā mahodadheḥ | [Rām, Yu, 4 75.2]
sā mahārṇavam āsādya hṛṣṭā vānaravāhinī | [Rām, Yu, 4 76.1]
vāyuvegasamādhūtaṃ paśyamānā mahārṇavam | [Rām, Yu, 4 76.2]
dūrapāram asaṃbādhaṃ rakṣogaṇaniṣevitam | [Rām, Yu, 4 77.1]
paśyanto varuṇāvāsaṃ niṣedur hariyūthapāḥ | [Rām, Yu, 4 77.2]
caṇḍanakragrahaṃ ghoraṃ kṣapādau divasakṣaye | [Rām, Yu, 4 78.1]
candrodaye samādhūtaṃ praticandrasamākulam | [Rām, Yu, 4 78.2]
caṇḍānilamahāgrāhaiḥ kīrṇaṃ timitimiṃgilaiḥ | [Rām, Yu, 4 79.1]
dīptabhogair ivākīrṇaṃ bhujaṃgair varuṇālayam | [Rām, Yu, 4 79.2]
avagāḍhaṃ mahāsattvair nānāśailasamākulam | [Rām, Yu, 4 80.1]
durgaṃ durgam amārgaṃ tam agādham asurālayam | [Rām, Yu, 4 80.2]
makarair nāgabhogaiśca vigāḍhā vātalolitāḥ | [Rām, Yu, 4 81.1]
utpetuśca nipetuśca pravṛddhā jalarāśayaḥ | [Rām, Yu, 4 81.2]
agnicūrṇam ivāviddhaṃ bhāsvarāmbumahoragam | [Rām, Yu, 4 82.1]
surāriviṣayaṃ ghoraṃ pātālaviṣamaṃ sadā | [Rām, Yu, 4 82.2]
sāgaraṃ cāmbaraprakhyam ambaraṃ sāgaropamam | [Rām, Yu, 4 83.1]
sāgaraṃ cāmbaraṃ ceti nirviśeṣam adṛśyata | [Rām, Yu, 4 83.2]
saṃpṛktaṃ nabhasā hyambhaḥ saṃpṛktaṃ ca nabho 'mbhasā | [Rām, Yu, 4 84.1]
tādṛgrūpe sma dṛśyete tārāratnasamākule | [Rām, Yu, 4 84.2]
samutpatitameghasya vīcimālākulasya ca | [Rām, Yu, 4 85.1]
viśeṣo na dvayor āsīt sāgarasyāmbarasya ca | [Rām, Yu, 4 85.2]
anyonyair āhatāḥ saktāḥ sasvanur bhīmaniḥsvanāḥ | [Rām, Yu, 4 86.1]
ūrmayaḥ sindhurājasya mahābherya ivāhave | [Rām, Yu, 4 86.2]
ratnaughajalasaṃnādaṃ viṣaktam iva vāyunā | [Rām, Yu, 4 87.1]
utpatantam iva kruddhaṃ yādogaṇasamākulam | [Rām, Yu, 4 87.2]
dadṛśuste mahātmāno vātāhatajalāśayam | [Rām, Yu, 4 88.1]
aniloddhūtam ākāśe pravalgantam ivormibhiḥ | [Rām, Yu, 4 88.2]
bhrāntormijalasaṃnādaṃ pralolam iva sāgaram | [Rām, Yu, 4 88.3]
{Rām, Yu, 5}
sā tu nīlena vidhivat svārakṣā susamāhitā | [Rām, Yu, 5 1.1]
sāgarasyottare tīre sādhu senā niveśitā | [Rām, Yu, 5 1.2]
maindaśca dvividaścobhau tatra vānarapuṃgavau | [Rām, Yu, 5 2.1]
viceratuśca tāṃ senāṃ rakṣārthaṃ sarvatodiśam | [Rām, Yu, 5 2.2]
niviṣṭāyāṃ tu senāyāṃ tīre nadanadīpateḥ | [Rām, Yu, 5 3.1]
pārśvasthaṃ lakṣmaṇaṃ dṛṣṭvā rāmo vacanam abravīt | [Rām, Yu, 5 3.2]
śokaśca kila kālena gacchatā hyapagacchati | [Rām, Yu, 5 4.1]
mama cāpaśyataḥ kāntām ahanyahani vardhate | [Rām, Yu, 5 4.2]
na me duḥkhaṃ priyā dūre na me duḥkhaṃ hṛteti ca | [Rām, Yu, 5 5.1]
etad evānuśocāmi vayo 'syā hyativartate | [Rām, Yu, 5 5.2]
vāhi vāta yataḥ kanyā tāṃ spṛṣṭvā mām api spṛśa | [Rām, Yu, 5 6.1]
tvayi me gātrasaṃsparśaścandre dṛṣṭisamāgamaḥ | [Rām, Yu, 5 6.2]
tanme dahati gātrāṇi viṣaṃ pītam ivāśaye | [Rām, Yu, 5 7.1]
hā nātheti priyā sā māṃ hriyamāṇā yad abravīt | [Rām, Yu, 5 7.2]
tadviyogendhanavatā taccintāvipulārciṣā | [Rām, Yu, 5 8.1]
rātriṃ divaṃ śarīraṃ me dahyate madanāgninā | [Rām, Yu, 5 8.2]
avagāhyārṇavaṃ svapsye saumitre bhavatā vinā | [Rām, Yu, 5 9.1]
kathaṃcit prajvalan kāmaḥ samāsuptaṃ jale dahet | [Rām, Yu, 5 9.2]
bahvetat kāmayānasya śakyam etena jīvitum | [Rām, Yu, 5 10.1]
yad ahaṃ sā ca vāmorūr ekāṃ dharaṇim āśritau | [Rām, Yu, 5 10.2]
kedārasyeva kedāraḥ sodakasya nirūdakaḥ | [Rām, Yu, 5 11.1]
upasnehena jīvāmi jīvantīṃ yacchṛṇomi tām | [Rām, Yu, 5 11.2]
kadā tu khalu suśroṇīṃ śatapatrāyatekṣaṇām | [Rām, Yu, 5 12.1]
vijitya śatrūn drakṣyāmi sītāṃ sphītām iva śriyam | [Rām, Yu, 5 12.2]
kadā nu cārubimbauṣṭhaṃ tasyāḥ padmam ivānanam | [Rām, Yu, 5 13.1]
īṣadunnamya pāsyāmi rasāyanam ivāturaḥ | [Rām, Yu, 5 13.2]
tau tasyāḥ saṃhatau pīnau stanau tālaphalopamau | [Rām, Yu, 5 14.1]
kadā nu khalu sotkampau hasantyā māṃ bhajiṣyataḥ | [Rām, Yu, 5 14.2]
sā nūnam asitāpāṅgī rakṣomadhyagatā satī | [Rām, Yu, 5 15.1]
mannāthā nāthahīneva trātāraṃ nādhigacchati | [Rām, Yu, 5 15.2]
kadā vikṣobhya rakṣāṃsi sā vidhūyotpatiṣyati | [Rām, Yu, 5 16.1]
vidhūya jaladānnīlāñ śaśilekhā śaratsviva | [Rām, Yu, 5 16.2]
svabhāvatanukā nūnaṃ śokenānaśanena ca | [Rām, Yu, 5 17.1]
bhūyastanutarā sītā deśakālaviparyayāt | [Rām, Yu, 5 17.2]
kadā nu rākṣasendrasya nidhāyorasi sāyakān | [Rām, Yu, 5 18.1]
sītāṃ pratyāhariṣyāmi śokam utsṛjya mānasam | [Rām, Yu, 5 18.2]
kadā nu khalu māṃ sādhvī sītāmarasutopamā | [Rām, Yu, 5 19.1]
sotkaṇṭhā kaṇṭham ālambya mokṣyatyānandajaṃ jalam | [Rām, Yu, 5 19.2]
kadā śokam imaṃ ghoraṃ maithilīviprayogajam | [Rām, Yu, 5 20.1]
sahasā vipramokṣyāmi vāsaḥ śukletaraṃ yathā | [Rām, Yu, 5 20.2]
evaṃ vilapatastasya tatra rāmasya dhīmataḥ | [Rām, Yu, 5 21.1]
dinakṣayānmandavapur bhāskaro 'stam upāgamat | [Rām, Yu, 5 21.2]
āśvāsito lakṣmaṇena rāmaḥ saṃdhyām upāsata | [Rām, Yu, 5 22.1]
smaran kamalapatrākṣīṃ sītāṃ śokākulīkṛtaḥ | [Rām, Yu, 5 22.2]
{Rām, Yu, 6}
laṅkāyāṃ tu kṛtaṃ karma ghoraṃ dṛṣṭvā bhayāvaham | [Rām, Yu, 6 1.1]
rākṣasendro hanumatā śakreṇeva mahātmanā | [Rām, Yu, 6 1.2]
abravīd rākṣasān sarvān hriyā kiṃcid avāṅmukhaḥ | [Rām, Yu, 6 1.3]
dharṣitā ca praviṣṭā ca laṅkā duṣprasahā purī | [Rām, Yu, 6 2.1]
tena vānaramātreṇa dṛṣṭā sītā ca jānakī | [Rām, Yu, 6 2.2]
prasādo dharṣitaścaityaḥ pravarā rākṣasā hatāḥ | [Rām, Yu, 6 3.1]
āvilā ca purī laṅkā sarvā hanumatā kṛtā | [Rām, Yu, 6 3.2]
kiṃ kariṣyāmi bhadraṃ vaḥ kiṃ vā yuktam anantaram | [Rām, Yu, 6 4.1]
ucyatāṃ naḥ samarthaṃ yat kṛtaṃ ca sukṛtaṃ bhavet | [Rām, Yu, 6 4.2]
mantramūlaṃ hi vijayaṃ prāhur āryā manasvinaḥ | [Rām, Yu, 6 5.1]
tasmād vai rocaye mantraṃ rāmaṃ prati mahābalāḥ | [Rām, Yu, 6 5.2]
trividhāḥ puruṣā loke uttamādhamamadhyamāḥ | [Rām, Yu, 6 6.1]
teṣāṃ tu samavetānāṃ guṇadoṣaṃ vadāmyaham | [Rām, Yu, 6 6.2]
mantribhir hitasaṃyuktaiḥ samarthair mantranirṇaye | [Rām, Yu, 6 7.1]
mitrair vāpi samānārthair bāndhavair api vā hitaiḥ | [Rām, Yu, 6 7.2]
sahito mantrayitvā yaḥ karmārambhān pravartayet | [Rām, Yu, 6 8.1]
daive ca kurute yatnaṃ tam āhuḥ puruṣottamam | [Rām, Yu, 6 8.2]
eko 'rthaṃ vimṛśed eko dharme prakurute manaḥ | [Rām, Yu, 6 9.1]
ekaḥ kāryāṇi kurute tam āhur madhyamaṃ naram | [Rām, Yu, 6 9.2]
guṇadoṣāv aniścitya tyaktvā daivavyapāśrayam | [Rām, Yu, 6 10.1]
kariṣyāmīti yaḥ kāryam upekṣet sa narādhamaḥ | [Rām, Yu, 6 10.2]
yatheme puruṣā nityam uttamādhamamadhyamāḥ | [Rām, Yu, 6 11.1]
evaṃ mantro 'pi vijñeya uttamādhamamadhyamaḥ | [Rām, Yu, 6 11.2]
aikamatyam upāgamya śāstradṛṣṭena cakṣuṣā | [Rām, Yu, 6 12.1]
mantriṇo yatra nirastāstam āhur mantram uttamam | [Rām, Yu, 6 12.2]
bahvyo 'pi matayo gatvā mantriṇo hyarthanirṇaye | [Rām, Yu, 6 13.1]
punar yatraikatāṃ prāptaḥ sa mantro madhyamaḥ smṛtaḥ | [Rām, Yu, 6 13.2]
anyonyamatim āsthāya yatra sampratibhāṣyate | [Rām, Yu, 6 14.1]
na caikamatye śreyo 'sti mantraḥ so 'dhama ucyate | [Rām, Yu, 6 14.2]
tasmāt sumantritaṃ sādhu bhavanto mantrisattamāḥ | [Rām, Yu, 6 15.1]
kāryaṃ sampratipadyantām etat kṛtyatamaṃ mama | [Rām, Yu, 6 15.2]
vānarāṇāṃ hi vīrāṇāṃ sahasraiḥ parivāritaḥ | [Rām, Yu, 6 16.1]
rāmo 'bhyeti purīṃ laṅkām asmākam uparodhakaḥ | [Rām, Yu, 6 16.2]
tariṣyati ca suvyaktaṃ rāghavaḥ sāgaraṃ sukham | [Rām, Yu, 6 17.1]
tarasā yuktarūpeṇa sānujaḥ sabalānugaḥ | [Rām, Yu, 6 17.2]
asminn evaṃgate kārye viruddhe vānaraiḥ saha | [Rām, Yu, 6 18.1]
hitaṃ pure ca sainye ca sarvaṃ saṃmantryatāṃ mama | [Rām, Yu, 6 18.2]
{Rām, Yu, 7}
ityuktā rākṣasendreṇa rākṣasāste mahābalāḥ | [Rām, Yu, 7 1.1]
ūcuḥ prāñjalayaḥ sarve rāvaṇaṃ rākṣaseśvaram | [Rām, Yu, 7 1.2]
rājan parighaśaktyṛṣṭiśūlapaṭṭasasaṃkulam | [Rām, Yu, 7 2.1]
sumahanno balaṃ kasmād viṣādaṃ bhajate bhavān | [Rām, Yu, 7 2.2]
kailāsaśikharāvāsī yakṣair bahubhir āvṛtaḥ | [Rām, Yu, 7 3.1]
sumahat kadanaṃ kṛtvā vaśyaste dhanadaḥ kṛtaḥ | [Rām, Yu, 7 3.2]
sa maheśvarasakhyena ślāghamānastvayā vibho | [Rām, Yu, 7 4.1]
nirjitaḥ samare roṣāl lokapālo mahābalaḥ | [Rām, Yu, 7 4.2]
vinihatya ca yakṣaughān vikṣobhya ca vigṛhya ca | [Rām, Yu, 7 5.1]
tvayā kailāsaśikharād vimānam idam āhṛtam | [Rām, Yu, 7 5.2]
mayena dānavendreṇa tvadbhayāt sakhyam icchatā | [Rām, Yu, 7 6.1]
duhitā tava bhāryārthe dattā rākṣasapuṃgava | [Rām, Yu, 7 6.2]
dānavendro madhur nāma vīryotsikto durāsadaḥ | [Rām, Yu, 7 7.1]
vigṛhya vaśam ānītaḥ kumbhīnasyāḥ sukhāvahaḥ | [Rām, Yu, 7 7.2]
nirjitāste mahābāho nāgā gatvā rasātalam | [Rām, Yu, 7 8.1]
vāsukistakṣakaḥ śaṅkho jaṭī ca vaśam āhṛtāḥ | [Rām, Yu, 7 8.2]
akṣayā balavantaśca śūrā labdhavarāḥ punaḥ | [Rām, Yu, 7 9.1]
tvayā saṃvatsaraṃ yuddhvā samare dānavā vibho | [Rām, Yu, 7 9.2]
svabalaṃ samupāśritya nītā vaśam ariṃdama | [Rām, Yu, 7 10.1]
māyāścādhigatāstatra bahavo rākṣasādhipa | [Rām, Yu, 7 10.2]
śūrāśca balavantaśca varuṇasya sutā raṇe | [Rām, Yu, 7 11.1]
nirjitāste mahābāho caturvidhabalānugāḥ | [Rām, Yu, 7 11.2]
mṛtyudaṇḍamahāgrāhaṃ śālmalidvīpamaṇḍitam | [Rām, Yu, 7 12.1]
avagāhya tvayā rājan yamasya balasāgaram | [Rām, Yu, 7 12.2]
jayaśca vipulaḥ prāpto mṛtyuśca pratiṣedhitaḥ | [Rām, Yu, 7 13.1]
suyuddhena ca te sarve lokāstatra sutoṣitāḥ | [Rām, Yu, 7 13.2]
kṣatriyair bahubhir vīraiḥ śakratulyaparākramaiḥ | [Rām, Yu, 7 14.1]
āsīd vasumatī pūrṇā mahadbhir iva pādapaiḥ | [Rām, Yu, 7 14.2]
teṣāṃ vīryaguṇotsāhair na samo rāghavo raṇe | [Rām, Yu, 7 15.1]
prasahya te tvayā rājan hatāḥ paramadurjayāḥ | [Rām, Yu, 7 15.2]
rājannāpad ayukteyam āgatā prākṛtājjanāt | [Rām, Yu, 7 16.1]
hṛdi naiva tvayā kāryā tvaṃ vadhiṣyasi rāghavam | [Rām, Yu, 7 16.2]
{Rām, Yu, 8}
tato nīlāmbudanibhaḥ prahasto nāma rākṣasaḥ | [Rām, Yu, 8 1.1]
abravīt prāñjalir vākyaṃ śūraḥ senāpatistadā | [Rām, Yu, 8 1.2]
devadānavagandharvāḥ piśācapatagoragāḥ | [Rām, Yu, 8 2.1]
na tvāṃ dharṣayituṃ śaktāḥ kiṃ punar vānarā raṇe | [Rām, Yu, 8 2.2]
sarve pramattā viśvastā vañcitāḥ sma hanūmatā | [Rām, Yu, 8 3.1]
na hi me jīvato gacchejjīvan sa vanagocaraḥ | [Rām, Yu, 8 3.2]
sarvāṃ sāgaraparyantāṃ saśailavanakānanām | [Rām, Yu, 8 4.1]
karomyavānarāṃ bhūmim ājñāpayatu māṃ bhavān | [Rām, Yu, 8 4.2]
rakṣāṃ caiva vidhāsyāmi vānarād rajanīcara | [Rām, Yu, 8 5.1]
nāgamiṣyati te duḥkhaṃ kiṃcid ātmāparādhajam | [Rām, Yu, 8 5.2]
abravīcca susaṃkruddho durmukho nāma rākṣasaḥ | [Rām, Yu, 8 6.1]
idaṃ na kṣamaṇīyaṃ hi sarveṣāṃ naḥ pradharṣaṇam | [Rām, Yu, 8 6.2]
ayaṃ paribhavo bhūyaḥ purasyāntaḥpurasya ca | [Rām, Yu, 8 7.1]
śrīmato rākṣasendrasya vānarendrapradharṣaṇam | [Rām, Yu, 8 7.2]
asminmuhūrte hatvaiko nivartiṣyāmi vānarān | [Rām, Yu, 8 8.1]
praviṣṭān sāgaraṃ bhīmam ambaraṃ vā rasātalam | [Rām, Yu, 8 8.2]
tato 'bravīt susaṃkruddho vajradaṃṣṭro mahābalaḥ | [Rām, Yu, 8 9.1]
pragṛhya parighaṃ ghoraṃ māṃsaśoṇitarūpitam | [Rām, Yu, 8 9.2]
kiṃ vo hanumatā kāryaṃ kṛpaṇena tapasvinā | [Rām, Yu, 8 10.1]
rāme tiṣṭhati durdharṣe sugrīve sahalakṣmaṇe | [Rām, Yu, 8 10.2]
adya rāmaṃ sasugrīvaṃ parigheṇa salakṣmaṇam | [Rām, Yu, 8 11.1]
āgamiṣyāmi hatvaiko vikṣobhya harivāhinīm | [Rām, Yu, 8 11.2]
kaumbhakarṇistato vīro nikumbho nāma vīryavān | [Rām, Yu, 8 12.1]
abravīt paramakruddho rāvaṇaṃ lokarāvaṇam | [Rām, Yu, 8 12.2]
sarve bhavantastiṣṭhantu mahārājena saṃgatāḥ | [Rām, Yu, 8 13.1]
aham eko haniṣyāmi rāghavaṃ sahalakṣmaṇam | [Rām, Yu, 8 13.2]
tato vajrahanur nāma rākṣasaḥ parvatopamaḥ | [Rām, Yu, 8 14.1]
kruddhaḥ parilihan vaktraṃ jihvayā vākyam abravīt | [Rām, Yu, 8 14.2]
svairaṃ kurvantu kāryāṇi bhavanto vigatajvarāḥ | [Rām, Yu, 8 15.1]
eko 'haṃ bhakṣayiṣyāmi tān sarvān hariyūthapān | [Rām, Yu, 8 15.2]
svasthāḥ krīḍantu niścintāḥ pibantu madhuvāruṇīm | [Rām, Yu, 8 16.1]
aham eko haniṣyāmi sugrīvaṃ sahalakṣmaṇam | [Rām, Yu, 8 16.2]
sāṅgadaṃ ca hanūmantaṃ rāmaṃ ca raṇakuñjaram | [Rām, Yu, 8 16.3]
{Rām, Yu, 9}
tato nikumbho rabhasaḥ sūryaśatrur mahābalaḥ | [Rām, Yu, 9 1.1]
suptaghno yajñakopaśca mahāpārśvo mahodaraḥ | [Rām, Yu, 9 1.2]
agniketuśca durdharṣo raśmiketuśca rākṣasaḥ | [Rām, Yu, 9 2.1]
indrajicca mahātejā balavān rāvaṇātmajaḥ | [Rām, Yu, 9 2.2]
prahasto 'tha virūpākṣo vajradaṃṣṭro mahābalaḥ | [Rām, Yu, 9 3.1]
dhūmrākṣaścātikāyaśca durmukhaścaiva rākṣasaḥ | [Rām, Yu, 9 3.2]
parighān paṭṭasān prāsāñ śaktiśūlaparaśvadhān | [Rām, Yu, 9 4.1]
cāpāni ca sabāṇāni khaḍgāṃśca vipulāñ śitān | [Rām, Yu, 9 4.2]
pragṛhya paramakruddhāḥ samutpatya ca rākṣasāḥ | [Rām, Yu, 9 5.1]
abruvan rāvaṇaṃ sarve pradīptā iva tejasā | [Rām, Yu, 9 5.2]
adya rāmaṃ vadhiṣyāmaḥ sugrīvaṃ ca salakṣmaṇam | [Rām, Yu, 9 6.1]
kṛpaṇaṃ ca hanūmantaṃ laṅkā yena pradharṣitā | [Rām, Yu, 9 6.2]
tān gṛhītāyudhān sarvān vārayitvā vibhīṣaṇaḥ | [Rām, Yu, 9 7.1]
abravīt prāñjalir vākyaṃ punaḥ pratyupaveśya tān | [Rām, Yu, 9 7.2]
apyupāyaistribhistāta yo 'rthaḥ prāptuṃ na śakyate | [Rām, Yu, 9 8.1]
tasya vikramakālāṃstān yuktān āhur manīṣiṇaḥ | [Rām, Yu, 9 8.2]
pramatteṣvabhiyukteṣu daivena prahateṣu ca | [Rām, Yu, 9 9.1]
vikramāstāta sidhyanti parīkṣya vidhinā kṛtāḥ | [Rām, Yu, 9 9.2]
apramattaṃ kathaṃ taṃ tu vijigīṣuṃ bale sthitam | [Rām, Yu, 9 10.1]
jitaroṣaṃ durādharṣaṃ pradharṣayitum icchatha | [Rām, Yu, 9 10.2]
samudraṃ laṅghayitvā tu ghoraṃ nadanadīpatim | [Rām, Yu, 9 11.1]
kṛtaṃ hanumatā karma duṣkaraṃ tarkayeta kaḥ | [Rām, Yu, 9 11.2]
balānyaparimeyāni vīryāṇi ca niśācarāḥ | [Rām, Yu, 9 12.1]
pareṣāṃ sahasāvajñā na kartavyā kathaṃcana | [Rām, Yu, 9 12.2]
kiṃ ca rākṣasarājasya rāmeṇāpakṛtaṃ purā | [Rām, Yu, 9 13.1]
ājahāra janasthānād yasya bhāryāṃ yaśasvinaḥ | [Rām, Yu, 9 13.2]
kharo yadyativṛttastu rāmeṇa nihato raṇe | [Rām, Yu, 9 14.1]
avaśyaṃ prāṇināṃ prāṇā rakṣitavyā yathā balam | [Rām, Yu, 9 14.2]
etannimittaṃ vaidehī bhayaṃ naḥ sumahad bhavet | [Rām, Yu, 9 15.1]
āhṛtā sā parityājyā kalahārthe kṛte na kim | [Rām, Yu, 9 15.2]
na naḥ kṣamaṃ vīryavatā tena dharmānuvartinā | [Rām, Yu, 9 16.1]
vairaṃ nirarthakaṃ kartuṃ dīyatām asya maithilī | [Rām, Yu, 9 16.2]
yāvanna sagajāṃ sāśvāṃ bahuratnasamākulām | [Rām, Yu, 9 17.1]
purīṃ dārayate bāṇair dīyatām asya maithilī | [Rām, Yu, 9 17.2]
yāvat sughorā mahatī durdharṣā harivāhinī | [Rām, Yu, 9 18.1]
nāvaskandati no laṅkāṃ tāvat sītā pradīyatām | [Rām, Yu, 9 18.2]
vinaśyeddhi purī laṅkā śūrāḥ sarve ca rākṣasāḥ | [Rām, Yu, 9 19.1]
rāmasya dayitā patnī na svayaṃ yadi dīyate | [Rām, Yu, 9 19.2]
prasādaye tvāṃ bandhutvāt kuruṣva vacanaṃ mama | [Rām, Yu, 9 20.1]
hitaṃ pathyaṃ tvahaṃ brūmi dīyatām asya maithilī | [Rām, Yu, 9 20.2]
purā śaratsūryamarīcisaṃnibhān navāgrapuṅkhān sudṛḍhān nṛpātmajaḥ | [Rām, Yu, 9 21.1]
sṛjatyamoghān viśikhān vadhāya te pradīyatāṃ dāśarathāya maithilī | [Rām, Yu, 9 21.2]
tyajasva kopaṃ sukhadharmanāśanaṃ bhajasva dharmaṃ ratikīrtivardhanam | [Rām, Yu, 9 22.1]
prasīda jīvema saputrabāndhavāḥ pradīyatāṃ dāśarathāya maithilī | [Rām, Yu, 9 22.2]
{Rām, Yu, 10}
suniviṣṭaṃ hitaṃ vākyam uktavantaṃ vibhīṣaṇam | [Rām, Yu, 10 1.1]
abravīt paruṣaṃ vākyaṃ rāvaṇaḥ kālacoditaḥ | [Rām, Yu, 10 1.2]
vaset saha sapatnena kruddhenāśīviṣeṇa vā | [Rām, Yu, 10 2.1]
na tu mitrapravādena saṃvasecchatrusevinā | [Rām, Yu, 10 2.2]
jānāmi śīlaṃ jñātīnāṃ sarvalokeṣu rākṣasa | [Rām, Yu, 10 3.1]
hṛṣyanti vyasaneṣvete jñātīnāṃ jñātayaḥ sadā | [Rām, Yu, 10 3.2]
pradhānaṃ sādhakaṃ vaidyaṃ dharmaśīlaṃ ca rākṣasa | [Rām, Yu, 10 4.1]
jñātayo hyavamanyante śūraṃ paribhavanti ca | [Rām, Yu, 10 4.2]
nityam anyonyasaṃhṛṣṭā vyasaneṣvātatāyinaḥ | [Rām, Yu, 10 5.1]
pracchannahṛdayā ghorā jñātayastu bhayāvahāḥ | [Rām, Yu, 10 5.2]
śrūyante hastibhir gītāḥ ślokāḥ padmavane kvacit | [Rām, Yu, 10 6.1]
pāśahastānnarān dṛṣṭvā śṛṇu tān gadato mama | [Rām, Yu, 10 6.2]
nāgnir nānyāni śastrāṇi na naḥ pāśā bhayāvahāḥ | [Rām, Yu, 10 7.1]
ghorāḥ svārthaprayuktāstu jñātayo no bhayāvahāḥ | [Rām, Yu, 10 7.2]
upāyam ete vakṣyanti grahaṇe nātra saṃśayaḥ | [Rām, Yu, 10 8.1]
kṛtsnād bhayājjñātibhayaṃ sukaṣṭaṃ viditaṃ ca naḥ | [Rām, Yu, 10 8.2]
vidyate goṣu sampannaṃ vidyate brāhmaṇe damaḥ | [Rām, Yu, 10 9.1]
vidyate strīṣu cāpalyaṃ vidyate jñātito bhayam | [Rām, Yu, 10 9.2]
tato neṣṭam idaṃ saumya yad ahaṃ lokasatkṛtaḥ | [Rām, Yu, 10 10.1]
aiśvaryam abhijātaśca ripūṇāṃ mūrdhni ca sthitaḥ | [Rām, Yu, 10 10.2]
anyastvevaṃvidhaṃ brūyād vākyam etanniśācara | [Rām, Yu, 10 11.1]
asminmuhūrte na bhavet tvāṃ tu dhik kulapāṃsanam | [Rām, Yu, 10 11.2]
ityuktaḥ paruṣaṃ vākyaṃ nyāyavādī vibhīṣaṇaḥ | [Rām, Yu, 10 12.1]
utpapāta gadāpāṇiścaturbhiḥ saha rākṣasaiḥ | [Rām, Yu, 10 12.2]
abravīcca tadā vākyaṃ jātakrodho vibhīṣaṇaḥ | [Rām, Yu, 10 13.1]
antarikṣagataḥ śrīmān bhrātaraṃ rākṣasādhipam | [Rām, Yu, 10 13.2]
sa tvaṃ bhrātāsi me rājan brūhi māṃ yad yad icchasi | [Rām, Yu, 10 14.1]
idaṃ tu paruṣaṃ vākyaṃ na kṣamāmyanṛtaṃ tava | [Rām, Yu, 10 14.2]
sunītaṃ hitakāmena vākyam uktaṃ daśānana | [Rām, Yu, 10 15.1]
na gṛhṇantyakṛtātmānaḥ kālasya vaśam āgatāḥ | [Rām, Yu, 10 15.2]
sulabhāḥ puruṣā rājan satataṃ priyavādinaḥ | [Rām, Yu, 10 16.1]
apriyasya tu pathyasya vaktā śrotā ca durlabhaḥ | [Rām, Yu, 10 16.2]
baddhaṃ kālasya pāśena sarvabhūtāpahāriṇā | [Rām, Yu, 10 17.1]
na naśyantam upekṣeyaṃ pradīptaṃ śaraṇaṃ yathā | [Rām, Yu, 10 17.2]
dīptapāvakasaṃkāśaiḥ śitaiḥ kāñcanabhūṣaṇaiḥ | [Rām, Yu, 10 18.1]
na tvām icchāmyahaṃ draṣṭuṃ rāmeṇa nihataṃ śaraiḥ | [Rām, Yu, 10 18.2]
śūrāśca balavantaśca kṛtāstrāśca raṇājire | [Rām, Yu, 10 19.1]
kālābhipannāḥ sīdanti yathā vālukasetavaḥ | [Rām, Yu, 10 19.2]
ātmānaṃ sarvathā rakṣa purīṃ cemāṃ sarākṣasām | [Rām, Yu, 10 20.1]
svasti te 'stu gamiṣyāmi sukhī bhava mayā vinā | [Rām, Yu, 10 20.2]
nivāryamāṇasya mayā hitaiṣiṇā na rocate te vacanaṃ niśācara | [Rām, Yu, 10 21.1]
parītakālā hi gatāyuṣo narā hitaṃ na gṛhṇanti suhṛdbhir īritam | [Rām, Yu, 10 21.2]
{Rām, Yu, 11}
ityuktvā paruṣaṃ vākyaṃ rāvaṇaṃ rāvaṇānujaḥ | [Rām, Yu, 11 1.1]
ājagāma muhūrtena yatra rāmaḥ salakṣmaṇaḥ | [Rām, Yu, 11 1.2]
taṃ meruśikharākāraṃ dīptām iva śatahradām | [Rām, Yu, 11 2.1]
gaganasthaṃ mahīsthāste dadṛśur vānarādhipāḥ | [Rām, Yu, 11 2.2]
tam ātmapañcamaṃ dṛṣṭvā sugrīvo vānarādhipaḥ | [Rām, Yu, 11 3.1]
vānaraiḥ saha durdharṣaścintayāmāsa buddhimān | [Rām, Yu, 11 3.2]
cintayitvā muhūrtaṃ tu vānarāṃstān uvāca ha | [Rām, Yu, 11 4.1]
hanūmatpramukhān sarvān idaṃ vacanam uttamam | [Rām, Yu, 11 4.2]
eṣa sarvāyudhopetaścaturbhiḥ saha rākṣasaiḥ | [Rām, Yu, 11 5.1]
rākṣaso 'bhyeti paśyadhvam asmān hantuṃ na saṃśayaḥ | [Rām, Yu, 11 5.2]
sugrīvasya vacaḥ śrutvā sarve te vānarottamāḥ | [Rām, Yu, 11 6.1]
sālān udyamya śailāṃśca idaṃ vacanam abruvan | [Rām, Yu, 11 6.2]
śīghraṃ vyādiśa no rājan vadhāyaiṣāṃ durātmanām | [Rām, Yu, 11 7.1]
nipatantu hatāścaite dharaṇyām alpajīvitāḥ | [Rām, Yu, 11 7.2]
teṣāṃ sambhāṣamāṇānām anyonyaṃ sa vibhīṣaṇaḥ | [Rām, Yu, 11 8.1]
uttaraṃ tīram āsādya khastha eva vyatiṣṭhata | [Rām, Yu, 11 8.2]
uvāca ca mahāprājñaḥ svareṇa mahatā mahān | [Rām, Yu, 11 9.1]
sugrīvaṃ tāṃśca samprekṣya khastha eva vibhīṣaṇaḥ | [Rām, Yu, 11 9.2]
rāvaṇo nāma durvṛtto rākṣaso rākṣaseśvaraḥ | [Rām, Yu, 11 10.1]
tasyāham anujo bhrātā vibhīṣaṇa iti śrutaḥ | [Rām, Yu, 11 10.2]
tena sītā janasthānāddhṛtā hatvā jaṭāyuṣam | [Rām, Yu, 11 11.1]
ruddhvā ca vivaśā dīnā rākṣasībhiḥ surakṣitā | [Rām, Yu, 11 11.2]
tam ahaṃ hetubhir vākyair vividhaiśca nyadarśayam | [Rām, Yu, 11 12.1]
sādhu niryātyatāṃ sītā rāmāyeti punaḥ punaḥ | [Rām, Yu, 11 12.2]
sa ca na pratijagrāha rāvaṇaḥ kālacoditaḥ | [Rām, Yu, 11 13.1]
ucyamāno hitaṃ vākyaṃ viparīta ivauṣadham | [Rām, Yu, 11 13.2]
so 'haṃ paruṣitastena dāsavaccāvamānitaḥ | [Rām, Yu, 11 14.1]
tyaktvā putrāṃśca dārāṃśca rāghavaṃ śaraṇaṃ gataḥ | [Rām, Yu, 11 14.2]
sarvalokaśaraṇyāya rāghavāya mahātmane | [Rām, Yu, 11 15.1]
nivedayata māṃ kṣipraṃ vibhīṣaṇam upasthitam | [Rām, Yu, 11 15.2]
etat tu vacanaṃ śrutvā sugrīvo laghuvikramaḥ | [Rām, Yu, 11 16.1]
lakṣmaṇasyāgrato rāmaṃ saṃrabdham idam abravīt | [Rām, Yu, 11 16.2]
rāvaṇasyānujo bhrātā vibhīṣaṇa iti śrutaḥ | [Rām, Yu, 11 17.1]
caturbhiḥ saha rakṣobhir bhavantaṃ śaraṇaṃ gataḥ | [Rām, Yu, 11 17.2]
rāvaṇena praṇihitaṃ tam avehi vibhīṣaṇam | [Rām, Yu, 11 18.1]
tasyāhaṃ nigrahaṃ manye kṣamaṃ kṣamavatāṃ vara | [Rām, Yu, 11 18.2]
rākṣaso jihmayā buddhyā saṃdiṣṭo 'yam upasthitaḥ | [Rām, Yu, 11 19.1]
prahartuṃ māyayā channo viśvaste tvayi rāghava | [Rām, Yu, 11 19.2]
badhyatām eṣa tīvreṇa daṇḍena sacivaiḥ saha | [Rām, Yu, 11 20.1]
rāvaṇasya nṛśaṃsasya bhrātā hyeṣa vibhīṣaṇaḥ | [Rām, Yu, 11 20.2]
evam uktvā tu taṃ rāmaṃ saṃrabdho vāhinīpatiḥ | [Rām, Yu, 11 21.1]
vākyajño vākyakuśalaṃ tato maunam upāgamat | [Rām, Yu, 11 21.2]
sugrīvasya tu tad vākyaṃ śrutvā rāmo mahābalaḥ | [Rām, Yu, 11 22.1]
samīpasthān uvācedaṃ hanūmatpramukhān harīn | [Rām, Yu, 11 22.2]
yad uktaṃ kapirājena rāvaṇāvarajaṃ prati | [Rām, Yu, 11 23.1]
vākyaṃ hetumad atyarthaṃ bhavadbhir api tacchrutam | [Rām, Yu, 11 23.2]
suhṛdā hyarthakṛcchreṣu yuktaṃ buddhimatā satā | [Rām, Yu, 11 24.1]
samarthenāpi saṃdeṣṭuṃ śāśvatīṃ bhūtim icchatā | [Rām, Yu, 11 24.2]
ityevaṃ paripṛṣṭāste svaṃ svaṃ matam atandritāḥ | [Rām, Yu, 11 25.1]
sopacāraṃ tadā rāmam ūcur hitacikīrṣavaḥ | [Rām, Yu, 11 25.2]
ajñātaṃ nāsti te kiṃcit triṣu lokeṣu rāghava | [Rām, Yu, 11 26.1]
ātmānaṃ pūjayan rāma pṛcchasyasmān suhṛttayā | [Rām, Yu, 11 26.2]
tvaṃ hi satyavrataḥ śūro dhārmiko dṛḍhavikramaḥ | [Rām, Yu, 11 27.1]
parākṣyakārī smṛtimānnisṛṣṭātmā suhṛtsu ca | [Rām, Yu, 11 27.2]
tasmād ekaikaśastāvad bruvantu sacivāstava | [Rām, Yu, 11 28.1]
hetuto matisampannāḥ samarthāśca punaḥ punaḥ | [Rām, Yu, 11 28.2]
ityukte rāghavāyātha matimān aṅgado 'grataḥ | [Rām, Yu, 11 29.1]
vibhīṣaṇaparīkṣārtham uvāca vacanaṃ hariḥ | [Rām, Yu, 11 29.2]
śatroḥ sakāśāt samprāptaḥ sarvathā śaṅkya eva hi | [Rām, Yu, 11 30.1]
viśvāsayogyaḥ sahasā na kartavyo vibhīṣaṇaḥ | [Rām, Yu, 11 30.2]
chādayitvātmabhāvaṃ hi caranti śaṭhabuddhayaḥ | [Rām, Yu, 11 31.1]
praharanti ca randhreṣu so 'narthaḥ sumahān bhavet | [Rām, Yu, 11 31.2]
arthānarthau viniścitya vyavasāyaṃ bhajeta ha | [Rām, Yu, 11 32.1]
guṇataḥ saṃgrahaṃ kuryād doṣatastu visarjayet | [Rām, Yu, 11 32.2]
yadi doṣo mahāṃstasmiṃstyajyatām aviśaṅkitam | [Rām, Yu, 11 33.1]
guṇān vāpi bahūñ jñātvā saṃgrahaḥ kriyatāṃ nṛpa | [Rām, Yu, 11 33.2]
śarabhastvatha niścitya sārthaṃ vacanam abravīt | [Rām, Yu, 11 34.1]
kṣipram asminnaravyāghra cāraḥ pratividhīyatām | [Rām, Yu, 11 34.2]
praṇidhāya hi cāreṇa yathāvat sūkṣmabuddhinā | [Rām, Yu, 11 35.1]
parīkṣya ca tataḥ kāryo yathānyāyaṃ parigrahaḥ | [Rām, Yu, 11 35.2]
jāmbavāṃstvatha samprekṣya śāstrabuddhyā vicakṣaṇaḥ | [Rām, Yu, 11 36.1]
vākyaṃ vijñāpayāmāsa guṇavad doṣavarjitam | [Rām, Yu, 11 36.2]
baddhavairācca pāpācca rākṣasendrād vibhīṣaṇaḥ | [Rām, Yu, 11 37.1]
adeśakāle samprāptaḥ sarvathā śaṅkyatām ayam | [Rām, Yu, 11 37.2]
tato maindastu samprekṣya nayāpanayakovidaḥ | [Rām, Yu, 11 38.1]
vākyaṃ vacanasampanno babhāṣe hetumattaram | [Rām, Yu, 11 38.2]
vacanaṃ nāma tasyaiṣa rāvaṇasya vibhīṣaṇaḥ | [Rām, Yu, 11 39.1]
pṛcchyatāṃ madhureṇāyaṃ śanair naravareśvara | [Rām, Yu, 11 39.2]
bhāvam asya tu vijñāya tatastattvaṃ kariṣyasi | [Rām, Yu, 11 40.1]
yadi dṛṣṭo na duṣṭo vā buddhipūrvaṃ nararṣabha | [Rām, Yu, 11 40.2]
atha saṃskārasampanno hanūmān sacivottamaḥ | [Rām, Yu, 11 41.1]
uvāca vacanaṃ ślakṣṇam arthavanmadhuraṃ laghu | [Rām, Yu, 11 41.2]
na bhavantaṃ matiśreṣṭhaṃ samarthaṃ vadatāṃ varam | [Rām, Yu, 11 42.1]
atiśāyayituṃ śakto bṛhaspatir api bruvan | [Rām, Yu, 11 42.2]
na vādānnāpi saṃgharṣānnādhikyānna ca kāmataḥ | [Rām, Yu, 11 43.1]
vakṣyāmi vacanaṃ rājan yathārthaṃ rāmagauravāt | [Rām, Yu, 11 43.2]
arthānarthanimittaṃ hi yad uktaṃ sacivaistava | [Rām, Yu, 11 44.1]
tatra doṣaṃ prapaśyāmi kriyā na hyupapadyate | [Rām, Yu, 11 44.2]
ṛte niyogāt sāmarthyam avaboddhuṃ na śakyate | [Rām, Yu, 11 45.1]
sahasā viniyogo hi doṣavān pratibhāti me | [Rām, Yu, 11 45.2]
cārapraṇihitaṃ yuktaṃ yad uktaṃ sacivaistava | [Rām, Yu, 11 46.1]
arthasyāsaṃbhavāt tatra kāraṇaṃ nopapadyate | [Rām, Yu, 11 46.2]
adeśakāle samprāpta ityayaṃ yad vibhīṣaṇaḥ | [Rām, Yu, 11 47.1]
vivakṣā cātra me 'stīyaṃ tāṃ nibodha yathāmati | [Rām, Yu, 11 47.2]
sa eṣa deśaḥ kālaśca bhavatīha yathā tathā | [Rām, Yu, 11 48.1]
puruṣāt puruṣaṃ prāpya tathā doṣaguṇāvapi | [Rām, Yu, 11 48.2]
daurātmyaṃ rāvaṇe dṛṣṭvā vikramaṃ ca tathā tvayi | [Rām, Yu, 11 49.1]
yuktam āgamanaṃ tasya sadṛśaṃ tasya buddhitaḥ | [Rām, Yu, 11 49.2]
ajñātarūpaiḥ puruṣaiḥ sa rājan pṛcchyatām iti | [Rām, Yu, 11 50.1]
yad uktam atra me prekṣā kācid asti samīkṣitā | [Rām, Yu, 11 50.2]
pṛcchyamāno viśaṅketa sahasā buddhimān vacaḥ | [Rām, Yu, 11 51.1]
tatra mitraṃ praduṣyeta mithyā pṛṣṭaṃ sukhāgatam | [Rām, Yu, 11 51.2]
aśakyaḥ sahasā rājan bhāvo vettuṃ parasya vai | [Rām, Yu, 11 52.1]
antaḥ svabhāvair gītaistair naipuṇyaṃ paśyatā bhṛśam | [Rām, Yu, 11 52.2]
na tvasya bruvato jātu lakṣyate duṣṭabhāvatā | [Rām, Yu, 11 53.1]
prasannaṃ vadanaṃ cāpi tasmānme nāsti saṃśayaḥ | [Rām, Yu, 11 53.2]
aśaṅkitamatiḥ svastho na śaṭhaḥ parisarpati | [Rām, Yu, 11 54.1]
na cāsya duṣṭā vāk cāpi tasmānnāstīha saṃśayaḥ | [Rām, Yu, 11 54.2]
ākāraśchādyamāno 'pi na śakyo vinigūhitum | [Rām, Yu, 11 55.1]
balāddhi vivṛṇotyeva bhāvam antargataṃ nṛṇām | [Rām, Yu, 11 55.2]
deśakālopapannaṃ ca kāryaṃ kāryavidāṃ vara | [Rām, Yu, 11 56.1]
saphalaṃ kurute kṣipraṃ prayogeṇābhisaṃhitam | [Rām, Yu, 11 56.2]
udyogaṃ tava samprekṣya mithyāvṛttaṃ ca rāvaṇam | [Rām, Yu, 11 57.1]
vālinaśca vadhaṃ śrutvā sugrīvaṃ cābhiṣecitam | [Rām, Yu, 11 57.2]
rājyaṃ prārthayamānaśca buddhipūrvam ihāgataḥ | [Rām, Yu, 11 58.1]
etāvat tu puraskṛtya yujyate tvasya saṃgrahaḥ | [Rām, Yu, 11 58.2]
yathāśakti mayoktaṃ tu rākṣasasyārjavaṃ prati | [Rām, Yu, 11 59.1]
tvaṃ pramāṇaṃ tu śeṣasya śrutvā buddhimatāṃ vara | [Rām, Yu, 11 59.2]
{Rām, Yu, 12}
atha rāmaḥ prasannātmā śrutvā vāyusutasya ha | [Rām, Yu, 12 1.1]
pratyabhāṣata durdharṣaḥ śrutavān ātmani sthitam | [Rām, Yu, 12 1.2]
mamāpi tu vivakṣāsti kācit prati vibhīṣaṇam | [Rām, Yu, 12 2.1]
śrutam icchāmi tat sarvaṃ bhavadbhiḥ śreyasi sthitaiḥ | [Rām, Yu, 12 2.2]
mitrabhāvena samprāptaṃ na tyajeyaṃ kathaṃcana | [Rām, Yu, 12 3.1]
doṣo yadyapi tasya syāt satām etad agarhitam | [Rām, Yu, 12 3.2]
rāmasya vacanaṃ śrutvā sugrīvaḥ plavageśvaraḥ | [Rām, Yu, 12 4.1]
pratyabhāṣata kākutsthaṃ sauhārdenābhicoditaḥ | [Rām, Yu, 12 4.2]
kim atra citraṃ dharmajña lokanāthaśikhāmaṇe | [Rām, Yu, 12 5.1]
yat tvam āryaṃ prabhāṣethāḥ sattvavān satpathe sthitaḥ | [Rām, Yu, 12 5.2]
mama cāpyantarātmāyaṃ śuddhaṃ vetti vibhīṣaṇam | [Rām, Yu, 12 6.1]
anumānācca bhāvācca sarvataḥ suparīkṣitaḥ | [Rām, Yu, 12 6.2]
tasmāt kṣipraṃ sahāsmābhistulyo bhavatu rāghava | [Rām, Yu, 12 7.1]
vibhīṣaṇo mahāprājñaḥ sakhitvaṃ cābhyupaitu naḥ | [Rām, Yu, 12 7.2]
sa sugrīvasya tad vākyaṃ rāmaḥ śrutvā vimṛśya ca | [Rām, Yu, 12 8.1]
tataḥ śubhataraṃ vākyam uvāca haripuṃgavam | [Rām, Yu, 12 8.2]
suduṣṭo vāpyaduṣṭo vā kim eṣa rajanīcaraḥ | [Rām, Yu, 12 9.1]
sūkṣmam apyahitaṃ kartuṃ mamāśaktaḥ kathaṃcana | [Rām, Yu, 12 9.2]
piśācān dānavān yakṣān pṛthivyāṃ caiva rākṣasān | [Rām, Yu, 12 10.1]
aṅgulyagreṇa tān hanyām icchan harigaṇeśvara | [Rām, Yu, 12 10.2]
śrūyate hi kapotena śatruḥ śaraṇam āgataḥ | [Rām, Yu, 12 11.1]
arcitaśca yathānyāyaṃ svaiśca māṃsair nimantritaḥ | [Rām, Yu, 12 11.2]
sa hi taṃ pratijagrāha bhāryā hartāram āgatam | [Rām, Yu, 12 12.1]
kapoto vānaraśreṣṭha kiṃ punar madvidho janaḥ | [Rām, Yu, 12 12.2]
ṛṣeḥ kaṇvasya putreṇa kaṇḍunā paramarṣiṇā | [Rām, Yu, 12 13.1]
śṛṇu gāthāṃ purā gītāṃ dharmiṣṭhāṃ satyavādinā | [Rām, Yu, 12 13.2]
baddhāñjalipuṭaṃ dīnaṃ yācantaṃ śaraṇāgatam | [Rām, Yu, 12 14.1]
na hanyād ānṛśaṃsyārtham api śatruṃ paraṃtapa | [Rām, Yu, 12 14.2]
ārto vā yadi vā dṛptaḥ pareṣāṃ śaraṇaṃ gataḥ | [Rām, Yu, 12 15.1]
ariḥ prāṇān parityajya rakṣitavyaḥ kṛtātmanā | [Rām, Yu, 12 15.2]
sa ced bhayād vā mohād vā kāmād vāpi na rakṣati | [Rām, Yu, 12 16.1]
svayā śaktyā yathātattvaṃ tat pāpaṃ lokagarhitam | [Rām, Yu, 12 16.2]
vinaṣṭaḥ paśyatastasya rakṣiṇaḥ śaraṇāgataḥ | [Rām, Yu, 12 17.1]
ādāya sukṛtaṃ tasya sarvaṃ gacched arakṣitaḥ | [Rām, Yu, 12 17.2]
evaṃ doṣo mahān atra prapannānām arakṣaṇe | [Rām, Yu, 12 18.1]
asvargyaṃ cāyaśasyaṃ ca balavīryavināśanam | [Rām, Yu, 12 18.2]
kariṣyāmi yathārthaṃ tu kaṇḍor vacanam uttamam | [Rām, Yu, 12 19.1]
dharmiṣṭhaṃ ca yaśasyaṃ ca svargyaṃ syāt tu phalodaye | [Rām, Yu, 12 19.2]
sakṛd eva prapannāya tavāsmīti ca yācate | [Rām, Yu, 12 20.1]
abhayaṃ sarvabhūtebhyo dadāmyetad vrataṃ mama | [Rām, Yu, 12 20.2]
ānayainaṃ hariśreṣṭha dattam asyābhayaṃ mayā | [Rām, Yu, 12 21.1]
vibhīṣaṇo vā sugrīva yadi vā rāvaṇaḥ svayam | [Rām, Yu, 12 21.2]
tatastu sugrīvavaco niśamya taddharīśvareṇābhihitaṃ nareśvaraḥ | [Rām, Yu, 12 22.1]
vibhīṣaṇenāśu jagāma saṃgamaṃ patatrirājena yathā puraṃdaraḥ | [Rām, Yu, 12 22.2]
{Rām, Yu, 13}
rāghaveṇābhaye datte saṃnato rāvaṇānujaḥ | [Rām, Yu, 13 1.1]
khāt papātāvaniṃ hṛṣṭo bhaktair anucaraiḥ saha | [Rām, Yu, 13 1.2]
sa tu rāmasya dharmātmā nipapāta vibhīṣaṇaḥ | [Rām, Yu, 13 2.1]
pādayoḥ śaraṇānveṣī caturbhiḥ saha rākṣasaiḥ | [Rām, Yu, 13 2.2]
abravīcca tadā rāmaṃ vākyaṃ tatra vibhīṣaṇaḥ | [Rām, Yu, 13 3.1]
dharmayuktaṃ ca yuktaṃ ca sāmprataṃ saṃpraharṣaṇam | [Rām, Yu, 13 3.2]
anujo rāvaṇasyāhaṃ tena cāsmyavamānitaḥ | [Rām, Yu, 13 4.1]
bhavantaṃ sarvabhūtānāṃ śaraṇyaṃ śaraṇaṃ gataḥ | [Rām, Yu, 13 4.2]
parityaktā mayā laṅkā mitrāṇi ca dhanāni ca | [Rām, Yu, 13 5.1]
bhavadgataṃ me rājyaṃ ca jīvitaṃ ca sukhāni ca | [Rām, Yu, 13 5.2]
rākṣasānāṃ vadhe sāhyaṃ laṅkāyāśca pradharṣaṇe | [Rām, Yu, 13 6.1]
kariṣyāmi yathāprāṇaṃ pravekṣyāmi ca vāhinīm | [Rām, Yu, 13 6.2]
iti bruvāṇaṃ rāmastu pariṣvajya vibhīṣaṇam | [Rām, Yu, 13 7.1]
abravīl lakṣmaṇaṃ prītaḥ samudrājjalam ānaya | [Rām, Yu, 13 7.2]
tena cemaṃ mahāprājñam abhiṣiñca vibhīṣaṇam | [Rām, Yu, 13 8.1]
rājānaṃ rakṣasāṃ kṣipraṃ prasanne mayi mānada | [Rām, Yu, 13 8.2]
evam uktastu saumitrir abhyaṣiñcad vibhīṣaṇam | [Rām, Yu, 13 9.1]
madhye vānaramukhyānāṃ rājānaṃ rāmaśāsanāt | [Rām, Yu, 13 9.2]
taṃ prasādaṃ tu rāmasya dṛṣṭvā sadyaḥ plavaṃgamāḥ | [Rām, Yu, 13 10.1]
pracukruśur mahānādān sādhu sādhviti cābruvan | [Rām, Yu, 13 10.2]
abravīcca hanūmāṃśca sugrīvaśca vibhīṣaṇam | [Rām, Yu, 13 11.1]
kathaṃ sāgaram akṣobhyaṃ tarāma varuṇālayam | [Rām, Yu, 13 11.2]
upāyair abhigacchāmo yathā nadanadīpatim | [Rām, Yu, 13 12.1]
tarāma tarasā sarve sasainyā varuṇālayam | [Rām, Yu, 13 12.2]
evam uktastu dharmajñaḥ pratyuvāca vibhīṣaṇaḥ | [Rām, Yu, 13 13.1]
samudraṃ rāghavo rājā śaraṇaṃ gantum arhati | [Rām, Yu, 13 13.2]
khānitaḥ sagareṇāyam aprameyo mahodadhiḥ | [Rām, Yu, 13 14.1]
kartum arhati rāmasya jñāteḥ kāryaṃ mahodadhiḥ | [Rām, Yu, 13 14.2]
evaṃ vibhīṣaṇenokte rākṣasena vipaścitā | [Rām, Yu, 13 15.1]
prakṛtyā dharmaśīlasya rāghavasyāpyarocata | [Rām, Yu, 13 15.2]
sa lakṣmaṇaṃ mahātejāḥ sugrīvaṃ ca harīśvaram | [Rām, Yu, 13 16.1]
satkriyārthaṃ kriyādakṣaḥ smitapūrvam uvāca ha | [Rām, Yu, 13 16.2]
vibhīṣaṇasya mantro 'yaṃ mama lakṣmaṇa rocate | [Rām, Yu, 13 17.1]
brūhi tvaṃ sahasugrīvastavāpi yadi rocate | [Rām, Yu, 13 17.2]
sugrīvaḥ paṇḍito nityaṃ bhavānmantravicakṣaṇaḥ | [Rām, Yu, 13 18.1]
ubhābhyāṃ sampradhāryāryaṃ rocate yat tad ucyatām | [Rām, Yu, 13 18.2]
evam uktau tu tau vīrāvubhau sugrīvalakṣmaṇau | [Rām, Yu, 13 19.1]
samudācārasaṃyuktam idaṃ vacanam ūcatuḥ | [Rām, Yu, 13 19.2]
kimarthaṃ no naravyāghra na rociṣyati rāghava | [Rām, Yu, 13 20.1]
vibhīṣaṇena yat tūktam asmin kāle sukhāvaham | [Rām, Yu, 13 20.2]
abaddhvā sāgare setuṃ ghore 'smin varuṇālaye | [Rām, Yu, 13 21.1]
laṅkā nāsādituṃ śakyā sendrair api surāsuraiḥ | [Rām, Yu, 13 21.2]
vibhīṣaṇasya śūrasya yathārthaṃ kriyatāṃ vacaḥ | [Rām, Yu, 13 22.1]
alaṃ kālātyayaṃ kṛtvā samudro 'yaṃ niyujyatām | [Rām, Yu, 13 22.2]
evam uktaḥ kuśāstīrṇe tīre nadanadīpateḥ | [Rām, Yu, 13 23.1]
saṃviveśa tadā rāmo vedyām iva hutāśanaḥ | [Rām, Yu, 13 23.2]
{Rām, Yu, 14}
tasya rāmasya suptasya kuśāstīrṇe mahītale | [Rām, Yu, 14 1.1]
niyamād apramattasya niśāstisro 'ticakramuḥ | [Rām, Yu, 14 1.2]
na ca darśayate mandastadā rāmasya sāgaraḥ | [Rām, Yu, 14 2.1]
prayatenāpi rāmeṇa yathārham abhipūjitaḥ | [Rām, Yu, 14 2.2]
samudrasya tataḥ kruddho rāmo raktāntalocanaḥ | [Rām, Yu, 14 3.1]
samīpastham uvācedaṃ lakṣmaṇaṃ śubhalakṣaṇam | [Rām, Yu, 14 3.2]
paśya tāvad anāryasya pūjyamānasya lakṣmaṇa | [Rām, Yu, 14 4.1]
avalepaṃ samudrasya na darśayati yat svayam | [Rām, Yu, 14 4.2]
praśamaśca kṣamā caiva ārjavaṃ priyavāditā | [Rām, Yu, 14 5.1]
asāmarthyaṃ phalantyete nirguṇeṣu satāṃ guṇāḥ | [Rām, Yu, 14 5.2]
ātmapraśaṃsinaṃ duṣṭaṃ dhṛṣṭaṃ viparidhāvakam | [Rām, Yu, 14 6.1]
sarvatrotsṛṣṭadaṇḍaṃ ca lokaḥ satkurute naram | [Rām, Yu, 14 6.2]
na sāmnā śakyate kīrtir na sāmnā śakyate yaśaḥ | [Rām, Yu, 14 7.1]
prāptuṃ lakṣmaṇa loke 'smiñ jayo vā raṇamūrdhani | [Rām, Yu, 14 7.2]
adya madbāṇanirbhinnair makarair makarālayam | [Rām, Yu, 14 8.1]
niruddhatoyaṃ saumitre plavadbhiḥ paśya sarvataḥ | [Rām, Yu, 14 8.2]
mahābhogāni matsyānāṃ kariṇāṃ ca karān iha | [Rām, Yu, 14 9.1]
bhogāṃśca paśya nāgānāṃ mayā bhinnāni lakṣmaṇa | [Rām, Yu, 14 9.2]
saśaṅkhaśuktikājālaṃ samīnamakaraṃ śaraiḥ | [Rām, Yu, 14 10.1]
adya yuddhena mahatā samudraṃ pariśoṣaye | [Rām, Yu, 14 10.2]
kṣamayā hi samāyuktaṃ mām ayaṃ makarālayaḥ | [Rām, Yu, 14 11.1]
asamarthaṃ vijānāti dhik kṣamām īdṛśe jane | [Rām, Yu, 14 11.2]
cāpam ānaya saumitre śarāṃścāśīviṣopamān | [Rām, Yu, 14 12.1]
adyākṣobhyam api kruddhaḥ kṣobhayiṣyāmi sāgaram | [Rām, Yu, 14 12.2]
velāsu kṛtamaryādaṃ sahasormisamākulam | [Rām, Yu, 14 13.1]
nirmaryādaṃ kariṣyāmi sāyakair varuṇālayam | [Rām, Yu, 14 13.2]
evam uktvā dhanuṣpāṇiḥ krodhavisphāritekṣaṇaḥ | [Rām, Yu, 14 14.1]
babhūva rāmo durdharṣo yugāntāgnir iva jvalan | [Rām, Yu, 14 14.2]
saṃpīḍya ca dhanur ghoraṃ kampayitvā śarair jagat | [Rām, Yu, 14 15.1]
mumoca viśikhān ugrān vajrāṇīva śatakratuḥ | [Rām, Yu, 14 15.2]
te jvalanto mahāvegāstejasā sāyakottamāḥ | [Rām, Yu, 14 16.1]
praviśanti samudrasya salilaṃ trastapannagam | [Rām, Yu, 14 16.2]
tato vegaḥ samudrasya sanakramakaro mahān | [Rām, Yu, 14 17.1]
saṃbabhūva mahāghoraḥ samārutaravastadā | [Rām, Yu, 14 17.2]
mahormimālāvitataḥ śaṅkhaśuktisamākulaḥ | [Rām, Yu, 14 18.1]
sadhūmaparivṛttormiḥ sahasābhūnmahodadhiḥ | [Rām, Yu, 14 18.2]
vyathitāḥ pannagāścāsan dīptāsyā dīptalocanāḥ | [Rām, Yu, 14 19.1]
dānavāśca mahāvīryāḥ pātālatalavāsinaḥ | [Rām, Yu, 14 19.2]
ūrmayaḥ sindhurājasya sanakramakarāstadā | [Rām, Yu, 14 20.1]
vindhyamandarasaṃkāśāḥ samutpetuḥ sahasraśaḥ | [Rām, Yu, 14 20.2]
āghūrṇitataraṅgaughaḥ saṃbhrāntoragarākṣasaḥ | [Rām, Yu, 14 21.1]
udvartitamahāgrāhaḥ saṃvṛttaḥ salilāśayaḥ | [Rām, Yu, 14 21.2]
{Rām, Yu, 15}
tato madhyāt samudrasya sāgaraḥ svayam utthitaḥ | [Rām, Yu, 15 1.1]
udayan hi mahāśailānmeror iva divākaraḥ | [Rām, Yu, 15 1.2]
pannagaiḥ saha dīptāsyaiḥ samudraḥ pratyadṛśyata | [Rām, Yu, 15 1.3]
snigdhavaidūryasaṃkāśo jāmbūnadavibhūṣitaḥ | [Rām, Yu, 15 2.1]
raktamālyāmbaradharaḥ padmapatranibhekṣaṇaḥ | [Rām, Yu, 15 2.2]
sāgaraḥ samatikramya pūrvam āmantrya vīryavān | [Rām, Yu, 15 3.1]
abravīt prāñjalir vākyaṃ rāghavaṃ śarapāṇinam | [Rām, Yu, 15 3.2]
pṛthivī vāyur ākāśam āpo jyotiśca rāghavaḥ | [Rām, Yu, 15 4.1]
svabhāve saumya tiṣṭhanti śāśvataṃ mārgam āśritāḥ | [Rām, Yu, 15 4.2]
tatsvabhāvo mamāpyeṣa yad agādho 'ham aplavaḥ | [Rām, Yu, 15 5.1]
vikārastu bhaved gādha etat te pravadāmyaham | [Rām, Yu, 15 5.2]
na kāmānna ca lobhād vā na bhayāt pārthivātmaja | [Rām, Yu, 15 6.1]
grāhanakrākulajalaṃ stambhayeyaṃ kathaṃcana | [Rām, Yu, 15 6.2]
vidhāsye rāma yenāpi viṣahiṣye hyahaṃ tathā | [Rām, Yu, 15 7.1]
grāhā na prahariṣyanti yāvat senā tariṣyati | [Rām, Yu, 15 7.2]
ayaṃ saumya nalo nāma tanujo viśvakarmaṇaḥ | [Rām, Yu, 15 8.1]
pitrā dattavaraḥ śrīmān pratimo viśvakarmaṇaḥ | [Rām, Yu, 15 8.2]
eṣa setuṃ mahotsāhaḥ karotu mayi vānaraḥ | [Rām, Yu, 15 9.1]
tam ahaṃ dhārayiṣyāmi tathā hyeṣa yathā pitā | [Rām, Yu, 15 9.2]
evam uktvodadhir naṣṭaḥ samutthāya nalastataḥ | [Rām, Yu, 15 10.1]
abravīd vānaraśreṣṭho vākyaṃ rāmaṃ mahābalaḥ | [Rām, Yu, 15 10.2]
ahaṃ setuṃ kariṣyāmi vistīrṇe varuṇālaye | [Rām, Yu, 15 11.1]
pituḥ sāmarthyam āsthāya tattvam āha mahodadhiḥ | [Rām, Yu, 15 11.2]
mama mātur varo datto mandare viśvakarmaṇā | [Rām, Yu, 15 12.1]
aurasastasya putro 'haṃ sadṛśo viśvakarmaṇā | [Rām, Yu, 15 12.2]
na cāpyaham anukto vai prabrūyām ātmano guṇān | [Rām, Yu, 15 13.1]
kāmam adyaiva badhnantu setuṃ vānarapuṃgavāḥ | [Rām, Yu, 15 13.2]
tato nisṛṣṭā rāmeṇa sarvato hariyūthapāḥ | [Rām, Yu, 15 14.1]
abhipetur mahāraṇyaṃ hṛṣṭāḥ śatasahasraśaḥ | [Rām, Yu, 15 14.2]
te nagānnagasaṃkāśāḥ śākhāmṛgagaṇarṣabhāḥ | [Rām, Yu, 15 15.1]
babhañjur vānarāstatra pracakarṣuśca sāgaram | [Rām, Yu, 15 15.2]
te sālaiścāśvakarṇaiśca dhavair vaṃśaiśca vānarāḥ | [Rām, Yu, 15 16.1]
kuṭajair arjunaistālaistilakaistimiśair api | [Rām, Yu, 15 16.2]
bilvakaiḥ saptaparṇaiśca karṇikāraiśca puṣpitaiḥ | [Rām, Yu, 15 17.1]
cūtaiścāśokavṛkṣaiśca sāgaraṃ samapūrayan | [Rām, Yu, 15 17.2]
samūlāṃśca vimūlāṃśca pādapān harisattamāḥ | [Rām, Yu, 15 18.1]
indraketūn ivodyamya prajahrur harayastarūn | [Rām, Yu, 15 18.2]
prakṣipyamāṇair acalaiḥ sahasā jalam uddhatam | [Rām, Yu, 15 19.1]
samutpatitam ākāśam apāsarpat tatastataḥ | [Rām, Yu, 15 19.2]
daśayojanavistīrṇaṃ śatayojanam āyatam | [Rām, Yu, 15 20.1]
nalaścakre mahāsetuṃ madhye nadanadīpateḥ | [Rām, Yu, 15 20.2]
śilānāṃ kṣipyamāṇānāṃ śailānāṃ tatra pātyatām | [Rām, Yu, 15 21.1]
babhūva tumulaḥ śabdastadā tasminmahodadhau | [Rām, Yu, 15 21.2]
sa nalena kṛtaḥ setuḥ sāgare makarālaye | [Rām, Yu, 15 22.1]
śuśubhe subhagaḥ śrīmān svātīpatha ivāmbare | [Rām, Yu, 15 22.2]
tato devāḥ sagandharvāḥ siddhāśca paramarṣayaḥ | [Rām, Yu, 15 23.1]
āplavantaḥ plavantaśca garjantaśca plavaṃgamāḥ | [Rām, Yu, 15 24.1]
tam acintyam asahyaṃ ca adbhutaṃ lomaharṣaṇam | [Rām, Yu, 15 24.2]
dadṛśuḥ sarvabhūtāni sāgare setubandhanam | [Rām, Yu, 15 24.3]
tāni koṭisahasrāṇi vānarāṇāṃ mahaujasām | [Rām, Yu, 15 25.1]
badhnantaḥ sāgare setuṃ jagmuḥ pāraṃ mahodadheḥ | [Rām, Yu, 15 25.2]
viśālaḥ sukṛtaḥ śrīmān subhūmiḥ susamāhitaḥ | [Rām, Yu, 15 26.1]
aśobhata mahāsetuḥ sīmanta iva sāgare | [Rām, Yu, 15 26.2]
tataḥ pāre samudrasya gadāpāṇir vibhīṣaṇaḥ | [Rām, Yu, 15 27.1]
pareṣām abhighātārtham atiṣṭhat sacivaiḥ saha | [Rām, Yu, 15 27.2]
agratastasya sainyasya śrīmān rāmaḥ salakṣmaṇaḥ | [Rām, Yu, 15 28.1]
jagāma dhanvī dharmātmā sugrīveṇa samanvitaḥ | [Rām, Yu, 15 28.2]
anye madhyena gacchanti pārśvato 'nye plavaṃgamāḥ | [Rām, Yu, 15 29.1]
salile prapatantyanye mārgam anye na lebhire | [Rām, Yu, 15 29.2]
kecid vaihāyasagatāḥ suparṇā iva pupluvuḥ | [Rām, Yu, 15 29.3]
ghoṣeṇa mahatā ghoṣaṃ sāgarasya samucchritam | [Rām, Yu, 15 30.1]
bhīmam antardadhe bhīmā tarantī harivāhinī | [Rām, Yu, 15 30.2]
vānarāṇāṃ hi sā tīrṇā vāhinī nalasetunā | [Rām, Yu, 15 31.1]
tīre niviviśe rājñā bahumūlaphalodake | [Rām, Yu, 15 31.2]
tad adbhutaṃ rāghavakarma duṣkaraṃ samīkṣya devāḥ saha siddhacāraṇaiḥ | [Rām, Yu, 15 32.1]
upetya rāmaṃ sahitā maharṣibhiḥ samabhyaṣiñcan suśubhair jalaiḥ pṛthak | [Rām, Yu, 15 32.2]
jayasva śatrūnnaradeva medinīṃ sasāgarāṃ pālaya śāśvatīḥ samāḥ | [Rām, Yu, 15 33.1]
itīva rāmaṃ naradevasatkṛtaṃ śubhair vacobhir vividhair apūjayan | [Rām, Yu, 15 33.2]
{Rām, Yu, 16}
sabale sāgaraṃ tīrṇe rāme daśarathātmaje | [Rām, Yu, 16 1.1]
amātyau rāvaṇaḥ śrīmān abravīcchukasāraṇau | [Rām, Yu, 16 1.2]
samagraṃ sāgaraṃ tīrṇaṃ dustaraṃ vānaraṃ balam | [Rām, Yu, 16 2.1]
abhūtapūrvaṃ rāmeṇa sāgare setubandhanam | [Rām, Yu, 16 2.2]
sāgare setubandhaṃ tu na śraddadhyāṃ kathaṃcana | [Rām, Yu, 16 3.1]
avaśyaṃ cāpi saṃkhyeyaṃ tanmayā vānaraṃ balam | [Rām, Yu, 16 3.2]
bhavantau vānaraṃ sainyaṃ praviśyānupalakṣitau | [Rām, Yu, 16 4.1]
parimāṇaṃ ca vīryaṃ ca ye ca mukhyāḥ plavaṃgamāḥ | [Rām, Yu, 16 4.2]
mantriṇo ye ca rāmasya sugrīvasya ca saṃmatāḥ | [Rām, Yu, 16 5.1]
ye pūrvam abhivartante ye ca śūrāḥ plavaṃgamāḥ | [Rām, Yu, 16 5.2]
sa ca setur yathā baddhaḥ sāgare salilārṇave | [Rām, Yu, 16 6.1]
niveśaśca yathā teṣāṃ vānarāṇāṃ mahātmanām | [Rām, Yu, 16 6.2]
rāmasya vyavasāyaṃ ca vīryaṃ praharaṇāni ca | [Rām, Yu, 16 7.1]
lakṣmaṇasya ca vīrasya tattvato jñātum arhatha | [Rām, Yu, 16 7.2]
kaśca senāpatisteṣāṃ vānarāṇāṃ mahaujasām | [Rām, Yu, 16 8.1]
etajjñātvā yathātattvaṃ śīghram āgantum arhathaḥ | [Rām, Yu, 16 8.2]
iti pratisamādiṣṭau rākṣasau śukasāraṇau | [Rām, Yu, 16 9.1]
harirūpadharau vīrau praviṣṭau vānaraṃ balam | [Rām, Yu, 16 9.2]
tatastad vānaraṃ sainyam acintyaṃ lomaharṣaṇam | [Rām, Yu, 16 10.1]
saṃkhyātuṃ nādhyagacchetāṃ tadā tau śukasāraṇau | [Rām, Yu, 16 10.2]
tat sthitaṃ parvatāgreṣu nirdareṣu guhāsu ca | [Rām, Yu, 16 11.1]
samudrasya ca tīreṣu vaneṣūpavaneṣu ca | [Rām, Yu, 16 11.2]
taramāṇaṃ ca tīrṇaṃ ca tartukāmaṃ ca sarvaśaḥ | [Rām, Yu, 16 12.1]
niviṣṭaṃ niviśaccaiva bhīmanādaṃ mahābalam | [Rām, Yu, 16 12.2]
tau dadarśa mahātejāḥ pracchannau ca vibhīṣaṇaḥ | [Rām, Yu, 16 13.1]
ācacakṣe 'tha rāmāya gṛhītvā śukasāraṇau | [Rām, Yu, 16 13.2]
laṅkāyāḥ samanuprāptau cārau parapuraṃjayau | [Rām, Yu, 16 13.3]
tau dṛṣṭvā vyathitau rāmaṃ nirāśau jīvite tadā | [Rām, Yu, 16 14.1]
kṛtāñjalipuṭau bhītau vacanaṃ cedam ūcatuḥ | [Rām, Yu, 16 14.2]
āvām ihāgatau saumya rāvaṇaprahitāvubhau | [Rām, Yu, 16 15.1]
parijñātuṃ balaṃ kṛtsnaṃ tavedaṃ raghunandana | [Rām, Yu, 16 15.2]
tayostad vacanaṃ śrutvā rāmo daśarathātmajaḥ | [Rām, Yu, 16 16.1]
abravīt prahasan vākyaṃ sarvabhūtahite rataḥ | [Rām, Yu, 16 16.2]
yadi dṛṣṭaṃ balaṃ kṛtsnaṃ vayaṃ vā susamīkṣitāḥ | [Rām, Yu, 16 17.1]
yathoktaṃ vā kṛtaṃ kāryaṃ chandataḥ pratigamyatām | [Rām, Yu, 16 17.2]
praviśya nagarīṃ laṅkāṃ bhavadbhyāṃ dhanadānujaḥ | [Rām, Yu, 16 18.1]
vaktavyo rakṣasāṃ rājā yathoktaṃ vacanaṃ mama | [Rām, Yu, 16 18.2]
yad balaṃ ca samāśritya sītāṃ me hṛtavān asi | [Rām, Yu, 16 19.1]
tad darśaya yathākāmaṃ sasainyaḥ sahabāndhavaḥ | [Rām, Yu, 16 19.2]
śvaḥ kāle nagarīṃ laṅkāṃ saprākārāṃ satoraṇām | [Rām, Yu, 16 20.1]
rākṣasaṃ ca balaṃ paśya śarair vidhvaṃsitaṃ mayā | [Rām, Yu, 16 20.2]
ghoraṃ roṣam ahaṃ mokṣye balaṃ dhāraya rāvaṇa | [Rām, Yu, 16 21.1]
śvaḥkāle vajravān vajraṃ dānaveṣviva vāsavaḥ | [Rām, Yu, 16 21.2]
iti pratisamādiṣṭau rākṣasau śukasāraṇau | [Rām, Yu, 16 22.1]
āgamya nagarīṃ laṅkām abrūtāṃ rākṣasādhipam | [Rām, Yu, 16 22.2]
vibhīṣaṇagṛhītau tu vadhārhau rākṣaseśvara | [Rām, Yu, 16 23.1]
dṛṣṭvā dharmātmanā muktau rāmeṇāmitatejasā | [Rām, Yu, 16 23.2]
ekasthānagatā yatra catvāraḥ puruṣarṣabhāḥ | [Rām, Yu, 16 24.1]
lokapālopamāḥ śūrāḥ kṛtāstrā dṛḍhavikramāḥ | [Rām, Yu, 16 24.2]
rāmo dāśarathiḥ śrīmāṃl lakṣmaṇaśca vibhīṣaṇaḥ | [Rām, Yu, 16 25.1]
sugrīvaśca mahātejā mahendrasamavikramaḥ | [Rām, Yu, 16 25.2]
ete śaktāḥ purīṃ laṅkāṃ saprākārāṃ satoraṇām | [Rām, Yu, 16 26.1]
utpāṭya saṃkrāmayituṃ sarve tiṣṭhantu vānarāḥ | [Rām, Yu, 16 26.2]
yādṛśaṃ tasya rāmasya rūpaṃ praharaṇāni ca | [Rām, Yu, 16 27.1]
vadhiṣyati purīṃ laṅkām ekastiṣṭhantu te trayaḥ | [Rām, Yu, 16 27.2]
rāmalakṣmaṇaguptā sā sugrīveṇa ca vāhinī | [Rām, Yu, 16 28.1]
babhūva durdharṣatarā sarvair api surāsuraiḥ | [Rām, Yu, 16 28.2]
prahṛṣṭarūpā dhvajinī vanaukasāṃ mahātmanāṃ saṃprati yoddhum icchatām | [Rām, Yu, 16 29.1]
alaṃ virodhena śamo vidhīyatāṃ pradīyatāṃ dāśarathāya maithilī | [Rām, Yu, 16 29.2]
{Rām, Yu, 17}
tad vacaḥ pathyam aklībaṃ sāraṇenābhibhāṣitam | [Rām, Yu, 17 1.1]
niśamya rāvaṇo rājā pratyabhāṣata sāraṇam | [Rām, Yu, 17 1.2]
yadi mām abhiyuñjīran devagandharvadānavāḥ | [Rām, Yu, 17 2.1]
naiva sītāṃ pradāsyāmi sarvalokabhayād api | [Rām, Yu, 17 2.2]
tvaṃ tu saumya paritrasto haribhir nirjito bhṛśam | [Rām, Yu, 17 3.1]
pratipradānam adyaiva sītāyāḥ sādhu manyase | [Rām, Yu, 17 3.2]
ko hi nāma sapatno māṃ samare jetum arhati | [Rām, Yu, 17 3.3]
ityuktvā paruṣaṃ vākyaṃ rāvaṇo rākṣasādhipaḥ | [Rām, Yu, 17 4.1]
āruroha tataḥ śrīmān prāsādaṃ himapāṇḍuram | [Rām, Yu, 17 4.2]
bahutālasamutsedhaṃ rāvaṇo 'tha didṛkṣayā | [Rām, Yu, 17 4.3]
tābhyāṃ carābhyāṃ sahito rāvaṇaḥ krodhamūrchitaḥ | [Rām, Yu, 17 5.1]
paśyamānaḥ samudraṃ ca parvatāṃśca vanāni ca | [Rām, Yu, 17 5.2]
dadarśa pṛthivīdeśaṃ susampūrṇaṃ plavaṃgamaiḥ | [Rām, Yu, 17 5.3]
tad apāram asaṃkhyeyaṃ vānarāṇāṃ mahad balam | [Rām, Yu, 17 6.1]
ālokya rāvaṇo rājā paripapraccha sāraṇam | [Rām, Yu, 17 6.2]
eṣāṃ vānaramukhyānāṃ ke śūrāḥ ke mahābalāḥ | [Rām, Yu, 17 7.1]
ke pūrvam abhivartante mahotsāhāḥ samantataḥ | [Rām, Yu, 17 7.2]
keṣāṃ śṛṇoti sugrīvaḥ ke vā yūthapayūthapāḥ | [Rām, Yu, 17 8.1]
sāraṇācakṣva me sarvaṃ ke pradhānāḥ plavaṃgamāḥ | [Rām, Yu, 17 8.2]
sāraṇo rākṣasendrasya vacanaṃ paripṛcchataḥ | [Rām, Yu, 17 9.1]
ācacakṣe 'tha mukhyajño mukhyāṃstāṃstu vanaukasaḥ | [Rām, Yu, 17 9.2]
eṣa yo 'bhimukho laṅkāṃ nardaṃstiṣṭhati vānaraḥ | [Rām, Yu, 17 10.1]
yūthapānāṃ sahasrāṇāṃ śatena parivāritaḥ | [Rām, Yu, 17 10.2]
yasya ghoṣeṇa mahatā saprākārā satoraṇā | [Rām, Yu, 17 11.1]
laṅkā pravepate sarvā saśailavanakānanā | [Rām, Yu, 17 11.2]
sarvaśākhāmṛgendrasya sugrīvasya mahātmanaḥ | [Rām, Yu, 17 12.1]
balāgre tiṣṭhate vīro nīlo nāmaiṣa yūthapaḥ | [Rām, Yu, 17 12.2]
bāhū pragṛhya yaḥ padbhyāṃ mahīṃ gacchati vīryavān | [Rām, Yu, 17 13.1]
laṅkām abhimukhaḥ kopād abhīkṣṇaṃ ca vijṛmbhate | [Rām, Yu, 17 13.2]
giriśṛṅgapratīkāśaḥ padmakiñjalkasaṃnibhaḥ | [Rām, Yu, 17 14.1]
sphoṭayatyabhisaṃrabdho lāṅgūlaṃ ca punaḥ punaḥ | [Rām, Yu, 17 14.2]
yasya lāṅgūlaśabdena svanantīva diśo daśa | [Rām, Yu, 17 15.1]
eṣa vānararājena sugrīveṇābhiṣecitaḥ | [Rām, Yu, 17 15.2]
yauvarājye 'ṅgado nāma tvām āhvayati saṃyuge | [Rām, Yu, 17 15.3]
ye tu viṣṭabhya gātrāṇi kṣveḍayanti nadanti ca | [Rām, Yu, 17 16.1]
utthāya ca vijṛmbhante krodhena haripuṃgavāḥ | [Rām, Yu, 17 16.2]
ete duṣprasahā ghorāścaṇḍāścaṇḍaparākramāḥ | [Rām, Yu, 17 17.1]
aṣṭau śatasahasrāṇi daśakoṭiśatāni ca | [Rām, Yu, 17 17.2]
ya enam anugacchanti vīrāścandanavāsinaḥ | [Rām, Yu, 17 18.1]
eṣa āśaṃsate laṅkāṃ svenānīkena marditum | [Rām, Yu, 17 18.2]
śveto rajatasaṃkāśaḥ sabalo bhīmavikramaḥ | [Rām, Yu, 17 19.1]
buddhimān vānaraḥ śūrastriṣu lokeṣu viśrutaḥ | [Rām, Yu, 17 19.2]
tūrṇaṃ sugrīvam āgamya punar gacchati vānaraḥ | [Rām, Yu, 17 20.1]
vibhajan vānarīṃ senām anīkāni praharṣayan | [Rām, Yu, 17 20.2]
yaḥ purā gomatītīre ramyaṃ paryeti parvatam | [Rām, Yu, 17 21.1]
nāmnā saṃkocano nāma nānānagayuto giriḥ | [Rām, Yu, 17 21.2]
tatra rājyaṃ praśāstyeṣa kumudo nāma yūthapaḥ | [Rām, Yu, 17 22.1]
yo 'sau śatasahasrāṇāṃ sahasraṃ parikarṣati | [Rām, Yu, 17 22.2]
yasya vālā bahuvyāmā dīrghalāṅgūlam āśritāḥ | [Rām, Yu, 17 23.1]
tāmrāḥ pītāḥ sitāḥ śvetāḥ prakīrṇā ghorakarmaṇaḥ | [Rām, Yu, 17 23.2]
adīno roṣaṇaścaṇḍaḥ saṃgrāmam abhikāṅkṣati | [Rām, Yu, 17 24.1]
eṣaivāśaṃsate laṅkāṃ svenānīkena marditum | [Rām, Yu, 17 24.2]
yastveṣa siṃhasaṃkāśaḥ kapilo dīrghakesaraḥ | [Rām, Yu, 17 25.1]
nibhṛtaḥ prekṣate laṅkāṃ didhakṣann iva cakṣuṣā | [Rām, Yu, 17 25.2]
vindhyaṃ kṛṣṇagiriṃ sahyaṃ parvataṃ ca sudarśanam | [Rām, Yu, 17 26.1]
rājan satatam adhyāste rambho nāmaiṣa yūthapaḥ | [Rām, Yu, 17 26.2]
śataṃ śatasahasrāṇāṃ triṃśacca hariyūthapāḥ | [Rām, Yu, 17 27.1]
parivāryānugacchanti laṅkāṃ marditum ojasā | [Rām, Yu, 17 27.2]
yastu karṇau vivṛṇute jṛmbhate ca punaḥ punaḥ | [Rām, Yu, 17 28.1]
na ca saṃvijate mṛtyor na ca yūthād vidhāvati | [Rām, Yu, 17 28.2]
mahābalo vītabhayo ramyaṃ sālveyaparvatam | [Rām, Yu, 17 29.1]
rājan satatam adhyāste śarabho nāma yūthapaḥ | [Rām, Yu, 17 29.2]
etasya balinaḥ sarve vihārā nāma yūthapāḥ | [Rām, Yu, 17 30.1]
rājañ śatasahasrāṇi catvāriṃśat tathaiva ca | [Rām, Yu, 17 30.2]
yastu megha ivākāśaṃ mahān āvṛtya tiṣṭhati | [Rām, Yu, 17 31.1]
madhye vānaravīrāṇāṃ surāṇām iva vāsavaḥ | [Rām, Yu, 17 31.2]
bherīṇām iva saṃnādo yasyaiṣa śrūyate mahān | [Rām, Yu, 17 32.1]
ghoraḥ śākhāmṛgendrāṇāṃ saṃgrāmam abhikāṅkṣatām | [Rām, Yu, 17 32.2]
eṣa parvatam adhyāste pāriyātram anuttamam | [Rām, Yu, 17 33.1]
yuddhe duṣprasaho nityaṃ panaso nāma yūthapaḥ | [Rām, Yu, 17 33.2]
enaṃ śatasahasrāṇāṃ śatārdhaṃ paryupāsate | [Rām, Yu, 17 34.1]
yūthapā yūthapaśreṣṭhaṃ yeṣāṃ yūthāni bhāgaśaḥ | [Rām, Yu, 17 34.2]
yastu bhīmāṃ pravalgantīṃ camūṃ tiṣṭhati śobhayan | [Rām, Yu, 17 35.1]
sthitāṃ tīre samudrasya dvitīya iva sāgaraḥ | [Rām, Yu, 17 35.2]
eṣa dardarasaṃkāśo vinato nāma yūthapaḥ | [Rām, Yu, 17 36.1]
pibaṃścarati parṇāśāṃ nadīnām uttamāṃ nadīm | [Rām, Yu, 17 36.2]
ṣaṣṭiḥ śatasahasrāṇi balam asya plavaṃgamāḥ | [Rām, Yu, 17 37.1]
tvām āhvayati yuddhāya krathano nāma yūthapaḥ | [Rām, Yu, 17 37.2]
yastu gairikavarṇābhaṃ vapuḥ puṣyati vānaraḥ | [Rām, Yu, 17 38.1]
gavayo nāma tejasvī tvāṃ krodhād abhivartate | [Rām, Yu, 17 38.2]
enaṃ śatasahasrāṇi saptatiḥ paryupāsate | [Rām, Yu, 17 39.1]
eṣa āśaṃsate laṅkāṃ svenānīkena marditum | [Rām, Yu, 17 39.2]
ete duṣprasahā ghorā balinaḥ kāmarūpiṇaḥ | [Rām, Yu, 17 40.1]
yūthapā yūthapaśreṣṭhā yeṣāṃ saṃkhyā na vidyate | [Rām, Yu, 17 40.2]
{Rām, Yu, 18}
tāṃstu te 'haṃ pravakṣyāmi prekṣamāṇasya yūthapān | [Rām, Yu, 18 1.1]
rāghavārthe parākrāntā ye na rakṣanti jīvitam | [Rām, Yu, 18 1.2]
snigdhā yasya bahuśyāmā vālā lāṅgūlam āśritāḥ | [Rām, Yu, 18 2.1]
tāmrāḥ pītāḥ sitāḥ śvetāḥ prakīrṇā ghorakarmaṇaḥ | [Rām, Yu, 18 2.2]
pragṛhītāḥ prakāśante sūryasyeva marīcayaḥ | [Rām, Yu, 18 3.1]
pṛthivyāṃ cānukṛṣyante haro nāmaiṣa yūthapaḥ | [Rām, Yu, 18 3.2]
yaṃ pṛṣṭhato 'nugacchanti śataśo 'tha sahasraśaḥ | [Rām, Yu, 18 4.1]
drumān udyamya sahitā laṅkārohaṇatatparāḥ | [Rām, Yu, 18 4.2]
eṣa koṭīsahasreṇa vānarāṇāṃ mahaujasām | [Rām, Yu, 18 5.1]
ākāṅkṣate tvāṃ saṃgrāme jetuṃ parapuraṃjaya | [Rām, Yu, 18 5.2]
nīlān iva mahāmeghāṃstiṣṭhato yāṃstu paśyasi | [Rām, Yu, 18 6.1]
asitāñjanasaṃkāśān yuddhe satyaparākramān | [Rām, Yu, 18 6.2]
nakhadaṃṣṭrāyudhān vīrāṃstīkṣṇakopān bhayāvahān | [Rām, Yu, 18 7.1]
asaṃkhyeyān anirdeśyān paraṃ pāram ivodadheḥ | [Rām, Yu, 18 7.2]
parvateṣu ca ye kecid viṣameṣu nadīṣu ca | [Rām, Yu, 18 8.1]
ete tvām abhivartante rājann ṛkṣāḥ sudāruṇāḥ | [Rām, Yu, 18 8.2]
eṣāṃ madhye sthito rājan bhīmākṣo bhīmadarśanaḥ | [Rām, Yu, 18 9.1]
parjanya iva jīmūtaiḥ samantāt parivāritaḥ | [Rām, Yu, 18 9.2]
ṛkṣavantaṃ giriśreṣṭham adhyāste narmadāṃ piban | [Rām, Yu, 18 10.1]
sarvarkṣāṇām adhipatir dhūmro nāmaiṣa yūthapaḥ | [Rām, Yu, 18 10.2]
yavīyān asya tu bhrātā paśyainaṃ parvatopamam | [Rām, Yu, 18 11.1]
bhrātrā samāno rūpeṇa viśiṣṭastu parākrame | [Rām, Yu, 18 11.2]
sa eṣa jāmbavānnāma mahāyūthapayūthapaḥ | [Rām, Yu, 18 12.1]
praśānto guruvartī ca samprahāreṣvamarṣaṇaḥ | [Rām, Yu, 18 12.2]
etena sāhyaṃ sumahat kṛtaṃ śakrasya dhīmatā | [Rām, Yu, 18 13.1]
devāsure jāmbavatā labdhāśca bahavo varāḥ | [Rām, Yu, 18 13.2]
āruhya parvatāgrebhyo mahābhravipulāḥ śilāḥ | [Rām, Yu, 18 14.1]
muñcanti vipulākārā na mṛtyor udvijanti ca | [Rām, Yu, 18 14.2]
rākṣasānāṃ ca sadṛśāḥ piśācānāṃ ca romaśāḥ | [Rām, Yu, 18 15.1]
etasya sainye bahavo vicarantyagnitejasaḥ | [Rām, Yu, 18 15.2]
yaṃ tvenam abhisaṃrabdhaṃ plavamānam iva sthitam | [Rām, Yu, 18 16.1]
prekṣante vānarāḥ sarve sthitaṃ yūthapayūthapam | [Rām, Yu, 18 16.2]
eṣa rājan sahasrākṣaṃ paryupāste harīśvaraḥ | [Rām, Yu, 18 17.1]
balena balasampanno rambho nāmaiṣa yūthapaḥ | [Rām, Yu, 18 17.2]
yaḥ sthitaṃ yojane śailaṃ gacchan pārśvena sevate | [Rām, Yu, 18 18.1]
ūrdhvaṃ tathaiva kāyena gataḥ prāpnoti yojanam | [Rām, Yu, 18 18.2]
yasmānna paramaṃ rūpaṃ catuṣpādeṣu vidyate | [Rām, Yu, 18 19.1]
śrutaḥ saṃnādano nāma vānarāṇāṃ pitāmahaḥ | [Rām, Yu, 18 19.2]
yena yuddhaṃ tadā dattaṃ raṇe śakrasya dhīmatā | [Rām, Yu, 18 20.1]
parājayaśca na prāptaḥ so 'yaṃ yūthapayūthapaḥ | [Rām, Yu, 18 20.2]
yasya vikramamāṇasya śakrasyeva parākramaḥ | [Rām, Yu, 18 20.3]
eṣa gandharvakanyāyām utpannaḥ kṛṣṇavartmanā | [Rām, Yu, 18 21.1]
purā devāsure yuddhe sāhyārthaṃ tridivaukasām | [Rām, Yu, 18 21.2]
yasya vaiśravaṇo rājā jambūm upaniṣevate | [Rām, Yu, 18 22.1]
yo rājā parvatendrāṇāṃ bahukiṃnarasevinām | [Rām, Yu, 18 22.2]
vihārasukhado nityaṃ bhrātuste rākṣasādhipa | [Rām, Yu, 18 23.1]
tatraiṣa vasati śrīmān balavān vānararṣabhaḥ | [Rām, Yu, 18 23.2]
yuddheṣvakatthano nityaṃ krathano nāma yūthapaḥ | [Rām, Yu, 18 23.3]
vṛtaḥ koṭisahasreṇa harīṇāṃ samupasthitaḥ | [Rām, Yu, 18 24.1]
eṣaivāśaṃsate laṅkāṃ svenānīkena marditum | [Rām, Yu, 18 24.2]
yo gaṅgām anu paryeti trāsayan hastiyūthapān | [Rām, Yu, 18 25.1]
hastināṃ vānarāṇāṃ ca pūrvavairam anusmaran | [Rām, Yu, 18 25.2]
eṣa yūthapatir netā gacchan giriguhāśayaḥ | [Rām, Yu, 18 26.1]
harīṇāṃ vāhinīmukhyo nadīṃ haimavatīm anu | [Rām, Yu, 18 26.2]
uśīrabījam āśritya parvataṃ mandaropamam | [Rām, Yu, 18 27.1]
ramate vānaraśreṣṭho divi śakra iva svayam | [Rām, Yu, 18 27.2]
enaṃ śatasahasrāṇāṃ sahasram abhivartate | [Rām, Yu, 18 28.1]
eṣa durmarṣaṇo rājan pramāthī nāma yūthapaḥ | [Rām, Yu, 18 28.2]
vātenevoddhataṃ meghaṃ yam enam anupaśyasi | [Rām, Yu, 18 29.1]
vivartamānaṃ bahuśo yatraitad bahulaṃ rajaḥ | [Rām, Yu, 18 29.2]
ete 'sitamukhā ghorā golāṅgūlā mahābalāḥ | [Rām, Yu, 18 30.1]
śataṃ śatasahasrāṇi dṛṣṭvā vai setubandhanam | [Rām, Yu, 18 30.2]
golāṅgūlaṃ mahāvegaṃ gavākṣaṃ nāma yūthapam | [Rām, Yu, 18 31.1]
parivāryābhivartante laṅkāṃ marditum ojasā | [Rām, Yu, 18 31.2]
bhramarācaritā yatra sarvakāmaphaladrumāḥ | [Rām, Yu, 18 32.1]
yaṃ sūryatulyavarṇābham anuparyeti parvatam | [Rām, Yu, 18 32.2]
yasya bhāsā sadā bhānti tadvarṇā mṛgapakṣiṇaḥ | [Rām, Yu, 18 33.1]
yasya prasthaṃ mahātmāno na tyajanti maharṣayaḥ | [Rām, Yu, 18 33.2]
tatraiṣa ramate rājan ramye kāñcanaparvate | [Rām, Yu, 18 34.1]
mukhyo vānaramukhyānāṃ kesarī nāma yūthapaḥ | [Rām, Yu, 18 34.2]
ṣaṣṭir girisahasrāṇāṃ ramyāḥ kāñcanaparvatāḥ | [Rām, Yu, 18 35.1]
teṣāṃ madhye girivarastvam ivānagha rakṣasām | [Rām, Yu, 18 35.2]
tatraite kapilāḥ śvetāstāmrāsyā madhupiṅgalāḥ | [Rām, Yu, 18 36.1]
nivasantyuttamagirau tīkṣṇadaṃṣṭrānakhāyudhāḥ | [Rām, Yu, 18 36.2]
siṃhā iva caturdaṃṣṭrā vyāghrā iva durāsadāḥ | [Rām, Yu, 18 37.1]
sarve vaiśvānarasamā jvalitāśīviṣopamāḥ | [Rām, Yu, 18 37.2]
sudīrghāñcitalāṅgūlā mattamātaṃgasaṃnibhāḥ | [Rām, Yu, 18 38.1]
mahāparvatasaṃkāśā mahājīmūtanisvanāḥ | [Rām, Yu, 18 38.2]
eṣa caiṣām adhipatir madhye tiṣṭhati vīryavān | [Rām, Yu, 18 39.1]
nāmnā pṛthivyāṃ vikhyāto rājañ śatabalīti yaḥ | [Rām, Yu, 18 39.2]
eṣaivāśaṃsate laṅkāṃ svenānīkena marditum | [Rām, Yu, 18 39.3]
gajo gavākṣo gavayo nalo nīlaśca vānaraḥ | [Rām, Yu, 18 40.1]
ekaika eva yūthānāṃ koṭibhir daśabhir vṛtaḥ | [Rām, Yu, 18 40.2]
tathānye vānaraśreṣṭhā vindhyaparvatavāsinaḥ | [Rām, Yu, 18 41.1]
na śakyante bahutvāt tu saṃkhyātuṃ laghuvikramāḥ | [Rām, Yu, 18 41.2]
sarve mahārāja mahāprabhāvāḥ sarve mahāśailanikāśakāyāḥ | [Rām, Yu, 18 42.1]
sarve samarthāḥ pṛthivīṃ kṣaṇena kartuṃ pravidhvastavikīrṇaśailām | [Rām, Yu, 18 42.2]
{Rām, Yu, 19}
sāraṇasya vacaḥ śrutvā rāvaṇaṃ rākṣasādhipam | [Rām, Yu, 19 1.1]
balam ālokayan sarvaṃ śuko vākyam athābravīt | [Rām, Yu, 19 1.2]
sthitān paśyasi yān etānmattān iva mahādvipān | [Rām, Yu, 19 2.1]
nyagrodhān iva gāṅgeyān sālān haimavatān iva | [Rām, Yu, 19 2.2]
ete duṣprasahā rājan balinaḥ kāmarūpiṇaḥ | [Rām, Yu, 19 3.1]
daityadānavasaṃkāśā yuddhe devaparākramāḥ | [Rām, Yu, 19 3.2]
eṣāṃ koṭisahasrāṇi nava pañca ca sapta ca | [Rām, Yu, 19 4.1]
tathā śaṅkhasahasrāṇi tathā vṛndaśatāni ca | [Rām, Yu, 19 4.2]
ete sugrīvasacivāḥ kiṣkindhānilayāḥ sadā | [Rām, Yu, 19 5.1]
harayo devagandharvair utpannāḥ kāmarūpiṇaḥ | [Rām, Yu, 19 5.2]
yau tau paśyasi tiṣṭhantau kumārau devarūpiṇau | [Rām, Yu, 19 6.1]
maindaśca dvividaścobhau tābhyāṃ nāsti samo yudhi | [Rām, Yu, 19 6.2]
brahmaṇā samanujñātāvamṛtaprāśināvubhau | [Rām, Yu, 19 7.1]
āśaṃsete yudhā laṅkām etau marditum ojasā | [Rām, Yu, 19 7.2]
yāvetāvetayoḥ pārśve sthitau parvatasaṃnibhau | [Rām, Yu, 19 8.1]
sumukho vimukhaścaiva mṛtyuputrau pituḥ samau | [Rām, Yu, 19 8.2]
yaṃ tu paśyasi tiṣṭhantaṃ prabhinnam iva kuñjaram | [Rām, Yu, 19 9.1]
yo balāt kṣobhayet kruddhaḥ samudram api vānaraḥ | [Rām, Yu, 19 9.2]
eṣo 'bhigantā laṅkāyā vaidehyāstava ca prabho | [Rām, Yu, 19 10.1]
enaṃ paśya purā dṛṣṭaṃ vānaraṃ punar āgatam | [Rām, Yu, 19 10.2]
jyeṣṭhaḥ kesariṇaḥ putro vātātmaja iti śrutaḥ | [Rām, Yu, 19 11.1]
hanūmān iti vikhyāto laṅghito yena sāgaraḥ | [Rām, Yu, 19 11.2]
kāmarūpī hariśreṣṭho balarūpasamanvitaḥ | [Rām, Yu, 19 12.1]
anivāryagatiścaiva yathā satatagaḥ prabhuḥ | [Rām, Yu, 19 12.2]
udyantaṃ bhāskaraṃ dṛṣṭvā bālaḥ kila pipāsitaḥ | [Rām, Yu, 19 13.1]
triyojanasahasraṃ tu adhvānam avatīrya hi | [Rām, Yu, 19 13.2]
ādityam āhariṣyāmi na me kṣut pratiyāsyati | [Rām, Yu, 19 14.1]
iti saṃcintya manasā puraiṣa baladarpitaḥ | [Rām, Yu, 19 14.2]
anādhṛṣyatamaṃ devam api devarṣidānavaiḥ | [Rām, Yu, 19 15.1]
anāsādyaiva patito bhāskarodayane girau | [Rām, Yu, 19 15.2]
patitasya kaper asya hanur ekā śilātale | [Rām, Yu, 19 16.1]
kiṃcid bhinnā dṛḍhahanor hanūmān eṣa tena vai | [Rām, Yu, 19 16.2]
satyam āgamayogena mamaiṣa vidito hariḥ | [Rām, Yu, 19 17.1]
nāsya śakyaṃ balaṃ rūpaṃ prabhāvo vānubhāṣitum | [Rām, Yu, 19 17.2]
eṣa āśaṃsate laṅkām eko marditum ojasā | [Rām, Yu, 19 17.3]
yaścaiṣo 'nantaraḥ śūraḥ śyāmaḥ padmanibhekṣaṇaḥ | [Rām, Yu, 19 18.1]
ikṣvākūṇām atiratho loke vikhyātapauruṣaḥ | [Rām, Yu, 19 18.2]
yasminna calate dharmo yo dharmaṃ nātivartate | [Rām, Yu, 19 19.1]
yo brāhmam astraṃ vedāṃśca veda vedavidāṃ varaḥ | [Rām, Yu, 19 19.2]
yo bhindyād gaganaṃ bāṇaiḥ parvatāṃścāpi dārayet | [Rām, Yu, 19 20.1]
yasya mṛtyor iva krodhaḥ śakrasyeva parākramaḥ | [Rām, Yu, 19 20.2]
yasya bhāryā janasthānātsītā cāpahṛtā tvayā | [Rām, Yu, 19 21.1]
sa eṣa rāmastvāṃ yoddhuṃ rājan samabhivartate | [Rām, Yu, 19 21.2]
yaścaiṣa dakṣiṇe pārśve śuddhajāmbūnadaprabhaḥ | [Rām, Yu, 19 22.1]
viśālavakṣāstāmrākṣo nīlakuñcitamūrdhajaḥ | [Rām, Yu, 19 22.2]
eṣo 'sya lakṣmaṇo nāma bhrātā prāṇasamaḥ priyaḥ | [Rām, Yu, 19 23.1]
naye yuddhe ca kuśalaḥ sarvaśāstraviśāradaḥ | [Rām, Yu, 19 23.2]
amarṣī durjayo jetā vikrānto buddhimān balī | [Rām, Yu, 19 24.1]
rāmasya dakṣiṇo bāhur nityaṃ prāṇo bahiścaraḥ | [Rām, Yu, 19 24.2]
na hyeṣa rāghavasyārthe jīvitaṃ parirakṣati | [Rām, Yu, 19 25.1]
eṣaivāśaṃsate yuddhe nihantuṃ sarvarākṣasān | [Rām, Yu, 19 25.2]
yastu savyam asau pakṣaṃ rāmasyāśritya tiṣṭhati | [Rām, Yu, 19 26.1]
rakṣogaṇaparikṣipto rājā hyeṣa vibhīṣaṇaḥ | [Rām, Yu, 19 26.2]
śrīmatā rājarājena laṅkāyām abhiṣecitaḥ | [Rām, Yu, 19 27.1]
tvām eva pratisaṃrabdho yuddhāyaiṣo 'bhivartate | [Rām, Yu, 19 27.2]
yaṃ tu paśyasi tiṣṭhantaṃ madhye girim ivācalam | [Rām, Yu, 19 28.1]
sarvaśākhāmṛgendrāṇāṃ bhartāram aparājitam | [Rām, Yu, 19 28.2]
tejasā yaśasā buddhyā jñānenābhijanena ca | [Rām, Yu, 19 29.1]
yaḥ kapīn ati babhrāja himavān iva parvatān | [Rām, Yu, 19 29.2]
kiṣkindhāṃ yaḥ samadhyāste guhāṃ sagahanadrumām | [Rām, Yu, 19 30.1]
durgāṃ parvatadurgasthāṃ pradhānaiḥ saha yūthapaiḥ | [Rām, Yu, 19 30.2]
yasyaiṣā kāñcanī mālā śobhate śatapuṣkarā | [Rām, Yu, 19 31.1]
kāntā devamanuṣyāṇāṃ yasyāṃ lakṣmīḥ pratiṣṭhitā | [Rām, Yu, 19 31.2]
etāṃ ca mālāṃ tārāṃ ca kapirājyaṃ ca śāśvatam | [Rām, Yu, 19 32.1]
sugrīvo vālinaṃ hatvā rāmeṇa pratipāditaḥ | [Rām, Yu, 19 32.2]
evaṃ koṭisahasreṇa śaṅkūnāṃ ca śatena ca | [Rām, Yu, 19 33.1]
sugrīvo vānarendrastvāṃ yuddhārtham abhivartate | [Rām, Yu, 19 33.2]
imāṃ mahārāja samīkṣya vāhinīm upasthitāṃ prajvalitagrahopamām | [Rām, Yu, 19 34.1]
tataḥ prayatnaḥ paramo vidhīyatāṃ yathā jayaḥ syānna paraiḥ parājayaḥ | [Rām, Yu, 19 34.2]
{Rām, Yu, 20}
śukena tu samākhyātāṃstān dṛṣṭvā hariyūthapān | [Rām, Yu, 20 1.1]
samīpasthaṃ ca rāmasya bhrātaraṃ svaṃ vibhīṣaṇam | [Rām, Yu, 20 1.2]
lakṣmaṇaṃ ca mahāvīryaṃ bhujaṃ rāmasya dakṣiṇam | [Rām, Yu, 20 2.1]
sarvavānararājaṃ ca sugrīvaṃ bhīmavikramam | [Rām, Yu, 20 2.2]
kiṃcid āvignahṛdayo jātakrodhaśca rāvaṇaḥ | [Rām, Yu, 20 3.1]
bhartsayāmāsa tau vīrau kathānte śukasāraṇau | [Rām, Yu, 20 3.2]
adhomukhau tau praṇatāvabravīcchukasāraṇau | [Rām, Yu, 20 4.1]
roṣagadgadayā vācā saṃrabdhaḥ paruṣaṃ vacaḥ | [Rām, Yu, 20 4.2]
na tāvat sadṛśaṃ nāma sacivair upajīvibhiḥ | [Rām, Yu, 20 5.1]
vipriyaṃ nṛpater vaktuṃ nigrahapragrahe vibhoḥ | [Rām, Yu, 20 5.2]
ripūṇāṃ pratikūlānāṃ yuddhārtham abhivartatām | [Rām, Yu, 20 6.1]
ubhābhyāṃ sadṛśaṃ nāma vaktum aprastave stavam | [Rām, Yu, 20 6.2]
ācāryā guravo vṛddhā vṛthā vāṃ paryupāsitāḥ | [Rām, Yu, 20 7.1]
sāraṃ yad rājaśāstrāṇām anujīvyaṃ na gṛhyate | [Rām, Yu, 20 7.2]
gṛhīto vā na vijñāto bhāro jñānasya vohyate | [Rām, Yu, 20 8.1]
īdṛśaiḥ sacivair yukto mūrkhair diṣṭyā dharāmyaham | [Rām, Yu, 20 8.2]
kiṃ nu mṛtyor bhayaṃ nāsti māṃ vaktuṃ paruṣaṃ vacaḥ | [Rām, Yu, 20 9.1]
yasya me śāsato jihvā prayacchati śubhāśubham | [Rām, Yu, 20 9.2]
apyeva dahanaṃ spṛṣṭvā vane tiṣṭhanti pādapāḥ | [Rām, Yu, 20 10.1]
rājadoṣaparāmṛṣṭāstiṣṭhante nāparādhinaḥ | [Rām, Yu, 20 10.2]
hanyām aham imau pāpau śatrupakṣapraśaṃsakau | [Rām, Yu, 20 11.1]
yadi pūrvopakārair me na krodho mṛdutāṃ vrajet | [Rām, Yu, 20 11.2]
apadhvaṃsata gacchadhvaṃ saṃnikarṣād ito mama | [Rām, Yu, 20 12.1]
na hi vāṃ hantum icchāmi smarann upakṛtāni vām | [Rām, Yu, 20 12.2]
hatāveva kṛtaghnau tau mayi snehaparāṅmukhau | [Rām, Yu, 20 12.3]
evam uktau tu savrīḍau tāvubhau śukasāraṇau | [Rām, Yu, 20 13.1]
rāvaṇaṃ jayaśabdena pratinandyābhiniḥsṛtau | [Rām, Yu, 20 13.2]
abravīt sa daśagrīvaḥ samīpasthaṃ mahodaram | [Rām, Yu, 20 14.1]
upasthāpaya śīghraṃ me cārānnītiviśāradān | [Rām, Yu, 20 14.2]
tataścarāḥ saṃtvaritāḥ prāptāḥ pārthivaśāsanāt | [Rām, Yu, 20 15.1]
upasthitāḥ prāñjalayo vardhayitvā jayāśiṣā | [Rām, Yu, 20 15.2]
tān abravīt tato vākyaṃ rāvaṇo rākṣasādhipaḥ | [Rām, Yu, 20 16.1]
cārān pratyayikāñ śūrān bhaktān vigatasādhvasān | [Rām, Yu, 20 16.2]
ito gacchata rāmasya vyavasāyaṃ parīkṣatha | [Rām, Yu, 20 17.1]
mantreṣvabhyantarā ye 'sya prītyā tena samāgatāḥ | [Rām, Yu, 20 17.2]
kathaṃ svapiti jāgarti kim anyacca kariṣyati | [Rām, Yu, 20 18.1]
vijñāya nipuṇaṃ sarvam āgantavyam aśeṣataḥ | [Rām, Yu, 20 18.2]
cāreṇa viditaḥ śatruḥ paṇḍitair vasudhādhipaiḥ | [Rām, Yu, 20 19.1]
yuddhe svalpena yatnena samāsādya nirasyate | [Rām, Yu, 20 19.2]
cārāstu te tathetyuktvā prahṛṣṭā rākṣaseśvaram | [Rām, Yu, 20 20.1]
kṛtvā pradakṣiṇaṃ jagmur yatra rāmaḥ salakṣmaṇaḥ | [Rām, Yu, 20 20.2]
te suvelasya śailasya samīpe rāmalakṣmaṇau | [Rām, Yu, 20 21.1]
pracchannā dadṛśur gatvā sasugrīvavibhīṣaṇau | [Rām, Yu, 20 21.2]
te tu dharmātmanā dṛṣṭā rākṣasendreṇa rākṣasāḥ | [Rām, Yu, 20 22.1]
vibhīṣaṇena tatrasthā nigṛhītā yadṛcchayā | [Rām, Yu, 20 22.2]
vānarair arditāste tu vikrāntair laghuvikramaiḥ | [Rām, Yu, 20 23.1]
punar laṅkām anuprāptāḥ śvasanto naṣṭacetasaḥ | [Rām, Yu, 20 23.2]
tato daśagrīvam upasthitāste cārā bahirnityacarā niśācarāḥ | [Rām, Yu, 20 24.1]
gireḥ suvelasya samīpavāsinaṃ nyavedayan bhīmabalaṃ mahābalāḥ | [Rām, Yu, 20 24.2]
{Rām, Yu, 21}
tatastam akṣobhyabalaṃ laṅkādhipataye carāḥ | [Rām, Yu, 21 1.1]
suvele rāghavaṃ śaile niviṣṭaṃ pratyavedayan | [Rām, Yu, 21 1.2]
cārāṇāṃ rāvaṇaḥ śrutvā prāptaṃ rāmaṃ mahābalam | [Rām, Yu, 21 2.1]
jātodvego 'bhavat kiṃcic chārdūlaṃ vākyam abravīt | [Rām, Yu, 21 2.2]
ayathāvacca te varṇo dīnaścāsi niśācara | [Rām, Yu, 21 3.1]
nāsi kaccid amitrāṇāṃ kruddhānāṃ vaśam āgataḥ | [Rām, Yu, 21 3.2]
iti tenānuśiṣṭastu vācaṃ mandam udīrayat | [Rām, Yu, 21 4.1]
tadā rākṣasaśārdūlaṃ śārdūlo bhayavihvalaḥ | [Rām, Yu, 21 4.2]
na te cārayituṃ śakyā rājan vānarapuṃgavāḥ | [Rām, Yu, 21 5.1]
vikrāntā balavantaśca rāghaveṇa ca rakṣitāḥ | [Rām, Yu, 21 5.2]
nāpi saṃbhāṣituṃ śakyāḥ sampraśno 'tra na labhyate | [Rām, Yu, 21 6.1]
sarvato rakṣyate panthā vānaraiḥ parvatopamaiḥ | [Rām, Yu, 21 6.2]
praviṣṭamātre jñāto 'haṃ bale tasminn acārite | [Rām, Yu, 21 7.1]
balād gṛhīto bahubhir bahudhāsmi vidāritaḥ | [Rām, Yu, 21 7.2]
jānubhir muṣṭibhir dantaistalaiścābhihato bhṛśam | [Rām, Yu, 21 8.1]
pariṇīto 'smi haribhir balavadbhir amarṣaṇaiḥ | [Rām, Yu, 21 8.2]
pariṇīya ca sarvatra nīto 'haṃ rāmasaṃsadam | [Rām, Yu, 21 9.1]
rudhirādigdhasarvāṅgo vihvalaścalitendriyaḥ | [Rām, Yu, 21 9.2]
haribhir vadhyamānaśca yācamānaḥ kṛtāñjaliḥ | [Rām, Yu, 21 10.1]
rāghaveṇa paritrāto jīvāmi ha yadṛcchayā | [Rām, Yu, 21 10.2]
eṣa śailaiḥ śilābhiśca pūrayitvā mahārṇavam | [Rām, Yu, 21 11.1]
dvāram āśritya laṅkāyā rāmastiṣṭhati sāyudhaḥ | [Rām, Yu, 21 11.2]
garuḍavyūham āsthāya sarvato haribhir vṛtaḥ | [Rām, Yu, 21 12.1]
māṃ visṛjya mahātejā laṅkām evābhivartate | [Rām, Yu, 21 12.2]
purā prākāram āyāti kṣipram ekataraṃ kuru | [Rām, Yu, 21 13.1]
sītāṃ cāsmai prayacchāśu suyuddhaṃ vā pradīyatām | [Rām, Yu, 21 13.2]
manasā saṃtatāpātha tacchrutvā rākṣasādhipaḥ | [Rām, Yu, 21 14.1]
śārdūlasya mahad vākyam athovāca sa rāvaṇaḥ | [Rām, Yu, 21 14.2]
yadi māṃ pratiyudhyeran devagandharvadānavāḥ | [Rām, Yu, 21 15.1]
naiva sītāṃ pradāsyāmi sarvalokabhayād api | [Rām, Yu, 21 15.2]
evam uktvā mahātejā rāvaṇaḥ punar abravīt | [Rām, Yu, 21 16.1]
cāritā bhavatā senā ke 'tra śūrāḥ plavaṃgamāḥ | [Rām, Yu, 21 16.2]
kīdṛśāḥ kimprabhāvāśca vānarā ye durāsadāḥ | [Rām, Yu, 21 17.1]
kasya putrāśca pautrāśca tattvam ākhyāhi rākṣasa | [Rām, Yu, 21 17.2]
tatrātra pratipatsyāmi jñātvā teṣāṃ balābalam | [Rām, Yu, 21 18.1]
avaśyaṃ balasaṃkhyānaṃ kartavyaṃ yuddham icchatā | [Rām, Yu, 21 18.2]
athaivam uktaḥ śārdūlo rāvaṇenottamaścaraḥ | [Rām, Yu, 21 19.1]
idaṃ vacanam ārebhe vaktuṃ rāvaṇasaṃnidhau | [Rām, Yu, 21 19.2]
atharkṣarajasaḥ putro yudhi rājan sudurjayaḥ | [Rām, Yu, 21 20.1]
gadgadasyātha putro 'tra jāmbavān iti viśrutaḥ | [Rām, Yu, 21 20.2]
gadgadasyaiva putro 'nyo guruputraḥ śatakratoḥ | [Rām, Yu, 21 21.1]
kadanaṃ yasya putreṇa kṛtam ekena rakṣasām | [Rām, Yu, 21 21.2]
suṣeṇaścāpi dharmātmā putro dharmasya vīryavān | [Rām, Yu, 21 22.1]
saumyaḥ somātmajaścātra rājan dadhimukhaḥ kapiḥ | [Rām, Yu, 21 22.2]
sumukho durmukhaścātra vegadarśī ca vānaraḥ | [Rām, Yu, 21 23.1]
mṛtyur vānararūpeṇa nūnaṃ sṛṣṭaḥ svayambhuvā | [Rām, Yu, 21 23.2]
putro hutavahasyātha nīlaḥ senāpatiḥ svayam | [Rām, Yu, 21 24.1]
anilasya ca putro 'tra hanūmān iti viśrutaḥ | [Rām, Yu, 21 24.2]
naptā śakrasya durdharṣo balavān aṅgado yuvā | [Rām, Yu, 21 25.1]
maindaśca dvividaścobhau balināvaśvisaṃbhavau | [Rām, Yu, 21 25.2]
putrā vaivasvatasyātra pañcakālāntakopamāḥ | [Rām, Yu, 21 26.1]
gajo gavākṣo gavayaḥ śarabho gandhamādanaḥ | [Rām, Yu, 21 26.2]
śveto jyotirmukhaścātra bhāskarasyātmasaṃbhavau | [Rām, Yu, 21 27.1]
varuṇasya ca putro 'tha hemakūṭaḥ plavaṃgamaḥ | [Rām, Yu, 21 27.2]
viśvakarmasuto vīro nalaḥ plavagasattamaḥ | [Rām, Yu, 21 28.1]
vikrānto vegavān atra vasuputraḥ sudurdharaḥ | [Rām, Yu, 21 28.2]
daśavānarakoṭyaśca śūrāṇāṃ yuddhakāṅkṣiṇām | [Rām, Yu, 21 29.1]
śrīmatāṃ devaputrāṇāṃ śeṣānnākhyātum utsahe | [Rām, Yu, 21 29.2]
putro daśarathasyaiṣa siṃhasaṃhanano yuvā | [Rām, Yu, 21 30.1]
dūṣaṇo nihato yena kharaśca triśirāstathā | [Rām, Yu, 21 30.2]
nāsti rāmasya sadṛśo vikrame bhuvi kaścana | [Rām, Yu, 21 31.1]
virādho nihato yena kabandhaścāntakopamaḥ | [Rām, Yu, 21 31.2]
vaktuṃ na śakto rāmasya naraḥ kaścid guṇān kṣitau | [Rām, Yu, 21 32.1]
janasthānagatā yena tāvanto rākṣasā hatāḥ | [Rām, Yu, 21 32.2]
lakṣmaṇaścātra dharmātmā mātaṃgānām ivarṣabhaḥ | [Rām, Yu, 21 33.1]
yasya bāṇapathaṃ prāpya na jīved api vāsavaḥ | [Rām, Yu, 21 33.2]
rākṣasānāṃ variṣṭhaśca tava bhrātā vibhīṣaṇaḥ | [Rām, Yu, 21 34.1]
parigṛhya purīṃ laṅkāṃ rāghavasya hite rataḥ | [Rām, Yu, 21 34.2]
iti sarvaṃ samākhyātaṃ tavedaṃ vānaraṃ balam | [Rām, Yu, 21 35.1]
suvele 'dhiṣṭhitaṃ śaile śeṣakārye bhavān gatiḥ | [Rām, Yu, 21 35.2]
{Rām, Yu, 22}
tatastam akṣobhyabalaṃ laṅkāyāṃ nṛpateścaraḥ | [Rām, Yu, 22 1.1]
suvele rāghavaṃ śaile niviṣṭaṃ pratyavedayan | [Rām, Yu, 22 1.2]
cārāṇāṃ rāvaṇaḥ śrutvā prāptaṃ rāmaṃ mahābalam | [Rām, Yu, 22 2.1]
jātodvego 'bhavat kiṃcit sacivāṃścedam abravīt | [Rām, Yu, 22 2.2]
mantriṇaḥ śīghram āyāntu sarve vai susamāhitāḥ | [Rām, Yu, 22 3.1]
ayaṃ no mantrakālo hi samprāpta iva rākṣasāḥ | [Rām, Yu, 22 3.2]
tasya tacchāsanaṃ śrutvā mantriṇo 'bhyāgaman drutam | [Rām, Yu, 22 4.1]
tataḥ saṃmantrayāmāsa sacivai rākṣasaiḥ saha | [Rām, Yu, 22 4.2]
mantrayitvā sa durdharṣaḥ kṣamaṃ yat samanantaram | [Rām, Yu, 22 5.1]
visarjayitvā sacivān praviveśa svam ālayam | [Rām, Yu, 22 5.2]
tato rākṣasam āhūya vidyujjihvaṃ mahābalam | [Rām, Yu, 22 6.1]
māyāvidaṃ mahāmāyaḥ prāviśad yatra maithilī | [Rām, Yu, 22 6.2]
vidyujjihvaṃ ca māyājñam abravīd rākṣasādhipaḥ | [Rām, Yu, 22 7.1]
mohayiṣyāmahe sītāṃ māyayā janakātmajām | [Rām, Yu, 22 7.2]
śiro māyāmayaṃ gṛhya rāghavasya niśācara | [Rām, Yu, 22 8.1]
māṃ tvaṃ samupatiṣṭhasva mahacca saśaraṃ dhanuḥ | [Rām, Yu, 22 8.2]
evam uktastathetyāha vidyujjihvo niśācaraḥ | [Rām, Yu, 22 9.1]
tasya tuṣṭo 'bhavad rājā pradadau ca vibhūṣaṇam | [Rām, Yu, 22 9.2]
aśokavanikāyāṃ tu praviveśa mahābalaḥ | [Rām, Yu, 22 10.1]
tato dīnām adainyārhāṃ dadarśa dhanadānujaḥ | [Rām, Yu, 22 10.2]
adhomukhīṃ śokaparām upaviṣṭāṃ mahītale | [Rām, Yu, 22 10.3]
bhartāram eva dhyāyantīm aśokavanikāṃ gatām | [Rām, Yu, 22 11.1]
upāsyamānāṃ ghorābhī rākṣasībhir adūrataḥ | [Rām, Yu, 22 11.2]
upasṛtya tataḥ sītāṃ praharṣan nāma kīrtayan | [Rām, Yu, 22 12.1]
idaṃ ca vacanaṃ dhṛṣṭam uvāca janakātmajām | [Rām, Yu, 22 12.2]
sāntvyamānā mayā bhadre yam upāśritya valgase | [Rām, Yu, 22 13.1]
kharahantā sa te bhartā rāghavaḥ samare hataḥ | [Rām, Yu, 22 13.2]
chinnaṃ te sarvato mūlaṃ darpaste nihato mayā | [Rām, Yu, 22 14.1]
vyasanenātmanaḥ sīte mama bhāryā bhaviṣyasi | [Rām, Yu, 22 14.2]
alpapuṇye nivṛttārthe mūḍhe paṇḍitamānini | [Rām, Yu, 22 15.1]
śṛṇu bhartṛvadhaṃ sīte ghoraṃ vṛtravadhaṃ yathā | [Rām, Yu, 22 15.2]
samāyātaḥ samudrāntaṃ māṃ hantuṃ kila rāghavaḥ | [Rām, Yu, 22 16.1]
vānarendrapraṇītena balena mahatā vṛtaḥ | [Rām, Yu, 22 16.2]
saṃniviṣṭaḥ samudrasya tīram āsādya dakṣiṇam | [Rām, Yu, 22 17.1]
balena mahatā rāmo vrajatyastaṃ divākare | [Rām, Yu, 22 17.2]
athādhvani pariśrāntam ardharātre sthitaṃ balam | [Rām, Yu, 22 18.1]
sukhasuptaṃ samāsādya cāritaṃ prathamaṃ caraiḥ | [Rām, Yu, 22 18.2]
tat prahastapraṇītena balena mahatā mama | [Rām, Yu, 22 19.1]
balam asya hataṃ rātrau yatra rāmaḥ salakṣmaṇaḥ | [Rām, Yu, 22 19.2]
paṭṭasān parighān khaḍgāṃścakrān daṇḍānmahāyasān | [Rām, Yu, 22 20.1]
bāṇajālāni śūlāni bhāsvarān kūṭamudgarān | [Rām, Yu, 22 20.2]
yaṣṭīśca tomarān prāsāṃścakrāṇi musalāni ca | [Rām, Yu, 22 21.1]
udyamyodyamya rakṣobhir vānareṣu nipātitāḥ | [Rām, Yu, 22 21.2]
atha suptasya rāmasya prahastena pramāthinā | [Rām, Yu, 22 22.1]
asaktaṃ kṛtahastena śiraśchinnaṃ mahāsinā | [Rām, Yu, 22 22.2]
vibhīṣaṇaḥ samutpatya nigṛhīto yadṛcchayā | [Rām, Yu, 22 23.1]
diśaḥ pravrājitaḥ sarvair lakṣmaṇaḥ plavagaiḥ saha | [Rām, Yu, 22 23.2]
sugrīvo grīvayā śete bhagnayā plavagādhipaḥ | [Rām, Yu, 22 24.1]
nirastahanukaḥ śete hanūmān rākṣasair hataḥ | [Rām, Yu, 22 24.2]
jāmbavān atha jānubhyām utpatannihato yudhi | [Rām, Yu, 22 25.1]
paṭṭasair bahubhiśchinno nikṛttaḥ pādapo yathā | [Rām, Yu, 22 25.2]
maindaśca dvividaścobhau nihatau vānararṣabhau | [Rām, Yu, 22 26.1]
niḥśvasantau rudantau ca rudhireṇa samukṣitau | [Rām, Yu, 22 26.2]
asinābhyāhataśchinno madhye ripuniṣūdanaḥ | [Rām, Yu, 22 27.1]
abhiṣṭanati medinyāṃ panasaḥ panaso yathā | [Rām, Yu, 22 27.2]
nārācair bahubhiśchinnaḥ śete daryāṃ darīmukhaḥ | [Rām, Yu, 22 28.1]
kumudastu mahātejā niṣkūjan sāyakair hataḥ | [Rām, Yu, 22 28.2]
aṅgado bahubhiśchinnaḥ śarair āsādya rākṣasaiḥ | [Rām, Yu, 22 29.1]
pātito rudhirodgārī kṣitau nipatito 'ṅgadaḥ | [Rām, Yu, 22 29.2]
harayo mathitā nāgai rathajālaistathāpare | [Rām, Yu, 22 30.1]
śāyitā mṛditāstatra vāyuvegair ivāmbudāḥ | [Rām, Yu, 22 30.2]
pradrutāśca pare trastā hanyamānā jaghanyataḥ | [Rām, Yu, 22 31.1]
abhidrutāstu rakṣobhiḥ siṃhair iva mahādvipāḥ | [Rām, Yu, 22 31.2]
sāgare patitāḥ kecit kecid gaganam āśritāḥ | [Rām, Yu, 22 32.1]
ṛkṣā vṛkṣān upārūḍhā vānaraistu vimiśritāḥ | [Rām, Yu, 22 32.2]
sāgarasya ca tīreṣu śaileṣu ca vaneṣu ca | [Rām, Yu, 22 33.1]
piṅgākṣāste virūpākṣair bahubhir bahavo hatāḥ | [Rām, Yu, 22 33.2]
evaṃ tava hato bhartā sasainyo mama senayā | [Rām, Yu, 22 34.1]
kṣatajārdraṃ rajodhvastam idaṃ cāsyāhṛtaṃ śiraḥ | [Rām, Yu, 22 34.2]
tataḥ paramadurdharṣo rāvaṇo rākṣaseśvaraḥ | [Rām, Yu, 22 35.1]
sītāyām upaśṛṇvantyāṃ rākṣasīm idam abravīt | [Rām, Yu, 22 35.2]
rākṣasaṃ krūrakarmāṇaṃ vidyujjihvaṃ tvam ānaya | [Rām, Yu, 22 36.1]
yena tad rāghavaśiraḥ saṃgrāmāt svayam āhṛtam | [Rām, Yu, 22 36.2]
vidyujjihvastato gṛhya śirastat saśarāsanam | [Rām, Yu, 22 37.1]
praṇāmaṃ śirasā kṛtvā rāvaṇasyāgrataḥ sthitaḥ | [Rām, Yu, 22 37.2]
tam abravīt tato rājā rāvaṇo rākṣasaṃ sthitam | [Rām, Yu, 22 38.1]
vidyujjihvaṃ mahājihvaṃ samīpaparivartinam | [Rām, Yu, 22 38.2]
agrataḥ kuru sītāyāḥ śīghraṃ dāśaratheḥ śiraḥ | [Rām, Yu, 22 39.1]
avasthāṃ paścimāṃ bhartuḥ kṛpaṇā sādhu paśyatu | [Rām, Yu, 22 39.2]
evam uktaṃ tu tad rakṣaḥ śirastat priyadarśanam | [Rām, Yu, 22 40.1]
upanikṣipya sītāyāḥ kṣipram antaradhīyata | [Rām, Yu, 22 40.2]
rāvaṇaścāpi cikṣepa bhāsvaraṃ kārmukaṃ mahat | [Rām, Yu, 22 41.1]
triṣu lokeṣu vikhyātaṃ sītām idam uvāca ha | [Rām, Yu, 22 41.2]
idaṃ tat tava rāmasya kārmukaṃ jyāsamanvitam | [Rām, Yu, 22 42.1]
iha prahastenānītaṃ hatvā taṃ niśi mānuṣam | [Rām, Yu, 22 42.2]
sa vidyujjihvena sahaiva tacchiro dhanuśca bhūmau vinikīrya rāvaṇaḥ | [Rām, Yu, 22 43.1]
videharājasya sutāṃ yaśasvinīṃ tato 'bravīt tāṃ bhava me vaśānugā | [Rām, Yu, 22 43.2]
{Rām, Yu, 23}
sā sītā tacchiro dṛṣṭvā tacca kārmukam uttamam | [Rām, Yu, 23 1.1]
sugrīvapratisaṃsargam ākhyātaṃ ca hanūmatā | [Rām, Yu, 23 1.2]
nayane mukhavarṇaṃ ca bhartustat sadṛśaṃ mukham | [Rām, Yu, 23 2.1]
keśān keśāntadeśaṃ ca taṃ ca cūḍāmaṇiṃ śubham | [Rām, Yu, 23 2.2]
etaiḥ sarvair abhijñānair abhijñāya suduḥkhitā | [Rām, Yu, 23 3.1]
vijagarhe 'tha kaikeyīṃ krośantī kurarī yathā | [Rām, Yu, 23 3.2]
sakāmā bhava kaikeyi hato 'yaṃ kulanandanaḥ | [Rām, Yu, 23 4.1]
kulam utsāditaṃ sarvaṃ tvayā kalahaśīlayā | [Rām, Yu, 23 4.2]
āryeṇa kiṃ nu kaikeyyāḥ kṛtaṃ rāmeṇa vipriyam | [Rām, Yu, 23 5.1]
yad gṛhāccīravasanastayā prasthāpito vanam | [Rām, Yu, 23 5.2]
evam uktvā tu vaidehī vepamānā tapasvinī | [Rām, Yu, 23 6.1]
jagāma jagatīṃ bālā chinnā tu kadalī yathā | [Rām, Yu, 23 6.2]
sā muhūrtāt samāśvasya pratilabhya ca cetanām | [Rām, Yu, 23 7.1]
tacchiraḥ samupāghrāya vilalāpāyatekṣaṇā | [Rām, Yu, 23 7.2]
hā hatāsmi mahābāho vīravratam anuvratā | [Rām, Yu, 23 8.1]
imāṃ te paścimāvasthāṃ gatāsmi vidhavā kṛtā | [Rām, Yu, 23 8.2]
prathamaṃ maraṇaṃ nāryā bhartur vaiguṇyam ucyate | [Rām, Yu, 23 9.1]
suvṛttaḥ sādhuvṛttāyāḥ saṃvṛttastvaṃ mamāgrataḥ | [Rām, Yu, 23 9.2]
duḥkhād duḥkhaṃ prapannāyā magnāyāḥ śokasāgare | [Rām, Yu, 23 10.1]
yo hi mām udyatastrātuṃ so 'pi tvaṃ vinipātitaḥ | [Rām, Yu, 23 10.2]
sā śvaśrūr mama kausalyā tvayā putreṇa rāghava | [Rām, Yu, 23 11.1]
vatseneva yathā dhenur vivatsā vatsalā kṛtā | [Rām, Yu, 23 11.2]
ādiṣṭaṃ dīrgham āyuste yair acintyaparākrama | [Rām, Yu, 23 12.1]
anṛtaṃ vacanaṃ teṣām alpāyur asi rāghava | [Rām, Yu, 23 12.2]
atha vā naśyati prajñā prājñasyāpi satastava | [Rām, Yu, 23 13.1]
pacatyenaṃ tathā kālo bhūtānāṃ prabhavo hyayam | [Rām, Yu, 23 13.2]
adṛṣṭaṃ mṛtyum āpannaḥ kasmāt tvaṃ nayaśāstravit | [Rām, Yu, 23 14.1]
vyasanānām upāyajñaḥ kuśalo hyasi varjane | [Rām, Yu, 23 14.2]
tathā tvaṃ sampariṣvajya raudrayātinṛśaṃsayā | [Rām, Yu, 23 15.1]
kālarātryā mayācchidya hṛtaḥ kamalalocanaḥ | [Rām, Yu, 23 15.2]
upaśeṣe mahābāho māṃ vihāya tapasvinīm | [Rām, Yu, 23 16.1]
priyām iva śubhāṃ nārīṃ pṛthivīṃ puruṣarṣabha | [Rām, Yu, 23 16.2]
arcitaṃ satataṃ yatnād gandhamālyair mayā tava | [Rām, Yu, 23 17.1]
idaṃ te matpriyaṃ vīra dhanuḥ kāñcanabhūṣitam | [Rām, Yu, 23 17.2]
pitrā daśarathena tvaṃ śvaśureṇa mamānagha | [Rām, Yu, 23 18.1]
pūrvaiśca pitṛbhiḥ sārdhaṃ nūnaṃ svarge samāgataḥ | [Rām, Yu, 23 18.2]
divi nakṣatrabhūtastvaṃ mahat karma kṛtaṃ priyam | [Rām, Yu, 23 19.1]
puṇyaṃ rājarṣivaṃśaṃ tvam ātmanaḥ samupekṣase | [Rām, Yu, 23 19.2]
kiṃ māṃ na prekṣase rājan kiṃ māṃ na pratibhāṣase | [Rām, Yu, 23 20.1]
bālāṃ bālena samprāptāṃ bhāryāṃ māṃ sahacāriṇīm | [Rām, Yu, 23 20.2]
saṃśrutaṃ gṛhṇatā pāṇiṃ cariṣyāmīti yat tvayā | [Rām, Yu, 23 21.1]
smara tanmama kākutstha naya mām api duḥkhitām | [Rām, Yu, 23 21.2]
kasmānmām apahāya tvaṃ gato gatimatāṃ vara | [Rām, Yu, 23 22.1]
asmāl lokād amuṃ lokaṃ tyaktvā mām iha duḥkhitām | [Rām, Yu, 23 22.2]
kalyāṇair ucitaṃ yat tat pariṣvaktaṃ mayaiva tu | [Rām, Yu, 23 23.1]
kravyādaistaccharīraṃ te nūnaṃ viparikṛṣyate | [Rām, Yu, 23 23.2]
agniṣṭomādibhir yajñair iṣṭavān āptadakṣiṇaiḥ | [Rām, Yu, 23 24.1]
agnihotreṇa saṃskāraṃ kena tvaṃ tu na lapsyase | [Rām, Yu, 23 24.2]
pravrajyām upapannānāṃ trayāṇām ekam āgatam | [Rām, Yu, 23 25.1]
pariprakṣyati kausalyā lakṣmaṇaṃ śokalālasā | [Rām, Yu, 23 25.2]
sa tasyāḥ paripṛcchantyā vadhaṃ mitrabalasya te | [Rām, Yu, 23 26.1]
tava cākhyāsyate nūnaṃ niśāyāṃ rākṣasair vadham | [Rām, Yu, 23 26.2]
sā tvāṃ suptaṃ hataṃ śrutvā māṃ ca rakṣogṛhaṃ gatām | [Rām, Yu, 23 27.1]
hṛdayena vidīrṇena na bhaviṣyati rāghava | [Rām, Yu, 23 27.2]
sādhu pātaya māṃ kṣipraṃ rāmasyopari rāvaṇa | [Rām, Yu, 23 28.1]
samānaya patiṃ patnyā kuru kalyāṇam uttamam | [Rām, Yu, 23 28.2]
śirasā me śiraścāsya kāyaṃ kāyena yojaya | [Rām, Yu, 23 29.1]
rāvaṇānugamiṣyāmi gatiṃ bhartur mahātmanaḥ | [Rām, Yu, 23 29.2]
muhūrtam api necchāmi jīvituṃ pāpajīvinā | [Rām, Yu, 23 29.3]
śrutaṃ mayā vedavidāṃ brāhmaṇānāṃ pitur gṛhe | [Rām, Yu, 23 30.1]
yāsāṃ strīṇāṃ priyo bhartā tāsāṃ lokā mahodayāḥ | [Rām, Yu, 23 30.2]
kṣamā yasmin damastyāgaḥ satyaṃ dharmaḥ kṛtajñatā | [Rām, Yu, 23 31.1]
ahiṃsā caiva bhūtānāṃ tam ṛte kā gatir mama | [Rām, Yu, 23 31.2]
iti sā duḥkhasaṃtaptā vilalāpāyatekṣaṇā | [Rām, Yu, 23 32.1]
bhartuḥ śiro dhanustatra samīkṣya janakātmajā | [Rām, Yu, 23 32.2]
evaṃ lālapyamānāyāṃ sītāyāṃ tatra rākṣasaḥ | [Rām, Yu, 23 33.1]
abhicakrāma bhartāram anīkasthaḥ kṛtāñjaliḥ | [Rām, Yu, 23 33.2]
vijayasvāryaputreti so 'bhivādya prasādya ca | [Rām, Yu, 23 34.1]
nyavedayad anuprāptaṃ prahastaṃ vāhinīpatim | [Rām, Yu, 23 34.2]
amātyaiḥ sahitaḥ sarvaiḥ prahastaḥ samupasthitaḥ | [Rām, Yu, 23 35.1]
kiṃcid ātyayikaṃ kāryaṃ teṣāṃ tvaṃ darśanaṃ kuru | [Rām, Yu, 23 35.2]
etacchrutvā daśagrīvo rākṣasaprativeditam | [Rām, Yu, 23 36.1]
aśokavanikāṃ tyaktvā mantriṇāṃ darśanaṃ yayau | [Rām, Yu, 23 36.2]
sa tu sarvaṃ samarthyaiva mantribhiḥ kṛtyam ātmanaḥ | [Rām, Yu, 23 37.1]
sabhāṃ praviśya vidadhe viditvā rāmavikramam | [Rām, Yu, 23 37.2]
antardhānaṃ tu tacchīrṣaṃ tacca kārmukam uttamam | [Rām, Yu, 23 38.1]
jagāma rāvaṇasyaiva niryāṇasamanantaram | [Rām, Yu, 23 38.2]
rākṣasendrastu taiḥ sārdhaṃ mantribhir bhīmavikramaiḥ | [Rām, Yu, 23 39.1]
samarthayāmāsa tadā rāmakāryaviniścayam | [Rām, Yu, 23 39.2]
avidūrasthitān sarvān balādhyakṣān hitaiṣiṇaḥ | [Rām, Yu, 23 40.1]
abravīt kālasadṛśo rāvaṇo rākṣasādhipaḥ | [Rām, Yu, 23 40.2]
śīghraṃ bherīninādena sphuṭakoṇāhatena me | [Rām, Yu, 23 41.1]
samānayadhvaṃ sainyāni vaktavyaṃ ca na kāraṇam | [Rām, Yu, 23 41.2]
tatastatheti pratigṛhya tad vaco balādhipāste mahad ātmano balam | [Rām, Yu, 23 42.1]
samānayaṃścaiva samāgataṃ ca te nyavedayan bhartari yuddhakāṅkṣiṇi | [Rām, Yu, 23 42.2]
{Rām, Yu, 24}
sītāṃ tu mohitāṃ dṛṣṭvā saramā nāma rākṣasī | [Rām, Yu, 24 1.1]
āsasādāśu vaidehīṃ priyāṃ praṇayinī sakhī | [Rām, Yu, 24 1.2]
sā hi tatra kṛtā mitraṃ sītayā rakṣyamāṇayā | [Rām, Yu, 24 2.1]
rakṣantī rāvaṇād iṣṭā sānukrośā dṛḍhavratā | [Rām, Yu, 24 2.2]
sā dadarśa sakhīṃ sītāṃ saramā naṣṭacetanām | [Rām, Yu, 24 3.1]
upāvṛtyotthitāṃ dhvastāṃ vaḍavām iva pāṃsuṣu | [Rām, Yu, 24 3.2]
tāṃ samāśvāsayāmāsa sakhī snehena suvratā | [Rām, Yu, 24 4.1]
uktā yad rāvaṇena tvaṃ pratyuktaṃ ca svayaṃ tvayā | [Rām, Yu, 24 4.2]
sakhīsnehena tad bhīru mayā sarvaṃ pratiśrutam | [Rām, Yu, 24 5.1]
līnayā gahane śūnye bhayam utsṛjya rāvaṇāt | [Rām, Yu, 24 5.2]
tava hetor viśālākṣi na hi me jīvitaṃ priyam | [Rām, Yu, 24 5.3]
sa saṃbhrāntaśca niṣkrānto yatkṛte rākṣasādhipaḥ | [Rām, Yu, 24 6.1]
tacca me viditaṃ sarvam abhiniṣkramya maithili | [Rām, Yu, 24 6.2]
na śakyaṃ sauptikaṃ kartuṃ rāmasya viditātmanaḥ | [Rām, Yu, 24 7.1]
vadhaśca puruṣavyāghre tasminn evopapadyate | [Rām, Yu, 24 7.2]
na caiva vānarā hantuṃ śakyāḥ pādapayodhinaḥ | [Rām, Yu, 24 8.1]
surā devarṣabheṇeva rāmeṇa hi surakṣitāḥ | [Rām, Yu, 24 8.2]
dīrghavṛttabhujaḥ śrīmānmahoraskaḥ pratāpavān | [Rām, Yu, 24 9.1]
dhanvī saṃhananopeto dharmātmā bhuvi viśrutaḥ | [Rām, Yu, 24 9.2]
vikrānto rakṣitā nityam ātmanaśca parasya ca | [Rām, Yu, 24 10.1]
lakṣmaṇena saha bhrātrā kuśalī nayaśāstravit | [Rām, Yu, 24 10.2]
hantā parabalaughānām acintyabalapauruṣaḥ | [Rām, Yu, 24 11.1]
na hato rāghavaḥ śrīmān sīte śatrunibarhaṇaḥ | [Rām, Yu, 24 11.2]
ayuktabuddhikṛtyena sarvabhūtavirodhinā | [Rām, Yu, 24 12.1]
iyaṃ prayuktā raudreṇa māyā māyāvidā tvayi | [Rām, Yu, 24 12.2]
śokaste vigataḥ sarvaḥ kalyāṇaṃ tvām upasthitam | [Rām, Yu, 24 13.1]
dhruvaṃ tvāṃ bhajate lakṣmīḥ priyaṃ prītikaraṃ śṛṇu | [Rām, Yu, 24 13.2]
uttīrya sāgaraṃ rāmaḥ saha vānarasenayā | [Rām, Yu, 24 14.1]
saṃniviṣṭaḥ samudrasya tīram āsādya dakṣiṇam | [Rām, Yu, 24 14.2]
dṛṣṭo me paripūrṇārthaḥ kākutsthaḥ sahalakṣmaṇaḥ | [Rām, Yu, 24 15.1]
sahitaiḥ sāgarāntasthair balaistiṣṭhati rakṣitaḥ | [Rām, Yu, 24 15.2]
anena preṣitā ye ca rākṣasā laghuvikramāḥ | [Rām, Yu, 24 16.1]
rāghavastīrṇa ityevaṃ pravṛttistair ihāhṛtā | [Rām, Yu, 24 16.2]
sa tāṃ śrutvā viśālākṣi pravṛttiṃ rākṣasādhipaḥ | [Rām, Yu, 24 17.1]
eṣa mantrayate sarvaiḥ sacivaiḥ saha rāvaṇaḥ | [Rām, Yu, 24 17.2]
iti bruvāṇā saramā rākṣasī sītayā saha | [Rām, Yu, 24 18.1]
sarvodyogena sainyānāṃ śabdaṃ śuśrāva bhairavam | [Rām, Yu, 24 18.2]
daṇḍanirghātavādinyāḥ śrutvā bheryā mahāsvanam | [Rām, Yu, 24 19.1]
uvāca saramā sītām idaṃ madhurabhāṣiṇī | [Rām, Yu, 24 19.2]
saṃnāhajananī hyeṣā bhairavā bhīru bherikā | [Rām, Yu, 24 20.1]
bherīnādaṃ ca gambhīraṃ śṛṇu toyadanisvanam | [Rām, Yu, 24 20.2]
kalpyante mattamātaṃgā yujyante rathavājinaḥ | [Rām, Yu, 24 21.1]
tatra tatra ca saṃnaddhāḥ saṃpatanti padātayaḥ | [Rām, Yu, 24 21.2]
āpūryante rājamārgāḥ sainyair adbhutadarśanaiḥ | [Rām, Yu, 24 22.1]
vegavadbhir nadadbhiśca toyaughair iva sāgaraḥ | [Rām, Yu, 24 22.2]
śāstrāṇāṃ ca prasannānāṃ carmaṇāṃ varmaṇāṃ tathā | [Rām, Yu, 24 23.1]
rathavājigajānāṃ ca bhūṣitānāṃ ca rakṣasām | [Rām, Yu, 24 23.2]
prabhāṃ visṛjatāṃ paśya nānāvarṇāṃ samutthitām | [Rām, Yu, 24 24.1]
vanaṃ nirdahato gharme yathārūpaṃ vibhāvasoḥ | [Rām, Yu, 24 24.2]
ghaṇṭānāṃ śṛṇu nirghoṣaṃ rathānāṃ śṛṇu nisvanam | [Rām, Yu, 24 25.1]
hayānāṃ heṣamāṇānāṃ śṛṇu tūryadhvaniṃ yathā | [Rām, Yu, 24 25.2]
udyatāyudhahastānāṃ rākṣasendrānuyāyinām | [Rām, Yu, 24 26.1]
saṃbhramo rakṣasām eṣa tumulo lomaharṣaṇaḥ | [Rām, Yu, 24 26.2]
śrīstvāṃ bhajati śokaghnī rakṣasāṃ bhayam āgatam | [Rām, Yu, 24 27.1]
rāmāt kamalapatrākṣi daityānām iva vāsavāt | [Rām, Yu, 24 27.2]
avajitya jitakrodhastam acintyaparākramaḥ | [Rām, Yu, 24 28.1]
rāvaṇaṃ samare hatvā bhartā tvādhigamiṣyati | [Rām, Yu, 24 28.2]
vikramiṣyati rakṣaḥsu bhartā te sahalakṣmaṇaḥ | [Rām, Yu, 24 29.1]
yathā śatruṣu śatrughno viṣṇunā saha vāsavaḥ | [Rām, Yu, 24 29.2]
āgatasya hi rāmasya kṣipram aṅkagatāṃ satīm | [Rām, Yu, 24 30.1]
ahaṃ drakṣyāmi siddhārthāṃ tvāṃ śatrau vinipātite | [Rām, Yu, 24 30.2]
aśrūṇyānandajāni tvaṃ vartayiṣyasi śobhane | [Rām, Yu, 24 31.1]
samāgamya pariṣvaktā tasyorasi mahorasaḥ | [Rām, Yu, 24 31.2]
acirānmokṣyate sīte devi te jaghanaṃ gatām | [Rām, Yu, 24 32.1]
dhṛtām etāṃ bahūnmāsān veṇīṃ rāmo mahābalaḥ | [Rām, Yu, 24 32.2]
tasya dṛṣṭvā mukhaṃ devi pūrṇacandram ivoditam | [Rām, Yu, 24 33.1]
mokṣyase śokajaṃ vāri nirmokam iva pannagī | [Rām, Yu, 24 33.2]
rāvaṇaṃ samare hatvā nacirād eva maithili | [Rām, Yu, 24 34.1]
tvayā samagraṃ priyayā sukhārho lapsyate sukham | [Rām, Yu, 24 34.2]
samāgatā tvaṃ rāmeṇa modiṣyasi mahātmanā | [Rām, Yu, 24 35.1]
suvarṣeṇa samāyuktā yathā sasyena medinī | [Rām, Yu, 24 35.2]
girivaram abhito 'nuvartamāno haya iva maṇḍalam āśu yaḥ karoti | [Rām, Yu, 24 36.1]
tam iha śaraṇam abhyupehi devi divasakaraṃ prabhavo hyayaṃ prajānām | [Rām, Yu, 24 36.2]
{Rām, Yu, 25}
atha tāṃ jātasaṃtāpāṃ tena vākyena mohitām | [Rām, Yu, 25 1.1]
saramā hlādayāmāsa pṛthivīṃ dyaur ivāmbhasā | [Rām, Yu, 25 1.2]
tatastasyā hitaṃ sakhyāścikīrṣantī sakhī vacaḥ | [Rām, Yu, 25 2.1]
uvāca kāle kālajñā smitapūrvābhibhāṣiṇī | [Rām, Yu, 25 2.2]
utsaheyam ahaṃ gatvā tvadvākyam asitekṣaṇe | [Rām, Yu, 25 3.1]
nivedya kuśalaṃ rāme praticchannā nivartitum | [Rām, Yu, 25 3.2]
na hi me kramamāṇāyā nirālambe vihāyasi | [Rām, Yu, 25 4.1]
samartho gatim anvetuṃ pavano garuḍo 'pi vā | [Rām, Yu, 25 4.2]
evaṃ bruvāṇāṃ tāṃ sītā saramāṃ punar abravīt | [Rām, Yu, 25 5.1]
madhuraṃ ślakṣṇayā vācā pūrvaśokābhipannayā | [Rām, Yu, 25 5.2]
samarthā gaganaṃ gantum api vā tvaṃ rasātalam | [Rām, Yu, 25 6.1]
avagacchāmyakartavyaṃ kartavyaṃ te madantare | [Rām, Yu, 25 6.2]
matpriyaṃ yadi kartavyaṃ yadi buddhiḥ sthirā tava | [Rām, Yu, 25 7.1]
jñātum icchāmi taṃ gatvā kiṃ karotīti rāvaṇaḥ | [Rām, Yu, 25 7.2]
sa hi māyābalaḥ krūro rāvaṇaḥ śatrurāvaṇaḥ | [Rām, Yu, 25 8.1]
māṃ mohayati duṣṭātmā pītamātreva vāruṇī | [Rām, Yu, 25 8.2]
tarjāpayati māṃ nityaṃ bhartsāpayati cāsakṛt | [Rām, Yu, 25 9.1]
rākṣasībhiḥ sughorābhir yā māṃ rakṣanti nityaśaḥ | [Rām, Yu, 25 9.2]
udvignā śaṅkitā cāsmi na ca svasthaṃ mano mama | [Rām, Yu, 25 10.1]
tadbhayāccāham udvignā aśokavanikāṃ gatā | [Rām, Yu, 25 10.2]
yadi nāma kathā tasya niścitaṃ vāpi yad bhavet | [Rām, Yu, 25 11.1]
nivedayethāḥ sarvaṃ tat paro me syād anugrahaḥ | [Rām, Yu, 25 11.2]
sā tvevaṃ bruvatīṃ sītāṃ saramā valgubhāṣiṇī | [Rām, Yu, 25 12.1]
uvāca vacanaṃ tasyāḥ spṛśantī bāṣpaviklavam | [Rām, Yu, 25 12.2]
eṣa te yadyabhiprāyastasmād gacchāmi jānaki | [Rām, Yu, 25 13.1]
gṛhya śatror abhiprāyam upāvṛttāṃ ca paśya mām | [Rām, Yu, 25 13.2]
evam uktvā tato gatvā samīpaṃ tasya rakṣasaḥ | [Rām, Yu, 25 14.1]
śuśrāva kathitaṃ tasya rāvaṇasya samantriṇaḥ | [Rām, Yu, 25 14.2]
sā śrutvā niścayaṃ tasya niścayajñā durātmanaḥ | [Rām, Yu, 25 15.1]
punar evāgamat kṣipram aśokavanikāṃ tadā | [Rām, Yu, 25 15.2]
sā praviṣṭā punastatra dadarśa janakātmajām | [Rām, Yu, 25 16.1]
pratīkṣamāṇāṃ svām eva bhraṣṭapadmām iva śriyam | [Rām, Yu, 25 16.2]
tāṃ tu sītā punaḥ prāptāṃ saramāṃ valgubhāṣiṇīm | [Rām, Yu, 25 17.1]
pariṣvajya ca susnigdhaṃ dadau ca svayam āsanam | [Rām, Yu, 25 17.2]
ihāsīnā sukhaṃ sarvam ākhyāhi mama tattvataḥ | [Rām, Yu, 25 18.1]
krūrasya niścayaṃ tasya rāvaṇasya durātmanaḥ | [Rām, Yu, 25 18.2]
evam uktā tu saramā sītayā vepamānayā | [Rām, Yu, 25 19.1]
kathitaṃ sarvam ācaṣṭa rāvaṇasya samantriṇaḥ | [Rām, Yu, 25 19.2]
jananyā rākṣasendro vai tvanmokṣārthaṃ bṛhadvacaḥ | [Rām, Yu, 25 20.1]
aviddhena ca vaidehi mantrivṛddhena bodhitaḥ | [Rām, Yu, 25 20.2]
dīyatām abhisatkṛtya manujendrāya maithilī | [Rām, Yu, 25 21.1]
nidarśanaṃ te paryāptaṃ janasthāne yad adbhutam | [Rām, Yu, 25 21.2]
laṅghanaṃ ca samudrasya darśanaṃ ca hanūmataḥ | [Rām, Yu, 25 22.1]
vadhaṃ ca rakṣasāṃ yuddhe kaḥ kuryānmānuṣo bhuvi | [Rām, Yu, 25 22.2]
evaṃ sa mantrivṛddhaiśca mātrā ca bahu bhāṣitaḥ | [Rām, Yu, 25 23.1]
na tvām utsahate moktum artham arthaparo yathā | [Rām, Yu, 25 23.2]
notsahaty amṛto moktuṃ yuddhe tvām iti maithili | [Rām, Yu, 25 24.1]
sāmātyasya nṛśaṃsasya niścayo hyeṣa vartate | [Rām, Yu, 25 24.2]
tad eṣā susthirā buddhir mṛtyulobhād upasthitā | [Rām, Yu, 25 25.1]
bhayānna śaktastvāṃ moktum anirastastu saṃyuge | [Rām, Yu, 25 25.2]
rākṣasānāṃ ca sarveṣām ātmanaśca vadhena hi | [Rām, Yu, 25 25.3]
nihatya rāvaṇaṃ saṃkhye sarvathā niśitaiḥ śaraiḥ | [Rām, Yu, 25 26.1]
pratineṣyati rāmastvām ayodhyām asitekṣaṇe | [Rām, Yu, 25 26.2]
etasminn antare śabdo bherīśaṅkhasamākulaḥ | [Rām, Yu, 25 27.1]
śruto vai sarvasainyānāṃ kampayan dharaṇītalam | [Rām, Yu, 25 27.2]
śrutvā tu taṃ vānarasainyaśabdaṃ laṅkāgatā rākṣasarājabhṛtyāḥ | [Rām, Yu, 25 28.1]
naṣṭaujaso dainyaparītaceṣṭāḥ śreyo na paśyanti nṛpasya doṣaiḥ | [Rām, Yu, 25 28.2]
{Rām, Yu, 26}
tena śaṅkhavimiśreṇa bherīśabdena rāghavaḥ | [Rām, Yu, 26 1.1]
upayāto mahābāhū rāmaḥ parapuraṃjayaḥ | [Rām, Yu, 26 1.2]
taṃ ninādaṃ niśamyātha rāvaṇo rākṣaseśvaraḥ | [Rām, Yu, 26 2.1]
muhūrtaṃ dhyānam āsthāya sacivān abhyudaikṣata | [Rām, Yu, 26 2.2]
atha tān sacivāṃstatra sarvān ābhāṣya rāvaṇaḥ | [Rām, Yu, 26 3.1]
sabhāṃ saṃnādayan sarvām ityuvāca mahābalaḥ | [Rām, Yu, 26 3.2]
taraṇaṃ sāgarasyāpi vikramaṃ balasaṃcayam | [Rām, Yu, 26 4.1]
yad uktavanto rāmasya bhavantastanmayā śrutam | [Rām, Yu, 26 4.2]
bhavataścāpyahaṃ vedmi yuddhe satyaparākramān | [Rām, Yu, 26 4.3]
tatastu sumahāprājño mālyavānnāma rākṣasaḥ | [Rām, Yu, 26 5.1]
rāvaṇasya vacaḥ śrutvā mātuḥ paitāmaho 'bravīt | [Rām, Yu, 26 5.2]
vidyāsvabhivinīto yo rājā rājannayānugaḥ | [Rām, Yu, 26 6.1]
sa śāsti ciram aiśvaryam arīṃśca kurute vaśe | [Rām, Yu, 26 6.2]
saṃdadhāno hi kālena vigṛhṇaṃścāribhiḥ saha | [Rām, Yu, 26 7.1]
svapakṣavardhanaṃ kurvanmahad aiśvaryam aśnute | [Rām, Yu, 26 7.2]
hīyamānena kartavyo rājñā saṃdhiḥ samena ca | [Rām, Yu, 26 8.1]
na śatrum avamanyeta jyāyān kurvīta vigraham | [Rām, Yu, 26 8.2]
tanmahyaṃ rocate saṃdhiḥ saha rāmeṇa rāvaṇa | [Rām, Yu, 26 9.1]
yadartham abhiyuktāḥ sma sītā tasmai pradīyatām | [Rām, Yu, 26 9.2]
tasya devarṣayaḥ sarve gandharvāśca jayaiṣiṇaḥ | [Rām, Yu, 26 10.1]
virodhaṃ mā gamastena saṃdhiste tena rocatām | [Rām, Yu, 26 10.2]
asṛjad bhagavān pakṣau dvāveva hi pitāmahaḥ | [Rām, Yu, 26 11.1]
surāṇām asurāṇāṃ ca dharmādharmau tadāśrayau | [Rām, Yu, 26 11.2]
dharmo hi śrūyate pakṣaḥ surāṇāṃ ca mahātmanām | [Rām, Yu, 26 12.1]
adharmo rakṣasāṃ pakṣo hyasurāṇāṃ ca rāvaṇa | [Rām, Yu, 26 12.2]
dharmo vai grasate 'dharmaṃ tataḥ kṛtam abhūd yugam | [Rām, Yu, 26 13.1]
adharmo grasate dharmaṃ tatastiṣyaḥ pravartate | [Rām, Yu, 26 13.2]
tat tvayā caratā lokān dharmo vinihato mahān | [Rām, Yu, 26 14.1]
adharmaḥ pragṛhītaśca tenāsmadbalinaḥ pare | [Rām, Yu, 26 14.2]
sa pramādād vivṛddhaste 'dharmo 'hir grasate hi naḥ | [Rām, Yu, 26 15.1]
vivardhayati pakṣaṃ ca surāṇāṃ surabhāvanaḥ | [Rām, Yu, 26 15.2]
viṣayeṣu prasaktena yatkiṃcitkāriṇā tvayā | [Rām, Yu, 26 16.1]
ṛṣīṇām agnikalpānām udvego janito mahān | [Rām, Yu, 26 16.2]
teṣāṃ prabhāvo durdharṣaḥ pradīpta iva pāvakaḥ | [Rām, Yu, 26 16.3]
tapasā bhāvitātmāno dharmasyānugrahe ratāḥ | [Rām, Yu, 26 17.1]
mukhyair yajñair yajantyete nityaṃ taistair dvijātayaḥ | [Rām, Yu, 26 17.2]
juhvatyagnīṃśca vidhivad vedāṃścoccair adhīyate | [Rām, Yu, 26 18.1]
abhibhūya ca rakṣāṃsi brahmaghoṣān udairayan | [Rām, Yu, 26 18.2]
diśo vipradrutāḥ sarve stanayitnur ivoṣṇage | [Rām, Yu, 26 18.3]
ṛṣīṇām agnikalpānām agnihotrasamutthitaḥ | [Rām, Yu, 26 19.1]
ādatte rakṣasāṃ tejo dhūmo vyāpya diśo daśa | [Rām, Yu, 26 19.2]
teṣu teṣu ca deśeṣu puṇyeṣu ca dṛḍhavrataiḥ | [Rām, Yu, 26 20.1]
caryamāṇaṃ tapastīvraṃ saṃtāpayati rākṣasān | [Rām, Yu, 26 20.2]
utpātān vividhān dṛṣṭvā ghorān bahuvidhāṃstathā | [Rām, Yu, 26 21.1]
vināśam anupaśyāmi sarveṣāṃ rakṣasām aham | [Rām, Yu, 26 21.2]
kharābhistanitā ghorā meghāḥ pratibhayaṃkaraḥ | [Rām, Yu, 26 22.1]
śoṇitenābhivarṣanti laṅkām uṣṇena sarvataḥ | [Rām, Yu, 26 22.2]
rudatāṃ vāhanānāṃ ca prapatantyasrabindavaḥ | [Rām, Yu, 26 23.1]
dhvajā dhvastā vivarṇāśca na prabhānti yathāpuram | [Rām, Yu, 26 23.2]
vyālā gomāyavo gṛdhrā vāśanti ca subhairavam | [Rām, Yu, 26 24.1]
praviśya laṅkām aniśaṃ samavāyāṃśca kurvate | [Rām, Yu, 26 24.2]
kālikāḥ pāṇḍurair dantaiḥ prahasantyagrataḥ sthitāḥ | [Rām, Yu, 26 25.1]
striyaḥ svapneṣu muṣṇantyo gṛhāṇi pratibhāṣya ca | [Rām, Yu, 26 25.2]
gṛhāṇāṃ balikarmāṇi śvānaḥ paryupabhuñjate | [Rām, Yu, 26 26.1]
kharā goṣu prajāyante mūṣikā nakulaiḥ saha | [Rām, Yu, 26 26.2]
mārjārā dvīpibhiḥ sārdhaṃ sūkarāḥ śunakaiḥ saha | [Rām, Yu, 26 27.1]
kiṃnarā rākṣasaiścāpi sameyur mānuṣaiḥ saha | [Rām, Yu, 26 27.2]
pāṇḍurā raktapādāśca vihagāḥ kālacoditāḥ | [Rām, Yu, 26 28.1]
rākṣasānāṃ vināśāya kapotā vicaranti ca | [Rām, Yu, 26 28.2]
cīcīkūcīti vāśantyaḥ śārikā veśmasu sthitāḥ | [Rām, Yu, 26 29.1]
patanti grathitāścāpi nirjitāḥ kalahaiṣiṇaḥ | [Rām, Yu, 26 29.2]
karālo vikaṭo muṇḍaḥ puruṣaḥ kṛṣṇapiṅgalaḥ | [Rām, Yu, 26 30.1]
kālo gṛhāṇi sarveṣāṃ kāle kāle 'nvavekṣate | [Rām, Yu, 26 30.2]
etānyanyāni duṣṭāni nimittānyutpatanti ca | [Rām, Yu, 26 30.3]
viṣṇuṃ manyāmahe rāmaṃ mānuṣaṃ deham āsthitam | [Rām, Yu, 26 31.1]
na hi mānuṣamātro 'sau rāghavo dṛḍhavikramaḥ | [Rām, Yu, 26 31.2]
yena baddhaḥ samudrasya sa setuḥ paramādbhutaḥ | [Rām, Yu, 26 32.1]
kuruṣva nararājena saṃdhiṃ rāmeṇa rāvaṇa | [Rām, Yu, 26 32.2]
idaṃ vacastatra nigadya mālyavān parīkṣya rakṣo'dhipater manaḥ punaḥ | [Rām, Yu, 26 33.1]
anuttameṣūttamapauruṣo balī babhūva tūṣṇīṃ samavekṣya rāvaṇam | [Rām, Yu, 26 33.2]
{Rām, Yu, 27}
tat tu mālyavato vākyaṃ hitam uktaṃ daśānanaḥ | [Rām, Yu, 27 1.1]
na marṣayati duṣṭātmā kālasya vaśam āgataḥ | [Rām, Yu, 27 1.2]
sa baddhvā bhrukuṭiṃ vaktre krodhasya vaśam āgataḥ | [Rām, Yu, 27 2.1]
amarṣāt parivṛttākṣo mālyavantam athābravīt | [Rām, Yu, 27 2.2]
hitabuddhyā yad ahitaṃ vacaḥ paruṣam ucyate | [Rām, Yu, 27 3.1]
parapakṣaṃ praviśyaiva naitacchrotragataṃ mama | [Rām, Yu, 27 3.2]
mānuṣaṃ kṛpaṇaṃ rāmam ekaṃ śākhāmṛgāśrayam | [Rām, Yu, 27 4.1]
samarthaṃ manyase kena tyaktaṃ pitrā vanālayam | [Rām, Yu, 27 4.2]
rakṣasām īśvaraṃ māṃ ca devatānāṃ bhayaṃkaram | [Rām, Yu, 27 5.1]
hīnaṃ māṃ manyase kena ahīnaṃ sarvavikramaiḥ | [Rām, Yu, 27 5.2]
vīradveṣeṇa vā śaṅke pakṣapātena vā ripoḥ | [Rām, Yu, 27 6.1]
tvayāhaṃ paruṣāṇyuktaḥ paraprotsāhanena vā | [Rām, Yu, 27 6.2]
prabhavantaṃ padasthaṃ hi paruṣaṃ ko 'bhidhāsyati | [Rām, Yu, 27 7.1]
paṇḍitaḥ śāstratattvajño vinā protsāhanād ripoḥ | [Rām, Yu, 27 7.2]
ānīya ca vanāt sītāṃ padmahīnām iva śriyam | [Rām, Yu, 27 8.1]
kimarthaṃ pratidāsyāmi rāghavasya bhayād aham | [Rām, Yu, 27 8.2]
vṛtaṃ vānarakoṭībhiḥ sasugrīvaṃ salakṣmaṇam | [Rām, Yu, 27 9.1]
paśya kaiścid ahobhistvaṃ rāghavaṃ nihataṃ mayā | [Rām, Yu, 27 9.2]
dvandve yasya na tiṣṭhanti daivatānyapi saṃyuge | [Rām, Yu, 27 10.1]
sa kasmād rāvaṇo yuddhe bhayam āhārayiṣyati | [Rām, Yu, 27 10.2]
dvidhā bhajyeyam apyevaṃ na nameyaṃ tu kasyacit | [Rām, Yu, 27 11.1]
eṣa me sahajo doṣaḥ svabhāvo duratikramaḥ | [Rām, Yu, 27 11.2]
yadi tāvat samudre tu setur baddho yadṛcchayā | [Rām, Yu, 27 12.1]
rāmeṇa vismayaḥ ko 'tra yena te bhayam āgatam | [Rām, Yu, 27 12.2]
sa tu tīrtvārṇavaṃ rāmaḥ saha vānarasenayā | [Rām, Yu, 27 13.1]
pratijānāmi te satyaṃ na jīvan pratiyāsyati | [Rām, Yu, 27 13.2]
evaṃ bruvāṇaṃ saṃrabdhaṃ ruṣṭaṃ vijñāya rāvaṇam | [Rām, Yu, 27 14.1]
vrīḍito mālyavān vākyaṃ nottaraṃ pratyapadyata | [Rām, Yu, 27 14.2]
jayāśiṣā ca rājānaṃ vardhayitvā yathocitam | [Rām, Yu, 27 15.1]
mālyavān abhyanujñāto jagāma svaṃ niveśanam | [Rām, Yu, 27 15.2]
rāvaṇastu sahāmātyo mantrayitvā vimṛśya ca | [Rām, Yu, 27 16.1]
laṅkāyām atulāṃ guptiṃ kārayāmāsa rākṣasaḥ | [Rām, Yu, 27 16.2]
vyādideśa ca pūrvasyāṃ prahastaṃ dvāri rākṣasam | [Rām, Yu, 27 17.1]
dakṣiṇasyāṃ mahāvīryau mahāpārśvamahodarau | [Rām, Yu, 27 17.2]
paścimāyām atho dvāri putram indrajitaṃ tathā | [Rām, Yu, 27 18.1]
vyādideśa mahāmāyaṃ rākṣasair bahubhir vṛtam | [Rām, Yu, 27 18.2]
uttarasyāṃ puradvāri vyādiśya śukasāraṇau | [Rām, Yu, 27 19.1]
svayaṃ cātra bhaviṣyāmi mantriṇastān uvāca ha | [Rām, Yu, 27 19.2]
rākṣasaṃ tu virūpākṣaṃ mahāvīryaparākramam | [Rām, Yu, 27 20.1]
madhyame 'sthāpayad gulme bahubhiḥ saha rākṣasaiḥ | [Rām, Yu, 27 20.2]
evaṃvidhānaṃ laṅkāyāṃ kṛtvā rākṣasapuṃgavaḥ | [Rām, Yu, 27 21.1]
mene kṛtārtham ātmānaṃ kṛtāntavaśam āgataḥ | [Rām, Yu, 27 21.2]
visarjayāmāsa tataḥ sa mantriṇo vidhānam ājñāpya purasya puṣkalam | [Rām, Yu, 27 22.1]
jayāśiṣā mantragaṇena pūjito viveśa so 'ntaḥpuram ṛddhimanmahat | [Rām, Yu, 27 22.2]
{Rām, Yu, 28}
naravānararājau tau sa ca vāyusutaḥ kapiḥ | [Rām, Yu, 28 1.1]
jāmbavān ṛkṣarājaśca rākṣasaśca vibhīṣaṇaḥ | [Rām, Yu, 28 1.2]
aṅgado vāliputraśca saumitriḥ śarabhaḥ kapiḥ | [Rām, Yu, 28 2.1]
suṣeṇaḥ sahadāyādo maindo dvivida eva ca | [Rām, Yu, 28 2.2]
gajo gavākṣaḥ kumudo nalo 'tha panasastathā | [Rām, Yu, 28 3.1]
amitraviṣayaṃ prāptāḥ samavetāḥ samarthayan | [Rām, Yu, 28 3.2]
iyaṃ sā lakṣyate laṅkā purī rāvaṇapālitā | [Rām, Yu, 28 4.1]
sāsuroragagandharvair amarair api durjayā | [Rām, Yu, 28 4.2]
kāryasiddhiṃ puraskṛtya mantrayadhvaṃ vinirṇaye | [Rām, Yu, 28 5.1]
nityaṃ saṃnihito hyatra rāvaṇo rākṣasādhipaḥ | [Rām, Yu, 28 5.2]
tathā teṣu bruvāṇeṣu rāvaṇāvarajo 'bravīt | [Rām, Yu, 28 6.1]
vākyam agrāmyapadavat puṣkalārthaṃ vibhīṣaṇaḥ | [Rām, Yu, 28 6.2]
analaḥ śarabhaścaiva saṃpātiḥ praghasastathā | [Rām, Yu, 28 7.1]
gatvā laṅkāṃ mamāmātyāḥ purīṃ punar ihāgatāḥ | [Rām, Yu, 28 7.2]
bhūtvā śakunayaḥ sarve praviṣṭāśca ripor balam | [Rām, Yu, 28 8.1]
vidhānaṃ vihitaṃ yacca tad dṛṣṭvā samupasthitāḥ | [Rām, Yu, 28 8.2]
saṃvidhānaṃ yathāhuste rāvaṇasya durātmanaḥ | [Rām, Yu, 28 9.1]
rāma tad bruvataḥ sarvaṃ yathātathyena me śṛṇu | [Rām, Yu, 28 9.2]
pūrvaṃ prahastaḥ sabalo dvāram āsādya tiṣṭhati | [Rām, Yu, 28 10.1]
dakṣiṇaṃ ca mahāvīryau mahāpārśvamahodarau | [Rām, Yu, 28 10.2]
indrajit paścimadvāraṃ rākṣasair bahubhir vṛtaḥ | [Rām, Yu, 28 11.1]
paṭṭasāsidhanuṣmadbhiḥ śūlamudgarapāṇibhiḥ | [Rām, Yu, 28 11.2]
nānāpraharaṇaiḥ śūrair āvṛto rāvaṇātmajaḥ | [Rām, Yu, 28 12.1]
rākṣasānāṃ sahasraistu bahubhiḥ śastrapāṇibhiḥ | [Rām, Yu, 28 12.2]
yuktaḥ paramasaṃvigno rākṣasair bahubhir vṛtaḥ | [Rām, Yu, 28 13.1]
uttaraṃ nagaradvāraṃ rāvaṇaḥ svayam āsthitaḥ | [Rām, Yu, 28 13.2]
virūpākṣastu mahatā śūlakhaḍgadhanuṣmatā | [Rām, Yu, 28 14.1]
balena rākṣasaiḥ sārdhaṃ madhyamaṃ gulmam āsthitaḥ | [Rām, Yu, 28 14.2]
etān evaṃvidhān gulmāṃl laṅkāyāṃ samudīkṣya te | [Rām, Yu, 28 15.1]
māmakāḥ sacivāḥ sarve śīghraṃ punar ihāgatāḥ | [Rām, Yu, 28 15.2]
gajānāṃ ca sahasraṃ ca rathānām ayutaṃ pure | [Rām, Yu, 28 16.1]
hayānām ayute dve ca sāgrakoṭī ca rakṣasām | [Rām, Yu, 28 16.2]
vikrāntā balavantaśca saṃyugeṣvātatāyinaḥ | [Rām, Yu, 28 17.1]
iṣṭā rākṣasarājasya nityam ete niśācarāḥ | [Rām, Yu, 28 17.2]
ekaikasyātra yuddhārthe rākṣasasya viśāṃ pate | [Rām, Yu, 28 18.1]
parivāraḥ sahasrāṇāṃ sahasram upatiṣṭhate | [Rām, Yu, 28 18.2]
etāṃ pravṛttiṃ laṅkāyāṃ mantriproktāṃ vibhīṣaṇaḥ | [Rām, Yu, 28 19.1]
rāmaṃ kamalapatrākṣam idam uttaram abravīt | [Rām, Yu, 28 19.2]
kuberaṃ tu yadā rāma rāvaṇaḥ pratyayudhyata | [Rām, Yu, 28 20.1]
ṣaṣṭiḥ śatasahasrāṇi tadā niryānti rākṣasāḥ | [Rām, Yu, 28 20.2]
parākrameṇa vīryeṇa tejasā sattvagauravāt | [Rām, Yu, 28 21.1]
sadṛśā ye'tra darpeṇa rāvaṇasya durātmanaḥ | [Rām, Yu, 28 21.2]
atra manyur na kartavyo roṣaye tvāṃ na bhīṣaye | [Rām, Yu, 28 22.1]
samartho hyasi vīryeṇa surāṇām api nigrahe | [Rām, Yu, 28 22.2]
tad bhavāṃścaturaṅgeṇa balena mahatā vṛtaḥ | [Rām, Yu, 28 23.1]
vyūhyedaṃ vānarānīkaṃ nirmathiṣyasi rāvaṇam | [Rām, Yu, 28 23.2]
rāvaṇāvaraje vākyam evaṃ bruvati rāghavaḥ | [Rām, Yu, 28 24.1]
śatrūṇāṃ pratighātārtham idaṃ vacanam abravīt | [Rām, Yu, 28 24.2]
pūrvadvāre tu laṅkāyā nīlo vānarapuṃgavaḥ | [Rām, Yu, 28 25.1]
prahastaṃ pratiyoddhā syād vānarair bahubhir vṛtaḥ | [Rām, Yu, 28 25.2]
aṅgado vāliputrastu balena mahatā vṛtaḥ | [Rām, Yu, 28 26.1]
dakṣiṇe bādhatāṃ dvāre mahāpārśvamahodarau | [Rām, Yu, 28 26.2]
hanūmān paścimadvāraṃ nipīḍya pavanātmajaḥ | [Rām, Yu, 28 27.1]
praviśatvaprameyātmā bahubhiḥ kapibhir vṛtaḥ | [Rām, Yu, 28 27.2]
daityadānavasaṃghānām ṛṣīṇāṃ ca mahātmanām | [Rām, Yu, 28 28.1]
viprakārapriyaḥ kṣudro varadānabalānvitaḥ | [Rām, Yu, 28 28.2]
parikrāmati yaḥ sarvāṃl lokān saṃtāpayan prajāḥ | [Rām, Yu, 28 29.1]
tasyāhaṃ rākṣasendrasya svayam eva vadhe dhṛtaḥ | [Rām, Yu, 28 29.2]
uttaraṃ nagaradvāram ahaṃ saumitriṇā saha | [Rām, Yu, 28 30.1]
nipīḍyābhipravekṣyāmi sabalo yatra rāvaṇaḥ | [Rām, Yu, 28 30.2]
vānarendraśca balavān ṛkṣarājaśca jāmbavān | [Rām, Yu, 28 31.1]
rākṣasendrānujaścaiva gulme bhavatu madhyame | [Rām, Yu, 28 31.2]
na caiva mānuṣaṃ rūpaṃ kāryaṃ haribhir āhave | [Rām, Yu, 28 32.1]
eṣā bhavatu naḥ saṃjñā yuddhe 'smin vānare bale | [Rām, Yu, 28 32.2]
vānarā eva naścihnaṃ svajane 'smin bhaviṣyati | [Rām, Yu, 28 33.1]
vayaṃ tu mānuṣeṇaiva sapta yotsyāmahe parān | [Rām, Yu, 28 33.2]
aham eva saha bhrātrā lakṣmaṇena mahaujasā | [Rām, Yu, 28 34.1]
ātmanā pañcamaścāyaṃ sakhā mama vibhīṣaṇaḥ | [Rām, Yu, 28 34.2]
sa rāmaḥ kāryasiddhyartham evam uktvā vibhīṣaṇam | [Rām, Yu, 28 35.1]
suvelārohaṇe buddhiṃ cakāra matimānmatim | [Rām, Yu, 28 35.2]
tatastu rāmo mahatā balena pracchādya sarvāṃ pṛthivīṃ mahātmā | [Rām, Yu, 28 36.1]
prahṛṣṭarūpo 'bhijagāma laṅkāṃ kṛtvā matiṃ so 'rivadhe mahātmā | [Rām, Yu, 28 36.2]
{Rām, Yu, 29}
sa tu kṛtvā suvelasya matim ārohaṇaṃ prati | [Rām, Yu, 29 1.1]
lakṣmaṇānugato rāmaḥ sugrīvam idam abravīt | [Rām, Yu, 29 1.2]
vibhīṣaṇaṃ ca dharmajñam anuraktaṃ niśācaram | [Rām, Yu, 29 2.1]
mantrajñaṃ ca vidhijñaṃ ca ślakṣṇayā parayā girā | [Rām, Yu, 29 2.2]
suvelaṃ sādhu śailendram imaṃ dhātuśataiścitam | [Rām, Yu, 29 3.1]
adhyārohāmahe sarve vatsyāmo 'tra niśām imām | [Rām, Yu, 29 3.2]
laṅkāṃ cālokayiṣyāmo nilayaṃ tasya rakṣasaḥ | [Rām, Yu, 29 4.1]
yena me maraṇāntāya hṛtā bhāryā durātmanā | [Rām, Yu, 29 4.2]
yena dharmo na vijñāto na vṛttaṃ na kulaṃ tathā | [Rām, Yu, 29 5.1]
rākṣasyā nīcayā buddhyā yena tad garhitaṃ kṛtam | [Rām, Yu, 29 5.2]
yasminme vardhate roṣaḥ kīrtite rākṣasādhame | [Rām, Yu, 29 6.1]
yasyāparādhānnīcasya vadhaṃ drakṣyāmi rakṣasām | [Rām, Yu, 29 6.2]
eko hi kurute pāpaṃ kālapāśavaśaṃ gataḥ | [Rām, Yu, 29 7.1]
nīcenātmāpacāreṇa kulaṃ tena vinaśyati | [Rām, Yu, 29 7.2]
evaṃ saṃmantrayann eva sakrodho rāvaṇaṃ prati | [Rām, Yu, 29 8.1]
rāmaḥ suvelaṃ vāsāya citrasānum upāruhat | [Rām, Yu, 29 8.2]
pṛṣṭhato lakṣmaṇaścainam anvagacchat samāhitaḥ | [Rām, Yu, 29 9.1]
saśaraṃ cāpam udyamya sumahad vikrame rataḥ | [Rām, Yu, 29 9.2]
tam anvarohat sugrīvaḥ sāmātyaḥ savibhīṣaṇaḥ | [Rām, Yu, 29 10.1]
hanūmān aṅgado nīlo maindo dvivida eva ca | [Rām, Yu, 29 10.2]
gajo gavākṣo gavayaḥ śarabho gandhamādanaḥ | [Rām, Yu, 29 11.1]
panasaḥ kumudaścaiva haro rambhaśca yūthapaḥ | [Rām, Yu, 29 11.2]
ete cānye ca bahavo vānarāḥ śīghragāminaḥ | [Rām, Yu, 29 12.1]
te vāyuvegapravaṇāstaṃ giriṃ giricāriṇaḥ | [Rām, Yu, 29 12.2]
adhyārohanta śataśaḥ suvelaṃ yatra rāghavaḥ | [Rām, Yu, 29 12.3]
te tvadīrgheṇa kālena girim āruhya sarvataḥ | [Rām, Yu, 29 13.1]
dadṛśuḥ śikhare tasya viṣaktām iva khe purīm | [Rām, Yu, 29 13.2]
tāṃ śubhāṃ pravaradvārāṃ prākāravaraśobhitām | [Rām, Yu, 29 14.1]
laṅkāṃ rākṣasasampūrṇāṃ dadṛśur hariyūthapāḥ | [Rām, Yu, 29 14.2]
prākāracayasaṃsthaiśca tathā nīlair niśācaraiḥ | [Rām, Yu, 29 15.1]
dadṛśuste hariśreṣṭhāḥ prākāram aparaṃ kṛtam | [Rām, Yu, 29 15.2]
te dṛṣṭvā vānarāḥ sarve rākṣasān yuddhakāṅkṣiṇaḥ | [Rām, Yu, 29 16.1]
mumucur vipulānnādāṃstatra rāmasya paśyataḥ | [Rām, Yu, 29 16.2]
tato 'stam agamat sūryaḥ saṃdhyayā pratirañjitaḥ | [Rām, Yu, 29 17.1]
pūrṇacandrapradīpā ca kṣapā samabhivartate | [Rām, Yu, 29 17.2]
tataḥ sa rāmo harivāhinīpatir vibhīṣaṇena pratinandya satkṛtaḥ | [Rām, Yu, 29 18.1]
salakṣmaṇo yūthapayūthasaṃvṛtaḥ suvelapṛṣṭhe nyavasad yathāsukham | [Rām, Yu, 29 18.2]
{Rām, Yu, 30}
tāṃ rātrim uṣitāstatra suvele haripuṃgavāḥ | [Rām, Yu, 30 1.1]
laṅkāyāṃ dadṛśur vīrā vanānyupavanāni ca | [Rām, Yu, 30 1.2]
samasaumyāni ramyāṇi viśālānyāyatāni ca | [Rām, Yu, 30 2.1]
dṛṣṭiramyāṇi te dṛṣṭvā babhūvur jātavismayāḥ | [Rām, Yu, 30 2.2]
campakāśokapuṃnāgasālatālasamākulā | [Rām, Yu, 30 3.1]
tamālavanasaṃchannā nāgamālāsamāvṛtā | [Rām, Yu, 30 3.2]
hintālair arjunair nīpaiḥ saptaparṇaiśca puṣpitaiḥ | [Rām, Yu, 30 4.1]
tilakaiḥ karṇikāraiśca pāṭalaiśca samantataḥ | [Rām, Yu, 30 4.2]
śuśubhe puṣpitāgraiśca latāparigatair drumaiḥ | [Rām, Yu, 30 5.1]
laṅkā bahuvidhair divyair yathendrasyāmarāvatī | [Rām, Yu, 30 5.2]
vicitrakusumopetai raktakomalapallavaiḥ | [Rām, Yu, 30 6.1]
śādvalaiśca tathā nīlaiścitrābhir vanarājibhiḥ | [Rām, Yu, 30 6.2]
gandhāḍhyānyabhiramyāṇi puṣpāṇi ca phalāni ca | [Rām, Yu, 30 7.1]
dhārayantyagamāstatra bhūṣaṇānīva mānavāḥ | [Rām, Yu, 30 7.2]
taccaitrarathasaṃkāśaṃ manojñaṃ nandanopamam | [Rām, Yu, 30 8.1]
vanaṃ sarvartukaṃ ramyaṃ śuśubhe ṣaṭpadāyutam | [Rām, Yu, 30 8.2]
natyūhakoyaṣṭibhakair nṛtyamānaiśca barhibhiḥ | [Rām, Yu, 30 9.1]
rutaṃ parabhṛtānāṃ ca śuśruve vananirjhare | [Rām, Yu, 30 9.2]
nityamattavihaṃgāni bhramarācaritāni ca | [Rām, Yu, 30 10.1]
kokilākulaṣaṇḍāni vihagābhirutāni ca | [Rām, Yu, 30 10.2]
bhṛṅgarājābhigītāni bhramaraiḥ sevitāni ca | [Rām, Yu, 30 11.1]
koṇālakavighuṣṭāni sārasābhirutāni ca | [Rām, Yu, 30 11.2]
viviśuste tatastāni vanānyupavanāni ca | [Rām, Yu, 30 12.1]
hṛṣṭāḥ pramuditā vīrā harayaḥ kāmarūpiṇaḥ | [Rām, Yu, 30 12.2]
teṣāṃ praviśatāṃ tatra vānarāṇāṃ mahaujasām | [Rām, Yu, 30 13.1]
puṣpasaṃsargasurabhir vavau ghrāṇasukho 'nilaḥ | [Rām, Yu, 30 13.2]
anye tu harivīrāṇāṃ yūthānniṣkramya yūthapāḥ | [Rām, Yu, 30 14.1]
sugrīveṇābhyanujñātā laṅkāṃ jagmuḥ patākinīm | [Rām, Yu, 30 14.2]
vitrāsayanto vihagāṃstrāsayanto mṛgadvipān | [Rām, Yu, 30 15.1]
kampayantaśca tāṃ laṅkāṃ nādaiḥ svair nadatāṃ varāḥ | [Rām, Yu, 30 15.2]
kurvantaste mahāvegā mahīṃ cāraṇapīḍitām | [Rām, Yu, 30 16.1]
rajaśca sahasaivordhvaṃ jagāma caraṇoddhatam | [Rām, Yu, 30 16.2]
ṛkṣāḥ siṃhā varāhāśca mahiṣā vāraṇā mṛgāḥ | [Rām, Yu, 30 17.1]
tena śabdena vitrastā jagmur bhītā diśo daśa | [Rām, Yu, 30 17.2]
śikharaṃ tu trikūṭasya prāṃśu caikaṃ divispṛśam | [Rām, Yu, 30 18.1]
samantāt puṣpasaṃchannaṃ mahārajatasaṃnibham | [Rām, Yu, 30 18.2]
śatayojanavistīrṇaṃ vimalaṃ cārudarśanam | [Rām, Yu, 30 19.1]
ślakṣṇaṃ śrīmanmahaccaiva duṣprāpaṃ śakunair api | [Rām, Yu, 30 19.2]
manasāpi durārohaṃ kiṃ punaḥ karmaṇā janaiḥ | [Rām, Yu, 30 20.1]
niviṣṭā tatra śikhare laṅkā rāvaṇapālitā | [Rām, Yu, 30 20.2]
sā purī gopurair uccaiḥ pāṇḍurāmbudasaṃnibhaiḥ | [Rām, Yu, 30 21.1]
kāñcanena ca sālena rājatena ca śobhitā | [Rām, Yu, 30 21.2]
prāsādaiśca vimānaiśca laṅkā paramabhūṣitā | [Rām, Yu, 30 22.1]
ghanair ivātapāpāye madhyamaṃ vaiṣṇavaṃ padam | [Rām, Yu, 30 22.2]
yasyāṃ stambhasahasreṇa prāsādaḥ samalaṃkṛtaḥ | [Rām, Yu, 30 23.1]
kailāsaśikharākāro dṛśyate kham ivollikhan | [Rām, Yu, 30 23.2]
caityaḥ sa rākṣasendrasya babhūva purabhūṣaṇam | [Rām, Yu, 30 24.1]
śatena rakṣasāṃ nityaṃ yaḥ samagreṇa rakṣyate | [Rām, Yu, 30 24.2]
tāṃ samṛddhāṃ samṛddhārtho lakṣmīvāṃl lakṣmaṇāgrajaḥ | [Rām, Yu, 30 25.1]
rāvaṇasya purīṃ rāmo dadarśa saha vānaraiḥ | [Rām, Yu, 30 25.2]
tāṃ ratnapūrṇāṃ bahusaṃvidhānāṃ prāsādamālābhir alaṃkṛtāṃ ca | [Rām, Yu, 30 26.1]
purīṃ mahāyantrakavāṭamukhyāṃ dadarśa rāmo mahatā balena | [Rām, Yu, 30 26.2]
{Rām, Yu, 31}
atha tasminnimittāni dṛṣṭvā lakṣmaṇapūrvajaḥ | [Rām, Yu, 31 1.1]
lakṣmaṇaṃ lakṣmisampannam idaṃ vacanam abravīt | [Rām, Yu, 31 1.2]
parigṛhyodakaṃ śītaṃ vanāni phalavanti ca | [Rām, Yu, 31 2.1]
balaughaṃ saṃvibhajyemaṃ vyūhya tiṣṭhema lakṣmaṇa | [Rām, Yu, 31 2.2]
lokakṣayakaraṃ bhīmaṃ bhayaṃ paśyāmyupasthitam | [Rām, Yu, 31 3.1]
nibarhaṇaṃ pravīrāṇām ṛkṣavānararakṣasām | [Rām, Yu, 31 3.2]
vātāśca paruṣaṃ vānti kampate ca vasuṃdharā | [Rām, Yu, 31 4.1]
parvatāgrāṇi vepante patanti dharaṇīdharāḥ | [Rām, Yu, 31 4.2]
meghāḥ kravyādasaṃkāśāḥ paruṣāḥ paruṣasvanāḥ | [Rām, Yu, 31 5.1]
krūrāḥ krūraṃ pravarṣanti miśraṃ śoṇitabindubhiḥ | [Rām, Yu, 31 5.2]
raktacandanasaṃkāśā saṃdhyāparamadāruṇā | [Rām, Yu, 31 6.1]
jvalacca nipatatyetad ādityād agnimaṇḍalam | [Rām, Yu, 31 6.2]
ādityam abhivāśyante janayanto mahad bhayam | [Rām, Yu, 31 7.1]
dīnā dīnasvarā ghorā apraśastā mṛgadvijāḥ | [Rām, Yu, 31 7.2]
rajanyām aprakāśaśca saṃtāpayati candramāḥ | [Rām, Yu, 31 8.1]
kṛṣṇaraktāṃśuparyanto yathā lokasya saṃkṣaye | [Rām, Yu, 31 8.2]
hrasvo rūkṣo 'praśastaśca pariveṣaḥ sulohitaḥ | [Rām, Yu, 31 9.1]
ādityamaṇḍale nīlaṃ lakṣma lakṣmaṇa dṛśyate | [Rām, Yu, 31 9.2]
dṛśyante na yathāvacca nakṣatrāṇyabhivartate | [Rām, Yu, 31 10.1]
yugāntam iva lokasya paśya lakṣmaṇa śaṃsati | [Rām, Yu, 31 10.2]
kākāḥ śyenāstathā gṛdhrā nīcaiḥ paripatanti ca | [Rām, Yu, 31 11.1]
śivāścāpyaśivā vācaḥ pravadanti mahāsvanāḥ | [Rām, Yu, 31 11.2]
kṣipram adya durādharṣāṃ purīṃ rāvaṇapālitām | [Rām, Yu, 31 12.1]
abhiyāma javenaiva sarvato haribhir vṛtāḥ | [Rām, Yu, 31 12.2]
ityevaṃ tu vadan vīro lakṣmaṇaṃ lakṣmaṇāgrajaḥ | [Rām, Yu, 31 13.1]
tasmād avātaracchīghraṃ parvatāgrān mahābalaḥ | [Rām, Yu, 31 13.2]
avatīrya tu dharmātmā tasmācchailāt sa rāghavaḥ | [Rām, Yu, 31 14.1]
paraiḥ paramadurdharṣaṃ dadarśa balam ātmanaḥ | [Rām, Yu, 31 14.2]
saṃnahya tu sasugrīvaḥ kapirājabalaṃ mahat | [Rām, Yu, 31 15.1]
kālajño rāghavaḥ kāle saṃyugāyābhyacodayat | [Rām, Yu, 31 15.2]
tataḥ kāle mahābāhur balena mahatā vṛtaḥ | [Rām, Yu, 31 16.1]
prasthitaḥ purato dhanvī laṅkām abhimukhaḥ purīm | [Rām, Yu, 31 16.2]
taṃ vibhīṣaṇasugrīvau hanūmāñ jāmbavānnalaḥ | [Rām, Yu, 31 17.1]
ṛkṣarājastathā nīlo lakṣmaṇaścānvayustadā | [Rām, Yu, 31 17.2]
tataḥ paścāt sumahatī pṛtanarkṣavanaukasām | [Rām, Yu, 31 18.1]
pracchādya mahatīṃ bhūmim anuyāti sma rāghavam | [Rām, Yu, 31 18.2]
śailaśṛṅgāṇi śataśaḥ pravṛddhāṃśca mahīruhān | [Rām, Yu, 31 19.1]
jagṛhuḥ kuñjaraprakhyā vānarāḥ paravāraṇāḥ | [Rām, Yu, 31 19.2]
tau tvadīrgheṇa kālena bhrātarau rāmalakṣmaṇau | [Rām, Yu, 31 20.1]
rāvaṇasya purīṃ laṅkām āsedatur ariṃdamau | [Rām, Yu, 31 20.2]
patākāmālinīṃ ramyām udyānavanaśobhitām | [Rām, Yu, 31 21.1]
citravaprāṃ suduṣprāpām uccaprākāratoraṇām | [Rām, Yu, 31 21.2]
tāṃ surair api durdharṣāṃ rāmavākyapracoditāḥ | [Rām, Yu, 31 22.1]
yathānideśaṃ saṃpīḍya nyaviśanta vanaukasaḥ | [Rām, Yu, 31 22.2]
laṅkāyāstūttaradvāraṃ śailaśṛṅgam ivonnatam | [Rām, Yu, 31 23.1]
rāmaḥ sahānujo dhanvī jugopa ca rurodha ca | [Rām, Yu, 31 23.2]
laṅkām upaniviṣṭaśca rāmo daśarathātmajaḥ | [Rām, Yu, 31 24.1]
lakṣmaṇānucaro vīraḥ purīṃ rāvaṇapālitām | [Rām, Yu, 31 24.2]
uttaradvāram āsādya yatra tiṣṭhati rāvaṇaḥ | [Rām, Yu, 31 25.1]
nānyo rāmāddhi tad dvāraṃ samarthaḥ parirakṣitum | [Rām, Yu, 31 25.2]
rāvaṇādhiṣṭhitaṃ bhīmaṃ varuṇeneva sāgaram | [Rām, Yu, 31 26.1]
sāyudhau rākṣasair bhīmair abhiguptaṃ samantataḥ | [Rām, Yu, 31 26.2]
laghūnāṃ trāsajananaṃ pātālam iva dānavaiḥ | [Rām, Yu, 31 26.3]
vinyastāni ca yodhānāṃ bahūni vividhāni ca | [Rām, Yu, 31 27.1]
dadarśāyudhajālāni tathaiva kavacāni ca | [Rām, Yu, 31 27.2]
pūrvaṃ tu dvāram āsādya nīlo haricamūpatiḥ | [Rām, Yu, 31 28.1]
atiṣṭhat saha maindena dvividena ca vīryavān | [Rām, Yu, 31 28.2]
aṅgado dakṣiṇadvāraṃ jagrāha sumahābalaḥ | [Rām, Yu, 31 29.1]
ṛṣabheṇa gavākṣeṇa gajena gavayena ca | [Rām, Yu, 31 29.2]
hanūmān paścimadvāraṃ rarakṣa balavān kapiḥ | [Rām, Yu, 31 30.1]
pramāthipraghasābhyāṃ ca vīrair anyaiśca saṃgataḥ | [Rām, Yu, 31 30.2]
madhyame ca svayaṃ gulme sugrīvaḥ samatiṣṭhata | [Rām, Yu, 31 31.1]
saha sarvair hariśreṣṭhaiḥ suparṇaśvasanopamaiḥ | [Rām, Yu, 31 31.2]
vānarāṇāṃ tu ṣaṭtriṃśat koṭyaḥ prakhyātayūthapāḥ | [Rām, Yu, 31 32.1]
nipīḍyopaniviṣṭāśca sugrīvo yatra vānaraḥ | [Rām, Yu, 31 32.2]
śāsanena tu rāmasya lakṣmaṇaḥ savibhīṣaṇaḥ | [Rām, Yu, 31 33.1]
dvāre dvāre harīṇāṃ tu koṭiṃ koṭiṃ nyaveśayat | [Rām, Yu, 31 33.2]
paścimena tu rāmasya sugrīvaḥ sahajāmbavān | [Rām, Yu, 31 34.1]
adūrānmadhyame gulme tasthau bahubalānugaḥ | [Rām, Yu, 31 34.2]
te tu vānaraśārdūlāḥ śārdūlā iva daṃṣṭriṇaḥ | [Rām, Yu, 31 35.1]
gṛhītvā drumaśailāgrān hṛṣṭā yuddhāya tasthire | [Rām, Yu, 31 35.2]
sarve vikṛtalāṅgūlāḥ sarve daṃṣṭrānakhāyudhāḥ | [Rām, Yu, 31 36.1]
sarve vikṛtacitrāṅgāḥ sarve ca vikṛtānanāḥ | [Rām, Yu, 31 36.2]
daśanāgabalāḥ kecit kecid daśaguṇottarāḥ | [Rām, Yu, 31 37.1]
kecin nāgasahasrasya babhūvustulyavikramāḥ | [Rām, Yu, 31 37.2]
santi caughabalāḥ kecit kecic chataguṇottarāḥ | [Rām, Yu, 31 38.1]
aprameyabalāścānye tatrāsan hariyūthapāḥ | [Rām, Yu, 31 38.2]
adbhutaśca vicitraśca teṣām āsīt samāgamaḥ | [Rām, Yu, 31 39.1]
tatra vānarasainyānāṃ śalabhānām ivodgamaḥ | [Rām, Yu, 31 39.2]
paripūrṇam ivākāśaṃ saṃchanneva ca medinī | [Rām, Yu, 31 40.1]
laṅkām upaniviṣṭaiśca saṃpatadbhiśca vānaraiḥ | [Rām, Yu, 31 40.2]
śataṃ śatasahasrāṇāṃ pṛthag ṛkṣavanaukasām | [Rām, Yu, 31 41.1]
laṅkādvārāṇyupājagmur anye yoddhuṃ samantataḥ | [Rām, Yu, 31 41.2]
āvṛtaḥ sa giriḥ sarvaistaiḥ samantāt plavaṃgamaiḥ | [Rām, Yu, 31 42.1]
ayutānāṃ sahasraṃ ca purīṃ tām abhyavartata | [Rām, Yu, 31 42.2]
vānarair balavadbhiśca babhūva drumapāṇibhiḥ | [Rām, Yu, 31 43.1]
sarvataḥ saṃvṛtā laṅkā duṣpraveśāpi vāyunā | [Rām, Yu, 31 43.2]
rākṣasā vismayaṃ jagmuḥ sahasābhinipīḍitāḥ | [Rām, Yu, 31 44.1]
vānarair meghasaṃkāśaiḥ śakratulyaparākramaiḥ | [Rām, Yu, 31 44.2]
mahāñ śabdo 'bhavat tatra balaughasyābhivartataḥ | [Rām, Yu, 31 45.1]
sāgarasyeva bhinnasya yathā syāt salilasvanaḥ | [Rām, Yu, 31 45.2]
tena śabdena mahatā saprākārā satoraṇā | [Rām, Yu, 31 46.1]
laṅkā pracalitā sarvā saśailavanakānanā | [Rām, Yu, 31 46.2]
rāmalakṣmaṇaguptā sā sugrīveṇa ca vāhinī | [Rām, Yu, 31 47.1]
babhūva durdharṣatarā sarvair api surāsuraiḥ | [Rām, Yu, 31 47.2]
rāghavaḥ saṃniveśyaivaṃ sainyaṃ svaṃ rakṣasāṃ vadhe | [Rām, Yu, 31 48.1]
saṃmantrya mantribhiḥ sārdhaṃ niścitya ca punaḥ punaḥ | [Rām, Yu, 31 48.2]
ānantaryam abhiprepsuḥ kramayogārthatattvavit | [Rām, Yu, 31 49.1]
vibhīṣaṇasyānumate rājadharmam anusmaran | [Rām, Yu, 31 49.2]
aṅgadaṃ vālitanayaṃ samāhūyedam abravīt | [Rām, Yu, 31 49.3]
gatvā saumya daśagrīvaṃ brūhi madvacanāt kape | [Rām, Yu, 31 50.1]
laṅghayitvā purīṃ laṅkāṃ bhayaṃ tyaktvā gatavyathaḥ | [Rām, Yu, 31 50.2]
bhraṣṭaśrīka gataiśvarya mumūrṣo naṣṭacetana | [Rām, Yu, 31 51.1]
ṛṣīṇāṃ devatānāṃ ca gandharvāpsarasāṃ tathā | [Rām, Yu, 31 51.2]
nāgānām atha yakṣāṇāṃ rājñāṃ ca rajanīcara | [Rām, Yu, 31 52.1]
yacca pāpaṃ kṛtaṃ mohād avaliptena rākṣasa | [Rām, Yu, 31 52.2]
nūnam adya gato darpaḥ svayambhūvaradānajaḥ | [Rām, Yu, 31 53.1]
yasya daṇḍadharaste 'haṃ dārāharaṇakarśitaḥ | [Rām, Yu, 31 53.2]
daṇḍaṃ dhārayamāṇastu laṅkādvāre vyavasthitaḥ | [Rām, Yu, 31 53.3]
padavīṃ devatānāṃ ca maharṣīṇāṃ ca rākṣasa | [Rām, Yu, 31 54.1]
rājarṣīṇāṃ ca sarveṣāṃ gamiṣyasi mayā hataḥ | [Rām, Yu, 31 54.2]
balena yena vai sītāṃ māyayā rākṣasādhama | [Rām, Yu, 31 55.1]
mām atikrāmayitvā tvaṃ hṛtavāṃstad vidarśaya | [Rām, Yu, 31 55.2]
arākṣasam imaṃ lokaṃ kartāsmi niśitaiḥ śaraiḥ | [Rām, Yu, 31 56.1]
na ceccharaṇam abhyeṣi mām upādāya maithilīm | [Rām, Yu, 31 56.2]
dharmātmā rakṣasāṃ śreṣṭhaḥ samprāpto 'yaṃ vibhīṣaṇaḥ | [Rām, Yu, 31 57.1]
laṅkaiśvaryaṃ dhruvaṃ śrīmān ayaṃ prāpnotyakaṇṭakam | [Rām, Yu, 31 57.2]
na hi rājyam adharmeṇa bhoktuṃ kṣaṇam api tvayā | [Rām, Yu, 31 58.1]
śakyaṃ mūrkhasahāyena pāpenāvijitātmanā | [Rām, Yu, 31 58.2]
yudhyasva vā dhṛtiṃ kṛtvā śauryam ālambya rākṣasa | [Rām, Yu, 31 59.1]
maccharaistvaṃ raṇe śāntastataḥ pūto bhaviṣyasi | [Rām, Yu, 31 59.2]
yadyāviśasi lokāṃstrīn pakṣibhūto manojavaḥ | [Rām, Yu, 31 60.1]
mama cakṣuṣpathaṃ prāpya na jīvan pratiyāsyasi | [Rām, Yu, 31 60.2]
bravīmi tvāṃ hitaṃ vākyaṃ kriyatām aurdhvadehikam | [Rām, Yu, 31 61.1]
sudṛṣṭā kriyatāṃ laṅkā jīvitaṃ te mayi sthitam | [Rām, Yu, 31 61.2]
ityuktaḥ sa tu tāreyo rāmeṇākliṣṭakarmaṇā | [Rām, Yu, 31 62.1]
jagāmākāśam āviśya mūrtimān iva havyavāṭ | [Rām, Yu, 31 62.2]
so 'tipatya muhūrtena śrīmān rāvaṇamandiram | [Rām, Yu, 31 63.1]
dadarśāsīnam avyagraṃ rāvaṇaṃ sacivaiḥ saha | [Rām, Yu, 31 63.2]
tatastasyāvidūreṇa nipatya haripuṃgavaḥ | [Rām, Yu, 31 64.1]
dīptāgnisadṛśastasthāvaṅgadaḥ kanakāṅgadaḥ | [Rām, Yu, 31 64.2]
tad rāmavacanaṃ sarvam anyūnādhikam uttamam | [Rām, Yu, 31 65.1]
sāmātyaṃ śrāvayāmāsa nivedyātmānam ātmanā | [Rām, Yu, 31 65.2]
dūto 'haṃ kosalendrasya rāmasyākliṣṭakarmaṇaḥ | [Rām, Yu, 31 66.1]
vāliputro 'ṅgado nāma yadi te śrotram āgataḥ | [Rām, Yu, 31 66.2]
āha tvāṃ rāghavo rāmaḥ kausalyānandavardhanaḥ | [Rām, Yu, 31 67.1]
niṣpatya pratiyudhyasva nṛśaṃsa puruṣādhama | [Rām, Yu, 31 67.2]
hantāsmi tvāṃ sahāmātyaṃ saputrajñātibāndhavam | [Rām, Yu, 31 68.1]
nirudvignāstrayo lokā bhaviṣyanti hate tvayi | [Rām, Yu, 31 68.2]
devadānavayakṣāṇāṃ gandharvoragarakṣasām | [Rām, Yu, 31 69.1]
śatrum adyoddhariṣyāmi tvām ṛṣīṇāṃ ca kaṇṭakam | [Rām, Yu, 31 69.2]
vibhīṣaṇasya caiśvaryaṃ bhaviṣyati hate tvayi | [Rām, Yu, 31 70.1]
na cet satkṛtya vaidehīṃ praṇipatya pradāsyasi | [Rām, Yu, 31 70.2]
ityevaṃ paruṣaṃ vākyaṃ bruvāṇe haripuṃgave | [Rām, Yu, 31 71.1]
amarṣavaśam āpanno niśācaragaṇeśvaraḥ | [Rām, Yu, 31 71.2]
tataḥ sa roṣatāmrākṣaḥ śaśāsa sacivāṃstadā | [Rām, Yu, 31 72.1]
gṛhyatām eṣa durmedhā vadhyatām iti cāsakṛt | [Rām, Yu, 31 72.2]
rāvaṇasya vacaḥ śrutvā dīptāgnisamatejasaḥ | [Rām, Yu, 31 73.1]
jagṛhustaṃ tato ghorāścatvāro rajanīcarāḥ | [Rām, Yu, 31 73.2]
grāhayāmāsa tāreyaḥ svayam ātmānam ātmanā | [Rām, Yu, 31 74.1]
balaṃ darśayituṃ vīro yātudhānagaṇe tadā | [Rām, Yu, 31 74.2]
sa tān bāhudvaye saktān ādāya patagān iva | [Rām, Yu, 31 75.1]
prāsādaṃ śailasaṃkāśam utpapātāṅgadastadā | [Rām, Yu, 31 75.2]
te 'ntarikṣād vinirdhūtāstasya vegena rākṣasāḥ | [Rām, Yu, 31 76.1]
bhūmau nipatitāḥ sarve rākṣasendrasya paśyataḥ | [Rām, Yu, 31 76.2]
tataḥ prāsādaśikharaṃ śailaśṛṅgam ivonnatam | [Rām, Yu, 31 77.1]
tat paphāla tadākrāntaṃ daśagrīvasya paśyataḥ | [Rām, Yu, 31 77.2]
bhaṅktvā prāsādaśikharaṃ nāma viśrāvya cātmanaḥ | [Rām, Yu, 31 78.1]
vinadya sumahānādam utpapāta vihāyasā | [Rām, Yu, 31 78.2]
rāvaṇastu paraṃ cakre krodhaṃ prāsādadharṣaṇāt | [Rām, Yu, 31 79.1]
vināśaṃ cātmanaḥ paśyanniḥśvāsaparamo 'bhavat | [Rām, Yu, 31 79.2]
rāmastu bahubhir hṛṣṭair ninadadbhiḥ plavaṃgamaiḥ | [Rām, Yu, 31 80.1]
vṛto ripuvadhākāṅkṣī yuddhāyaivābhyavartata | [Rām, Yu, 31 80.2]
suṣeṇastu mahāvīryo girikūṭopamo hariḥ | [Rām, Yu, 31 81.1]
bahubhiḥ saṃvṛtastatra vānaraiḥ kāmarūpibhiḥ | [Rām, Yu, 31 81.2]
caturdvārāṇi sarvāṇi sugrīvavacanāt kapiḥ | [Rām, Yu, 31 82.1]
paryākramata durdharṣo nakṣatrāṇīva candramāḥ | [Rām, Yu, 31 82.2]
teṣām akṣauhiṇiśataṃ samavekṣya vanaukasām | [Rām, Yu, 31 83.1]
laṅkām upaniviṣṭānāṃ sāgaraṃ cātivartatām | [Rām, Yu, 31 83.2]
rākṣasā vismayaṃ jagmustrāsaṃ jagmustathāpare | [Rām, Yu, 31 84.1]
apare samaroddharṣād dharṣam evopapedire | [Rām, Yu, 31 84.2]
kṛtsnaṃ hi kapibhir vyāptaṃ prākāraparikhāntaram | [Rām, Yu, 31 85.1]
dadṛśū rākṣasā dīnāḥ prākāraṃ vānarīkṛtam | [Rām, Yu, 31 85.2]
tasminmahābhīṣaṇake pravṛtte kolāhale rākṣasarājadhānyām | [Rām, Yu, 31 86.1]
pragṛhya rakṣāṃsi mahāyudhāni yugāntavātā iva saṃviceruḥ | [Rām, Yu, 31 86.2]
{Rām, Yu, 32}
tataste rākṣasāstatra gatvā rāvaṇamandiram | [Rām, Yu, 32 1.1]
nyavedayan purīṃ ruddhāṃ rāmeṇa saha vānaraiḥ | [Rām, Yu, 32 1.2]
ruddhāṃ tu nagarīṃ śrutvā jātakrodho niśācaraḥ | [Rām, Yu, 32 2.1]
vidhānaṃ dviguṇaṃ śrutvā prāsādaṃ so 'dhyarohata | [Rām, Yu, 32 2.2]
sa dadarśāvṛtāṃ laṅkāṃ saśailavanakānanām | [Rām, Yu, 32 3.1]
asaṃkhyeyair harigaṇaiḥ sarvato yuddhakāṅkṣibhiḥ | [Rām, Yu, 32 3.2]
sa dṛṣṭvā vānaraiḥ sarvāṃ vasudhāṃ kavalīkṛtām | [Rām, Yu, 32 4.1]
kathaṃ kṣapayitavyāḥ syur iti cintāparo 'bhavat | [Rām, Yu, 32 4.2]
sa cintayitvā suciraṃ dhairyam ālambya rāvaṇaḥ | [Rām, Yu, 32 5.1]
rāghavaṃ hariyūthāṃśca dadarśāyatalocanaḥ | [Rām, Yu, 32 5.2]
prekṣato rākṣasendrasya tānyanīkāni bhāgaśaḥ | [Rām, Yu, 32 6.1]
rāghavapriyakāmārthaṃ laṅkām āruruhustadā | [Rām, Yu, 32 6.2]
te tāmravaktrā hemābhā rāmārthe tyaktajīvitāḥ | [Rām, Yu, 32 7.1]
laṅkām evābhyavartanta sālatālaśilāyudhāḥ | [Rām, Yu, 32 7.2]
te drumaiḥ parvatāgraiśca muṣṭibhiśca plavaṃgamāḥ | [Rām, Yu, 32 8.1]
prāsādāgrāṇi coccāni mamanthustoraṇāni ca | [Rām, Yu, 32 8.2]
parikhāḥ pūrayanti sma prasannasalilāyutāḥ | [Rām, Yu, 32 9.1]
pāṃsubhiḥ parvatāgraiśca tṛṇaiḥ kāṣṭhaiśca vānarāḥ | [Rām, Yu, 32 9.2]
tataḥ sahasrayūthāśca koṭiyūthāśca yūthapāḥ | [Rām, Yu, 32 10.1]
koṭīśatayutāścānye laṅkām āruruhustadā | [Rām, Yu, 32 10.2]
kāñcanāni pramṛdnantastoraṇāni plavaṃgamāḥ | [Rām, Yu, 32 11.1]
kailāsaśikharābhāni gopurāṇi pramathya ca | [Rām, Yu, 32 11.2]
āplavantaḥ plavantaśca garjantaśca plavaṃgamāḥ | [Rām, Yu, 32 12.1]
laṅkāṃ tām abhyavartanta mahāvāraṇasaṃnibhāḥ | [Rām, Yu, 32 12.2]
jayatyatibalo rāmo lakṣmaṇaśca mahābalaḥ | [Rām, Yu, 32 13.1]
rājā jayati sugrīvo rāghaveṇābhipālitaḥ | [Rām, Yu, 32 13.2]
ityevaṃ ghoṣayantaśca garjantaśca plavaṃgamāḥ | [Rām, Yu, 32 14.1]
abhyadhāvanta laṅkāyāḥ prākāraṃ kāmarūpiṇaḥ | [Rām, Yu, 32 14.2]
vīrabāhuḥ subāhuśca nalaśca vanagocaraḥ | [Rām, Yu, 32 15.1]
nipīḍyopaniviṣṭāste prākāraṃ hariyūthapāḥ | [Rām, Yu, 32 15.2]
etasminn antare cakruḥ skandhāvāraniveśanam | [Rām, Yu, 32 16.1]
pūrvadvāraṃ tu kumudaḥ koṭibhir daśabhir vṛtaḥ | [Rām, Yu, 32 17.1]
āvṛtya balavāṃstasthau haribhir jitakāśibhiḥ | [Rām, Yu, 32 17.2]
dakṣiṇadvāram āgamya vīraḥ śatabaliḥ kapiḥ | [Rām, Yu, 32 18.1]
āvṛtya balavāṃstasthau viṃśatyā koṭibhir vṛtaḥ | [Rām, Yu, 32 18.2]
suṣeṇaḥ paścimadvāraṃ gatastārāpitā hariḥ | [Rām, Yu, 32 19.1]
āvṛtya balavāṃstasthau ṣaṣṭikoṭibhir āvṛtaḥ | [Rām, Yu, 32 19.2]
uttaradvāram āsādya rāmaḥ saumitriṇā saha | [Rām, Yu, 32 20.1]
āvṛtya balavāṃstasthau sugrīvaśca harīśvaraḥ | [Rām, Yu, 32 20.2]
golāṅgūlo mahākāyo gavākṣo bhīmadarśanaḥ | [Rām, Yu, 32 21.1]
vṛtaḥ koṭyā mahāvīryastasthau rāmasya pārśvataḥ | [Rām, Yu, 32 21.2]
ṛkṣāṇāṃ bhīmavegānāṃ dhūmraḥ śatrunibarhaṇaḥ | [Rām, Yu, 32 22.1]
vṛtaḥ koṭyā mahāvīryastasthau rāmasya pārśvataḥ | [Rām, Yu, 32 22.2]
saṃnaddhastu mahāvīryo gadāpāṇir vibhīṣaṇaḥ | [Rām, Yu, 32 23.1]
vṛto yastaistu sacivaistasthau tatra mahābalaḥ | [Rām, Yu, 32 23.2]
gajo gavākṣo gavayaḥ śarabho gandhamādanaḥ | [Rām, Yu, 32 24.1]
samantāt paridhāvanto rarakṣur harivāhinīm | [Rām, Yu, 32 24.2]
tataḥ kopaparītātmā rāvaṇo rākṣaseśvaraḥ | [Rām, Yu, 32 25.1]
niryāṇaṃ sarvasainyānāṃ drutam ājñāpayat tadā | [Rām, Yu, 32 25.2]
niṣpatanti tataḥ sainyā hṛṣṭā rāvaṇacoditāḥ | [Rām, Yu, 32 26.1]
samaye pūryamāṇasya vegā iva mahodadheḥ | [Rām, Yu, 32 26.2]
etasminn antare ghoraḥ saṃgrāmaḥ samapadyata | [Rām, Yu, 32 27.1]
rakṣasāṃ vānarāṇāṃ ca yathā devāsure purā | [Rām, Yu, 32 27.2]
te gadābhiḥ pradīptābhiḥ śaktiśūlaparaśvadhaiḥ | [Rām, Yu, 32 28.1]
nijaghnur vānarān ghorāḥ kathayantaḥ svavikramān | [Rām, Yu, 32 28.2]
tathā vṛkṣair mahākāyāḥ parvatāgraiśca vānarāḥ | [Rām, Yu, 32 29.1]
nijaghnustāni rakṣāṃsi nakhair dantaiśca vegitāḥ | [Rām, Yu, 32 29.2]
rākṣasāstvapare bhīmāḥ prākārasthā mahīgatān | [Rām, Yu, 32 30.1]
bhiṇḍipālaiśca khaḍgaiśca śūlaiścaiva vyadārayan | [Rām, Yu, 32 30.2]
vānarāścāpi saṃkruddhāḥ prākārasthānmahīgatāḥ | [Rām, Yu, 32 31.1]
rākṣasān pātayāmāsuḥ samāplutya plavaṃgamāḥ | [Rām, Yu, 32 31.2]
sa saṃprahārastumulo māṃsaśoṇitakardamaḥ | [Rām, Yu, 32 32.1]
rakṣasāṃ vānarāṇāṃ ca saṃbabhūvādbhutopamaḥ | [Rām, Yu, 32 32.2]
{Rām, Yu, 33}
yudhyatāṃ tu tatasteṣāṃ vānarāṇāṃ mahātmanām | [Rām, Yu, 33 1.1]
rakṣasāṃ saṃbabhūvātha balakopaḥ sudāruṇaḥ | [Rām, Yu, 33 1.2]
te hayaiḥ kāñcanāpīḍair dhvajaiścāgniśikhopamaiḥ | [Rām, Yu, 33 2.1]
rathaiścādityasaṃkāśaiḥ kavacaiśca manoramaiḥ | [Rām, Yu, 33 2.2]
niryayū rākṣasavyāghrā nādayanto diśo daśa | [Rām, Yu, 33 3.1]
rākṣasā bhīmakarmāṇo rāvaṇasya jayaiṣiṇaḥ | [Rām, Yu, 33 3.2]
vānarāṇām api camūr mahatī jayam icchatām | [Rām, Yu, 33 4.1]
abhyadhāvata tāṃ senāṃ rakṣasāṃ kāmarūpiṇām | [Rām, Yu, 33 4.2]
etasminn antare teṣām anyonyam abhidhāvatām | [Rām, Yu, 33 5.1]
rakṣasāṃ vānarāṇāṃ ca dvandvayuddham avartata | [Rām, Yu, 33 5.2]
aṅgadenendrajit sārdhaṃ vāliputreṇa rākṣasaḥ | [Rām, Yu, 33 6.1]
ayudhyata mahātejāstryambakeṇa yathāndhakaḥ | [Rām, Yu, 33 6.2]
prajaṅghena ca saṃpātir nityaṃ durmarṣaṇo raṇe | [Rām, Yu, 33 7.1]
jambūmālinam ārabdho hanūmān api vānaraḥ | [Rām, Yu, 33 7.2]
saṃgataḥ sumahākrodho rākṣaso rāvaṇānujaḥ | [Rām, Yu, 33 8.1]
samare tīkṣṇavegena mitraghnena vibhīṣaṇaḥ | [Rām, Yu, 33 8.2]
tapanena gajaḥ sārdhaṃ rākṣasena mahābalaḥ | [Rām, Yu, 33 9.1]
nikumbhena mahātejā nīlo 'pi samayudhyata | [Rām, Yu, 33 9.2]
vānarendrastu sugrīvaḥ praghasena samāgataḥ | [Rām, Yu, 33 10.1]
saṃgataḥ samare śrīmān virūpākṣeṇa lakṣmaṇaḥ | [Rām, Yu, 33 10.2]
agniketuśca durdharṣo raśmiketuśca rākṣasaḥ | [Rām, Yu, 33 11.1]
suptaghno yajñakopaśca rāmeṇa saha saṃgatāḥ | [Rām, Yu, 33 11.2]
vajramuṣṭistu maindena dvividenāśaniprabhaḥ | [Rām, Yu, 33 12.1]
rākṣasābhyāṃ sughorābhyāṃ kapimukhyau samāgatau | [Rām, Yu, 33 12.2]
vīraḥ pratapano ghoro rākṣaso raṇadurdharaḥ | [Rām, Yu, 33 13.1]
samare tīkṣṇavegena nalena samayudhyata | [Rām, Yu, 33 13.2]
dharmasya putro balavān suṣeṇa iti viśrutaḥ | [Rām, Yu, 33 14.1]
sa vidyunmālinā sārdham ayudhyata mahākapiḥ | [Rām, Yu, 33 14.2]
vānarāścāpare bhīmā rākṣasair aparaiḥ saha | [Rām, Yu, 33 15.1]
dvandvaṃ samīyur bahudhā yuddhāya bahubhiḥ saha | [Rām, Yu, 33 15.2]
tatrāsīt sumahad yuddhaṃ tumulaṃ lomaharṣaṇam | [Rām, Yu, 33 16.1]
rakṣasāṃ vānarāṇāṃ ca vīrāṇāṃ jayam icchatām | [Rām, Yu, 33 16.2]
harirākṣasadehebhyaḥ prasṛtāḥ keśaśāḍvalāḥ | [Rām, Yu, 33 17.1]
śarīrasaṃghāṭavahāḥ prasusruḥ śoṇitāpagāḥ | [Rām, Yu, 33 17.2]
ājaghānendrajit kruddho vajreṇeva śatakratuḥ | [Rām, Yu, 33 18.1]
aṅgadaṃ gadayā vīraṃ śatrusainyavidāraṇam | [Rām, Yu, 33 18.2]
tasya kāñcanacitrāṅgaṃ rathaṃ sāśvaṃ sasārathim | [Rām, Yu, 33 19.1]
jaghāna samare śrīmān aṅgado vegavān kapiḥ | [Rām, Yu, 33 19.2]
saṃpātistu tribhir bāṇaiḥ prajaṅghena samāhataḥ | [Rām, Yu, 33 20.1]
nijaghānāśvakarṇena prajaṅghaṃ raṇamūrdhani | [Rām, Yu, 33 20.2]
jambūmālī rathasthastu rathaśaktyā mahābalaḥ | [Rām, Yu, 33 21.1]
bibheda samare kruddho hanūmantaṃ stanāntare | [Rām, Yu, 33 21.2]
tasya taṃ ratham āsthāya hanūmānmārutātmajaḥ | [Rām, Yu, 33 22.1]
pramamātha talenāśu saha tenaiva rakṣasā | [Rām, Yu, 33 22.2]
bhinnagātraḥ śaraistīkṣṇaiḥ kṣiprahastena rakṣasā | [Rām, Yu, 33 23.1]
prajaghānādriśṛṅgeṇa tapanaṃ muṣṭinā gajaḥ | [Rām, Yu, 33 23.2]
grasantam iva sainyāni praghasaṃ vānarādhipaḥ | [Rām, Yu, 33 24.1]
sugrīvaḥ saptaparṇena nirbibheda jaghāna ca | [Rām, Yu, 33 24.2]
prapīḍya śaravarṣeṇa rākṣasaṃ bhīmadarśanam | [Rām, Yu, 33 25.1]
nijaghāna virūpākṣaṃ śareṇaikena lakṣmaṇaḥ | [Rām, Yu, 33 25.2]
agniketuśca durdharṣo raśmiketuśca rākṣasaḥ | [Rām, Yu, 33 26.1]
suptaghno yajñakopaśca rāmaṃ nirbibhiduḥ śaraiḥ | [Rām, Yu, 33 26.2]
teṣāṃ caturṇāṃ rāmastu śirāṃsi samare śaraiḥ | [Rām, Yu, 33 27.1]
kruddhaścaturbhiścicheda ghorair agniśikhopamaiḥ | [Rām, Yu, 33 27.2]
vajramuṣṭistu maindena muṣṭinā nihato raṇe | [Rām, Yu, 33 28.1]
papāta sarathaḥ sāśvaḥ purāṭṭa iva bhūtale | [Rām, Yu, 33 28.2]
vajrāśanisamasparśo dvivido 'pyaśaniprabham | [Rām, Yu, 33 29.1]
jaghāna giriśṛṅgeṇa miṣatāṃ sarvarakṣasām | [Rām, Yu, 33 29.2]
dvividaṃ vānarendraṃ tu drumayodhinam āhave | [Rām, Yu, 33 30.1]
śarair aśanisaṃkāśaiḥ sa vivyādhāśaniprabhaḥ | [Rām, Yu, 33 30.2]
sa śarair atividdhāṅgo dvividaḥ krodhamūrchitaḥ | [Rām, Yu, 33 31.1]
sālena sarathaṃ sāśvaṃ nijaghānāśaniprabham | [Rām, Yu, 33 31.2]
nikumbhastu raṇe nīlaṃ nīlāñjanacayaprabham | [Rām, Yu, 33 32.1]
nirbibheda śaraistīkṣṇaiḥ karair megham ivāṃśumān | [Rām, Yu, 33 32.2]
punaḥ śaraśatenātha kṣiprahasto niśācaraḥ | [Rām, Yu, 33 33.1]
bibheda samare nīlaṃ nikumbhaḥ prajahāsa ca | [Rām, Yu, 33 33.2]
tasyaiva rathacakreṇa nīlo viṣṇur ivāhave | [Rām, Yu, 33 34.1]
śiraścicheda samare nikumbhasya ca sāratheḥ | [Rām, Yu, 33 34.2]
vidyunmālī rathasthastu śaraiḥ kāñcanabhūṣaṇaiḥ | [Rām, Yu, 33 35.1]
suṣeṇaṃ tāḍayāmāsa nanāda ca muhur muhuḥ | [Rām, Yu, 33 35.2]
taṃ rathastham atho dṛṣṭvā suṣeṇo vānarottamaḥ | [Rām, Yu, 33 36.1]
giriśṛṅgeṇa mahatā ratham āśu nyapātayat | [Rām, Yu, 33 36.2]
lāghavena tu saṃyukto vidyunmālī niśācaraḥ | [Rām, Yu, 33 37.1]
apakramya rathāt tūrṇaṃ gadāpāṇiḥ kṣitau sthitaḥ | [Rām, Yu, 33 37.2]
tataḥ krodhasamāviṣṭaḥ suṣeṇo haripuṃgavaḥ | [Rām, Yu, 33 38.1]
śilāṃ sumahatīṃ gṛhya niśācaram abhidravat | [Rām, Yu, 33 38.2]
tam āpatantaṃ gadayā vidyunmālī niśācaraḥ | [Rām, Yu, 33 39.1]
vakṣasyabhijaghānāśu suṣeṇaṃ harisattamam | [Rām, Yu, 33 39.2]
gadāprahāraṃ taṃ ghoram acintya plavagottamaḥ | [Rām, Yu, 33 40.1]
tāṃ śilāṃ pātayāmāsa tasyorasi mahāmṛdhe | [Rām, Yu, 33 40.2]
śilāprahārābhihato vidyunmālī niśācaraḥ | [Rām, Yu, 33 41.1]
niṣpiṣṭahṛdayo bhūmau gatāsur nipapāta ha | [Rām, Yu, 33 41.2]
evaṃ tair vānaraiḥ śūraiḥ śūrāste rajanīcarāḥ | [Rām, Yu, 33 42.1]
dvandve vimṛditāstatra daityā iva divaukasaiḥ | [Rām, Yu, 33 42.2]
bhallaiḥ khaḍgair gadābhiśca śaktitomarapaṭṭasaiḥ | [Rām, Yu, 33 43.1]
apaviddhaśca bhinnaśca rathaiḥ sāṃgrāmikair hayaiḥ | [Rām, Yu, 33 43.2]
nihataiḥ kuñjarair mattaistathā vānararākṣasaiḥ | [Rām, Yu, 33 44.1]
cakrākṣayugadaṇḍaiśca bhagnair dharaṇisaṃśritaiḥ | [Rām, Yu, 33 44.2]
babhūvāyodhanaṃ ghoraṃ gomāyugaṇasevitam | [Rām, Yu, 33 44.3]
kabandhāni samutpetur dikṣu vānararakṣasām | [Rām, Yu, 33 45.1]
vimarde tumule tasmin devāsuraraṇopame | [Rām, Yu, 33 45.2]
vidāryamāṇā haripuṃgavaistadā niśācarāḥ śoṇitadigdhagātrāḥ | [Rām, Yu, 33 46.1]
punaḥ suyuddhaṃ tarasā samāśritā divākarasyāstamayābhikāṅkṣiṇaḥ | [Rām, Yu, 33 46.2]
{Rām, Yu, 34}
yudhyatām eva teṣāṃ tu tadā vānararakṣasām | [Rām, Yu, 34 1.1]
ravir astaṃ gato rātriḥ pravṛttā prāṇahāriṇī | [Rām, Yu, 34 1.2]
anyonyaṃ baddhavairāṇāṃ ghorāṇāṃ jayam icchatām | [Rām, Yu, 34 2.1]
sampravṛttaṃ niśāyuddhaṃ tadā vāraṇarakṣasām | [Rām, Yu, 34 2.2]
rākṣaso 'sīti harayo hariścāsīti rākṣasāḥ | [Rām, Yu, 34 3.1]
anyonyaṃ samare jaghnustasmiṃstamasi dāruṇe | [Rām, Yu, 34 3.2]
jahi dāraya caihīti kathaṃ vidravasīti ca | [Rām, Yu, 34 4.1]
evaṃ sutumulaḥ śabdastasmiṃstamasi śuśruve | [Rām, Yu, 34 4.2]
kālāḥ kāñcanasaṃnāhāstasmiṃstamasi rākṣasāḥ | [Rām, Yu, 34 5.1]
samprādṛśyanta śailendrā dīptauṣadhivanā iva | [Rām, Yu, 34 5.2]
tasmiṃstamasi duṣpāre rākṣasāḥ krodhamūrchitāḥ | [Rām, Yu, 34 6.1]
paripetur mahāvegā bhakṣayantaḥ plavaṃgamān | [Rām, Yu, 34 6.2]
te hayān kāñcanāpīḍān dhvajāṃścāgniśikhopamān | [Rām, Yu, 34 7.1]
āplutya daśanaistīkṣṇair bhīmakopā vyadārayan | [Rām, Yu, 34 7.2]
kuñjarān kuñjarārohān patākādhvajino rathān | [Rām, Yu, 34 8.1]
cakarṣuśca dadaṃśuśca daśanaiḥ krodhamūrchitāḥ | [Rām, Yu, 34 8.2]
lakṣmaṇaścāpi rāmaśca śarair āśīviṣopamaiḥ | [Rām, Yu, 34 9.1]
dṛśyādṛśyāni rakṣāṃsi pravarāṇi nijaghnatuḥ | [Rām, Yu, 34 9.2]
turaṃgakhuravidhvastaṃ rathanemisamuddhatam | [Rām, Yu, 34 10.1]
rurodha karṇanetrāṇi yudhyatāṃ dharaṇīrajaḥ | [Rām, Yu, 34 10.2]
vartamāne tathā ghore saṃgrāme lomaharṣaṇe | [Rām, Yu, 34 11.1]
rudhirodā mahāvegā nadyastatra prasusruvuḥ | [Rām, Yu, 34 11.2]
tato bherīmṛdaṅgānāṃ paṇavānāṃ ca nisvanaḥ | [Rām, Yu, 34 12.1]
śaṅkhaveṇusvanonmiśraḥ saṃbabhūvādbhutopamaḥ | [Rām, Yu, 34 12.2]
hatānāṃ stanamānānāṃ rākṣasānāṃ ca nisvanaḥ | [Rām, Yu, 34 13.1]
śastrāṇāṃ vānarāṇāṃ ca saṃbabhūvātidāruṇaḥ | [Rām, Yu, 34 13.2]
śastrapuṣpopahārā ca tatrāsīd yuddhamedinī | [Rām, Yu, 34 14.1]
durjñeyā durniveśā ca śoṇitāsravakardamā | [Rām, Yu, 34 14.2]
sā babhūva niśā ghorā harirākṣasahāriṇī | [Rām, Yu, 34 15.1]
kālarātrīva bhūtānāṃ sarveṣāṃ duratikramā | [Rām, Yu, 34 15.2]
tataste rākṣasāstatra tasmiṃstamasi dāruṇe | [Rām, Yu, 34 16.1]
rāmam evābhyadhāvanta saṃhṛṣṭāḥ śaravṛṣṭibhiḥ | [Rām, Yu, 34 16.2]
teṣām āpatatāṃ śabdaḥ kruddhānām abhigarjatām | [Rām, Yu, 34 17.1]
udvarta iva saptānāṃ samudrāṇām abhūt svanaḥ | [Rām, Yu, 34 17.2]
teṣāṃ rāmaḥ śaraiḥ ṣaḍbhiḥ ṣaḍ jaghāna niśācarān | [Rām, Yu, 34 18.1]
nimeṣāntaramātreṇa śitair agniśikhopamaiḥ | [Rām, Yu, 34 18.2]
yajñaśatruśca durdharṣo mahāpārśvamahodarau | [Rām, Yu, 34 19.1]
vajradaṃṣṭro mahākāyastau cobhau śukasāraṇau | [Rām, Yu, 34 19.2]
te tu rāmeṇa bāṇaughaiḥ sarvamarmasu tāḍitāḥ | [Rām, Yu, 34 20.1]
yuddhād apasṛtāstatra sāvaśeṣāyuṣo 'bhavan | [Rām, Yu, 34 20.2]
tataḥ kāñcanacitrāṅgaiḥ śarair agniśikhopamaiḥ | [Rām, Yu, 34 21.1]
diśaścakāra vimalāḥ pradiśaśca mahābalaḥ | [Rām, Yu, 34 21.2]
ye tvanye rākṣasā vīrā rāmasyābhimukhe sthitāḥ | [Rām, Yu, 34 22.1]
te 'pi naṣṭāḥ samāsādya pataṃgā iva pāvakam | [Rām, Yu, 34 22.2]
suvarṇapuṅkhair viśikhaiḥ saṃpatadbhiḥ sahasraśaḥ | [Rām, Yu, 34 23.1]
babhūva rajanī citrā khadyotair iva śāradī | [Rām, Yu, 34 23.2]
rākṣasānāṃ ca ninadair harīṇāṃ cāpi garjitaiḥ | [Rām, Yu, 34 24.1]
sā babhūva niśā ghorā bhūyo ghoratarā tadā | [Rām, Yu, 34 24.2]
tena śabdena mahatā pravṛddhena samantataḥ | [Rām, Yu, 34 25.1]
trikūṭaḥ kandarākīrṇaḥ pravyāharad ivācalaḥ | [Rām, Yu, 34 25.2]
golāṅgūlā mahākāyāstamasā tulyavarcasaḥ | [Rām, Yu, 34 26.1]
sampariṣvajya bāhubhyāṃ bhakṣayan rajanīcarān | [Rām, Yu, 34 26.2]
aṅgadastu raṇe śatruṃ nihantuṃ samupasthitaḥ | [Rām, Yu, 34 27.1]
rāvaṇer nijaghānāśu sārathiṃ ca hayān api | [Rām, Yu, 34 27.2]
indrajit tu rathaṃ tyaktvā hatāśvo hatasārathiḥ | [Rām, Yu, 34 28.1]
aṅgadena mahāmāyastatraivāntaradhīyata | [Rām, Yu, 34 28.2]
so 'ntardhānagataḥ pāpo rāvaṇiḥ raṇakarkaśaḥ | [Rām, Yu, 34 29.1]
brahmadattavaro vīro rāvaṇiḥ krodhamūrchitaḥ | [Rām, Yu, 34 29.2]
adṛśyo niśitān bāṇānmumocāśanivarcasaḥ | [Rām, Yu, 34 29.3]
sa rāmaṃ lakṣmaṇaṃ caiva ghorair nāgamayaiḥ śaraiḥ | [Rām, Yu, 34 30.1]
bibheda samare kruddhaḥ sarvagātreṣu rākṣasaḥ | [Rām, Yu, 34 30.2]
{Rām, Yu, 35}
sa tasya gatim anvicchan rājaputraḥ pratāpavān | [Rām, Yu, 35 1.1]
dideśātibalo rāmo daśavānarayūthapān | [Rām, Yu, 35 1.2]
dvau suṣeṇasya dāyādau nīlaṃ ca plavagarṣabham | [Rām, Yu, 35 2.1]
aṅgadaṃ vāliputraṃ ca śarabhaṃ ca tarasvinam | [Rām, Yu, 35 2.2]
vinataṃ jāmbavantaṃ ca sānuprasthaṃ mahābalam | [Rām, Yu, 35 3.1]
ṛṣabhaṃ carṣabhaskandham ādideśa paraṃtapaḥ | [Rām, Yu, 35 3.2]
te samprahṛṣṭā harayo bhīmān udyamya pādapān | [Rām, Yu, 35 4.1]
ākāśaṃ viviśuḥ sarve mārgamāṇā diśo daśa | [Rām, Yu, 35 4.2]
teṣāṃ vegavatāṃ vegam iṣubhir vegavattaraiḥ | [Rām, Yu, 35 5.1]
astravit paramāstreṇa vārayāmāsa rāvaṇiḥ | [Rām, Yu, 35 5.2]
taṃ bhīmavegā harayo nārācaiḥ kṣatavikṣatāḥ | [Rām, Yu, 35 6.1]
andhakāre na dadṛśur meghaiḥ sūryam ivāvṛtam | [Rām, Yu, 35 6.2]
rāmalakṣmaṇayor eva sarvamarmabhidaḥ śarān | [Rām, Yu, 35 7.1]
bhṛśam āveśayāmāsa rāvaṇiḥ samitiṃjayaḥ | [Rām, Yu, 35 7.2]
nirantaraśarīrau tu bhrātarau rāmalakṣmaṇau | [Rām, Yu, 35 8.1]
kruddhenendrajitā vīrau pannagaiḥ śaratāṃ gataiḥ | [Rām, Yu, 35 8.2]
tayoḥ kṣatajamārgeṇa susrāva rudhiraṃ bahu | [Rām, Yu, 35 9.1]
tāvubhau ca prakāśete puṣpitāviva kiṃśukau | [Rām, Yu, 35 9.2]
tataḥ paryantaraktākṣo bhinnāñjanacayopamaḥ | [Rām, Yu, 35 10.1]
rāvaṇir bhrātarau vākyam antardhānagato 'bravīt | [Rām, Yu, 35 10.2]
yudhyamānam anālakṣyaṃ śakro 'pi tridaśeśvaraḥ | [Rām, Yu, 35 11.1]
draṣṭum āsādituṃ vāpi na śaktaḥ kiṃ punar yuvām | [Rām, Yu, 35 11.2]
prāvṛtāviṣujālena rāghavau kaṅkapattriṇā | [Rām, Yu, 35 12.1]
eṣa roṣaparītātmā nayāmi yamasādanam | [Rām, Yu, 35 12.2]
evam uktvā tu dharmajñau bhrātarau rāmalakṣmaṇau | [Rām, Yu, 35 13.1]
nirbibheda śitair bāṇaiḥ prajaharṣa nanāda ca | [Rām, Yu, 35 13.2]
bhinnāñjanacayaśyāmo visphārya vipulaṃ dhanuḥ | [Rām, Yu, 35 14.1]
bhūyo bhūyaḥ śarān ghorān visasarja mahāmṛdhe | [Rām, Yu, 35 14.2]
tato marmasu marmajño majjayanniśitāñ śarān | [Rām, Yu, 35 15.1]
rāmalakṣmaṇayor vīro nanāda ca muhur muhuḥ | [Rām, Yu, 35 15.2]
baddhau tu śarabandhena tāvubhau raṇamūrdhani | [Rām, Yu, 35 16.1]
nimeṣāntaramātreṇa na śekatur udīkṣitum | [Rām, Yu, 35 16.2]
tato vibhinnasarvāṅgau śaraśalyācitāvubhau | [Rām, Yu, 35 17.1]
dhvajāviva mahendrasya rajjumuktau prakampitau | [Rām, Yu, 35 17.2]
tau saṃpracalitau vīrau marmabhedena karśitau | [Rām, Yu, 35 18.1]
nipetatur maheṣvāsau jagatyāṃ jagatīpatī | [Rām, Yu, 35 18.2]
tau vīraśayane vīrau śayānau rudhirokṣitau | [Rām, Yu, 35 19.1]
śaraveṣṭitasarvāṅgāvārtau paramapīḍitau | [Rām, Yu, 35 19.2]
na hyaviddhaṃ tayor gātraṃ babhūvāṅgulam antaram | [Rām, Yu, 35 20.1]
nānirbhinnaṃ na cāstabdham ā karāgrād ajihmagaiḥ | [Rām, Yu, 35 20.2]
tau tu krūreṇa nihatau rakṣasā kāmarūpiṇā | [Rām, Yu, 35 21.1]
asṛksusruvatustīvraṃ jalaṃ prasravaṇāviva | [Rām, Yu, 35 21.2]
papāta prathamaṃ rāmo viddho marmasu mārgaṇaiḥ | [Rām, Yu, 35 22.1]
krodhād indrajitā yena purā śakro vinirjitaḥ | [Rām, Yu, 35 22.2]
nārācair ardhanārācair bhallair añjalikair api | [Rām, Yu, 35 23.1]
vivyādha vatsadantaiśca siṃhadaṃṣṭraiḥ kṣuraistathā | [Rām, Yu, 35 23.2]
sa vīraśayane śiśye vijyam ādāya kārmukam | [Rām, Yu, 35 24.1]
bhinnamuṣṭiparīṇāhaṃ triṇataṃ rukmabhūṣitam | [Rām, Yu, 35 24.2]
bāṇapātāntare rāmaṃ patitaṃ puruṣarṣabham | [Rām, Yu, 35 25.1]
sa tatra lakṣmaṇo dṛṣṭvā nirāśo jīvite 'bhavat | [Rām, Yu, 35 25.2]
baddhau tu vīrau patitau śayānau tau vānarāḥ saṃparivārya tasthuḥ | [Rām, Yu, 35 26.1]
samāgatā vāyusutapramukhyā viṣādam ārtāḥ paramaṃ ca jagmuḥ | [Rām, Yu, 35 26.2]
{Rām, Yu, 36}
tato dyāṃ pṛthivīṃ caiva vīkṣamāṇā vanaukasaḥ | [Rām, Yu, 36 1.1]
dadṛśuḥ saṃtatau bāṇair bhrātarau rāmalakṣmaṇau | [Rām, Yu, 36 1.2]
vṛṣṭvevoparate deve kṛtakarmaṇi rākṣase | [Rām, Yu, 36 2.1]
ājagāmātha taṃ deśaṃ sasugrīvo vibhīṣaṇaḥ | [Rām, Yu, 36 2.2]
nīladvividamaindāśca suṣeṇasumukhāṅgadāḥ | [Rām, Yu, 36 3.1]
tūrṇaṃ hanumatā sārdham anvaśocanta rāghavau | [Rām, Yu, 36 3.2]
niśceṣṭau mandaniḥśvāsau śoṇitaughapariplutau | [Rām, Yu, 36 4.1]
śarajālācitau stabdhau śayānau śaratalpayoḥ | [Rām, Yu, 36 4.2]
niḥśvasantau yathā sarpau niśceṣṭau mandavikramau | [Rām, Yu, 36 5.1]
rudhirasrāvadigdhāṅgau tāpanīyāviva dhvajau | [Rām, Yu, 36 5.2]
tau vīraśayane vīrau śayānau mandaceṣṭitau | [Rām, Yu, 36 6.1]
yūthapaistaiḥ parivṛtau bāṣpavyākulalocanaiḥ | [Rām, Yu, 36 6.2]
rāghavau patitau dṛṣṭvā śarajālasamāvṛtau | [Rām, Yu, 36 7.1]
babhūvur vyathitāḥ sarve vānarāḥ savibhīṣaṇāḥ | [Rām, Yu, 36 7.2]
antarikṣaṃ nirīkṣanto diśaḥ sarvāśca vānarāḥ | [Rām, Yu, 36 8.1]
na cainaṃ māyayā channaṃ dadṛśū rāvaṇiṃ raṇe | [Rām, Yu, 36 8.2]
taṃ tu māyāpraticchannaṃ māyayaiva vibhīṣaṇaḥ | [Rām, Yu, 36 9.1]
vīkṣamāṇo dadarśātha bhrātuḥ putram avasthitam | [Rām, Yu, 36 9.2]
tam apratimakarmāṇam apratidvandvam āhave | [Rām, Yu, 36 10.1]
dadarśāntarhitaṃ vīraṃ varadānād vibhīṣaṇaḥ | [Rām, Yu, 36 10.2]
indrajit tvātmanaḥ karma tau śayānau samīkṣya ca | [Rām, Yu, 36 11.1]
uvāca paramaprīto harṣayan sarvanairṛtān | [Rām, Yu, 36 11.2]
dūṣaṇasya ca hantārau kharasya ca mahābalau | [Rām, Yu, 36 12.1]
sāditau māmakair bāṇair bhrātarau rāmalakṣmaṇau | [Rām, Yu, 36 12.2]
nemau mokṣayituṃ śakyāvetasmād iṣubandhanāt | [Rām, Yu, 36 13.1]
sarvair api samāgamya sarṣisaṅghaiḥ surāsuraiḥ | [Rām, Yu, 36 13.2]
yatkṛte cintayānasya śokārtasya pitur mama | [Rām, Yu, 36 14.1]
aspṛṣṭvā śayanaṃ gātraistriyāmā yāti śarvarī | [Rām, Yu, 36 14.2]
kṛtsneyaṃ yatkṛte laṅkā nadī varṣāsvivākulā | [Rām, Yu, 36 15.1]
so 'yaṃ mūlaharo 'narthaḥ sarveṣāṃ nihato mayā | [Rām, Yu, 36 15.2]
rāmasya lakṣmaṇasyaiva sarveṣāṃ ca vanaukasām | [Rām, Yu, 36 16.1]
vikramā niṣphalāḥ sarve yathā śaradi toyadāḥ | [Rām, Yu, 36 16.2]
evam uktvā tu tān sarvān rākṣasān paripārśvagān | [Rām, Yu, 36 17.1]
yūthapān api tān sarvāṃstāḍayāmāsa rāvaṇiḥ | [Rām, Yu, 36 17.2]
tān ardayitvā bāṇaughaistrāsayitvā ca vānarān | [Rām, Yu, 36 18.1]
prajahāsa mahābāhur vacanaṃ cedam abravīt | [Rām, Yu, 36 18.2]
śarabandhena ghoreṇa mayā baddhau camūmukhe | [Rām, Yu, 36 19.1]
sahitau bhrātarāvetau niśāmayata rākṣasāḥ | [Rām, Yu, 36 19.2]
evam uktāstu te sarve rākṣasāḥ kūṭayodhinaḥ | [Rām, Yu, 36 20.1]
paraṃ vismayam ājagmuḥ karmaṇā tena toṣitāḥ | [Rām, Yu, 36 20.2]
vineduśca mahānādān sarve te jaladopamāḥ | [Rām, Yu, 36 21.1]
hato rāma iti jñātvā rāvaṇiṃ samapūjayan | [Rām, Yu, 36 21.2]
niṣpandau tu tadā dṛṣṭvā tāvubhau rāmalakṣmaṇau | [Rām, Yu, 36 22.1]
vasudhāyāṃ nirucchvāsau hatāvityanvamanyata | [Rām, Yu, 36 22.2]
harṣeṇa tu samāviṣṭa indrajit samitiṃjayaḥ | [Rām, Yu, 36 23.1]
praviveśa purīṃ laṅkāṃ harṣayan sarvanairṛtān | [Rām, Yu, 36 23.2]
rāmalakṣmaṇayor dṛṣṭvā śarīre sāyakaiścite | [Rām, Yu, 36 24.1]
sarvāṇi cāṅgopāṅgāni sugrīvaṃ bhayam āviśat | [Rām, Yu, 36 24.2]
tam uvāca paritrastaṃ vānarendraṃ vibhīṣaṇaḥ | [Rām, Yu, 36 25.1]
sabāṣpavadanaṃ dīnaṃ śokavyākulalocanam | [Rām, Yu, 36 25.2]
alaṃ trāsena sugrīva bāṣpavego nigṛhyatām | [Rām, Yu, 36 26.1]
evaṃprāyāṇi yuddhāni vijayo nāsti naiṣṭhikaḥ | [Rām, Yu, 36 26.2]
saśeṣabhāgyatāsmākaṃ yadi vīra bhaviṣyati | [Rām, Yu, 36 27.1]
moham etau prahāsyete bhrātarau rāmalakṣmaṇau | [Rām, Yu, 36 27.2]
paryavasthāpayātmānam anāthaṃ māṃ ca vānara | [Rām, Yu, 36 28.1]
satyadharmānuraktānāṃ nāsti mṛtyukṛtaṃ bhayam | [Rām, Yu, 36 28.2]
evam uktvā tatastasya jalaklinnena pāṇinā | [Rām, Yu, 36 29.1]
sugrīvasya śubhe netre pramamārja vibhīṣaṇaḥ | [Rām, Yu, 36 29.2]
pramṛjya vadanaṃ tasya kapirājasya dhīmataḥ | [Rām, Yu, 36 30.1]
abravīt kālasamprāptam asaṃbhrāntam idaṃ vacaḥ | [Rām, Yu, 36 30.2]
na kālaḥ kapirājendra vaiklavyam anuvartitum | [Rām, Yu, 36 31.1]
atisneho 'pyakāle 'sminmaraṇāyopapadyate | [Rām, Yu, 36 31.2]
tasmād utsṛjya vaiklavyaṃ sarvakāryavināśanam | [Rām, Yu, 36 32.1]
hitaṃ rāmapurogāṇāṃ sainyānām anucintyatām | [Rām, Yu, 36 32.2]
athavā rakṣyatāṃ rāmo yāvat saṃjñāviparyayaḥ | [Rām, Yu, 36 33.1]
labdhasaṃjñau tu kākutsthau bhayaṃ no vyapaneṣyataḥ | [Rām, Yu, 36 33.2]
naitat kiṃcana rāmasya na ca rāmo mumūrṣati | [Rām, Yu, 36 34.1]
na hyenaṃ hāsyate lakṣmīr durlabhā yā gatāyuṣām | [Rām, Yu, 36 34.2]
tasmād āśvāsayātmānaṃ balaṃ cāśvāsaya svakam | [Rām, Yu, 36 35.1]
yāvat sarvāṇi sainyāni punaḥ saṃsthāpayāmyaham | [Rām, Yu, 36 35.2]
ete hyutphullanayanāstrāsād āgatasādhvasāḥ | [Rām, Yu, 36 36.1]
karṇe karṇe prakathitā harayo haripuṃgava | [Rām, Yu, 36 36.2]
māṃ tu dṛṣṭvā pradhāvantam anīkaṃ sampraharṣitum | [Rām, Yu, 36 37.1]
tyajantu harayastrāsaṃ bhuktapūrvām iva srajam | [Rām, Yu, 36 37.2]
samāśvāsya tu sugrīvaṃ rākṣasendro vibhīṣaṇaḥ | [Rām, Yu, 36 38.1]
vidrutaṃ vānarānīkaṃ tat samāśvāsayat punaḥ | [Rām, Yu, 36 38.2]
indrajit tu mahāmāyaḥ sarvasainyasamāvṛtaḥ | [Rām, Yu, 36 39.1]
viveśa nagarīṃ laṅkāṃ pitaraṃ cābhyupāgamat | [Rām, Yu, 36 39.2]
tatra rāvaṇam āsīnam abhivādya kṛtāñjaliḥ | [Rām, Yu, 36 40.1]
ācacakṣe priyaṃ pitre nihatau rāmalakṣmaṇau | [Rām, Yu, 36 40.2]
utpapāta tato hṛṣṭaḥ putraṃ ca pariṣasvaje | [Rām, Yu, 36 41.1]
rāvaṇo rakṣasāṃ madhye śrutvā śatrū nipātitau | [Rām, Yu, 36 41.2]
upāghrāya sa mūrdhnyenaṃ papraccha prītamānasaḥ | [Rām, Yu, 36 42.1]
pṛcchate ca yathāvṛttaṃ pitre sarvaṃ nyavedayat | [Rām, Yu, 36 42.2]
sa harṣavegānugatāntarātmā śrutvā vacastasya mahārathasya | [Rām, Yu, 36 43.1]
jahau jvaraṃ dāśaratheḥ samutthitaṃ prahṛṣya vācābhinananda putram | [Rām, Yu, 36 43.2]
{Rām, Yu, 37}
pratipraviṣṭe laṅkāṃ tu kṛtārthe rāvaṇātmaje | [Rām, Yu, 37 1.1]
rāghavaṃ parivāryārtā rarakṣur vānararṣabhāḥ | [Rām, Yu, 37 1.2]
hanūmān aṅgado nīlaḥ suṣeṇaḥ kumudo nalaḥ | [Rām, Yu, 37 2.1]
gajo gavākṣo gavayaḥ śarabho gandhamādanaḥ | [Rām, Yu, 37 2.2]
jāmbavān ṛṣabhaḥ sundo rambhaḥ śatabaliḥ pṛthuḥ | [Rām, Yu, 37 3.1]
vyūḍhānīkāśca yattāśca drumān ādāya sarvataḥ | [Rām, Yu, 37 3.2]
vīkṣamāṇā diśaḥ sarvāstiryag ūrdhvaṃ ca vānarāḥ | [Rām, Yu, 37 4.1]
tṛṇeṣvapi ca ceṣṭatsu rākṣasā iti menire | [Rām, Yu, 37 4.2]
rāvaṇaścāpi saṃhṛṣṭo visṛjyendrajitaṃ sutam | [Rām, Yu, 37 5.1]
ājuhāva tataḥ sītārakṣaṇī rākṣasīstadā | [Rām, Yu, 37 5.2]
rākṣasyastrijaṭā cāpi śāsanāt tam upasthitāḥ | [Rām, Yu, 37 6.1]
tā uvāca tato hṛṣṭo rākṣasī rākṣaseśvaraḥ | [Rām, Yu, 37 6.2]
hatāvindrajitākhyāta vaidehyā rāmalakṣmaṇau | [Rām, Yu, 37 7.1]
puṣpakaṃ ca samāropya darśayadhvaṃ hatau raṇe | [Rām, Yu, 37 7.2]
yadāśrayād avaṣṭabdhā neyaṃ mām upatiṣṭhati | [Rām, Yu, 37 8.1]
so 'syā bhartā saha bhrātrā nirasto raṇamūrdhani | [Rām, Yu, 37 8.2]
nirviśaṅkā nirudvignā nirapekṣā ca maithilī | [Rām, Yu, 37 9.1]
mām upasthāsyate sītā sarvābharaṇabhūṣitā | [Rām, Yu, 37 9.2]
adya kālavaśaṃ prāptaṃ raṇe rāmaṃ salakṣmaṇam | [Rām, Yu, 37 10.1]
avekṣya vinivṛttāśā nānyāṃ gatim apaśyatī | [Rām, Yu, 37 10.2]
tasya tadvacanaṃ śrutvā rāvaṇasya durātmanaḥ | [Rām, Yu, 37 11.1]
rākṣasyastāstathetyuktvā prajagmur yatra puṣpakam | [Rām, Yu, 37 11.2]
tataḥ puṣpakam ādāya rākṣasyo rāvaṇājñayā | [Rām, Yu, 37 12.1]
aśokavanikāsthāṃ tāṃ maithilīṃ samupānayan | [Rām, Yu, 37 12.2]
tām ādāya tu rākṣasyo bhartṛśokaparāyaṇām | [Rām, Yu, 37 13.1]
sītām āropayāmāsur vimānaṃ puṣpakaṃ tadā | [Rām, Yu, 37 13.2]
tataḥ puṣpakam āropya sītāṃ trijaṭayā saha | [Rām, Yu, 37 14.1]
rāvaṇo 'kārayal laṅkāṃ patākādhvajamālinīm | [Rām, Yu, 37 14.2]
prāghoṣayata hṛṣṭaśca laṅkāyāṃ rākṣaseśvaraḥ | [Rām, Yu, 37 15.1]
rāghavo lakṣmaṇaścaiva hatāvindrajitā raṇe | [Rām, Yu, 37 15.2]
vimānenāpi sītā tu gatvā trijaṭayā saha | [Rām, Yu, 37 16.1]
dadarśa vānarāṇāṃ tu sarvaṃ sainyaṃ nipātitam | [Rām, Yu, 37 16.2]
prahṛṣṭamanasaścāpi dadarśa piśitāśanān | [Rām, Yu, 37 17.1]
vānarāṃścāpi duḥkhārtān rāmalakṣmaṇapārśvataḥ | [Rām, Yu, 37 17.2]
tataḥ sītā dadarśobhau śayānau śaratalpayoḥ | [Rām, Yu, 37 18.1]
lakṣmaṇaṃ caiva rāmaṃ ca visaṃjñau śarapīḍitau | [Rām, Yu, 37 18.2]
vidhvastakavacau vīrau vipraviddhaśarāsanau | [Rām, Yu, 37 19.1]
sāyakaiśchinnasarvāṅgau śarastambhamayau kṣitau | [Rām, Yu, 37 19.2]
tau dṛṣṭvā bhrātarau tatra vīrau sā puruṣarṣabhau | [Rām, Yu, 37 20.1]
duḥkhārtā subhṛśaṃ sītā karuṇaṃ vilalāpa ha | [Rām, Yu, 37 20.2]
sā bāṣpaśokābhihatā samīkṣya tau bhrātarau devasamaprabhāvau | [Rām, Yu, 37 21.1]
vitarkayantī nidhanaṃ tayoḥ sā duḥkhānvitā vākyam idaṃ jagāda | [Rām, Yu, 37 21.2]
{Rām, Yu, 38}
bhartāraṃ nihataṃ dṛṣṭvā lakṣmaṇaṃ ca mahābalam | [Rām, Yu, 38 1.1]
vilalāpa bhṛśaṃ sītā karuṇaṃ śokakarśitā | [Rām, Yu, 38 1.2]
ūcur lakṣaṇikā ye māṃ putriṇyavidhaveti ca | [Rām, Yu, 38 2.1]
te 'sya sarve hate rāme 'jñānino 'nṛtavādinaḥ | [Rām, Yu, 38 2.2]
yajvano mahiṣīṃ ye mām ūcuḥ patnīṃ ca sattriṇaḥ | [Rām, Yu, 38 3.1]
te 'dya sarve hate rāme 'jñānino 'nṛtavādinaḥ | [Rām, Yu, 38 3.2]
vīrapārthivapatnī tvaṃ ye dhanyeti ca māṃ viduḥ | [Rām, Yu, 38 4.1]
te 'dya sarve hate rāme 'jñānino 'nṛtavādinaḥ | [Rām, Yu, 38 4.2]
ūcuḥ saṃśravaṇe ye māṃ dvijāḥ kārtāntikāḥ śubhām | [Rām, Yu, 38 5.1]
te 'dya sarve hate rāme 'jñānino 'nṛtavādinaḥ | [Rām, Yu, 38 5.2]
imāni khalu padmāni pādayor yaiḥ kila striyaḥ | [Rām, Yu, 38 6.1]
adhirājye 'bhiṣicyante narendraiḥ patibhiḥ saha | [Rām, Yu, 38 6.2]
vaidhavyaṃ yānti yair nāryo 'lakṣaṇair bhāgyadurlabhāḥ | [Rām, Yu, 38 7.1]
nātmanastāni paśyāmi paśyantī hatalakṣaṇā | [Rām, Yu, 38 7.2]
satyānīmāni padmāni strīṇām uktāni lakṣaṇe | [Rām, Yu, 38 8.1]
tānyadya nihate rāme vitathāni bhavanti me | [Rām, Yu, 38 8.2]
keśāḥ sūkṣmāḥ samā nīlā bhruvau cāsaṃgate mama | [Rām, Yu, 38 9.1]
vṛtte cālomaśe jaṅghe dantāścāviralā mama | [Rām, Yu, 38 9.2]
śaṅkhe netre karau pādau gulphāvūrū ca me citau | [Rām, Yu, 38 10.1]
anuvṛttā nakhāḥ snigdhāḥ samāścāṅgulayo mama | [Rām, Yu, 38 10.2]
stanau cāviralau pīnau mamemau magnacūcukau | [Rām, Yu, 38 11.1]
magnā cotsaṅginī nābhiḥ pārśvoraskaṃ ca me citam | [Rām, Yu, 38 11.2]
mama varṇo maṇinibho mṛdūnyaṅgaruhāṇi ca | [Rām, Yu, 38 12.1]
pratiṣṭhitāṃ dvādaśabhir mām ūcuḥ śubhalakṣaṇām | [Rām, Yu, 38 12.2]
samagrayavam acchidraṃ pāṇipādaṃ ca varṇavat | [Rām, Yu, 38 13.1]
mandasmitetyeva ca māṃ kanyālakṣaṇikā viduḥ | [Rām, Yu, 38 13.2]
adhirājye 'bhiṣeko me brāhmaṇaiḥ patinā saha | [Rām, Yu, 38 14.1]
kṛtāntakuśalair uktaṃ tat sarvaṃ vitathīkṛtam | [Rām, Yu, 38 14.2]
śodhayitvā janasthānaṃ pravṛttim upalabhya ca | [Rām, Yu, 38 15.1]
tīrtvā sāgaram akṣobhyaṃ bhrātarau goṣpade hatau | [Rām, Yu, 38 15.2]
nanu vāruṇam āgneyam aindraṃ vāyavyam eva ca | [Rām, Yu, 38 16.1]
astraṃ brahmaśiraścaiva rāghavau pratyapadyatām | [Rām, Yu, 38 16.2]
adṛśyamānena raṇe māyayā vāsavopamau | [Rām, Yu, 38 17.1]
mama nāthāvanāthāyā nihatau rāmalakṣmaṇau | [Rām, Yu, 38 17.2]
na hi dṛṣṭipathaṃ prāpya rāghavasya raṇe ripuḥ | [Rām, Yu, 38 18.1]
jīvan pratinivarteta yadyapi syānmanojavaḥ | [Rām, Yu, 38 18.2]
na kālasyātibhāro 'sti kṛtāntaśca sudurjayaḥ | [Rām, Yu, 38 19.1]
yatra rāmaḥ saha bhrātrā śete yudhi nipātitaḥ | [Rām, Yu, 38 19.2]
nāhaṃ śocāmi bhartāraṃ nihataṃ na ca lakṣmaṇam | [Rām, Yu, 38 20.1]
nātmānaṃ jananīṃ cāpi yathā śvaśrūṃ tapasvinīm | [Rām, Yu, 38 20.2]
sā hi cintayate nityaṃ samāptavratam āgatam | [Rām, Yu, 38 21.1]
kadā drakṣyāmi sītāṃ ca rāmaṃ ca sahalakṣmaṇam | [Rām, Yu, 38 21.2]
paridevayamānāṃ tāṃ rākṣasī trijaṭābravīt | [Rām, Yu, 38 22.1]
mā viṣādaṃ kṛthā devi bhartāyaṃ tava jīvati | [Rām, Yu, 38 22.2]
kāraṇāni ca vakṣyāmi mahānti sadṛśāni ca | [Rām, Yu, 38 23.1]
yathemau jīvato devi bhrātarau rāmalakṣmaṇau | [Rām, Yu, 38 23.2]
na hi kopaparītāni harṣaparyutsukāni ca | [Rām, Yu, 38 24.1]
bhavanti yudhi yodhānāṃ mukhāni nihate patau | [Rām, Yu, 38 24.2]
idaṃ vimānaṃ vaidehi puṣpakaṃ nāma nāmataḥ | [Rām, Yu, 38 25.1]
divyaṃ tvāṃ dhārayennedaṃ yadyetau gajajīvitau | [Rām, Yu, 38 25.2]
hatavīrapradhānā hi hatotsāhā nirudyamā | [Rām, Yu, 38 26.1]
senā bhramati saṃkhyeṣu hatakarṇeva naur jale | [Rām, Yu, 38 26.2]
iyaṃ punar asaṃbhrāntā nirudvignā tarasvinī | [Rām, Yu, 38 27.1]
senā rakṣati kākutsthau māyayā nirjitau raṇe | [Rām, Yu, 38 27.2]
sā tvaṃ bhava suvisrabdhā anumānaiḥ sukhodayaiḥ | [Rām, Yu, 38 28.1]
ahatau paśya kākutsthau snehād etad bravīmi te | [Rām, Yu, 38 28.2]
anṛtaṃ noktapūrvaṃ me na ca vakṣye kadācana | [Rām, Yu, 38 29.1]
cāritrasukhaśīlatvāt praviṣṭāsi mano mama | [Rām, Yu, 38 29.2]
nemau śakyau raṇe jetuṃ sendrair api surāsuraiḥ | [Rām, Yu, 38 30.1]
etayor ānanaṃ dṛṣṭvā mayā cāveditaṃ tava | [Rām, Yu, 38 30.2]
idaṃ ca sumahaccihnaṃ śanaiḥ paśyasva maithili | [Rām, Yu, 38 31.1]
niḥsaṃjñāvapyubhāvetau naiva lakṣmīr viyujyate | [Rām, Yu, 38 31.2]
prāyeṇa gatasattvānāṃ puruṣāṇāṃ gatāyuṣām | [Rām, Yu, 38 32.1]
dṛśyamāneṣu vaktreṣu paraṃ bhavati vaikṛtam | [Rām, Yu, 38 32.2]
tyaja śokaṃ ca duḥkhaṃ ca mohaṃ ca janakātmaje | [Rām, Yu, 38 33.1]
rāmalakṣmaṇayor arthe nādya śakyam ajīvitum | [Rām, Yu, 38 33.2]
śrutvā tu vacanaṃ tasyāḥ sītā surasutopamā | [Rām, Yu, 38 34.1]
kṛtāñjalir uvācedam evam astviti maithilī | [Rām, Yu, 38 34.2]
vimānaṃ puṣpakaṃ tat tu saṃnivartya manojavam | [Rām, Yu, 38 35.1]
dīnā trijaṭayā sītā laṅkām eva praveśitā | [Rām, Yu, 38 35.2]
tatastrijaṭayā sārdhaṃ puṣpakād avaruhya sā | [Rām, Yu, 38 36.1]
aśokavanikām eva rākṣasībhiḥ praveśitā | [Rām, Yu, 38 36.2]
praviśya sītā bahuvṛkṣaṣaṇḍāṃ tāṃ rākṣasendrasya vihārabhūmim | [Rām, Yu, 38 37.1]
samprekṣya saṃcintya ca rājaputrau paraṃ viṣādaṃ samupājagāma | [Rām, Yu, 38 37.2]
{Rām, Yu, 39}
ghoreṇa śarabandhena baddhau daśarathātmajau | [Rām, Yu, 39 1.1]
niśvasantau yathā nāgau śayānau rudhirokṣitau | [Rām, Yu, 39 1.2]
sarve te vānaraśreṣṭhāḥ sasugrīvā mahābalāḥ | [Rām, Yu, 39 2.1]
parivārya mahātmānau tasthuḥ śokapariplutāḥ | [Rām, Yu, 39 2.2]
etasminn antare rāmaḥ pratyabudhyata vīryavān | [Rām, Yu, 39 3.1]
sthiratvāt sattvayogācca śaraiḥ saṃdānito 'pi san | [Rām, Yu, 39 3.2]
tato dṛṣṭvā sarudhiraṃ viṣaṇṇaṃ gāḍham arpitam | [Rām, Yu, 39 4.1]
bhrātaraṃ dīnavadanaṃ paryadevayad āturaḥ | [Rām, Yu, 39 4.2]
kiṃ nu me sītayā kāryaṃ kiṃ kāryaṃ jīvitena vā | [Rām, Yu, 39 5.1]
śayānaṃ yo 'dya paśyāmi bhrātaraṃ yudhi nirjitam | [Rām, Yu, 39 5.2]
śakyā sītāsamā nārī prāptuṃ loke vicinvatā | [Rām, Yu, 39 6.1]
na lakṣmaṇasamo bhrātā sacivaḥ sāmparāyikaḥ | [Rām, Yu, 39 6.2]
parityakṣyāmyahaṃ prāṇān vānarāṇāṃ tu paśyatām | [Rām, Yu, 39 7.1]
yadi pañcatvam āpannaḥ sumitrānandavardhanaḥ | [Rām, Yu, 39 7.2]
kiṃ nu vakṣyāmi kausalyāṃ mātaraṃ kiṃ nu kaikayīm | [Rām, Yu, 39 8.1]
katham ambāṃ sumitrāṃ ca putradarśanalālasām | [Rām, Yu, 39 8.2]
vivatsāṃ vepamānāṃ ca krośantīṃ kurarīm iva | [Rām, Yu, 39 9.1]
katham āśvāsayiṣyāmi yadi yāsyāmi taṃ vinā | [Rām, Yu, 39 9.2]
kathaṃ vakṣyāmi śatrughnaṃ bharataṃ ca yaśasvinam | [Rām, Yu, 39 10.1]
mayā saha vanaṃ yāto vinā tenāgataḥ punaḥ | [Rām, Yu, 39 10.2]
upālambhaṃ na śakṣyāmi soḍhuṃ bata sumitrayā | [Rām, Yu, 39 11.1]
ihaiva dehaṃ tyakṣyāmi na hi jīvitum utsahe | [Rām, Yu, 39 11.2]
dhiṅ māṃ duṣkṛtakarmāṇam anāryaṃ yatkṛte hyasau | [Rām, Yu, 39 12.1]
lakṣmaṇaḥ patitaḥ śete śaratalpe gatāsuvat | [Rām, Yu, 39 12.2]
tvaṃ nityaṃ suviṣaṇṇaṃ mām āśvāsayasi lakṣmaṇa | [Rām, Yu, 39 13.1]
gatāsur nādya śaknoṣi mām ārtam abhibhāṣitum | [Rām, Yu, 39 13.2]
yenādya bahavo yuddhe rākṣasā nihatāḥ kṣitau | [Rām, Yu, 39 14.1]
tasyām eva kṣitau vīraḥ sa śete nihataḥ paraiḥ | [Rām, Yu, 39 14.2]
śayānaḥ śaratalpe 'smin svaśoṇitapariplutaḥ | [Rām, Yu, 39 15.1]
śarajālaiścito bhāti bhāskaro 'stam iva vrajan | [Rām, Yu, 39 15.2]
bāṇābhihatamarmatvānna śaknotyabhivīkṣitum | [Rām, Yu, 39 16.1]
rujā cābruvato hyasya dṛṣṭirāgeṇa sūcyate | [Rām, Yu, 39 16.2]
yathaiva māṃ vanaṃ yāntam anuyāto mahādyutiḥ | [Rām, Yu, 39 17.1]
aham apyanuyāsyāmi tathaivainaṃ yamakṣayam | [Rām, Yu, 39 17.2]
iṣṭabandhujano nityaṃ māṃ ca nityam anuvrataḥ | [Rām, Yu, 39 18.1]
imām adya gato 'vasthāṃ mamānāryasya durnayaiḥ | [Rām, Yu, 39 18.2]
suruṣṭenāpi vīreṇa lakṣmaṇena na saṃsmare | [Rām, Yu, 39 19.1]
paruṣaṃ vipriyaṃ vāpi śrāvitaṃ na kadācana | [Rām, Yu, 39 19.2]
visasarjaikavegena pañcabāṇaśatāni yaḥ | [Rām, Yu, 39 20.1]
iṣvastreṣvadhikastasmāt kārtavīryācca lakṣmaṇaḥ | [Rām, Yu, 39 20.2]
astrair astrāṇi yo hanyācchakrasyāpi mahātmanaḥ | [Rām, Yu, 39 21.1]
so 'yam urvyāṃ hataḥ śete mahārhaśayanocitaḥ | [Rām, Yu, 39 21.2]
tacca mithyā pralaptaṃ māṃ pradhakṣyati na saṃśayaḥ | [Rām, Yu, 39 22.1]
yanmayā na kṛto rājā rākṣasānāṃ vibhīṣaṇaḥ | [Rām, Yu, 39 22.2]
asminmuhūrte sugrīva pratiyātum ito 'rhasi | [Rām, Yu, 39 23.1]
matvā hīnaṃ mayā rājan rāvaṇo 'bhidraved balī | [Rām, Yu, 39 23.2]
aṅgadaṃ tu puraskṛtya sasainyaḥ sasuhṛjjanaḥ | [Rām, Yu, 39 24.1]
sāgaraṃ tara sugrīva punastenaiva setunā | [Rām, Yu, 39 24.2]
kṛtaṃ hanumatā kāryaṃ yad anyair duṣkaraṃ raṇe | [Rām, Yu, 39 25.1]
ṛkṣarājena tuṣyāmi golāṅgūlādhipena ca | [Rām, Yu, 39 25.2]
aṅgadena kṛtaṃ karma maindena dvividena ca | [Rām, Yu, 39 26.1]
yuddhaṃ kesariṇā saṃkhye ghoraṃ saṃpātinā kṛtam | [Rām, Yu, 39 26.2]
gavayena gavākṣeṇa śarabheṇa gajena ca | [Rām, Yu, 39 27.1]
anyaiśca haribhir yuddhaṃ madarthe tyaktajīvitaiḥ | [Rām, Yu, 39 27.2]
na cātikramituṃ śakyaṃ daivaṃ sugrīva mānuṣaiḥ | [Rām, Yu, 39 28.1]
yat tu śakyaṃ vayasyena suhṛdā vā paraṃtapa | [Rām, Yu, 39 28.2]
kṛtaṃ sugrīva tat sarvaṃ bhavatādharmabhīruṇā | [Rām, Yu, 39 28.3]
mitrakāryaṃ kṛtam idaṃ bhavadbhir vānararṣabhāḥ | [Rām, Yu, 39 29.1]
anujñātā mayā sarve yatheṣṭaṃ gantum arhatha | [Rām, Yu, 39 29.2]
śuśruvustasya te sarve vānarāḥ paridevitam | [Rām, Yu, 39 30.1]
vartayāṃcakrur aśrūṇi netraiḥ kṛṣṇetarekṣaṇāḥ | [Rām, Yu, 39 30.2]
tataḥ sarvāṇyanīkāni sthāpayitvā vibhīṣaṇaḥ | [Rām, Yu, 39 31.1]
ājagāma gadāpāṇistvarito yatra rāghavaḥ | [Rām, Yu, 39 31.2]
taṃ dṛṣṭvā tvaritaṃ yāntaṃ nīlāñjanacayopamam | [Rām, Yu, 39 32.1]
vānarā dudruvuḥ sarve manyamānāstu rāvaṇim | [Rām, Yu, 39 32.2]
{Rām, Yu, 40}
athovāca mahātejā harirājo mahābalaḥ | [Rām, Yu, 40 1.1]
kim iyaṃ vyathitā senā mūḍhavāteva naur jale | [Rām, Yu, 40 1.2]
sugrīvasya vacaḥ śrutvā vāliputro 'ṅgado 'bravīt | [Rām, Yu, 40 2.1]
na tvaṃ paśyasi rāmaṃ ca lakṣmaṇaṃ ca mahābalam | [Rām, Yu, 40 2.2]
śarajālācitau vīrāvubhau daśarathātmajau | [Rām, Yu, 40 3.1]
śaratalpe mahātmānau śayānau rudhirokṣitau | [Rām, Yu, 40 3.2]
athābravīd vānarendraḥ sugrīvaḥ putram aṅgadam | [Rām, Yu, 40 4.1]
nānimittam idaṃ manye bhavitavyaṃ bhayena tu | [Rām, Yu, 40 4.2]
viṣaṇṇavadanā hyete tyaktapraharaṇā diśaḥ | [Rām, Yu, 40 5.1]
prapalāyanti harayastrāsād utphullalocanāḥ | [Rām, Yu, 40 5.2]
anyonyasya na lajjante na nirīkṣanti pṛṣṭhataḥ | [Rām, Yu, 40 6.1]
viprakarṣanti cānyonyaṃ patitaṃ laṅghayanti ca | [Rām, Yu, 40 6.2]
etasminn antare vīro gadāpāṇir vibhīṣaṇaḥ | [Rām, Yu, 40 7.1]
sugrīvaṃ vardhayāmāsa rāghavaṃ ca niraikṣata | [Rām, Yu, 40 7.2]
vibhīṣaṇaṃ taṃ sugrīvo dṛṣṭvā vānarabhīṣaṇam | [Rām, Yu, 40 8.1]
ṛkṣarājaṃ samīpasthaṃ jāmbavantam uvāca ha | [Rām, Yu, 40 8.2]
vibhīṣaṇo 'yaṃ samprāpto yaṃ dṛṣṭvā vānararṣabhāḥ | [Rām, Yu, 40 9.1]
vidravanti paritrastā rāvaṇātmajaśaṅkayā | [Rām, Yu, 40 9.2]
śīghram etān suvitrastān bahudhā vipradhāvitān | [Rām, Yu, 40 10.1]
paryavasthāpayākhyāhi vibhīṣaṇam upasthitam | [Rām, Yu, 40 10.2]
sugrīveṇaivam uktastu jāmbavān ṛkṣapārthivaḥ | [Rām, Yu, 40 11.1]
vānarān sāntvayāmāsa saṃnivartya pradhāvataḥ | [Rām, Yu, 40 11.2]
te nivṛttāḥ punaḥ sarve vānarāstyaktasaṃbhramāḥ | [Rām, Yu, 40 12.1]
ṛkṣarājavacaḥ śrutvā taṃ ca dṛṣṭvā vibhīṣaṇam | [Rām, Yu, 40 12.2]
vibhīṣaṇastu rāmasya dṛṣṭvā gātraṃ śaraiścitam | [Rām, Yu, 40 13.1]
lakṣmaṇasya ca dharmātmā babhūva vyathitendriyaḥ | [Rām, Yu, 40 13.2]
jalaklinnena hastena tayor netre pramṛjya ca | [Rām, Yu, 40 14.1]
śokasaṃpīḍitamanā ruroda vilalāpa ca | [Rām, Yu, 40 14.2]
imau tau sattvasampannau vikrāntau priyasaṃyugau | [Rām, Yu, 40 15.1]
imām avasthāṃ gamitau rākṣasaiḥ kūṭayodhibhiḥ | [Rām, Yu, 40 15.2]
bhrātuḥ putreṇa me tena duṣputreṇa durātmanā | [Rām, Yu, 40 16.1]
rākṣasyā jihmayā buddhyā chalitāv ṛjuvikramau | [Rām, Yu, 40 16.2]
śarair imāvalaṃ viddhau rudhireṇa samukṣitau | [Rām, Yu, 40 17.1]
vasudhāyām imau suptau dṛśyete śalyakāviva | [Rām, Yu, 40 17.2]
yayor vīryam upāśritya pratiṣṭhā kāṅkṣitā mayā | [Rām, Yu, 40 18.1]
tāvubhau dehanāśāya prasuptau puruṣarṣabhau | [Rām, Yu, 40 18.2]
jīvann adya vipanno 'smi naṣṭarājyamanorathaḥ | [Rām, Yu, 40 19.1]
prāptapratijñaśca ripuḥ sakāmo rāvaṇaḥ kṛtaḥ | [Rām, Yu, 40 19.2]
evaṃ vilapamānaṃ taṃ pariṣvajya vibhīṣaṇam | [Rām, Yu, 40 20.1]
sugrīvaḥ sattvasampanno harirājo 'bravīd idam | [Rām, Yu, 40 20.2]
rājyaṃ prāpsyasi dharmajña laṅkāyāṃ nātra saṃśayaḥ | [Rām, Yu, 40 21.1]
rāvaṇaḥ saha putreṇa sa rājyaṃ neha lapsyate | [Rām, Yu, 40 21.2]
śarasaṃpīḍitāvetāvubhau rāghavalakṣmaṇau | [Rām, Yu, 40 22.1]
tyaktvā mohaṃ vadhiṣyete sagaṇaṃ rāvaṇaṃ raṇe | [Rām, Yu, 40 22.2]
tam evaṃ sāntvayitvā tu samāśvāsya ca rākṣasam | [Rām, Yu, 40 23.1]
suṣeṇaṃ śvaśuraṃ pārśve sugrīvastam uvāca ha | [Rām, Yu, 40 23.2]
saha śūrair harigaṇair labdhasaṃjñāvariṃdamau | [Rām, Yu, 40 24.1]
gaccha tvaṃ bhrātarau gṛhya kiṣkindhāṃ rāmalakṣmaṇau | [Rām, Yu, 40 24.2]
ahaṃ tu rāvaṇaṃ hatvā saputraṃ sahabāndhavam | [Rām, Yu, 40 25.1]
maithilīm ānayiṣyāmi śakro naṣṭām iva śriyam | [Rām, Yu, 40 25.2]
śrutvaitad vānarendrasya suṣeṇo vākyam abravīt | [Rām, Yu, 40 26.1]
devāsuraṃ mahāyuddham anubhūtaṃ sudāruṇam | [Rām, Yu, 40 26.2]
tadā sma dānavā devāñ śarasaṃsparśakovidāḥ | [Rām, Yu, 40 27.1]
nijaghnuḥ śastraviduṣaśchādayanto muhur muhuḥ | [Rām, Yu, 40 27.2]
tān ārtānnaṣṭasaṃjñāṃśca parāsūṃśca bṛhaspatiḥ | [Rām, Yu, 40 28.1]
vidyābhir mantrayuktābhir oṣadhībhiścikitsati | [Rām, Yu, 40 28.2]
tānyauṣadhānyānayituṃ kṣīrodaṃ yāntu sāgaram | [Rām, Yu, 40 29.1]
javena vānarāḥ śīghraṃ saṃpātipanasādayaḥ | [Rām, Yu, 40 29.2]
harayastu vijānanti pārvatī te mahauṣadhī | [Rām, Yu, 40 30.1]
saṃjīvakaraṇīṃ divyāṃ viśalyāṃ devanirmitām | [Rām, Yu, 40 30.2]
candraśca nāma droṇaśca parvatau sāgarottame | [Rām, Yu, 40 31.1]
amṛtaṃ yatra mathitaṃ tatra te paramauṣadhī | [Rām, Yu, 40 31.2]
te tatra nihite devaiḥ parvate paramauṣadhī | [Rām, Yu, 40 32.1]
ayaṃ vāyusuto rājan hanūmāṃstatra gacchatu | [Rām, Yu, 40 32.2]
etasminn antare vāyur meghāṃścāpi savidyutaḥ | [Rām, Yu, 40 33.1]
paryasyan sāgare toyaṃ kampayann iva parvatān | [Rām, Yu, 40 33.2]
mahatā pakṣavātena sarve dvīpamahādrumāḥ | [Rām, Yu, 40 34.1]
nipetur bhagnaviṭapāḥ samūlā lavaṇāmbhasi | [Rām, Yu, 40 34.2]
abhavan pannagāstrastā bhoginastatravāsinaḥ | [Rām, Yu, 40 35.1]
śīghraṃ sarvāṇi yādāṃsi jagmuśca lavaṇārṇavam | [Rām, Yu, 40 35.2]
tato muhūrtād garuḍaṃ vainateyaṃ mahābalam | [Rām, Yu, 40 36.1]
vānarā dadṛśuḥ sarve jvalantam iva pāvakam | [Rām, Yu, 40 36.2]
tam āgatam abhiprekṣya nāgāste vipradudruvuḥ | [Rām, Yu, 40 37.1]
yaistau satpuruṣau baddhau śarabhūtair mahābalau | [Rām, Yu, 40 37.2]
tataḥ suparṇaḥ kākutsthau dṛṣṭvā pratyabhinandya ca | [Rām, Yu, 40 38.1]
vimamarśa ca pāṇibhyāṃ mukhe candrasamaprabhe | [Rām, Yu, 40 38.2]
vainateyena saṃspṛṣṭāstayoḥ saṃruruhur vraṇāḥ | [Rām, Yu, 40 39.1]
suvarṇe ca tanū snigdhe tayor āśu babhūvatuḥ | [Rām, Yu, 40 39.2]
tejo vīryaṃ balaṃ cauja utsāhaśca mahāguṇāḥ | [Rām, Yu, 40 40.1]
pradarśanaṃ ca buddhiśca smṛtiśca dviguṇaṃ tayoḥ | [Rām, Yu, 40 40.2]
tāvutthāpya mahāvīryau garuḍo vāsavopamau | [Rām, Yu, 40 41.1]
ubhau tau sasvaje hṛṣṭau rāmaścainam uvāca ha | [Rām, Yu, 40 41.2]
bhavatprasādād vyasanaṃ rāvaṇiprabhavaṃ mahat | [Rām, Yu, 40 42.1]
āvām iha vyatikrāntau śīghraṃ ca balinau kṛtau | [Rām, Yu, 40 42.2]
yathā tātaṃ daśarathaṃ yathājaṃ ca pitāmaham | [Rām, Yu, 40 43.1]
tathā bhavantam āsādya hṛdayaṃ me prasīdati | [Rām, Yu, 40 43.2]
ko bhavān rūpasampanno divyasraganulepanaḥ | [Rām, Yu, 40 44.1]
vasāno viraje vastre divyābharaṇabhūṣitaḥ | [Rām, Yu, 40 44.2]
tam uvāca mahātejā vainateyo mahābalaḥ | [Rām, Yu, 40 45.1]
patatrirājaḥ prītātmā harṣaparyākulekṣaṇaḥ | [Rām, Yu, 40 45.2]
ahaṃ sakhā te kākutstha priyaḥ prāṇo bahiścaraḥ | [Rām, Yu, 40 46.1]
garutmān iha samprāpto yuvayoḥ sāhyakāraṇāt | [Rām, Yu, 40 46.2]
asurā vā mahāvīryā dānavā vā mahābalāḥ | [Rām, Yu, 40 47.1]
surāścāpi sagandharvāḥ puraskṛtya śatakratum | [Rām, Yu, 40 47.2]
nemaṃ mokṣayituṃ śaktāḥ śarabandhaṃ sudāruṇam | [Rām, Yu, 40 48.1]
māyābalād indrajitā nirmitaṃ krūrakarmaṇā | [Rām, Yu, 40 48.2]
ete nāgāḥ kādraveyāstīkṣṇadaṃṣṭrāviṣolbaṇāḥ | [Rām, Yu, 40 49.1]
rakṣomāyāprabhāvena śarā bhūtvā tvadāśritāḥ | [Rām, Yu, 40 49.2]
sabhāgyaścāsi dharmajña rāma satyaparākrama | [Rām, Yu, 40 50.1]
lakṣmaṇena saha bhrātrā samare ripughātinā | [Rām, Yu, 40 50.2]
imaṃ śrutvā tu vṛttāntaṃ tvaramāṇo 'ham āgataḥ | [Rām, Yu, 40 51.1]
sahasā yuvayoḥ snehāt sakhitvam anupālayan | [Rām, Yu, 40 51.2]
mokṣitau ca mahāghorād asmāt sāyakabandhanāt | [Rām, Yu, 40 52.1]
apramādaśca kartavyo yuvābhyāṃ nityam eva hi | [Rām, Yu, 40 52.2]
prakṛtyā rākṣasāḥ sarve saṃgrāme kūṭayodhinaḥ | [Rām, Yu, 40 53.1]
śūrāṇāṃ śuddhabhāvānāṃ bhavatām ārjavaṃ balam | [Rām, Yu, 40 53.2]
tanna viśvasitavyaṃ vo rākṣasānāṃ raṇājire | [Rām, Yu, 40 54.1]
etenaivopamānena nityajihmā hi rākṣasāḥ | [Rām, Yu, 40 54.2]
evam uktvā tato rāmaṃ suparṇaḥ sumahābalaḥ | [Rām, Yu, 40 55.1]
pariṣvajya suhṛtsnigdham āpraṣṭum upacakrame | [Rām, Yu, 40 55.2]
sakhe rāghava dharmajña ripūṇām api vatsala | [Rām, Yu, 40 56.1]
abhyanujñātum icchāmi gamiṣyāmi yathāgatam | [Rām, Yu, 40 56.2]
bālavṛddhāvaśeṣāṃ tu laṅkāṃ kṛtvā śarormibhiḥ | [Rām, Yu, 40 57.1]
rāvaṇaṃ ca ripuṃ hatvā sītāṃ samupalapsyase | [Rām, Yu, 40 57.2]
ityevam uktvā vacanaṃ suparṇaḥ śīghravikramaḥ | [Rām, Yu, 40 58.1]
rāmaṃ ca virujaṃ kṛtvā madhye teṣāṃ vanaukasām | [Rām, Yu, 40 58.2]
pradakṣiṇaṃ tataḥ kṛtvā pariṣvajya ca vīryavān | [Rām, Yu, 40 59.1]
jagāmākāśam āviśya suparṇaḥ pavano yathā | [Rām, Yu, 40 59.2]
virujau rāghavau dṛṣṭvā tato vānarayūthapāḥ | [Rām, Yu, 40 60.1]
siṃhanādāṃstadā nedur lāṅgūlaṃ dudhuvuśca te | [Rām, Yu, 40 60.2]
tato bherīḥ samājaghnur mṛdaṅgāṃśca vyanādayan | [Rām, Yu, 40 61.1]
dadhmuḥ śaṅkhān samprahṛṣṭāḥ kṣveḍantyapi yathāpuram | [Rām, Yu, 40 61.2]
āsphoṭyāsphoṭya vikrāntā vānarā nagayodhinaḥ | [Rām, Yu, 40 62.1]
drumān utpāṭya vividhāṃstasthuḥ śatasahasraśaḥ | [Rām, Yu, 40 62.2]
visṛjanto mahānādāṃstrāsayanto niśācarān | [Rām, Yu, 40 63.1]
laṅkādvārāṇyupājagmur yoddhukāmāḥ plavaṃgamāḥ | [Rām, Yu, 40 63.2]
tatastu bhīmastumulo ninādo babhūva śākhāmṛgayūthapānām | [Rām, Yu, 40 64.1]
kṣaye nidāghasya yathā ghanānāṃ nādaḥ subhīmo nadatāṃ niśīthe | [Rām, Yu, 40 64.2]
{Rām, Yu, 41}
teṣāṃ sutumulaṃ śabdaṃ vānarāṇāṃ tarasvinām | [Rām, Yu, 41 1.1]
nardatāṃ rākṣasaiḥ sārdhaṃ tadā śuśrāva rāvaṇaḥ | [Rām, Yu, 41 1.2]
snigdhagambhīranirghoṣaṃ śrutvā sa ninadaṃ bhṛśam | [Rām, Yu, 41 2.1]
sacivānāṃ tatasteṣāṃ madhye vacanam abravīt | [Rām, Yu, 41 2.2]
yathāsau samprahṛṣṭānāṃ vānarāṇāṃ samutthitaḥ | [Rām, Yu, 41 3.1]
bahūnāṃ sumahānnādo meghānām iva garjatām | [Rām, Yu, 41 3.2]
vyaktaṃ sumahatī prītir eteṣāṃ nātra saṃśayaḥ | [Rām, Yu, 41 4.1]
tathā hi vipulair nādaiścukṣubhe varuṇālayaḥ | [Rām, Yu, 41 4.2]
tau tu baddhau śaraistīkṣṇair bhrātarau rāmalakṣmaṇau | [Rām, Yu, 41 5.1]
ayaṃ ca sumahān nādaḥ śaṅkāṃ janayatīva me | [Rām, Yu, 41 5.2]
etat tu vacanaṃ coktvā mantriṇo rākṣaseśvaraḥ | [Rām, Yu, 41 6.1]
uvāca nairṛtāṃstatra samīpaparivartinaḥ | [Rām, Yu, 41 6.2]
jñāyatāṃ tūrṇam eteṣāṃ sarveṣāṃ vanacāriṇām | [Rām, Yu, 41 7.1]
śokakāle samutpanne harṣakāraṇam utthitam | [Rām, Yu, 41 7.2]
tathoktāstena saṃbhrāntāḥ prākāram adhiruhya te | [Rām, Yu, 41 8.1]
dadṛśuḥ pālitāṃ senāṃ sugrīveṇa mahātmanā | [Rām, Yu, 41 8.2]
tau ca muktau sughoreṇa śarabandhena rāghavau | [Rām, Yu, 41 9.1]
samutthitau mahābhāgau viṣeduḥ prekṣya rākṣasāḥ | [Rām, Yu, 41 9.2]
saṃtrastahṛdayāḥ sarve prākārād avaruhya te | [Rām, Yu, 41 10.1]
viṣaṇṇavadanāḥ sarve rākṣasendram upasthitāḥ | [Rām, Yu, 41 10.2]
tad apriyaṃ dīnamukhā rāvaṇasya niśācarāḥ | [Rām, Yu, 41 11.1]
kṛtsnaṃ nivedayāmāsur yathāvad vākyakovidāḥ | [Rām, Yu, 41 11.2]
yau tāvindrajitā yuddhe bhrātarau rāmalakṣmaṇau | [Rām, Yu, 41 12.1]
nibaddhau śarabandhena niṣprakampabhujau kṛtau | [Rām, Yu, 41 12.2]
vimuktau śarabandhena tau dṛśyete raṇājire | [Rām, Yu, 41 13.1]
pāśān iva gajau chittvā gajendrasamavikramau | [Rām, Yu, 41 13.2]
tacchrutvā vacanaṃ teṣāṃ rākṣasendro mahābalaḥ | [Rām, Yu, 41 14.1]
cintāśokasamākrānto viṣaṇṇavadano 'bravīt | [Rām, Yu, 41 14.2]
ghorair dattavarair baddhau śarair āśīviṣopamaiḥ | [Rām, Yu, 41 15.1]
amoghaiḥ sūryasaṃkāśaiḥ pramathyendrajitā yudhi | [Rām, Yu, 41 15.2]
tam astrabandham āsādya yadi muktau ripū mama | [Rām, Yu, 41 16.1]
saṃśayastham idaṃ sarvam anupaśyāmyahaṃ balam | [Rām, Yu, 41 16.2]
niṣphalāḥ khalu saṃvṛttāḥ śarā vāsukitejasaḥ | [Rām, Yu, 41 17.1]
ādattaṃ yaistu saṃgrāme ripūṇāṃ mama jīvitam | [Rām, Yu, 41 17.2]
evam uktvā tu saṃkruddho niśvasann urago yathā | [Rām, Yu, 41 18.1]
abravīd rakṣasāṃ madhye dhūmrākṣaṃ nāma rākṣasam | [Rām, Yu, 41 18.2]
balena mahatā yukto rakṣasāṃ bhīmakarmaṇām | [Rām, Yu, 41 19.1]
tvaṃ vadhāyābhiniryāhi rāmasya saha vānaraiḥ | [Rām, Yu, 41 19.2]
evam uktastu dhūmrākṣo rākṣasendreṇa dhīmatā | [Rām, Yu, 41 20.1]
kṛtvā praṇāmaṃ saṃhṛṣṭo nirjagāma nṛpālayāt | [Rām, Yu, 41 20.2]
abhiniṣkramya taddvāraṃ balādhyakṣam uvāca ha | [Rām, Yu, 41 21.1]
tvarayasva balaṃ tūrṇaṃ kiṃ cireṇa yuyutsataḥ | [Rām, Yu, 41 21.2]
dhūmrākṣasya vacaḥ śrutvā balādhyakṣo balānugaḥ | [Rām, Yu, 41 22.1]
balam udyojayāmāsa rāvaṇasyājñayā drutam | [Rām, Yu, 41 22.2]
te baddhaghaṇṭā balino ghorarūpā niśācarāḥ | [Rām, Yu, 41 23.1]
vinardamānāḥ saṃhṛṣṭā dhūmrākṣaṃ paryavārayan | [Rām, Yu, 41 23.2]
vividhāyudhahastāśca śūlamudgarapāṇayaḥ | [Rām, Yu, 41 24.1]
gadābhiḥ paṭṭasair daṇḍair āyasair musalair bhṛśam | [Rām, Yu, 41 24.2]
parighair bhiṇḍipālaiśca bhallaiḥ prāsaiḥ paraśvadhaiḥ | [Rām, Yu, 41 25.1]
niryayū rākṣasā ghorā nardanto jaladā yathā | [Rām, Yu, 41 25.2]
rathaiḥ kavacinastvanye dhvajaiśca samalaṃkṛtaiḥ | [Rām, Yu, 41 26.1]
suvarṇajālavihitaiḥ kharaiśca vividhānanaiḥ | [Rām, Yu, 41 26.2]
hayaiḥ paramaśīghraiśca gajendraiśca madotkaṭaiḥ | [Rām, Yu, 41 27.1]
niryayū rākṣasavyāghrā vyāghrā iva durāsadāḥ | [Rām, Yu, 41 27.2]
vṛkasiṃhamukhair yuktaṃ kharaiḥ kanakabhūṣaṇaiḥ | [Rām, Yu, 41 28.1]
āruroha rathaṃ divyaṃ dhūmrākṣaḥ kharanisvanaḥ | [Rām, Yu, 41 28.2]
sa niryāto mahāvīryo dhūmrākṣo rākṣasair vṛtaḥ | [Rām, Yu, 41 29.1]
prahasan paścimadvāraṃ hanūmān yatra yūthapaḥ | [Rām, Yu, 41 29.2]
prayāntaṃ tu mahāghoraṃ rākṣasaṃ bhīmadarśanam | [Rām, Yu, 41 30.1]
antarikṣagatāḥ krūrāḥ śakunāḥ pratyavārayan | [Rām, Yu, 41 30.2]
rathaśīrṣe mahābhīmo gṛdhraśca nipapāta ha | [Rām, Yu, 41 31.1]
dhvajāgre grathitāścaiva nipetuḥ kuṇapāśanāḥ | [Rām, Yu, 41 31.2]
rudhirārdro mahāñ śvetaḥ kabandhaḥ patito bhuvi | [Rām, Yu, 41 32.1]
visvaraṃ cotsṛjannādaṃ dhūmrākṣasya samīpataḥ | [Rām, Yu, 41 32.2]
vavarṣa rudhiraṃ devaḥ saṃcacāla ca medinī | [Rām, Yu, 41 33.1]
pratilomaṃ vavau vāyur nirghātasamanisvanaḥ | [Rām, Yu, 41 33.2]
timiraughāvṛtāstatra diśaśca na cakāśire | [Rām, Yu, 41 33.3]
sa tūtpātāṃstato dṛṣṭvā rākṣasānāṃ bhayāvahān | [Rām, Yu, 41 34.1]
prādurbhūtān sughorāṃśca dhūmrākṣo vyathito 'bhavat | [Rām, Yu, 41 34.2]
tataḥ subhīmo bahubhir niśācarair vṛto 'bhiniṣkramya raṇotsuko balī | [Rām, Yu, 41 35.1]
dadarśa tāṃ rāghavabāhupālitāṃ samudrakalpāṃ bahuvānarīṃ camūm | [Rām, Yu, 41 35.2]
{Rām, Yu, 42}
dhūmrākṣaṃ prekṣya niryāntaṃ rākṣasaṃ bhīmanisvanam | [Rām, Yu, 42 1.1]
vinedur vānarāḥ sarve prahṛṣṭā yuddhakāṅkṣiṇaḥ | [Rām, Yu, 42 1.2]
teṣāṃ tu tumulaṃ yuddhaṃ saṃjajñe harirakṣasām | [Rām, Yu, 42 2.1]
anyonyaṃ pādapair ghorair nighnatāṃ śūlamudgaraiḥ | [Rām, Yu, 42 2.2]
rākṣasair vānarā ghorā vinikṛttāḥ samantataḥ | [Rām, Yu, 42 3.1]
vānarai rākṣasāścāpi drumair bhūmau samīkṛtāḥ | [Rām, Yu, 42 3.2]
rākṣasāścāpi saṃkruddhā vānarānniśitaiḥ śaraiḥ | [Rām, Yu, 42 4.1]
vivyadhur ghorasaṃkāśaiḥ kaṅkapatrair ajihmagaiḥ | [Rām, Yu, 42 4.2]
te gadābhiśca bhīmābhiḥ paṭṭasaiḥ kūṭamudgaraiḥ | [Rām, Yu, 42 5.1]
ghoraiśca parighaiścitraistriśūlaiścāpi saṃśitaiḥ | [Rām, Yu, 42 5.2]
vidāryamāṇā rakṣobhir vānarāste mahābalāḥ | [Rām, Yu, 42 6.1]
amarṣājjanitoddharṣāścakruḥ karmāṇyabhītavat | [Rām, Yu, 42 6.2]
śaranirbhinnagātrāste śūlanirbhinnadehinaḥ | [Rām, Yu, 42 7.1]
jagṛhuste drumāṃstatra śilāśca hariyūthapāḥ | [Rām, Yu, 42 7.2]
te bhīmavegā harayo nardamānāstatastataḥ | [Rām, Yu, 42 8.1]
mamanthū rākṣasān bhīmānnāmāni ca babhāṣire | [Rām, Yu, 42 8.2]
tad babhūvādbhutaṃ ghoraṃ yuddhaṃ vānararakṣasām | [Rām, Yu, 42 9.1]
śilābhir vividhābhiśca bahuśākhaiśca pādapaiḥ | [Rām, Yu, 42 9.2]
rākṣasā mathitāḥ kecid vānarair jitakāśibhiḥ | [Rām, Yu, 42 10.1]
vavarṣū rudhiraṃ kecin mukhai rudhirabhojanāḥ | [Rām, Yu, 42 10.2]
pārśveṣu dāritāḥ kecit kecid rāśīkṛtā drumaiḥ | [Rām, Yu, 42 11.1]
śilābhiścūrṇitāḥ kecit kecid dantair vidāritāḥ | [Rām, Yu, 42 11.2]
dhvajair vimathitair bhagnaiḥ kharaiśca vinipātitaiḥ | [Rām, Yu, 42 12.1]
rathair vidhvaṃsitaiścāpi patitai rajanīcaraiḥ | [Rām, Yu, 42 12.2]
vānarair bhīmavikrāntair āplutyāplutya vegitaiḥ | [Rām, Yu, 42 13.1]
rākṣasāḥ karajaistīkṣṇair mukheṣu vinikartitāḥ | [Rām, Yu, 42 13.2]
vivarṇavadanā bhūyo viprakīrṇaśiroruhāḥ | [Rām, Yu, 42 14.1]
mūḍhāḥ śoṇitagandhena nipetur dharaṇītale | [Rām, Yu, 42 14.2]
anye tu paramakruddhā rākṣasā bhīmavikramāḥ | [Rām, Yu, 42 15.1]
talair evābhidhāvanti vajrasparśasamair harīn | [Rām, Yu, 42 15.2]
vānarair āpatantaste vegitā vegavattaraiḥ | [Rām, Yu, 42 16.1]
muṣṭibhiścaraṇair dantaiḥ pādapaiścāpapothitāḥ | [Rām, Yu, 42 16.2]
sainyaṃ tu vidrutaṃ dṛṣṭvā dhūmrākṣo rākṣasarṣabhaḥ | [Rām, Yu, 42 17.1]
krodhena kadanaṃ cakre vānarāṇāṃ yuyutsatām | [Rām, Yu, 42 17.2]
prāsaiḥ pramathitāḥ kecid vānarāḥ śoṇitasravāḥ | [Rām, Yu, 42 18.1]
mudgarair āhatāḥ kecit patitā dharaṇītale | [Rām, Yu, 42 18.2]
parighair mathitaḥ kecid bhiṇḍipālair vidāritāḥ | [Rām, Yu, 42 19.1]
paṭṭasair āhatāḥ kecid vihvalanto gatāsavaḥ | [Rām, Yu, 42 19.2]
kecid vinihatā bhūmau rudhirārdrā vanaukasaḥ | [Rām, Yu, 42 20.1]
kecid vidrāvitā naṣṭāḥ saṃkruddhai rākṣasair yudhi | [Rām, Yu, 42 20.2]
vibhinnahṛdayāḥ kecid ekapārśvena śāyitāḥ | [Rām, Yu, 42 21.1]
vidāritāstriśūlaiśca kecid āntrair vinisrutāḥ | [Rām, Yu, 42 21.2]
tat subhīmaṃ mahad yuddhaṃ harirākṣasasaṃkulam | [Rām, Yu, 42 22.1]
prababhau śastrabahulaṃ śilāpādapasaṃkulam | [Rām, Yu, 42 22.2]
dhanurjyātantrimadhuraṃ hikkātālasamanvitam | [Rām, Yu, 42 23.1]
mandrastanitasaṃgītaṃ yuddhagāndharvam ābabhau | [Rām, Yu, 42 23.2]
dhūmrākṣastu dhanuṣpāṇir vānarān raṇamūrdhani | [Rām, Yu, 42 24.1]
hasan vidrāvayāmāsa diśastāñ śaravṛṣṭibhiḥ | [Rām, Yu, 42 24.2]
dhūmrākṣeṇārditaṃ sainyaṃ vyathitaṃ dṛśya mārutiḥ | [Rām, Yu, 42 25.1]
abhyavartata saṃkruddhaḥ pragṛhya vipulāṃ śilām | [Rām, Yu, 42 25.2]
krodhād dviguṇatāmrākṣaḥ pitṛtulyaparākramaḥ | [Rām, Yu, 42 26.1]
śilāṃ tāṃ pātayāmāsa dhūmrākṣasya rathaṃ prati | [Rām, Yu, 42 26.2]
āpatantīṃ śilāṃ dṛṣṭvā gadām udyamya saṃbhramāt | [Rām, Yu, 42 27.1]
rathād āplutya vegena vasudhāyāṃ vyatiṣṭhata | [Rām, Yu, 42 27.2]
sā pramathya rathaṃ tasya nipapāta śilā bhuvi | [Rām, Yu, 42 28.1]
sacakrakūbaraṃ sāśvaṃ sadhvajaṃ saśarāsanam | [Rām, Yu, 42 28.2]
sa bhaṅktvā tu rathaṃ tasya hanūmānmārutātmajaḥ | [Rām, Yu, 42 29.1]
rakṣasāṃ kadanaṃ cakre saskandhaviṭapair drumaiḥ | [Rām, Yu, 42 29.2]
vibhinnaśiraso bhūtvā rākṣasāḥ śoṇitokṣitāḥ | [Rām, Yu, 42 30.1]
drumaiḥ pramathitāścānye nipetur dharaṇītale | [Rām, Yu, 42 30.2]
vidrāvya rākṣasaṃ sainyaṃ hanūmānmārutātmajaḥ | [Rām, Yu, 42 31.1]
gireḥ śikharam ādāya dhūmrākṣam abhidudruve | [Rām, Yu, 42 31.2]
tam āpatantaṃ dhūmrākṣo gadām udyamya vīryavān | [Rām, Yu, 42 32.1]
vinardamānaḥ sahasā hanūmantam abhidravat | [Rām, Yu, 42 32.2]
tataḥ kruddhastu vegena gadāṃ tāṃ bahukaṇṭakām | [Rām, Yu, 42 33.1]
pātayāmāsa dhūmrākṣo mastake tu hanūmataḥ | [Rām, Yu, 42 33.2]
tāḍitaḥ sa tayā tatra gadayā bhīmarūpayā | [Rām, Yu, 42 34.1]
sa kapir mārutabalastaṃ prahāram acintayan | [Rām, Yu, 42 34.2]
dhūmrākṣasya śiromadhye giriśṛṅgam apātayat | [Rām, Yu, 42 34.3]
sa vihvalitasarvāṅgo giriśṛṅgeṇa tāḍitaḥ | [Rām, Yu, 42 35.1]
papāta sahasā bhūmau vikīrṇa iva parvataḥ | [Rām, Yu, 42 35.2]
dhūmrākṣaṃ nihataṃ dṛṣṭvā hataśeṣā niśācarāḥ | [Rām, Yu, 42 36.1]
trastāḥ praviviśur laṅkāṃ vadhyamānāḥ plavaṃgamaiḥ | [Rām, Yu, 42 36.2]
sa tu pavanasuto nihatya śatruṃ kṣatajavahāḥ saritaśca saṃvikīrya | [Rām, Yu, 42 37.1]
ripuvadhajanitaśramo mahātmā mudam agamat kapibhiśca pūjyamānaḥ | [Rām, Yu, 42 37.2]
{Rām, Yu, 43}
dhūmrākṣaṃ nihataṃ śrutvā rāvaṇo rākṣaseśvaraḥ | [Rām, Yu, 43 1.1]
balādhyakṣam uvācedaṃ kṛtāñjalim upasthitam | [Rām, Yu, 43 1.2]
śīghraṃ niryāntu durdharṣā rākṣasā bhīmavikramāḥ | [Rām, Yu, 43 2.1]
akampanaṃ puraskṛtya sarvaśastraprakovidam | [Rām, Yu, 43 2.2]
tato nānāpraharaṇā bhīmākṣā bhīmadarśanāḥ | [Rām, Yu, 43 3.1]
niṣpetū rākṣasā mukhyā balādhyakṣapracoditāḥ | [Rām, Yu, 43 3.2]
ratham āsthāya vipulaṃ taptakāñcanakuṇḍalaḥ | [Rām, Yu, 43 4.1]
rākṣasaiḥ saṃvṛto ghoraistadā niryātyakampanaḥ | [Rām, Yu, 43 4.2]
na hi kampayituṃ śakyaḥ surair api mahāmṛdhe | [Rām, Yu, 43 5.1]
akampanastatasteṣām āditya iva tejasā | [Rām, Yu, 43 5.2]
tasya nidhāvamānasya saṃrabdhasya yuyutsayā | [Rām, Yu, 43 6.1]
akasmād dainyam āgacchaddhayānāṃ rathavāhinām | [Rām, Yu, 43 6.2]
vyasphurannayanaṃ cāsya savyaṃ yuddhābhinandinaḥ | [Rām, Yu, 43 7.1]
vivarṇo mukhavarṇaśca gadgadaścābhavat svaraḥ | [Rām, Yu, 43 7.2]
abhavat sudine cāpi durdinaṃ rūkṣamārutam | [Rām, Yu, 43 8.1]
ūcuḥ khagā mṛgāḥ sarve vācaḥ krūrā bhayāvahāḥ | [Rām, Yu, 43 8.2]
sa siṃhopacitaskandhaḥ śārdūlasamavikramaḥ | [Rām, Yu, 43 9.1]
tān utpātān acintyaiva nirjagāma raṇājiram | [Rām, Yu, 43 9.2]
tadā nirgacchatastasya rakṣasaḥ saha rākṣasaiḥ | [Rām, Yu, 43 10.1]
babhūva sumahānnādaḥ kṣobhayann iva sāgaram | [Rām, Yu, 43 10.2]
tena śabdena vitrastā vānarāṇāṃ mahācamūḥ | [Rām, Yu, 43 11.1]
drumaśailapraharaṇā yoddhuṃ samavatiṣṭhata | [Rām, Yu, 43 11.2]
teṣāṃ yuddhaṃ mahāraudraṃ saṃjajñe kapirakṣasām | [Rām, Yu, 43 12.1]
rāmarāvaṇayor arthe samabhityaktajīvinām | [Rām, Yu, 43 12.2]
sarve hyatibalāḥ śūrāḥ sarve parvatasaṃnibhāḥ | [Rām, Yu, 43 13.1]
harayo rākṣasāścaiva parasparajighāṃsavaḥ | [Rām, Yu, 43 13.2]
teṣāṃ vinardatāṃ śabdaḥ saṃyuge 'titarasvinām | [Rām, Yu, 43 14.1]
śuśruve sumahān krodhād anyonyam abhigarjatām | [Rām, Yu, 43 14.2]
rajaścāruṇavarṇābhaṃ subhīmam abhavad bhṛśam | [Rām, Yu, 43 15.1]
uddhūtaṃ harirakṣobhiḥ saṃrurodha diśo daśa | [Rām, Yu, 43 15.2]
anyonyaṃ rajasā tena kauśeyoddhūtapāṇḍunā | [Rām, Yu, 43 16.1]
saṃvṛtāni ca bhūtāni dadṛśur na raṇājire | [Rām, Yu, 43 16.2]
na dhvajo na patākā vā varma vā turago 'pi vā | [Rām, Yu, 43 17.1]
āyudhaṃ syandanaṃ vāpi dadṛśe tena reṇunā | [Rām, Yu, 43 17.2]
śabdaśca sumahāṃsteṣāṃ nardatām abhidhāvatām | [Rām, Yu, 43 18.1]
śrūyate tumule yuddhe na rūpāṇi cakāśire | [Rām, Yu, 43 18.2]
harīn eva susaṃkruddhā harayo jaghnur āhave | [Rām, Yu, 43 19.1]
rākṣasāścāpi rakṣāṃsi nijaghnustimire tadā | [Rām, Yu, 43 19.2]
parāṃścaiva vinighnantaḥ svāṃśca vānararākṣasāḥ | [Rām, Yu, 43 20.1]
rudhirārdrāṃ tadā cakrur mahīṃ paṅkānulepanām | [Rām, Yu, 43 20.2]
tatastu rudhiraugheṇa siktaṃ vyapagataṃ rajaḥ | [Rām, Yu, 43 21.1]
śarīraśavasaṃkīrṇā babhūva ca vasuṃdharā | [Rām, Yu, 43 21.2]
drumaśaktiśilāprāsair gadāparighatomaraiḥ | [Rām, Yu, 43 22.1]
harayo rākṣasāstūrṇaṃ jaghnur anyonyam ojasā | [Rām, Yu, 43 22.2]
bāhubhiḥ parighākārair yudhyantaḥ parvatopamāḥ | [Rām, Yu, 43 23.1]
harayo bhīmakarmāṇo rākṣasāñ jaghnur āhave | [Rām, Yu, 43 23.2]
rākṣasāścāpi saṃkruddhāḥ prāsatomarapāṇayaḥ | [Rām, Yu, 43 24.1]
kapīnnijaghnire tatra śastraiḥ paramadāruṇaiḥ | [Rām, Yu, 43 24.2]
harayastvapi rakṣāṃsi mahādrumamahāśmabhiḥ | [Rām, Yu, 43 25.1]
vidārayantyabhikramya śastrāṇyācchidya vīryataḥ | [Rām, Yu, 43 25.2]
etasminn antare vīrā harayaḥ kumudo nalaḥ | [Rām, Yu, 43 26.1]
maindaśca paramakruddhaścakrur vegam anuttamam | [Rām, Yu, 43 26.2]
te tu vṛkṣair mahāvegā rākṣasānāṃ camūmukhe | [Rām, Yu, 43 27.1]
kadanaṃ sumahaccakrur līlayā hariyūthapāḥ | [Rām, Yu, 43 27.2]
{Rām, Yu, 44}
tad dṛṣṭvā sumahat karma kṛtaṃ vānarasattamaiḥ | [Rām, Yu, 44 1.1]
krodham āhārayāmāsa yudhi tīvram akampanaḥ | [Rām, Yu, 44 1.2]
krodhamūrchitarūpastu dhunvan paramakārmukam | [Rām, Yu, 44 2.1]
dṛṣṭvā tu karma śatrūṇāṃ sārathiṃ vākyam abravīt | [Rām, Yu, 44 2.2]
tatraiva tāvat tvaritaṃ rathaṃ prāpaya sārathe | [Rām, Yu, 44 3.1]
ete 'tra bahavo ghnanti subahūn rākṣasān raṇe | [Rām, Yu, 44 3.2]
ete 'tra balavanto hi bhīmakāyāśca vānarāḥ | [Rām, Yu, 44 4.1]
drumaśailapraharaṇāstiṣṭhanti pramukhe mama | [Rām, Yu, 44 4.2]
etānnihantum icchāmi samaraślāghino hyaham | [Rām, Yu, 44 5.1]
etaiḥ pramathitaṃ sarvaṃ dṛśyate rākṣasaṃ balam | [Rām, Yu, 44 5.2]
tataḥ prajavitāśvena rathena rathināṃ varaḥ | [Rām, Yu, 44 6.1]
harīn abhyahanat krodhāccharajālair akampanaḥ | [Rām, Yu, 44 6.2]
na sthātuṃ vānarāḥ śekuḥ kiṃ punar yoddhum āhave | [Rām, Yu, 44 7.1]
akampanaśarair bhagnāḥ sarva eva pradudruvuḥ | [Rām, Yu, 44 7.2]
tānmṛtyuvaśam āpannān akampanavaśaṃ gatān | [Rām, Yu, 44 8.1]
samīkṣya hanumāñ jñātīn upatasthe mahābalaḥ | [Rām, Yu, 44 8.2]
taṃ mahāplavagaṃ dṛṣṭvā sarve plavagayūthapāḥ | [Rām, Yu, 44 9.1]
sametya samare vīrāḥ sahitāḥ paryavārayan | [Rām, Yu, 44 9.2]
vyavasthitaṃ hanūmantaṃ te dṛṣṭvā hariyūthapāḥ | [Rām, Yu, 44 10.1]
babhūvur balavanto hi balavantam upāśritāḥ | [Rām, Yu, 44 10.2]
akampanastu śailābhaṃ hanūmantam avasthitam | [Rām, Yu, 44 11.1]
mahendra iva dhārābhiḥ śarair abhivavarṣa ha | [Rām, Yu, 44 11.2]
acintayitvā bāṇaughāñ śarīre patitāñ śitān | [Rām, Yu, 44 12.1]
akampanavadhārthāya mano dadhre mahābalaḥ | [Rām, Yu, 44 12.2]
sa prahasya mahātejā hanūmānmārutātmajaḥ | [Rām, Yu, 44 13.1]
abhidudrāva tad rakṣaḥ kampayann iva medinīm | [Rām, Yu, 44 13.2]
tasyābhinardamānasya dīpyamānasya tejasā | [Rām, Yu, 44 14.1]
babhūva rūpaṃ durdharṣaṃ dīptasyeva vibhāvasoḥ | [Rām, Yu, 44 14.2]
ātmānaṃ tvapraharaṇaṃ jñātvā krodhasamanvitaḥ | [Rām, Yu, 44 15.1]
śailam utpāṭayāmāsa vegena haripuṃgavaḥ | [Rām, Yu, 44 15.2]
taṃ gṛhītvā mahāśailaṃ pāṇinaikena mārutiḥ | [Rām, Yu, 44 16.1]
vinadya sumahānādaṃ bhrāmayāmāsa vīryavān | [Rām, Yu, 44 16.2]
tatastam abhidudrāva rākṣasendram akampanam | [Rām, Yu, 44 17.1]
yathā hi namuciṃ saṃkhye vajreṇeva puraṃdaraḥ | [Rām, Yu, 44 17.2]
akampanastu tad dṛṣṭvā giriśṛṅgaṃ samudyatam | [Rām, Yu, 44 18.1]
dūrād eva mahābāṇair ardhacandrair vyadārayat | [Rām, Yu, 44 18.2]
tat parvatāgram ākāśe rakṣobāṇavidāritam | [Rām, Yu, 44 19.1]
vikīrṇaṃ patitaṃ dṛṣṭvā hanūmān krodhamūrchitaḥ | [Rām, Yu, 44 19.2]
so 'śvakarṇaṃ samāsādya roṣadarpānvito hariḥ | [Rām, Yu, 44 20.1]
tūrṇam utpāṭayāmāsa mahāgirim ivocchritam | [Rām, Yu, 44 20.2]
taṃ gṛhītvā mahāskandhaṃ so 'śvakarṇaṃ mahādyutiḥ | [Rām, Yu, 44 21.1]
prahasya parayā prītyā bhrāmayāmāsa saṃyuge | [Rām, Yu, 44 21.2]
pradhāvann uruvegena prabhañjaṃstarasā drumān | [Rām, Yu, 44 22.1]
hanūmān paramakruddhaścaraṇair dārayat kṣitim | [Rām, Yu, 44 22.2]
gajāṃśca sagajārohān sarathān rathinastathā | [Rām, Yu, 44 23.1]
jaghāna hanumān dhīmān rākṣasāṃśca padātikān | [Rām, Yu, 44 23.2]
tam antakam iva kruddhaṃ samare prāṇahāriṇam | [Rām, Yu, 44 24.1]
hanūmantam abhiprekṣya rākṣasā vipradudruvuḥ | [Rām, Yu, 44 24.2]
tam āpatantaṃ saṃkruddhaṃ rākṣasānāṃ bhayāvaham | [Rām, Yu, 44 25.1]
dadarśākampano vīraścukrodha ca nanāda ca | [Rām, Yu, 44 25.2]
sa caturdaśabhir bāṇaiḥ śitair dehavidāraṇaiḥ | [Rām, Yu, 44 26.1]
nirbibheda hanūmantaṃ mahāvīryam akampanaḥ | [Rām, Yu, 44 26.2]
sa tathā pratividdhastu bahvībhiḥ śaravṛṣṭibhiḥ | [Rām, Yu, 44 27.1]
hanūmān dadṛśe vīraḥ prarūḍha iva sānumān | [Rām, Yu, 44 27.2]
tato 'nyaṃ vṛkṣam utpāṭya kṛtvā vegam anuttamam | [Rām, Yu, 44 28.1]
śirasyabhijaghānāśu rākṣasendram akampanam | [Rām, Yu, 44 28.2]
sa vṛkṣeṇa hatastena sakrodhena mahātmanā | [Rām, Yu, 44 29.1]
rākṣaso vānarendreṇa papāta sa mamāra ca | [Rām, Yu, 44 29.2]
taṃ dṛṣṭvā nihataṃ bhūmau rākṣasendram akampanam | [Rām, Yu, 44 30.1]
vyathitā rākṣasāḥ sarve kṣitikampa iva drumāḥ | [Rām, Yu, 44 30.2]
tyaktapraharaṇāḥ sarve rākṣasāste parājitāḥ | [Rām, Yu, 44 31.1]
laṅkām abhiyayustrastā vānaraistair abhidrutāḥ | [Rām, Yu, 44 31.2]
te muktakeśāḥ saṃbhrāntā bhagnamānāḥ parājitāḥ | [Rām, Yu, 44 32.1]
sravacchramajalair aṅgaiḥ śvasanto vipradudruvuḥ | [Rām, Yu, 44 32.2]
anyonyaṃ pramamanthuste viviśur nagaraṃ bhayāt | [Rām, Yu, 44 33.1]
pṛṣṭhataste susaṃmūḍhāḥ prekṣamāṇā muhur muhuḥ | [Rām, Yu, 44 33.2]
teṣu laṅkāṃ praviṣṭeṣu rākṣaseṣu mahābalāḥ | [Rām, Yu, 44 34.1]
sametya harayaḥ sarve hanūmantam apūjayan | [Rām, Yu, 44 34.2]
so 'pi prahṛṣṭastān sarvān harīn sampratyapūjayat | [Rām, Yu, 44 35.1]
hanūmān sattvasampanno yathārham anukūlataḥ | [Rām, Yu, 44 35.2]
vineduśca yathā prāṇaṃ harayo jitakāśinaḥ | [Rām, Yu, 44 36.1]
cakarṣuśca punastatra saprāṇān eva rākṣasān | [Rām, Yu, 44 36.2]
sa vīraśobhām abhajanmahākapiḥ sametya rakṣāṃsi nihatya mārutiḥ | [Rām, Yu, 44 37.1]
mahāsuraṃ bhīmam amitranāśanaṃ yathaiva viṣṇur balinaṃ camūmukhe | [Rām, Yu, 44 37.2]
apūjayan devagaṇāstadā kapiṃ svayaṃ ca rāmo 'tibalaśca lakṣmaṇaḥ | [Rām, Yu, 44 38.1]
tathaiva sugrīvamukhāḥ plavaṃgamā vibhīṣaṇaścaiva mahābalastadā | [Rām, Yu, 44 38.2]
{Rām, Yu, 45}
akampanavadhaṃ śrutvā kruddho vai rākṣaseśvaraḥ | [Rām, Yu, 45 1.1]
kiṃcid dīnamukhaścāpi sacivāṃstān udaikṣata | [Rām, Yu, 45 1.2]
sa tu dhyātvā muhūrtaṃ tu mantribhiḥ saṃvicārya ca | [Rām, Yu, 45 2.1]
purīṃ pariyayau laṅkāṃ sarvān gulmān avekṣitum | [Rām, Yu, 45 2.2]
tāṃ rākṣasagaṇair guptāṃ gulmair bahubhir āvṛtām | [Rām, Yu, 45 3.1]
dadarśa nagarīṃ laṅkāṃ patākādhvajamālinīm | [Rām, Yu, 45 3.2]
ruddhāṃ tu nagarīṃ dṛṣṭvā rāvaṇo rākṣaseśvaraḥ | [Rām, Yu, 45 4.1]
uvācāmarṣitaḥ kāle prahastaṃ yuddhakovidam | [Rām, Yu, 45 4.2]
purasyopaniviṣṭasya sahasā pīḍitasya ca | [Rām, Yu, 45 5.1]
nānyaṃ yuddhāt prapaśyāmi mokṣaṃ yuddhaviśārada | [Rām, Yu, 45 5.2]
ahaṃ vā kumbhakarṇo vā tvaṃ vā senāpatir mama | [Rām, Yu, 45 6.1]
indrajid vā nikumbho vā vaheyur bhāram īdṛśam | [Rām, Yu, 45 6.2]
sa tvaṃ balam itaḥ śīghram ādāya parigṛhya ca | [Rām, Yu, 45 7.1]
vijayāyābhiniryāhi yatra sarve vanaukasaḥ | [Rām, Yu, 45 7.2]
niryāṇād eva te nūnaṃ capalā harivāhinī | [Rām, Yu, 45 8.1]
nardatāṃ rākṣasendrāṇāṃ śrutvā nādaṃ draviṣyati | [Rām, Yu, 45 8.2]
capalā hyavinītāśca calacittāśca vānarāḥ | [Rām, Yu, 45 9.1]
na sahiṣyanti te nādaṃ siṃhanādam iva dvipāḥ | [Rām, Yu, 45 9.2]
vidrute ca bale tasmin rāmaḥ saumitriṇā saha | [Rām, Yu, 45 10.1]
avaśaste nirālambaḥ prahastavaśam eṣyati | [Rām, Yu, 45 10.2]
āpatsaṃśayitā śreyo nātra niḥsaṃśayīkṛtā | [Rām, Yu, 45 11.1]
pratilomānulomaṃ vā yad vā no manyase hitam | [Rām, Yu, 45 11.2]
rāvaṇenaivam uktastu prahasto vāhinīpatiḥ | [Rām, Yu, 45 12.1]
rākṣasendram uvācedam asurendram ivośanā | [Rām, Yu, 45 12.2]
rājanmantritapūrvaṃ naḥ kuśalaiḥ saha mantribhiḥ | [Rām, Yu, 45 13.1]
vivādaścāpi no vṛttaḥ samavekṣya parasparam | [Rām, Yu, 45 13.2]
pradānena tu sītāyāḥ śreyo vyavasitaṃ mayā | [Rām, Yu, 45 14.1]
apradāne punar yuddhaṃ dṛṣṭam etat tathaiva naḥ | [Rām, Yu, 45 14.2]
so 'haṃ dānaiśca mānaiśca satataṃ pūjitastvayā | [Rām, Yu, 45 15.1]
sāntvaiśca vividhaiḥ kāle kiṃ na kuryāṃ priyaṃ tava | [Rām, Yu, 45 15.2]
na hi me jīvitaṃ rakṣyaṃ putradāradhanāni vā | [Rām, Yu, 45 16.1]
tvaṃ paśya māṃ juhūṣantaṃ tvadarthe jīvitaṃ yudhi | [Rām, Yu, 45 16.2]
evam uktvā tu bhartāraṃ rāvaṇaṃ vāhinīpatiḥ | [Rām, Yu, 45 17.1]
samānayata me śīghraṃ rākṣasānāṃ mahad balam | [Rām, Yu, 45 17.2]
madbāṇāśanivegena hatānāṃ tu raṇājire | [Rām, Yu, 45 18.1]
adya tṛpyantu māṃsena pakṣiṇaḥ kānanaukasām | [Rām, Yu, 45 18.2]
ityuktāste prahastena balādhyakṣāḥ kṛtatvarāḥ | [Rām, Yu, 45 19.1]
balam udyojayāmāsustasmin rākṣasamandire | [Rām, Yu, 45 19.2]
sā babhūva muhūrtena tigmanānāvidhāyudhaiḥ | [Rām, Yu, 45 20.1]
laṅkā rākṣasavīraistair gajair iva samākulā | [Rām, Yu, 45 20.2]
hutāśanaṃ tarpayatāṃ brāhmaṇāṃśca namasyatām | [Rām, Yu, 45 21.1]
ājyagandhaprativahaḥ surabhir māruto vavau | [Rām, Yu, 45 21.2]
srajaśca vividhākārā jagṛhustvabhimantritāḥ | [Rām, Yu, 45 22.1]
saṃgrāmasajjāḥ saṃhṛṣṭā dhārayan rākṣasāstadā | [Rām, Yu, 45 22.2]
sadhanuṣkāḥ kavacino vegād āplutya rākṣasāḥ | [Rām, Yu, 45 23.1]
rāvaṇaṃ prekṣya rājānaṃ prahastaṃ paryavārayan | [Rām, Yu, 45 23.2]
athāmantrya ca rājānaṃ bherīm āhatya bhairavām | [Rām, Yu, 45 24.1]
āruroha rathaṃ divyaṃ prahastaḥ sajjakalpitam | [Rām, Yu, 45 24.2]
hayair mahājavair yuktaṃ samyak sūtasusaṃyutam | [Rām, Yu, 45 25.1]
mahājaladanirghoṣaṃ sākṣāccandrārkabhāsvaram | [Rām, Yu, 45 25.2]
uragadhvajadurdharṣaṃ suvarūthaṃ svapaskaram | [Rām, Yu, 45 26.1]
suvarṇajālasaṃyuktaṃ prahasantam iva śriyā | [Rām, Yu, 45 26.2]
tatastaṃ ratham āsthāya rāvaṇārpitaśāsanaḥ | [Rām, Yu, 45 27.1]
laṅkāyā niryayau tūrṇaṃ balena mahatā vṛtaḥ | [Rām, Yu, 45 27.2]
tato dundubhinirghoṣaḥ parjanyaninadopamaḥ | [Rām, Yu, 45 28.1]
śuśruve śaṅkhaśabdaśca prayāte vāhinīpatau | [Rām, Yu, 45 28.2]
ninadantaḥ svarān ghorān rākṣasā jagmur agrataḥ | [Rām, Yu, 45 29.1]
bhīmarūpā mahākāyāḥ prahastasya puraḥsarāḥ | [Rām, Yu, 45 29.2]
vyūḍhenaiva sughoreṇa pūrvadvārāt sa niryayau | [Rām, Yu, 45 30.1]
gajayūthanikāśena balena mahatā vṛtaḥ | [Rām, Yu, 45 30.2]
sāgarapratimaughena vṛtastena balena saḥ | [Rām, Yu, 45 31.1]
prahasto niryayau tūrṇaṃ kruddhaḥ kālāntakopamaḥ | [Rām, Yu, 45 31.2]
tasya niryāṇaghoṣeṇa rākṣasānāṃ ca nardatām | [Rām, Yu, 45 32.1]
laṅkāyāṃ sarvabhūtāni vinedur vikṛtaiḥ svaraiḥ | [Rām, Yu, 45 32.2]
vyabhram ākāśam āviśya māṃsaśoṇitabhojanāḥ | [Rām, Yu, 45 33.1]
maṇḍalānyapasavyāni khagāścakrū rathaṃ prati | [Rām, Yu, 45 33.2]
vamantyaḥ pāvakajvālāḥ śivā ghorā vavāśire | [Rām, Yu, 45 34.1]
antarikṣāt papātolkā vāyuśca paruṣo vavau | [Rām, Yu, 45 35.1]
anyonyam abhisaṃrabdhā grahāśca na cakāśire | [Rām, Yu, 45 35.2]
vavarṣū rudhiraṃ cāsya siṣicuśca puraḥsarān | [Rām, Yu, 45 36.1]
ketumūrdhani gṛdhro 'sya vilīno dakṣiṇāmukhaḥ | [Rām, Yu, 45 36.2]
sārather bahuśaścāsya saṃgrāmam avagāhataḥ | [Rām, Yu, 45 37.1]
pratodo nyapataddhastāt sūtasya hayasādinaḥ | [Rām, Yu, 45 37.2]
niryāṇaśrīśca yāsyāsīd bhāsvarā ca sudurlabhā | [Rām, Yu, 45 38.1]
sā nanāśa muhūrtena same ca skhalitā hayāḥ | [Rām, Yu, 45 38.2]
prahastaṃ tv abhiniryāntaṃ prakhyātabalapauruṣam | [Rām, Yu, 45 39.1]
yudhi nānāpraharaṇā kapisenābhyavartata | [Rām, Yu, 45 39.2]
atha ghoṣaḥ sutumulo harīṇāṃ samajāyata | [Rām, Yu, 45 40.1]
vṛkṣān ārujatāṃ caiva gurvīścāgṛhṇatāṃ śilāḥ | [Rām, Yu, 45 40.2]
ubhe pramudite sainye rakṣogaṇavanaukasām | [Rām, Yu, 45 41.1]
vegitānāṃ samarthānām anyonyavadhakāṅkṣiṇām | [Rām, Yu, 45 41.2]
parasparaṃ cāhvayatāṃ ninādaḥ śrūyate mahān | [Rām, Yu, 45 41.3]
tataḥ prahastaḥ kapirājavāhinīm abhipratasthe vijayāya durmatiḥ | [Rām, Yu, 45 42.1]
vivṛddhavegāṃ ca viveśa tāṃ camūṃ yathā mumūrṣuḥ śalabho vibhāvasum | [Rām, Yu, 45 42.2]
{Rām, Yu, 46}
tataḥ prahastaṃ niryāntaṃ bhīmaṃ bhīmaparākramam | [Rām, Yu, 46 1.1]
garjantaṃ sumahākāyaṃ rākṣasair abhisaṃvṛtam | [Rām, Yu, 46 1.2]
dadarśa mahatī senā vānarāṇāṃ balīyasām | [Rām, Yu, 46 2.1]
atisaṃjātaroṣāṇāṃ prahastam abhigarjatām | [Rām, Yu, 46 2.2]
khaḍgaśaktyaṣṭibāṇāśca śūlāni musalāni ca | [Rām, Yu, 46 3.1]
gadāśca parighāḥ prāsā vividhāśca paraśvadhāḥ | [Rām, Yu, 46 3.2]
dhanūṃṣi ca vicitrāṇi rākṣasānāṃ jayaiṣiṇām | [Rām, Yu, 46 4.1]
pragṛhītānyaśobhanta vānarān abhidhāvatām | [Rām, Yu, 46 4.2]
jagṛhuḥ pādapāṃścāpi puṣpitān vānararṣabhāḥ | [Rām, Yu, 46 5.1]
śilāśca vipulā dīrghā yoddhukāmāḥ plavaṃgamāḥ | [Rām, Yu, 46 5.2]
teṣām anyonyam āsādya saṃgrāmaḥ sumahān abhūt | [Rām, Yu, 46 6.1]
bahūnām aśmavṛṣṭiṃ ca śaravṛṣṭiṃ ca varṣatām | [Rām, Yu, 46 6.2]
bahavo rākṣasā yuddhe bahūn vānarayūthapān | [Rām, Yu, 46 7.1]
vānarā rākṣasāṃścāpi nijaghnur bahavo bahūn | [Rām, Yu, 46 7.2]
śūlaiḥ pramathitāḥ kecit kecit tu paramāyudhaiḥ | [Rām, Yu, 46 8.1]
parighair āhatāḥ kecit kecic chinnāḥ paraśvadhaiḥ | [Rām, Yu, 46 8.2]
nirucchvāsāḥ punaḥ kecit patitā dharaṇītale | [Rām, Yu, 46 9.1]
vibhinnahṛdayāḥ kecid iṣusaṃtānasaṃditāḥ | [Rām, Yu, 46 9.2]
kecid dvidhākṛtāḥ khaḍgaiḥ sphurantaḥ patitā bhuvi | [Rām, Yu, 46 10.1]
vānarā rākṣasaiḥ śūlaiḥ pārśvataśca vidāritāḥ | [Rām, Yu, 46 10.2]
vānaraiścāpi saṃkruddhai rākṣasaughāḥ samantataḥ | [Rām, Yu, 46 11.1]
pādapair giriśṛṅgaiśca sampiṣṭā vasudhātale | [Rām, Yu, 46 11.2]
vajrasparśatalair hastair muṣṭibhiśca hatā bhṛśam | [Rām, Yu, 46 12.1]
vemuḥ śoṇitam āsyebhyo viśīrṇadaśanekṣaṇaḥ | [Rām, Yu, 46 12.2]
ārtasvaraṃ ca svanatāṃ siṃhanādaṃ ca nardatām | [Rām, Yu, 46 13.1]
babhūva tumulaḥ śabdo harīṇāṃ rakṣasāṃ yudhi | [Rām, Yu, 46 13.2]
vānarā rākṣasāḥ kruddhā vīramārgam anuvratāḥ | [Rām, Yu, 46 14.1]
vivṛttanayanāḥ krūrāścakruḥ karmāṇyabhītavat | [Rām, Yu, 46 14.2]
narāntakaḥ kumbhahanur mahānādaḥ samunnataḥ | [Rām, Yu, 46 15.1]
ete prahastasacivāḥ sarve jaghnur vanaukasaḥ | [Rām, Yu, 46 15.2]
teṣām āpatatāṃ śīghraṃ nighnatāṃ cāpi vānarān | [Rām, Yu, 46 16.1]
dvivido giriśṛṅgeṇa jaghānaikaṃ narāntakam | [Rām, Yu, 46 16.2]
durmukhaḥ punar utpāṭya kapiḥ sa vipuladrumam | [Rām, Yu, 46 17.1]
rākṣasaṃ kṣiprahastastu samunnatam apothayat | [Rām, Yu, 46 17.2]
jāmbavāṃstu susaṃkruddhaḥ pragṛhya mahatīṃ śilām | [Rām, Yu, 46 18.1]
pātayāmāsa tejasvī mahānādasya vakṣasi | [Rām, Yu, 46 18.2]
atha kumbhahanustatra tāreṇāsādya vīryavān | [Rām, Yu, 46 19.1]
vṛkṣeṇābhihato mūrdhni prāṇāṃstatyāja rākṣasaḥ | [Rām, Yu, 46 19.2]
amṛṣyamāṇastat karma prahasto ratham āsthitaḥ | [Rām, Yu, 46 20.1]
cakāra kadanaṃ ghoraṃ dhanuṣpāṇir vanaukasām | [Rām, Yu, 46 20.2]
āvarta iva saṃjajñe ubhayoḥ senayostadā | [Rām, Yu, 46 21.1]
kṣubhitasyāprameyasya sāgarasyeva nisvanaḥ | [Rām, Yu, 46 21.2]
mahatā hi śaraugheṇa prahasto yuddhakovidaḥ | [Rām, Yu, 46 22.1]
ardayāmāsa saṃkruddho vānarān paramāhave | [Rām, Yu, 46 22.2]
vānarāṇāṃ śarīraistu rākṣasānāṃ ca medinī | [Rām, Yu, 46 23.1]
babhūva nicitā ghorā patitair iva parvataiḥ | [Rām, Yu, 46 23.2]
sā mahī rudhiraugheṇa pracchannā saṃprakāśate | [Rām, Yu, 46 24.1]
saṃchannā mādhave māsi palāśair iva puṣpitaiḥ | [Rām, Yu, 46 24.2]
hatavīraughavaprāṃ tu bhagnāyudhamahādrumām | [Rām, Yu, 46 25.1]
śoṇitaughamahātoyāṃ yamasāgaragāminīm | [Rām, Yu, 46 25.2]
yakṛtplīhamahāpaṅkāṃ vinikīrṇāntraśaivalām | [Rām, Yu, 46 26.1]
bhinnakāyaśiromīnām aṅgāvayavaśāḍvalām | [Rām, Yu, 46 26.2]
gṛdhrahaṃsagaṇākīrṇāṃ kaṅkasārasasevitām | [Rām, Yu, 46 27.1]
medaḥphenasamākīrṇām ārtastanitanisvanām | [Rām, Yu, 46 27.2]
tāṃ kāpuruṣadustārāṃ yuddhabhūmimayīṃ nadīm | [Rām, Yu, 46 28.1]
nadīm iva ghanāpāye haṃsasārasasevitām | [Rām, Yu, 46 28.2]
rākṣasāḥ kapimukhyāśca terustāṃ dustarāṃ nadīm | [Rām, Yu, 46 29.1]
yathā padmarajodhvastāṃ nalinīṃ gajayūthapāḥ | [Rām, Yu, 46 29.2]
tataḥ sṛjantaṃ bāṇaughān prahastaṃ syandane sthitam | [Rām, Yu, 46 30.1]
dadarśa tarasā nīlo vinighnantaṃ plavaṃgamān | [Rām, Yu, 46 30.2]
sa taṃ paramadurdharṣam āpatantaṃ mahākapiḥ | [Rām, Yu, 46 31.1]
prahastaṃ tāḍayāmāsa vṛkṣam utpāṭya vīryavān | [Rām, Yu, 46 31.2]
sa tenābhihataḥ kruddho nadan rākṣasapuṃgavaḥ | [Rām, Yu, 46 32.1]
vavarṣa śaravarṣāṇi plavagānāṃ camūpatau | [Rām, Yu, 46 32.2]
apārayan vārayituṃ pratyagṛhṇānnimīlitaḥ | [Rām, Yu, 46 33.1]
yathaiva govṛṣo varṣaṃ śāradaṃ śīghram āgatam | [Rām, Yu, 46 33.2]
evam eva prahastasya śaravarṣaṃ durāsadam | [Rām, Yu, 46 34.1]
nimīlitākṣaḥ sahasā nīlaḥ sehe sudāruṇam | [Rām, Yu, 46 34.2]
roṣitaḥ śaravarṣeṇa sālena mahatā mahān | [Rām, Yu, 46 35.1]
prajaghāna hayānnīlaḥ prahastasya manojavān | [Rām, Yu, 46 35.2]
vidhanus tu kṛtastena prahasto vāhinīpatiḥ | [Rām, Yu, 46 36.1]
pragṛhya musalaṃ ghoraṃ syandanād avapupluve | [Rām, Yu, 46 36.2]
tāvubhau vāhinīmukhyau jātaroṣau tarasvinau | [Rām, Yu, 46 37.1]
sthitau kṣatajadigdhāṅgau prabhinnāviva kuñjarau | [Rām, Yu, 46 37.2]
ullikhantau sutīkṣṇābhir daṃṣṭrābhir itaretaram | [Rām, Yu, 46 38.1]
siṃhaśārdūlasadṛśau siṃhaśārdūlaceṣṭitau | [Rām, Yu, 46 38.2]
vikrāntavijayau vīrau samareṣvanivartinau | [Rām, Yu, 46 39.1]
kāṅkṣamāṇau yaśaḥ prāptuṃ vṛtravāsavayoḥ samau | [Rām, Yu, 46 39.2]
ājaghāna tadā nīlaṃ lalāṭe musalena saḥ | [Rām, Yu, 46 40.1]
prahastaḥ paramāyastastasya susrāva śoṇitam | [Rām, Yu, 46 40.2]
tataḥ śoṇitadigdhāṅgaḥ pragṛhya sumahātarum | [Rām, Yu, 46 41.1]
prahastasyorasi kruddho visasarja mahākapiḥ | [Rām, Yu, 46 41.2]
tam acintya prahāraṃ sa pragṛhya musalaṃ mahat | [Rām, Yu, 46 42.1]
abhidudrāva balinaṃ balī nīlaṃ plavaṃgamam | [Rām, Yu, 46 42.2]
tam ugravegaṃ saṃrabdham āpatantaṃ mahākapiḥ | [Rām, Yu, 46 43.1]
tataḥ samprekṣya jagrāha mahāvego mahāśilām | [Rām, Yu, 46 43.2]
tasya yuddhābhikāmasya mṛdhe musalayodhinaḥ | [Rām, Yu, 46 44.1]
prahastasya śilāṃ nīlo mūrdhni tūrṇam apātayat | [Rām, Yu, 46 44.2]
sā tena kapimukhyena vimuktā mahatī śilā | [Rām, Yu, 46 45.1]
bibheda bahudhā ghorā prahastasya śirastadā | [Rām, Yu, 46 45.2]
sa gatāsur gataśrīko gatasattvo gatendriyaḥ | [Rām, Yu, 46 46.1]
papāta sahasā bhūmau chinnamūla iva drumaḥ | [Rām, Yu, 46 46.2]
vibhinnaśirasastasya bahu susrāva śoṇitam | [Rām, Yu, 46 47.1]
śarīrād api susrāva gireḥ prasravaṇaṃ yathā | [Rām, Yu, 46 47.2]
hate prahaste nīlena tad akampyaṃ mahad balam | [Rām, Yu, 46 48.1]
rakṣasām aprahṛṣṭānāṃ laṅkām abhijagāma ha | [Rām, Yu, 46 48.2]
na śekuḥ samavasthātuṃ nihate vāhinīpatau | [Rām, Yu, 46 49.1]
setubandhaṃ samāsādya viśīrṇaṃ salilaṃ yathā | [Rām, Yu, 46 49.2]
hate tasmiṃścamūmukhye rākṣasaste nirudyamāḥ | [Rām, Yu, 46 50.1]
rakṣaḥpatigṛhaṃ gatvā dhyānamūkatvam āgatāḥ | [Rām, Yu, 46 50.2]
tatastu nīlo vijayī mahābalaḥ praśasyamānaḥ svakṛtena karmaṇā | [Rām, Yu, 46 51.1]
sametya rāmeṇa salakṣmaṇena prahṛṣṭarūpastu babhūva yūthapaḥ | [Rām, Yu, 46 51.2]
{Rām, Yu, 47}
tasmin hate rākṣasasainyapāle plavaṃgamānām ṛṣabheṇa yuddhe | [Rām, Yu, 47 1.1]
bhīmāyudhaṃ sāgaratulyavegaṃ pradudruve rākṣasarājasainyam | [Rām, Yu, 47 1.2]
gatvā tu rakṣo'dhipateḥ śaśaṃsuḥ senāpatiṃ pāvakasūnuśastam | [Rām, Yu, 47 2.1]
taccāpi teṣāṃ vacanaṃ niśamya rakṣo'dhipaḥ krodhavaśaṃ jagāma | [Rām, Yu, 47 2.2]
saṃkhye prahastaṃ nihataṃ niśamya śokārditaḥ krodhaparītacetāḥ | [Rām, Yu, 47 3.1]
uvāca tānnairṛtayodhamukhyān indro yathā cāmarayodhamukhyān | [Rām, Yu, 47 3.2]
nāvajñā ripave kāryā yair indrabalasūdanaḥ | [Rām, Yu, 47 4.1]
sūditaḥ sainyapālo me sānuyātraḥ sakuñjaraḥ | [Rām, Yu, 47 4.2]
so 'haṃ ripuvināśāya vijayāyāvicārayan | [Rām, Yu, 47 5.1]
svayam eva gamiṣyāmi raṇaśīrṣaṃ tad adbhutam | [Rām, Yu, 47 5.2]
adya tad vānarānīkaṃ rāmaṃ ca sahalakṣmaṇam | [Rām, Yu, 47 6.1]
nirdahiṣyāmi bāṇaughair vanaṃ dīptair ivāgnibhiḥ | [Rām, Yu, 47 6.2]
sa evam uktvā jvalanaprakāśaṃ rathaṃ turaṃgottamarājiyuktam | [Rām, Yu, 47 7.1]
prakāśamānaṃ vapuṣā jvalantaṃ samārurohāmararājaśatruḥ | [Rām, Yu, 47 7.2]
sa śaṅkhabherīpaṭahapraṇādair āsphoṭitakṣveḍitasiṃhanādaiḥ | [Rām, Yu, 47 8.1]
puṇyaiḥ stavaiścāpyabhipūjyamānas tadā yayau rākṣasarājamukhyaḥ | [Rām, Yu, 47 8.2]
sa śailajīmūtanikāśarūpair māṃsāśanaiḥ pāvakadīptanetraiḥ | [Rām, Yu, 47 9.1]
babhau vṛto rākṣasarājamukhyair bhūtair vṛto rudra ivāmareśaḥ | [Rām, Yu, 47 9.2]
tato nagaryāḥ sahasā mahaujā niṣkramya tad vānarasainyam ugram | [Rām, Yu, 47 10.1]
mahārṇavābhrastanitaṃ dadarśa samudyataṃ pādapaśailahastam | [Rām, Yu, 47 10.2]
tad rākṣasānīkam atipracaṇḍam ālokya rāmo bhujagendrabāhuḥ | [Rām, Yu, 47 11.1]
vibhīṣaṇaṃ śastrabhṛtāṃ variṣṭham uvāca senānugataḥ pṛthuśrīḥ | [Rām, Yu, 47 11.2]
nānāpatākādhvajaśastrajuṣṭaṃ prāsāsiśūlāyudhacakrajuṣṭam | [Rām, Yu, 47 12.1]
sainyaṃ nagendropamanāgajuṣṭaṃ kasyedam akṣobhyam abhīrujuṣṭam | [Rām, Yu, 47 12.2]
tatastu rāmasya niśamya vākyaṃ vibhīṣaṇaḥ śakrasamānavīryaḥ | [Rām, Yu, 47 13.1]
śaśaṃsa rāmasya balapravekaṃ mahātmanāṃ rākṣasapuṃgavānām | [Rām, Yu, 47 13.2]
yo 'sau gajaskandhagato mahātmā navoditārkopamatāmravaktraḥ | [Rām, Yu, 47 14.1]
prakampayannāgaśiro 'bhyupaiti hy akampanaṃ tvenam avehi rājan | [Rām, Yu, 47 14.2]
yo 'sau rathastho mṛgarājaketur dhūnvan dhanuḥ śakradhanuḥprakāśam | [Rām, Yu, 47 15.1]
karīva bhātyugravivṛttadaṃṣṭraḥ sa indrajinnāma varapradhānaḥ | [Rām, Yu, 47 15.2]
yaścaiṣa vindhyāstamahendrakalpo dhanvī rathastho 'tiratho 'tivīryaḥ | [Rām, Yu, 47 16.1]
visphārayaṃścāpam atulyamānaṃ nāmnātikāyo 'tivivṛddhakāyaḥ | [Rām, Yu, 47 16.2]
yo 'sau navārkoditatāmracakṣur āruhya ghaṇṭāninadapraṇādam | [Rām, Yu, 47 17.1]
gajaṃ kharaṃ garjati vai mahātmā mahodaro nāma sa eṣa vīraḥ | [Rām, Yu, 47 17.2]
yo 'sau hayaṃ kāñcanacitrabhāṇḍam āruhya saṃdhyābhragiriprakāśam | [Rām, Yu, 47 18.1]
prāsaṃ samudyamya marīcinaddhaṃ piśāca eṣāśanitulyavegaḥ | [Rām, Yu, 47 18.2]
yaścaiṣa śūlaṃ niśitaṃ pragṛhya vidyutprabhaṃ kiṃkaravajravegam | [Rām, Yu, 47 19.1]
vṛṣendram āsthāya giriprakāśam āyāti so 'sau triśirā yaśasvī | [Rām, Yu, 47 19.2]
asau ca jīmūtanikāśarūpaḥ kumbhaḥ pṛthuvyūḍhasujātavakṣāḥ | [Rām, Yu, 47 20.1]
samāhitaḥ pannagarājaketur visphārayan bhāti dhanur vidhūnvan | [Rām, Yu, 47 20.2]
yaścaiṣa jāmbūnadavajrajuṣṭaṃ dīptaṃ sadhūmaṃ parighaṃ pragṛhya | [Rām, Yu, 47 21.1]
āyāti rakṣobalaketubhūtaḥ so 'sau nikumbho 'dbhutaghorakarmā | [Rām, Yu, 47 21.2]
yaścaiṣa cāpāsiśaraughajuṣṭaṃ patākinaṃ pāvakadīptarūpam | [Rām, Yu, 47 22.1]
rathaṃ samāsthāya vibhātyudagro narāntako 'sau nagaśṛṅgayodhī | [Rām, Yu, 47 22.2]
yaścaiṣa nānāvidhaghorarūpair vyāghroṣṭranāgendramṛgendravaktraiḥ | [Rām, Yu, 47 23.1]
bhūtair vṛto bhāti vivṛttanetraiḥ so 'sau surāṇām api darpahantā | [Rām, Yu, 47 23.2]
yatraitad indupratimaṃ vibhāti chattraṃ sitaṃ sūkṣmaśalākam agryam | [Rām, Yu, 47 24.1]
atraiṣa rakṣo'dhipatir mahātmā bhūtair vṛto rudra ivāvabhāti | [Rām, Yu, 47 24.2]
asau kirīṭī calakuṇḍalāsyo nāgendravindhyopamabhīmakāyaḥ | [Rām, Yu, 47 25.1]
mahendravaivasvatadarpahantā rakṣo'dhipaḥ sūrya ivāvabhāti | [Rām, Yu, 47 25.2]
pratyuvāca tato rāmo vibhīṣaṇam ariṃdamam | [Rām, Yu, 47 26.1]
aho dīpto mahātejā rāvaṇo rākṣaseśvaraḥ | [Rām, Yu, 47 26.2]
āditya iva duṣprekṣyo raśmibhir bhāti rāvaṇaḥ | [Rām, Yu, 47 27.1]
suvyaktaṃ lakṣaye hyasya rūpaṃ tejaḥsamāvṛtam | [Rām, Yu, 47 27.2]
devadānavavīrāṇāṃ vapur naivaṃvidhaṃ bhavet | [Rām, Yu, 47 28.1]
yādṛśaṃ rākṣasendrasya vapur etat prakāśate | [Rām, Yu, 47 28.2]
sarve parvatasaṃkāśāḥ sarve parvatayodhinaḥ | [Rām, Yu, 47 29.1]
sarve dīptāyudhadharā yodhāścāsya mahaujasaḥ | [Rām, Yu, 47 29.2]
bhāti rākṣasarājo 'sau pradīptair bhīmavikramaiḥ | [Rām, Yu, 47 30.1]
bhūtaiḥ parivṛtastīkṣṇair dehavadbhir ivāntakaḥ | [Rām, Yu, 47 30.2]
evam uktvā tato rāmo dhanur ādāya vīryavān | [Rām, Yu, 47 31.1]
lakṣmaṇānucarastasthau samuddhṛtya śarottamam | [Rām, Yu, 47 31.2]
tataḥ sa rakṣo'dhipatir mahātmā rakṣāṃsi tānyāha mahābalāni | [Rām, Yu, 47 32.1]
dvāreṣu caryāgṛhagopureṣu sunirvṛtāstiṣṭhata nirviśaṅkāḥ | [Rām, Yu, 47 32.2]
visarjayitvā sahasā tatastān gateṣu rakṣaḥsu yathāniyogam | [Rām, Yu, 47 33.1]
vyadārayad vānarasāgaraughaṃ mahājhaṣaḥ pūrṇam ivārṇavaugham | [Rām, Yu, 47 33.2]
tam āpatantaṃ sahasā samīkṣya dīpteṣucāpaṃ yudhi rākṣasendram | [Rām, Yu, 47 34.1]
mahat samutpāṭya mahīdharāgraṃ dudrāva rakṣo'dhipatiṃ harīśaḥ | [Rām, Yu, 47 34.2]
tacchailaśṛṅgaṃ bahuvṛkṣasānuṃ pragṛhya cikṣepa niśācarāya | [Rām, Yu, 47 35.1]
tam āpatantaṃ sahasā samīkṣya bibheda bāṇaistapanīyapuṅkhaiḥ | [Rām, Yu, 47 35.2]
tasmin pravṛddhottamasānuvṛkṣe śṛṅge vikīrṇe patite pṛthivyām | [Rām, Yu, 47 36.1]
mahāhikalpaṃ śaram antakābhaṃ samādade rākṣasalokanāthaḥ | [Rām, Yu, 47 36.2]
sa taṃ gṛhītvānilatulyavegaṃ savisphuliṅgajvalanaprakāśam | [Rām, Yu, 47 37.1]
bāṇaṃ mahendrāśanitulyavegaṃ cikṣepa sugrīvavadhāya ruṣṭaḥ | [Rām, Yu, 47 37.2]
sa sāyako rāvaṇabāhumuktaḥ śakrāśaniprakhyavapuḥ śitāgraḥ | [Rām, Yu, 47 38.1]
sugrīvam āsādya bibheda vegād guheritā krauñcam ivograśaktiḥ | [Rām, Yu, 47 38.2]
sa sāyakārto viparītacetāḥ kūjan pṛthivyāṃ nipapāta vīraḥ | [Rām, Yu, 47 39.1]
taṃ prekṣya bhūmau patitaṃ visaṃjñaṃ neduḥ prahṛṣṭā yudhi yātudhānāḥ | [Rām, Yu, 47 39.2]
tato gavākṣo gavayaḥ sudaṃṣṭras tatharṣabho jyotimukho nalaśca | [Rām, Yu, 47 40.1]
śailān samudyamya vivṛddhakāyāḥ pradudruvustaṃ prati rākṣasendram | [Rām, Yu, 47 40.2]
teṣāṃ prahārān sa cakāra meghān rakṣo'dhipo bāṇagaṇaiḥ śitāgraiḥ | [Rām, Yu, 47 41.1]
tān vānarendrān api bāṇajālair bibheda jāmbūnadacitrapuṅkhaiḥ | [Rām, Yu, 47 41.2]
te vānarendrāstridaśāribāṇair bhinnā nipetur bhuvi bhīmarūpāḥ | [Rām, Yu, 47 42.1]
tatastu tad vānarasainyam ugraṃ pracchādayāmāsa sa bāṇajālaiḥ | [Rām, Yu, 47 42.2]
te vadhyamānāḥ patitāgryavīrā nānadyamānā bhayaśalyaviddhāḥ | [Rām, Yu, 47 43.1]
śākhāmṛgā rāvaṇasāyakārtā jagmuḥ śaraṇyaṃ śaraṇaṃ sma rāmam | [Rām, Yu, 47 43.2]
tato mahātmā sa dhanur dhanuṣmān ādāya rāmaḥ sahasā jagāma | [Rām, Yu, 47 44.1]
taṃ lakṣmaṇaḥ prāñjalir abhyupetya uvāca vākyaṃ paramārthayuktam | [Rām, Yu, 47 44.2]
kāmam āryaḥ suparyāpto vadhāyāsya durātmanaḥ | [Rām, Yu, 47 45.1]
vidhamiṣyāmyahaṃ nīcam anujānīhi māṃ vibho | [Rām, Yu, 47 45.2]
tam abravīnmahātejā rāmaḥ satyaparākramaḥ | [Rām, Yu, 47 46.1]
gaccha yatnaparaścāpi bhava lakṣmaṇa saṃyuge | [Rām, Yu, 47 46.2]
rāvaṇo hi mahāvīryo raṇe 'dbhutaparākramaḥ | [Rām, Yu, 47 47.1]
trailokyenāpi saṃkruddho duṣprasahyo na saṃśayaḥ | [Rām, Yu, 47 47.2]
tasya chidrāṇi mārgasva svacchidrāṇi ca gopaya | [Rām, Yu, 47 48.1]
cakṣuṣā dhanuṣā yatnād rakṣātmānaṃ samāhitaḥ | [Rām, Yu, 47 48.2]
rāghavasya vacaḥ śrutvā sampariṣvajya pūjya ca | [Rām, Yu, 47 49.1]
abhivādya tato rāmaṃ yayau saumitrir āhavam | [Rām, Yu, 47 49.2]
sa rāvaṇaṃ vāraṇahastabāhur dadarśa dīptodyatabhīmacāpam | [Rām, Yu, 47 50.1]
pracchādayantaṃ śaravṛṣṭijālais tān vānarān bhinnavikīrṇadehān | [Rām, Yu, 47 50.2]
tam ālokya mahātejā hanūmānmārutātmajaḥ | [Rām, Yu, 47 51.1]
nivārya śarajālāni pradudrāva sa rāvaṇam | [Rām, Yu, 47 51.2]
rathaṃ tasya samāsādya bhujam udyamya dakṣiṇam | [Rām, Yu, 47 52.1]
trāsayan rāvaṇaṃ dhīmān hanūmān vākyam abravīt | [Rām, Yu, 47 52.2]
devadānavagandharvā yakṣāśca saha rākṣasaiḥ | [Rām, Yu, 47 53.1]
avadhyatvāt tvayā bhagnā vānarebhyastu te bhayam | [Rām, Yu, 47 53.2]
eṣa me dakṣiṇo bāhuḥ pañcaśākhaḥ samudyataḥ | [Rām, Yu, 47 54.1]
vidhamiṣyati te dehād bhūtātmānaṃ ciroṣitam | [Rām, Yu, 47 54.2]
śrutvā hanūmato vākyaṃ rāvaṇo bhīmavikramaḥ | [Rām, Yu, 47 55.1]
saṃraktanayanaḥ krodhād idaṃ vacanam abravīt | [Rām, Yu, 47 55.2]
kṣipraṃ prahara niḥśaṅkaṃ sthirāṃ kīrtim avāpnuhi | [Rām, Yu, 47 56.1]
tatastvāṃ jñātivikrāntaṃ nāśayiṣyāmi vānara | [Rām, Yu, 47 56.2]
rāvaṇasya vacaḥ śrutvā vāyusūnur vaco 'bravīt | [Rām, Yu, 47 57.1]
prahṛtaṃ hi mayā pūrvam akṣaṃ smara sutaṃ tava | [Rām, Yu, 47 57.2]
evam ukto mahātejā rāvaṇo rākṣaseśvaraḥ | [Rām, Yu, 47 58.1]
ājaghānānilasutaṃ talenorasi vīryavān | [Rām, Yu, 47 58.2]
sa talābhihatastena cacāla ca muhur muhuḥ | [Rām, Yu, 47 59.1]
ājaghānābhisaṃkruddhastalenaivāmaradviṣam | [Rām, Yu, 47 59.2]
tatastalenābhihato vānareṇa mahātmanā | [Rām, Yu, 47 60.1]
daśagrīvaḥ samādhūto yathā bhūmicale 'calaḥ | [Rām, Yu, 47 60.2]
saṃgrāme taṃ tathā dṛṣṭvā rāvaṇaṃ talatāḍitam | [Rām, Yu, 47 61.1]
ṛṣayo vānarāḥ siddhā nedur devāḥ sahāsurāḥ | [Rām, Yu, 47 61.2]
athāśvasya mahātejā rāvaṇo vākyam abravīt | [Rām, Yu, 47 62.1]
sādhu vānara vīryeṇa ślāghanīyo 'si me ripuḥ | [Rām, Yu, 47 62.2]
rāvaṇenaivam uktastu mārutir vākyam abravīt | [Rām, Yu, 47 63.1]
dhig astu mama vīryaṃ tu yat tvaṃ jīvasi rāvaṇa | [Rām, Yu, 47 63.2]
sakṛt tu praharedānīṃ durbuddhe kiṃ vikatthase | [Rām, Yu, 47 64.1]
tatastvāṃ māmako muṣṭir nayiṣyati yamakṣayam | [Rām, Yu, 47 64.2]
tato mārutivākyena krodhastasya tadājvalat | [Rām, Yu, 47 64.3]
saṃraktanayano yatnānmuṣṭim udyamya dakṣiṇam | [Rām, Yu, 47 65.1]
pātayāmāsa vegena vānarorasi vīryavān | [Rām, Yu, 47 65.2]
hanūmān vakṣasi vyūḍhe saṃcacāla hataḥ punaḥ | [Rām, Yu, 47 65.3]
vihvalaṃ taṃ tadā dṛṣṭvā hanūmantaṃ mahābalam | [Rām, Yu, 47 66.1]
rathenātirathaḥ śīghraṃ nīlaṃ prati samabhyagāt | [Rām, Yu, 47 66.2]
pannagapratimair bhīmaiḥ paramarmātibhedibhiḥ | [Rām, Yu, 47 67.1]
śarair ādīpayāmāsa nīlaṃ haricamūpatim | [Rām, Yu, 47 67.2]
sa śaraughasamāyasto nīlaḥ kapicamūpatiḥ | [Rām, Yu, 47 68.1]
kareṇaikena śailāgraṃ rakṣo'dhipataye 'sṛjat | [Rām, Yu, 47 68.2]
hanūmān api tejasvī samāśvasto mahāmanāḥ | [Rām, Yu, 47 69.1]
viprekṣamāṇo yuddhepsuḥ saroṣam idam abravīt | [Rām, Yu, 47 69.2]
nīlena saha saṃyuktaṃ rāvaṇaṃ rākṣaseśvaram | [Rām, Yu, 47 70.1]
anyena yudhyamānasya na yuktam abhidhāvanam | [Rām, Yu, 47 70.2]
rāvaṇo 'pi mahātejāstacchṛṅgaṃ saptabhiḥ śaraiḥ | [Rām, Yu, 47 71.1]
ājaghāna sutīkṣṇāgraistad vikīrṇaṃ papāta ha | [Rām, Yu, 47 71.2]
tad vikīrṇaṃ gireḥ śṛṅgaṃ dṛṣṭvā haricamūpatiḥ | [Rām, Yu, 47 72.1]
kālāgnir iva jajvāla krodhena paravīrahā | [Rām, Yu, 47 72.2]
so 'śvakarṇān dhavān sālāṃścūtāṃścāpi supuṣpitān | [Rām, Yu, 47 73.1]
anyāṃśca vividhān vṛkṣānnīlaścikṣepa saṃyuge | [Rām, Yu, 47 73.2]
sa tān vṛkṣān samāsādya praticicheda rāvaṇaḥ | [Rām, Yu, 47 74.1]
abhyavarṣat sughoreṇa śaravarṣeṇa pāvakim | [Rām, Yu, 47 74.2]
abhivṛṣṭaḥ śaraugheṇa megheneva mahācalaḥ | [Rām, Yu, 47 75.1]
hrasvaṃ kṛtvā tadā rūpaṃ dhvajāgre nipapāta ha | [Rām, Yu, 47 75.2]
pāvakātmajam ālokya dhvajāgre samavasthitam | [Rām, Yu, 47 76.1]
jajvāla rāvaṇaḥ krodhāt tato nīlo nanāda ha | [Rām, Yu, 47 76.2]
dhvajāgre dhanuṣaścāgre kirīṭāgre ca taṃ harim | [Rām, Yu, 47 77.1]
lakṣmaṇo 'tha hanūmāṃśca dṛṣṭvā rāmaśca vismitāḥ | [Rām, Yu, 47 77.2]
rāvaṇo 'pi mahātejāḥ kapilāghavavismitaḥ | [Rām, Yu, 47 78.1]
astram āhārayāmāsa dīptam āgneyam adbhutam | [Rām, Yu, 47 78.2]
tataste cukruśur hṛṣṭā labdhalakṣyāḥ plavaṃgamāḥ | [Rām, Yu, 47 79.1]
nīlalāghavasaṃbhrāntaṃ dṛṣṭvā rāvaṇam āhave | [Rām, Yu, 47 79.2]
vānarāṇāṃ ca nādena saṃrabdho rāvaṇastadā | [Rām, Yu, 47 80.1]
saṃbhramāviṣṭahṛdayo na kiṃcit pratyapadyata | [Rām, Yu, 47 80.2]
āgneyenātha saṃyuktaṃ gṛhītvā rāvaṇaḥ śaram | [Rām, Yu, 47 81.1]
dhvajaśīrṣasthitaṃ nīlam udaikṣata niśācaraḥ | [Rām, Yu, 47 81.2]
tato 'bravīnmahātejā rāvaṇo rākṣaseśvaraḥ | [Rām, Yu, 47 82.1]
kape lāghavayukto 'si māyayā parayānayā | [Rām, Yu, 47 82.2]
jīvitaṃ khalu rakṣasva yadi śaknoṣi vānara | [Rām, Yu, 47 83.1]
tāni tānyātmarūpāṇi sṛjase tvam anekaśaḥ | [Rām, Yu, 47 83.2]
tathāpi tvāṃ mayā muktaḥ sāyako 'straprayojitaḥ | [Rām, Yu, 47 84.1]
jīvitaṃ parirakṣantaṃ jīvitād bhraṃśayiṣyati | [Rām, Yu, 47 84.2]
evam uktvā mahābāhū rāvaṇo rākṣaseśvaraḥ | [Rām, Yu, 47 85.1]
saṃdhāya bāṇam astreṇa camūpatim atāḍayat | [Rām, Yu, 47 85.2]
so 'strayuktena bāṇena nīlo vakṣasi tāḍitaḥ | [Rām, Yu, 47 86.1]
nirdahyamānaḥ sahasā nipapāta mahītale | [Rām, Yu, 47 86.2]
pitṛmāhātmyasaṃyogād ātmanaścāpi tejasā | [Rām, Yu, 47 87.1]
jānubhyām apatad bhūmau na ca prāṇair vyayujyata | [Rām, Yu, 47 87.2]
visaṃjñaṃ vānaraṃ dṛṣṭvā daśagrīvo raṇotsukaḥ | [Rām, Yu, 47 88.1]
rathenāmbudanādena saumitrim abhidudruve | [Rām, Yu, 47 88.2]
tam āha saumitrir adīnasattvo visphārayantaṃ dhanur aprameyam | [Rām, Yu, 47 89.1]
anvehi mām eva niśācarendra na vānarāṃstvaṃ prati yoddhum arhasi | [Rām, Yu, 47 89.2]
sa tasya vākyaṃ paripūrṇaghoṣaṃ jyāśabdam ugraṃ ca niśamya rājā | [Rām, Yu, 47 90.1]
āsādya saumitrim avasthitaṃ taṃ kopānvitaṃ vākyam uvāca rakṣaḥ | [Rām, Yu, 47 90.2]
diṣṭyāsi me rāghava dṛṣṭimārgaṃ prāpto 'ntagāmī viparītabuddhiḥ | [Rām, Yu, 47 91.1]
asmin kṣaṇe yāsyasi mṛtyudeśaṃ saṃsādyamāno mama bāṇajālaiḥ | [Rām, Yu, 47 91.2]
tam āha saumitrir avismayāno garjantam udvṛttasitāgradaṃṣṭram | [Rām, Yu, 47 92.1]
rājanna garjanti mahāprabhāvā vikatthase pāpakṛtāṃ variṣṭha | [Rām, Yu, 47 92.2]
jānāmi vīryaṃ tava rākṣasendra balaṃ pratāpaṃ ca parākramaṃ ca | [Rām, Yu, 47 93.1]
avasthito 'haṃ śaracāpapāṇir āgaccha kiṃ moghavikatthanena | [Rām, Yu, 47 93.2]
sa evam uktaḥ kupitaḥ sasarja rakṣo'dhipaḥ saptaśarān supuṅkhān | [Rām, Yu, 47 94.1]
tāṃl lakṣmaṇaḥ kāñcanacitrapuṅkhaiś cicheda bāṇair niśitāgradhāraiḥ | [Rām, Yu, 47 94.2]
tān prekṣamāṇaḥ sahasā nikṛttān nikṛttabhogān iva pannagendrān | [Rām, Yu, 47 95.1]
laṅkeśvaraḥ krodhavaśaṃ jagāma sasarja cānyānniśitān pṛṣatkān | [Rām, Yu, 47 95.2]
sa bāṇavarṣaṃ tu vavarṣa tīvraṃ rāmānujaḥ kārmukasamprayuktam | [Rām, Yu, 47 96.1]
kṣurārdhacandrottamakarṇibhallaiḥ śarāṃśca cicheda na cukṣubhe ca | [Rām, Yu, 47 96.2]
sa lakṣmaṇaścāśu śarāñ śitāgrān mahendravajrāśanitulyavegān | [Rām, Yu, 47 97.1]
saṃdhāya cāpe jvalanaprakāśān sasarja rakṣo'dhipater vadhāya | [Rām, Yu, 47 97.2]
sa tān pracicheda hi rākṣasendraś chittvā ca tāṃl lakṣmaṇam ājaghāna | [Rām, Yu, 47 98.1]
śareṇa kālāgnisamaprabheṇa svayambhudattena lalāṭadeśe | [Rām, Yu, 47 98.2]
sa lakṣmaṇo rāvaṇasāyakārtaś cacāla cāpaṃ śithilaṃ pragṛhya | [Rām, Yu, 47 99.1]
punaśca saṃjñāṃ pratilabhya kṛcchrāccicheda cāpaṃ tridaśendraśatroḥ | [Rām, Yu, 47 99.2]
nikṛttacāpaṃ tribhir ājaghāna bāṇaistadā dāśarathiḥ śitāgraiḥ | [Rām, Yu, 47 100.1]
sa sāyakārto vicacāla rājā kṛcchrācca saṃjñāṃ punar āsasāda | [Rām, Yu, 47 100.2]
sa kṛttacāpaḥ śaratāḍitaśca svedārdragātro rudhirāvasiktaḥ | [Rām, Yu, 47 101.1]
jagrāha śaktiṃ samudagraśaktiḥ svayambhudattāṃ yudhi devaśatruḥ | [Rām, Yu, 47 101.2]
sa tāṃ vidhūmānalasaṃnikāśāṃ vitrāsanīṃ vānaravāhinīnām | [Rām, Yu, 47 102.1]
cikṣepa śaktiṃ tarasā jvalantīṃ saumitraye rākṣasarāṣṭranāthaḥ | [Rām, Yu, 47 102.2]
tām āpatantīṃ bharatānujo 'strair jaghāna bāṇaiśca hutāgnikalpaiḥ | [Rām, Yu, 47 103.1]
tathāpi sā tasya viveśa śaktir bhujāntaraṃ dāśarather viśālam | [Rām, Yu, 47 103.2]
śaktyā brāhmyā tu saumitristāḍitastu stanāntare | [Rām, Yu, 47 104.1]
viṣṇor acintyaṃ svaṃ bhāgam ātmānaṃ pratyanusmarat | [Rām, Yu, 47 104.2]
tato dānavadarpaghnaṃ saumitriṃ devakaṇṭakaḥ | [Rām, Yu, 47 105.1]
taṃ pīḍayitvā bāhubhyām aprabhur laṅghane 'bhavat | [Rām, Yu, 47 105.2]
himavānmandaro merustrailokyaṃ vā sahāmaraiḥ | [Rām, Yu, 47 106.1]
śakyaṃ bhujābhyām uddhartuṃ na saṃkhye bharatānujaḥ | [Rām, Yu, 47 106.2]
athainaṃ vaiṣṇavaṃ bhāgaṃ mānuṣaṃ deham āsthitam | [Rām, Yu, 47 107.1]
visaṃjñaṃ lakṣmaṇaṃ dṛṣṭvā rāvaṇo vismito 'bhavat | [Rām, Yu, 47 107.2]
atha vāyusutaḥ kruddho rāvaṇaṃ samabhidravat | [Rām, Yu, 47 108.1]
ājaghānorasi kruddho vajrakalpena muṣṭinā | [Rām, Yu, 47 108.2]
tena muṣṭiprahāreṇa rāvaṇo rākṣaseśvaraḥ | [Rām, Yu, 47 109.1]
jānubhyām apatad bhūmau cacāla ca papāta ca | [Rām, Yu, 47 109.2]
visaṃjñaṃ rāvaṇaṃ dṛṣṭvā samare bhīmavikramam | [Rām, Yu, 47 110.1]
ṛṣayo vānarāścaiva nedur devāḥ savāsavāḥ | [Rām, Yu, 47 110.2]
hanūmān api tejasvī lakṣmaṇaṃ rāvaṇārditam | [Rām, Yu, 47 111.1]
anayad rāghavābhyāśaṃ bāhubhyāṃ parigṛhya tam | [Rām, Yu, 47 111.2]
vāyusūnoḥ suhṛttvena bhaktyā paramayā ca saḥ | [Rām, Yu, 47 112.1]
śatrūṇām aprakampyo 'pi laghutvam agamat kapeḥ | [Rām, Yu, 47 112.2]
taṃ samutsṛjya sā śaktiḥ saumitriṃ yudhi durjayam | [Rām, Yu, 47 113.1]
rāvaṇasya rathe tasmin sthānaṃ punar upāgamat | [Rām, Yu, 47 113.2]
rāvaṇo 'pi mahātejāḥ prāpya saṃjñāṃ mahāhave | [Rām, Yu, 47 114.1]
ādade niśitān bāṇāñ jagrāha ca mahad dhanuḥ | [Rām, Yu, 47 114.2]
āśvastaśca viśalyaśca lakṣmaṇaḥ śatrusūdanaḥ | [Rām, Yu, 47 115.1]
viṣṇor bhāgam amīmāṃsyam ātmānaṃ pratyanusmaran | [Rām, Yu, 47 115.2]
nipātitamahāvīrāṃ vānarāṇāṃ mahācamūm | [Rām, Yu, 47 116.1]
rāghavastu raṇe dṛṣṭvā rāvaṇaṃ samabhidravat | [Rām, Yu, 47 116.2]
athainam upasaṃgamya hanūmān vākyam abravīt | [Rām, Yu, 47 117.1]
mama pṛṣṭhaṃ samāruhya rākṣasaṃ śāstum arhasi | [Rām, Yu, 47 117.2]
tacchrutvā rāghavo vākyaṃ vāyuputreṇa bhāṣitam | [Rām, Yu, 47 118.1]
ārohat sahasā śūro hanūmantaṃ mahākapim | [Rām, Yu, 47 118.2]
rathasthaṃ rāvaṇaṃ saṃkhye dadarśa manujādhipaḥ | [Rām, Yu, 47 118.3]
tam ālokya mahātejāḥ pradudrāva sa rāghavaḥ | [Rām, Yu, 47 119.1]
vairocanam iva kruddho viṣṇur abhyudyatāyudhaḥ | [Rām, Yu, 47 119.2]
jyāśabdam akarot tīvraṃ vajraniṣpeṣanisvanam | [Rām, Yu, 47 120.1]
girā gambhīrayā rāmo rākṣasendram uvāca ha | [Rām, Yu, 47 120.2]
tiṣṭha tiṣṭha mama tvaṃ hi kṛtvā vipriyam īdṛśam | [Rām, Yu, 47 121.1]
kva nu rākṣasaśārdūla gato mokṣam avāpsyasi | [Rām, Yu, 47 121.2]
yadīndravaivasvatabhāskarān vā svayambhuvaiśvānaraśaṃkarān vā | [Rām, Yu, 47 122.1]
gamiṣyasi tvaṃ daśa vā diśo vā tathāpi me nādya gato vimokṣyase | [Rām, Yu, 47 122.2]
yaścaiṣa śaktyābhihatastvayādya icchan viṣādaṃ sahasābhyupetaḥ | [Rām, Yu, 47 123.1]
sa eṣa rakṣogaṇarāja mṛtyuḥ saputradārasya tavādya yuddhe | [Rām, Yu, 47 123.2]
rāghavasya vacaḥ śrutvā rākṣasendro mahākapim | [Rām, Yu, 47 124.1]
ājaghāna śaraistīkṣṇaiḥ kālānalaśikhopamaiḥ | [Rām, Yu, 47 124.2]
rākṣasenāhave tasya tāḍitasyāpi sāyakaiḥ | [Rām, Yu, 47 125.1]
svabhāvatejoyuktasya bhūyastejo vyavardhata | [Rām, Yu, 47 125.2]
tato rāmo mahātejā rāvaṇena kṛtavraṇam | [Rām, Yu, 47 126.1]
dṛṣṭvā plavagaśārdūlaṃ krodhasya vaśam eyivān | [Rām, Yu, 47 126.2]
tasyābhisaṃkramya rathaṃ sacakraṃ sāśvadhvajacchatramahāpatākam | [Rām, Yu, 47 127.1]
sasārathiṃ sāśaniśūlakhaḍgaṃ rāmaḥ pracicheda śaraiḥ supuṅkhaiḥ | [Rām, Yu, 47 127.2]
athendraśatruṃ tarasā jaghāna bāṇena vajrāśanisaṃnibhena | [Rām, Yu, 47 128.1]
bhujāntare vyūḍhasujātarūpe vajreṇa meruṃ bhagavān ivendraḥ | [Rām, Yu, 47 128.2]
yo vajrapātāśanisaṃnipātān na cukṣubhe nāpi cacāla rājā | [Rām, Yu, 47 129.1]
sa rāmabāṇābhihato bhṛśārtaś cacāla cāpaṃ ca mumoca vīraḥ | [Rām, Yu, 47 129.2]
taṃ vihvalantaṃ prasamīkṣya rāmaḥ samādade dīptam athārdhacandram | [Rām, Yu, 47 130.1]
tenārkavarṇaṃ sahasā kirīṭaṃ cicheda rakṣo'dhipater mahātmā | [Rām, Yu, 47 130.2]
taṃ nirviṣāśīviṣasaṃnikāśaṃ śāntārciṣaṃ sūryam ivāprakāśam | [Rām, Yu, 47 131.1]
gataśriyaṃ kṛttakirīṭakūṭam uvāca rāmo yudhi rākṣasendram | [Rām, Yu, 47 131.2]
kṛtaṃ tvayā karma mahat subhīmaṃ hatapravīraśca kṛtastvayāham | [Rām, Yu, 47 132.1]
tasmāt pariśrānta iti vyavasya na tvāṃ śarair mṛtyuvaśaṃ nayāmi | [Rām, Yu, 47 132.2]
sa evam ukto hatadarpaharṣo nikṛttacāpaḥ sa hatāśvasūtaḥ | [Rām, Yu, 47 133.1]
śarārditaḥ kṛttamahākirīṭo viveśa laṅkāṃ sahasā sma rājā | [Rām, Yu, 47 133.2]
tasmin praviṣṭe rajanīcarendre mahābale dānavadevaśatrau | [Rām, Yu, 47 134.1]
harīn viśalyān saha lakṣmaṇena cakāra rāmaḥ paramāhavāgre | [Rām, Yu, 47 134.2]
tasmin prabhagne tridaśendraśatrau surāsurā bhūtagaṇā diśaśca | [Rām, Yu, 47 135.1]
sasāgarāḥ sarṣimahoragāśca tathaiva bhūmyambucarāśca hṛṣṭāḥ | [Rām, Yu, 47 135.2]
{Rām, Yu, 48}
sa praviśya purīṃ laṅkāṃ rāmabāṇabhayārditaḥ | [Rām, Yu, 48 1.1]
bhagnadarpastadā rājā babhūva vyathitendriyaḥ | [Rām, Yu, 48 1.2]
mātaṃga iva siṃhena garuḍeneva pannagaḥ | [Rām, Yu, 48 2.1]
abhibhūto 'bhavad rājā rāghaveṇa mahātmanā | [Rām, Yu, 48 2.2]
brahmadaṇḍaprakāśānāṃ vidyutsadṛśavarcasām | [Rām, Yu, 48 3.1]
smaran rāghavabāṇānāṃ vivyathe rākṣaseśvaraḥ | [Rām, Yu, 48 3.2]
sa kāñcanamayaṃ divyam āśritya paramāsanam | [Rām, Yu, 48 4.1]
viprekṣamāṇo rakṣāṃsi rāvaṇo vākyam abravīt | [Rām, Yu, 48 4.2]
sarvaṃ tat khalu me moghaṃ yat taptaṃ paramaṃ tapaḥ | [Rām, Yu, 48 5.1]
yat samāno mahendreṇa mānuṣeṇāsmi nirjitaḥ | [Rām, Yu, 48 5.2]
idaṃ tad brahmaṇo ghoraṃ vākyaṃ mām abhyupasthitam | [Rām, Yu, 48 6.1]
mānuṣebhyo vijānīhi bhayaṃ tvam iti tat tathā | [Rām, Yu, 48 6.2]
devadānavagandharvair yakṣarākṣasapannagaiḥ | [Rām, Yu, 48 7.1]
avadhyatvaṃ mayā prāptaṃ mānuṣebhyo na yācitam | [Rām, Yu, 48 7.2]
etad evābhyupāgamya yatnaṃ kartum ihārhatha | [Rām, Yu, 48 8.1]
rākṣasāścāpi tiṣṭhantu caryāgopuramūrdhasu | [Rām, Yu, 48 8.2]
sa cāpratimagambhīro devadānavadarpahā | [Rām, Yu, 48 9.1]
brahmaśāpābhibhūtastu kumbhakarṇo vibodhyatām | [Rām, Yu, 48 9.2]
sa parājitam ātmānaṃ prahastaṃ ca niṣūditam | [Rām, Yu, 48 10.1]
jñātvā rakṣobalaṃ bhīmam ādideśa mahābalaḥ | [Rām, Yu, 48 10.2]
dvāreṣu yatnaḥ kriyatāṃ prākārāścādhiruhyatām | [Rām, Yu, 48 11.1]
nidrāvaśasamāviṣṭaḥ kumbhakarṇo vibodhyatām | [Rām, Yu, 48 11.2]
nava ṣaṭ sapta cāṣṭau ca māsān svapiti rākṣasaḥ | [Rām, Yu, 48 12.1]
taṃ tu bodhayata kṣipraṃ kumbhakarṇaṃ mahābalam | [Rām, Yu, 48 12.2]
sa hi saṃkhye mahābāhuḥ kakudaṃ sarvarakṣasām | [Rām, Yu, 48 13.1]
vānarān rājaputrau ca kṣipram eva vadhiṣyati | [Rām, Yu, 48 13.2]
kumbhakarṇaḥ sadā śete mūḍho grāmyasukhe rataḥ | [Rām, Yu, 48 14.1]
rāmeṇābhinirastasya saṃgrāmo 'smin sudāruṇe | [Rām, Yu, 48 14.2]
bhaviṣyati na me śokaḥ kumbhakarṇe vibodhite | [Rām, Yu, 48 15.1]
kiṃ kariṣyāmyahaṃ tena śakratulyabalena hi | [Rām, Yu, 48 15.2]
īdṛśe vyasane prāpte yo na sāhyāya kalpate | [Rām, Yu, 48 16.1]
te tu tadvacanaṃ śrutvā rākṣasendrasya rākṣasāḥ | [Rām, Yu, 48 16.2]
jagmuḥ paramasaṃbhrāntāḥ kumbhakarṇaniveśanam | [Rām, Yu, 48 17.1]
te rāvaṇasamādiṣṭā māṃsaśoṇitabhojanāḥ | [Rām, Yu, 48 17.2]
gandhamālyāṃstathā bhakṣyān ādāya sahasā yayuḥ | [Rām, Yu, 48 18.1]
tāṃ praviśya mahādvārāṃ sarvato yojanāyatām | [Rām, Yu, 48 18.2]
kumbhakarṇaguhāṃ ramyāṃ sarvagandhapravāhinīm | [Rām, Yu, 48 19.1]
pratiṣṭhamānāḥ kṛcchreṇa yatnāt praviviśur guhām | [Rām, Yu, 48 19.2]
tāṃ praviśya guhāṃ ramyāṃ śubhāṃ kāñcanakuṭṭimām | [Rām, Yu, 48 20.1]
dadṛśur nairṛtavyāghraṃ śayānaṃ bhīmadarśanam | [Rām, Yu, 48 20.2]
te tu taṃ vikṛtaṃ suptaṃ vikīrṇam iva parvatam | [Rām, Yu, 48 21.1]
kumbhakarṇaṃ mahānidraṃ sahitāḥ pratyabodhayan | [Rām, Yu, 48 21.2]
ūrdhvaromāñcitatanuṃ śvasantam iva pannagam | [Rām, Yu, 48 22.1]
trāsayantaṃ mahāśvāsaiḥ śayānaṃ bhīmadarśanam | [Rām, Yu, 48 22.2]
bhīmanāsāpuṭaṃ taṃ tu pātālavipulānanam | [Rām, Yu, 48 23.1]
dadṛśur nairṛtavyāghraṃ kumbhakarṇaṃ mahābalam | [Rām, Yu, 48 23.2]
tataścakrur mahātmānaḥ kumbhakarṇāgratastadā | [Rām, Yu, 48 24.1]
māṃsānāṃ merusaṃkāśaṃ rāśiṃ paramatarpaṇam | [Rām, Yu, 48 24.2]
mṛgāṇāṃ mahiṣāṇāṃ ca varāhāṇāṃ ca saṃcayān | [Rām, Yu, 48 25.1]
cakrur nairṛtaśārdūlā rāśim annasya cādbhutam | [Rām, Yu, 48 25.2]
tataḥ śoṇitakumbhāṃśca madyāni vividhāni ca | [Rām, Yu, 48 26.1]
purastāt kumbhakarṇasya cakrustridaśaśatravaḥ | [Rām, Yu, 48 26.2]
lilipuśca parārdhyena candanena paraṃtapam | [Rām, Yu, 48 27.1]
divyair āchādayāmāsur mālyair gandhaiḥ sugandhibhiḥ | [Rām, Yu, 48 27.2]
dhūpaṃ sugandhaṃ sasṛjustuṣṭuvuśca paraṃtapam | [Rām, Yu, 48 28.1]
jaladā iva connedur yātudhānāḥ sahasraśaḥ | [Rām, Yu, 48 28.2]
śaṅkhān āpūrayāmāsuḥ śaśāṅkasadṛśaprabhān | [Rām, Yu, 48 29.1]
tumulaṃ yugapac cāpi vineduścāpyamarṣitāḥ | [Rām, Yu, 48 29.2]
nedur āsphoṭayāmāsuś cikṣipuste niśācarāḥ | [Rām, Yu, 48 30.1]
kumbhakarṇavibodhārthaṃ cakruste vipulaṃ svanam | [Rām, Yu, 48 30.2]
saśaṅkhabherīpaṭahapraṇādam āsphoṭitakṣveḍitasiṃhanādam | [Rām, Yu, 48 31.1]
diśo dravantastridivaṃ kirantaḥ śrutvā vihaṃgāḥ sahasā nipetuḥ | [Rām, Yu, 48 31.2]
yadā bhṛśaṃ tair ninadair mahātmā na kumbhakarṇo bubudhe prasuptaḥ | [Rām, Yu, 48 32.1]
tato bhuśuṇḍīmusalāni sarve rakṣogaṇāste jagṛhur gadāśca | [Rām, Yu, 48 32.2]
taṃ śailaśṛṅgair musalair gadābhir vṛkṣaistalair mudgaramuṣṭibhiśca | [Rām, Yu, 48 33.1]
sukhaprasuptaṃ bhuvi kumbhakarṇaṃ rakṣāṃsyudagrāṇi tadā nijaghnuḥ | [Rām, Yu, 48 33.2]
tasya niśvāsavātena kumbhakarṇasya rakṣasaḥ | [Rām, Yu, 48 34.1]
rākṣasā balavanto 'pi sthātuṃ nāśaknuvan puraḥ | [Rām, Yu, 48 34.2]
tato 'sya purato gāḍhaṃ rākṣasā bhīmavikramāḥ | [Rām, Yu, 48 35.1]
mṛdaṅgapaṇavān bherīḥ śaṅkhakumbhagaṇāṃstathā | [Rām, Yu, 48 35.2]
daśarākṣasasāhasraṃ yugapat paryavādayan | [Rām, Yu, 48 35.3]
nīlāñjanacayākāraṃ te tu taṃ pratyabodhayan | [Rām, Yu, 48 36.1]
abhighnanto nadantaśca naiva saṃvivide tu saḥ | [Rām, Yu, 48 36.2]
yadā cainaṃ na śekuste pratibodhayituṃ tadā | [Rām, Yu, 48 37.1]
tato gurutaraṃ yatnaṃ dāruṇaṃ samupākraman | [Rām, Yu, 48 37.2]
aśvān uṣṭrān kharānnāgāñ jaghnur daṇḍakaśāṅkuśaiḥ | [Rām, Yu, 48 38.1]
bherīśaṅkhamṛdaṅgāṃśca sarvaprāṇair avādayan | [Rām, Yu, 48 38.2]
nijaghnuścāsya gātrāṇi mahākāṣṭhakaṭaṅkaraiḥ | [Rām, Yu, 48 39.1]
mudgarair musalaiścaiva sarvaprāṇasamudyataiḥ | [Rām, Yu, 48 39.2]
tena śabdena mahatā laṅkā samabhipūritā | [Rām, Yu, 48 40.1]
saparvatavanā sarvā so 'pi naiva prabudhyate | [Rām, Yu, 48 40.2]
tataḥ sahasraṃ bherīṇāṃ yugapat samahanyata | [Rām, Yu, 48 41.1]
mṛṣṭakāñcanakoṇānām asaktānāṃ samantataḥ | [Rām, Yu, 48 41.2]
evam apyatinidrastu yadā naiva prabudhyata | [Rām, Yu, 48 42.1]
śāpasya vaśam āpannastataḥ kruddhā niśācarāḥ | [Rām, Yu, 48 42.2]
mahākrodhasamāviṣṭāḥ sarve bhīmaparākramāḥ | [Rām, Yu, 48 43.1]
tad rakṣo bodhayiṣyantaścakrur anye parākramam | [Rām, Yu, 48 43.2]
anye bherīḥ samājaghnur anye cakrur mahāsvanam | [Rām, Yu, 48 44.1]
keśān anye pralulupuḥ karṇāvanye daśanti ca | [Rām, Yu, 48 44.2]
na kumbhakarṇaḥ paspande mahānidrāvaśaṃ gataḥ | [Rām, Yu, 48 44.3]
anye ca balinastasya kūṭamudgarapāṇayaḥ | [Rām, Yu, 48 45.1]
mūrdhni vakṣasi gātreṣu pātayan kūṭamudgarān | [Rām, Yu, 48 45.2]
rajjubandhanabaddhābhiḥ śataghnībhiśca sarvataḥ | [Rām, Yu, 48 46.1]
vadhyamāno mahākāyo na prābudhyata rākṣasaḥ | [Rām, Yu, 48 46.2]
vāraṇānāṃ sahasraṃ tu śarīre 'sya pradhāvitam | [Rām, Yu, 48 47.1]
kumbhakarṇastato buddhaḥ sparśaṃ param abudhyata | [Rām, Yu, 48 47.2]
sa pātyamānair giriśṛṅgavṛkṣair acintayaṃstān vipulān prahārān | [Rām, Yu, 48 48.1]
nidrākṣayāt kṣudbhayapīḍitaśca vijṛmbhamāṇaḥ sahasotpapāta | [Rām, Yu, 48 48.2]
sa nāgabhogācalaśṛṅgakalpau vikṣipya bāhū giriśṛṅgasārau | [Rām, Yu, 48 49.1]
vivṛtya vaktraṃ vaḍavāmukhābhaṃ niśācaro 'sau vikṛtaṃ jajṛmbhe | [Rām, Yu, 48 49.2]
tasya jājṛmbhamāṇasya vaktraṃ pātālasaṃnibham | [Rām, Yu, 48 50.1]
dadṛśe meruśṛṅgāgre divākara ivoditaḥ | [Rām, Yu, 48 50.2]
vijṛmbhamāṇo 'tibalaḥ pratibuddho niśācaraḥ | [Rām, Yu, 48 51.1]
niśvāsaścāsya saṃjajñe parvatād iva mārutaḥ | [Rām, Yu, 48 51.2]
rūpam uttiṣṭhatastasya kumbhakarṇasya tad babhau | [Rām, Yu, 48 52.1]
tapānte sabalākasya meghasyeva vivarṣataḥ | [Rām, Yu, 48 52.2]
tasya dīptāgnisadṛśe vidyutsadṛśavarcasī | [Rām, Yu, 48 53.1]
dadṛśāte mahānetre dīptāviva mahāgrahau | [Rām, Yu, 48 53.2]
ādad bubhukṣito māṃsaṃ śoṇitaṃ tṛṣito 'pibat | [Rām, Yu, 48 54.1]
medaḥkumbhaṃ ca madyaṃ ca papau śakraripustadā | [Rām, Yu, 48 54.2]
tatastṛpta iti jñātvā samutpetur niśācarāḥ | [Rām, Yu, 48 55.1]
śirobhiśca praṇamyainaṃ sarvataḥ paryavārayan | [Rām, Yu, 48 55.2]
sa sarvān sāntvayāmāsa nairṛtānnairṛtarṣabhaḥ | [Rām, Yu, 48 56.1]
bodhanād vismitaścāpi rākṣasān idam abravīt | [Rām, Yu, 48 56.2]
kimartham aham āhatya bhavadbhiḥ pratibodhitaḥ | [Rām, Yu, 48 57.1]
kaccit sukuśalaṃ rājño bhayaṃ vā neha kiṃcana | [Rām, Yu, 48 57.2]
athavā dhruvam anyebhyo bhayaṃ param upasthitam | [Rām, Yu, 48 58.1]
yadartham eva tvaritair bhavadbhiḥ pratibodhitaḥ | [Rām, Yu, 48 58.2]
adya rākṣasarājasya bhayam utpāṭayāmyaham | [Rām, Yu, 48 59.1]
pātayiṣye mahendraṃ vā śātayiṣye tathānalam | [Rām, Yu, 48 59.2]
na hyalpakāraṇe suptaṃ bodhayiṣyati māṃ bhṛśam | [Rām, Yu, 48 60.1]
tad ākhyātārthatattvena matprabodhanakāraṇam | [Rām, Yu, 48 60.2]
evaṃ bruvāṇaṃ saṃrabdhaṃ kumbhakarṇam ariṃdamam | [Rām, Yu, 48 61.1]
yūpākṣaḥ sacivo rājñaḥ kṛtāñjalir uvāca ha | [Rām, Yu, 48 61.2]
na no devakṛtaṃ kiṃcid bhayam asti kadācana | [Rām, Yu, 48 62.1]
na daityadānavebhyo vā bhayam asti hi tādṛśam | [Rām, Yu, 48 62.2]
yādṛśaṃ mānuṣaṃ rājan bhayam asmān upasthitam | [Rām, Yu, 48 62.3]
vānaraiḥ parvatākārair laṅkeyaṃ parivāritā | [Rām, Yu, 48 63.1]
sītāharaṇasaṃtaptād rāmānnastumulaṃ bhayam | [Rām, Yu, 48 63.2]
ekena vānareṇeyaṃ pūrvaṃ dagdhā mahāpurī | [Rām, Yu, 48 64.1]
kumāro nihataścākṣaḥ sānuyātraḥ sakuñjaraḥ | [Rām, Yu, 48 64.2]
svayaṃ rakṣo'dhipaścāpi paulastyo devakaṇṭakaḥ | [Rām, Yu, 48 65.1]
mṛteti saṃyuge muktā rāmeṇādityatejasā | [Rām, Yu, 48 65.2]
yanna devaiḥ kṛto rājā nāpi daityair na dānavaiḥ | [Rām, Yu, 48 66.1]
kṛtaḥ sa iha rāmeṇa vimuktaḥ prāṇasaṃśayāt | [Rām, Yu, 48 66.2]
sa yūpākṣavacaḥ śrutvā bhrātur yudhi parājayam | [Rām, Yu, 48 67.1]
kumbhakarṇo vivṛttākṣo yūpākṣam idam abravīt | [Rām, Yu, 48 67.2]
sarvam adyaiva yūpākṣa harisainyaṃ salakṣmaṇam | [Rām, Yu, 48 68.1]
rāghavaṃ ca raṇe hatvā paścād drakṣyāmi rāvaṇam | [Rām, Yu, 48 68.2]
rākṣasāṃstarpayiṣyāmi harīṇāṃ māṃsaśoṇitaiḥ | [Rām, Yu, 48 69.1]
rāmalakṣmaṇayoścāpi svayaṃ pāsyāmi śoṇitam | [Rām, Yu, 48 69.2]
tat tasya vākyaṃ bruvato niśamya sagarvitaṃ roṣavivṛddhadoṣam | [Rām, Yu, 48 70.1]
mahodaro nairṛtayodhamukhyaḥ kṛtāñjalir vākyam idaṃ babhāṣe | [Rām, Yu, 48 70.2]
rāvaṇasya vacaḥ śrutvā guṇadoṣau vimṛśya ca | [Rām, Yu, 48 71.1]
paścād api mahābāho śatrūn yudhi vijeṣyasi | [Rām, Yu, 48 71.2]
mahodaravacaḥ śrutvā rākṣasaiḥ parivāritaḥ | [Rām, Yu, 48 72.1]
kumbhakarṇo mahātejāḥ sampratasthe mahābalaḥ | [Rām, Yu, 48 72.2]
taṃ samutthāpya bhīmākṣaṃ bhīmarūpaparākramam | [Rām, Yu, 48 73.1]
rākṣasāstvaritā jagmur daśagrīvaniveśanam | [Rām, Yu, 48 73.2]
tato gatvā daśagrīvam āsīnaṃ paramāsane | [Rām, Yu, 48 74.1]
ūcur baddhāñjalipuṭāḥ sarva eva niśācarāḥ | [Rām, Yu, 48 74.2]
prabuddhaḥ kumbhakarṇo 'sau bhrātā te rākṣasarṣabha | [Rām, Yu, 48 75.1]
kathaṃ tatraiva niryātu drakṣyase tam ihāgatam | [Rām, Yu, 48 75.2]
rāvaṇastvabravīddhṛṣṭo rākṣasāṃstānupasthitān | [Rām, Yu, 48 76.1]
draṣṭum enam ihecchāmi yathānyāyaṃ ca pūjitam | [Rām, Yu, 48 76.2]
tathetyuktvā tu te sarve punar āgamya rākṣasāḥ | [Rām, Yu, 48 77.1]
kumbhakarṇam idaṃ vākyam ūcū rāvaṇacoditāḥ | [Rām, Yu, 48 77.2]
draṣṭuṃ tvāṃ kāṅkṣate rājā sarvarākṣasapuṃgavaḥ | [Rām, Yu, 48 78.1]
gamane kriyatāṃ buddhir bhrātaraṃ saṃpraharṣaya | [Rām, Yu, 48 78.2]
kumbhakarṇastu durdharṣo bhrātur ājñāya śāsanam | [Rām, Yu, 48 79.1]
tathetyuktvā mahāvīryaḥ śayanād utpapāta ha | [Rām, Yu, 48 79.2]
prakṣālya vadanaṃ hṛṣṭaḥ snātaḥ paramabhūṣitaḥ | [Rām, Yu, 48 80.1]
pipāsustvarayāmāsa pānaṃ balasamīraṇam | [Rām, Yu, 48 80.2]
tataste tvaritāstasya rākṣasā rāvaṇājñayā | [Rām, Yu, 48 81.1]
madyaṃ bhakṣyāṃśca vividhān kṣipram evopahārayan | [Rām, Yu, 48 81.2]
pītvā ghaṭasahasraṃ sa gamanāyopacakrame | [Rām, Yu, 48 82.1]
īṣatsamutkaṭo mattastejobalasamanvitaḥ | [Rām, Yu, 48 83.1]
kumbhakarṇo babhau hṛṣṭaḥ kālāntakayamopamaḥ | [Rām, Yu, 48 83.2]
bhrātuḥ sa bhavanaṃ gacchan rakṣobalasamanvitaḥ | [Rām, Yu, 48 84.1]
kumbhakarṇaḥ padanyāsair akampayata medinīm | [Rām, Yu, 48 84.2]
sa rājamārgaṃ vapuṣā prakāśayan sahasraraśmir dharaṇīm ivāṃśubhiḥ | [Rām, Yu, 48 85.1]
jagāma tatrāñjalimālayā vṛtaḥ śatakratur geham iva svayambhuvaḥ | [Rām, Yu, 48 85.2]
kecic charaṇyaṃ śaraṇaṃ sma rāmaṃ vrajanti kecid vyathitāḥ patanti | [Rām, Yu, 48 86.1]
kecid diśaḥ sma vyathitāḥ prayānti kecid bhayārtā bhuvi śerate sma | [Rām, Yu, 48 86.2]
tam adriśṛṅgapratimaṃ kirīṭinaṃ spṛśantam ādityam ivātmatejasā | [Rām, Yu, 48 87.1]
vanaukasaḥ prekṣya vivṛddham adbhutaṃ bhayārditā dudruvire tatastataḥ | [Rām, Yu, 48 87.2]
{Rām, Yu, 49}
tato rāmo mahātejā dhanur ādāya vīryavān | [Rām, Yu, 49 1.1]
kirīṭinaṃ mahākāyaṃ kumbhakarṇaṃ dadarśa ha | [Rām, Yu, 49 1.2]
taṃ dṛṣṭvā rākṣasaśreṣṭhaṃ parvatākāradarśanam | [Rām, Yu, 49 2.1]
kramamāṇam ivākāśaṃ purā nārāyaṇaṃ prabhum | [Rām, Yu, 49 2.2]
satoyāmbudasaṃkāśaṃ kāñcanāṅgadabhūṣaṇam | [Rām, Yu, 49 3.1]
dṛṣṭvā punaḥ pradudrāva vānarāṇāṃ mahācamūḥ | [Rām, Yu, 49 3.2]
vidrutāṃ vāhinīṃ dṛṣṭvā vardhamānaṃ ca rākṣasam | [Rām, Yu, 49 4.1]
savismayam idaṃ rāmo vibhīṣaṇam uvāca ha | [Rām, Yu, 49 4.2]
ko 'sau parvatasaṃkāśaḥ kirīṭī harilocanaḥ | [Rām, Yu, 49 5.1]
laṅkāyāṃ dṛśyate vīraḥ savidyud iva toyadaḥ | [Rām, Yu, 49 5.2]
pṛthivyāḥ ketubhūto 'sau mahān eko 'tra dṛśyate | [Rām, Yu, 49 6.1]
yaṃ dṛṣṭvā vānarāḥ sarve vidravanti tatastataḥ | [Rām, Yu, 49 6.2]
ācakṣva me mahān ko 'sau rakṣo vā yadi vāsuraḥ | [Rām, Yu, 49 7.1]
na mayaivaṃvidhaṃ bhūtaṃ dṛṣṭapūrvaṃ kadācana | [Rām, Yu, 49 7.2]
sa pṛṣṭo rājaputreṇa rāmeṇākliṣṭakāriṇā | [Rām, Yu, 49 8.1]
vibhīṣaṇo mahāprājñaḥ kākutstham idam abravīt | [Rām, Yu, 49 8.2]
yena vaivasvato yuddhe vāsavaśca parājitaḥ | [Rām, Yu, 49 9.1]
saiṣa viśravasaḥ putraḥ kumbhakarṇaḥ pratāpavān | [Rām, Yu, 49 9.2]
etena devā yudhi dānavāśca yakṣā bhujaṃgāḥ piśitāśanāśca | [Rām, Yu, 49 10.1]
gandharvavidyādharakiṃnarāśca sahasraśo rāghava saṃprabhagnāḥ | [Rām, Yu, 49 10.2]
śūlapāṇiṃ virūpākṣaṃ kumbhakarṇaṃ mahābalam | [Rām, Yu, 49 11.1]
hantuṃ na śekustridaśāḥ kālo 'yam iti mohitāḥ | [Rām, Yu, 49 11.2]
prakṛtyā hyeṣa tejasvī kumbhakarṇo mahābalaḥ | [Rām, Yu, 49 12.1]
anyeṣāṃ rākṣasendrāṇāṃ varadānakṛtaṃ balam | [Rām, Yu, 49 12.2]
etena jātamātreṇa kṣudhārtena mahātmanā | [Rām, Yu, 49 13.1]
bhakṣitāni sahasrāṇi sattvānāṃ subahūnyapi | [Rām, Yu, 49 13.2]
teṣu saṃbhakṣyamāṇeṣu prajā bhayanipīḍitāḥ | [Rām, Yu, 49 14.1]
yānti sma śaraṇaṃ śakraṃ tam apyarthaṃ nyavedayan | [Rām, Yu, 49 14.2]
sa kumbhakarṇaṃ kupito mahendro jaghāna vajreṇa śitena vajrī | [Rām, Yu, 49 15.1]
sa śakravajrābhihato mahātmā cacāla kopācca bhṛśaṃ nanāda | [Rām, Yu, 49 15.2]
tasya nānadyamānasya kumbhakarṇasya dhīmataḥ | [Rām, Yu, 49 16.1]
śrutvā ninādaṃ vitrastā bhūyo bhūmir vitatrase | [Rām, Yu, 49 16.2]
tataḥ kopānmahendrasya kumbhakarṇo mahābalaḥ | [Rām, Yu, 49 17.1]
vikṛṣyairāvatād dantaṃ jaghānorasi vāsavam | [Rām, Yu, 49 17.2]
kumbhakarṇaprahārārto vicacāla sa vāsavaḥ | [Rām, Yu, 49 18.1]
tato viṣeduḥ sahasā devabrahmarṣidānavāḥ | [Rām, Yu, 49 18.2]
prajābhiḥ saha śakraśca yayau sthānaṃ svayambhuvaḥ | [Rām, Yu, 49 19.1]
kumbhakarṇasya daurātmyaṃ śaśaṃsuste prajāpateḥ | [Rām, Yu, 49 19.2]
prajānāṃ bhakṣaṇaṃ cāpi devānāṃ cāpi dharṣaṇam | [Rām, Yu, 49 19.3]
evaṃ prajā yadi tveṣa bhakṣayiṣyati nityaśaḥ | [Rām, Yu, 49 20.1]
acireṇaiva kālena śūnyo loko bhaviṣyati | [Rām, Yu, 49 20.2]
vāsavasya vacaḥ śrutvā sarvalokapitāmahaḥ | [Rām, Yu, 49 21.1]
rakṣāṃsyāvāhayāmāsa kumbhakarṇaṃ dadarśa ha | [Rām, Yu, 49 21.2]
kumbhakarṇaṃ samīkṣyaiva vitatrāsa prajāpatiḥ | [Rām, Yu, 49 22.1]
dṛṣṭvā niśvasya caivedaṃ svayambhūr idam abravīt | [Rām, Yu, 49 22.2]
dhruvaṃ lokavināśāya paulastyenāsi nirmitaḥ | [Rām, Yu, 49 23.1]
tasmāt tvam adya prabhṛti mṛtakalpaḥ śayiṣyasi | [Rām, Yu, 49 23.2]
brahmaśāpābhibhūto 'tha nipapātāgrataḥ prabhoḥ | [Rām, Yu, 49 23.3]
tataḥ paramasaṃbhrānto rāvaṇo vākyam abravīt | [Rām, Yu, 49 24.1]
vivṛddhaḥ kāñcano vṛkṣaḥ phalakāle nikṛtyate | [Rām, Yu, 49 24.2]
na naptāraṃ svakaṃ nyāyyaṃ śaptum evaṃ prajāpate | [Rām, Yu, 49 25.1]
na mithyāvacanaśca tvaṃ svapsyatyeṣa na saṃśayaḥ | [Rām, Yu, 49 25.2]
kālastu kriyatām asya śayane jāgare tathā | [Rām, Yu, 49 25.3]
rāvaṇasya vacaḥ śrutvā svayambhūr idam abravīt | [Rām, Yu, 49 26.1]
śayitā hyeṣa ṣaṇ māsān ekāhaṃ jāgariṣyati | [Rām, Yu, 49 26.2]
ekenāhnā tvasau vīraścaran bhūmiṃ bubhukṣitaḥ | [Rām, Yu, 49 27.1]
vyāttāsyo bhakṣayel lokān saṃkruddha iva pāvakaḥ | [Rām, Yu, 49 27.2]
so 'sau vyasanam āpannaḥ kumbhakarṇam abodhayat | [Rām, Yu, 49 28.1]
tvatparākramabhītaśca rājā saṃprati rāvaṇaḥ | [Rām, Yu, 49 28.2]
sa eṣa nirgato vīraḥ śibirād bhīmavikramaḥ | [Rām, Yu, 49 29.1]
vānarān bhṛśasaṃkruddho bhakṣayan paridhāvati | [Rām, Yu, 49 29.2]
kumbhakarṇaṃ samīkṣyaiva harayo vipradudruvuḥ | [Rām, Yu, 49 30.1]
katham enaṃ raṇe kruddhaṃ vārayiṣyanti vānarāḥ | [Rām, Yu, 49 30.2]
ucyantāṃ vānarāḥ sarve yantram etat samucchritam | [Rām, Yu, 49 31.1]
iti vijñāya harayo bhaviṣyantīha nirbhayāḥ | [Rām, Yu, 49 31.2]
vibhīṣaṇavacaḥ śrutvā hetumat sumukhodgatam | [Rām, Yu, 49 32.1]
uvāca rāghavo vākyaṃ nīlaṃ senāpatiṃ tadā | [Rām, Yu, 49 32.2]
gaccha sainyāni sarvāṇi vyūhya tiṣṭhasva pāvake | [Rām, Yu, 49 33.1]
dvārāṇyādāya laṅkāyāścaryāścāpyatha saṃkramān | [Rām, Yu, 49 33.2]
śailaśṛṅgāṇi vṛkṣāṃśca śilāścāpyupasaṃharan | [Rām, Yu, 49 34.1]
tiṣṭhantu vānarāḥ sarve sāyudhāḥ śailapāṇayaḥ | [Rām, Yu, 49 34.2]
rāghaveṇa samādiṣṭo nīlo haricamūpatiḥ | [Rām, Yu, 49 35.1]
śaśāsa vānarānīkaṃ yathāvat kapikuñjaraḥ | [Rām, Yu, 49 35.2]
tato gavākṣaḥ śarabho hanumān aṅgado nalaḥ | [Rām, Yu, 49 36.1]
śailaśṛṅgāṇi śailābhā gṛhītvā dvāram abhyayuḥ | [Rām, Yu, 49 36.2]
tato harīṇāṃ tad anīkam ugraṃ rarāja śailodyatavṛkṣahastam | [Rām, Yu, 49 37.1]
gireḥ samīpānugataṃ yathaiva mahanmahāmbhodharajālam ugram | [Rām, Yu, 49 37.2]
{Rām, Yu, 50}
sa tu rākṣasaśārdūlo nidrāmadasamākulaḥ | [Rām, Yu, 50 1.1]
rājamārgaṃ śriyā juṣṭaṃ yayau vipulavikramaḥ | [Rām, Yu, 50 1.2]
rākṣasānāṃ sahasraiśca vṛtaḥ paramadurjayaḥ | [Rām, Yu, 50 2.1]
gṛhebhyaḥ puṣpavarṣeṇa kīryamāṇastadā yayau | [Rām, Yu, 50 2.2]
sa hemajālavitataṃ bhānubhāsvaradarśanam | [Rām, Yu, 50 3.1]
dadarśa vipulaṃ ramyaṃ rākṣasendraniveśanam | [Rām, Yu, 50 3.2]
sa tat tadā sūrya ivābhrajālaṃ praviśya rakṣo'dhipater niveśanam | [Rām, Yu, 50 4.1]
dadarśa dūre 'grajam āsanasthaṃ svayambhuvaṃ śakra ivāsanastham | [Rām, Yu, 50 4.2]
so 'bhigamya gṛhaṃ bhrātuḥ kakṣyām abhivigāhya ca | [Rām, Yu, 50 5.1]
dadarśodvignam āsīnaṃ vimāne puṣpake gurum | [Rām, Yu, 50 5.2]
atha dṛṣṭvā daśagrīvaḥ kumbhakarṇam upasthitam | [Rām, Yu, 50 6.1]
tūrṇam utthāya saṃhṛṣṭaḥ saṃnikarṣam upānayat | [Rām, Yu, 50 6.2]
athāsīnasya paryaṅke kumbhakarṇo mahābalaḥ | [Rām, Yu, 50 7.1]
bhrātur vavande caraṇau kiṃ kṛtyam iti cābravīt | [Rām, Yu, 50 7.2]
utpatya cainaṃ mudito rāvaṇaḥ pariṣasvaje | [Rām, Yu, 50 7.3]
sa bhrātrā sampariṣvakto yathāvaccābhinanditaḥ | [Rām, Yu, 50 8.1]
kumbhakarṇaḥ śubhaṃ divyaṃ pratipede varāsanam | [Rām, Yu, 50 8.2]
sa tadāsanam āśritya kumbhakarṇo mahābalaḥ | [Rām, Yu, 50 9.1]
saṃraktanayanaḥ kopād rāvaṇaṃ vākyam abravīt | [Rām, Yu, 50 9.2]
kimartham aham ādṛtya tvayā rājan prabodhitaḥ | [Rām, Yu, 50 10.1]
śaṃsa kasmād bhayaṃ te 'sti ko 'dya preto bhaviṣyati | [Rām, Yu, 50 10.2]
bhrātaraṃ rāvaṇaḥ kruddhaṃ kumbhakarṇam avasthitam | [Rām, Yu, 50 11.1]
īṣat tu parivṛttābhyāṃ netrābhyāṃ vākyam abravīt | [Rām, Yu, 50 11.2]
adya te sumahān kālaḥ śayānasya mahābala | [Rām, Yu, 50 12.1]
sukhitastvaṃ na jānīṣe mama rāmakṛtaṃ bhayam | [Rām, Yu, 50 12.2]
eṣa dāśarathī rāmaḥ sugrīvasahito balī | [Rām, Yu, 50 13.1]
samudraṃ sabalastīrtvā mūlaṃ naḥ parikṛntati | [Rām, Yu, 50 13.2]
hanta paśyasva laṅkāyā vanānyupavanāni ca | [Rām, Yu, 50 14.1]
setunā sukham āgamya vānaraikārṇavaṃ kṛtam | [Rām, Yu, 50 14.2]
ye rākṣasā mukhyatamā hatāste vānarair yudhi | [Rām, Yu, 50 15.1]
vānarāṇāṃ kṣayaṃ yuddhe na paśyāmi kadācana | [Rām, Yu, 50 15.2]
sarvakṣapitakośaṃ ca sa tvam abhyavapadya mām | [Rām, Yu, 50 16.1]
trāyasvemāṃ purīṃ laṅkāṃ bālavṛddhāvaśeṣitām | [Rām, Yu, 50 16.2]
bhrātur arthe mahābāho kuru karma suduṣkaram | [Rām, Yu, 50 17.1]
mayaivaṃ noktapūrvo hi kaścid bhrātaḥ paraṃtapa | [Rām, Yu, 50 17.2]
tvayyasti mama ca snehaḥ parā saṃbhāvanā ca me | [Rām, Yu, 50 17.3]
devāsuravimardeṣu bahuśo rākṣasarṣabha | [Rām, Yu, 50 18.1]
tvayā devāḥ prativyūhya nirjitāścāsurā yudhi | [Rām, Yu, 50 18.2]
na hi te sarvabhūteṣu dṛśyate sadṛśo balī | [Rām, Yu, 50 18.3]
kuruṣva me priyahitam etad uttamaṃ yathāpriyaṃ priyaraṇa bāndhavapriya | [Rām, Yu, 50 19.1]
svatejasā vidhama sapatnavāhinīṃ śaradghanaṃ pavana ivodyato mahān | [Rām, Yu, 50 19.2]
{Rām, Yu, 51}
tasya rākṣasarājasya niśamya paridevitam | [Rām, Yu, 51 1.1]
kumbhakarṇo babhāṣe 'tha vacanaṃ prajahāsa ca | [Rām, Yu, 51 1.2]
dṛṣṭo doṣo hi yo 'smābhiḥ purā mantravinirṇaye | [Rām, Yu, 51 2.1]
hiteṣvanabhiyuktena so 'yam āsāditastvayā | [Rām, Yu, 51 2.2]
śīghraṃ khalvabhyupetaṃ tvāṃ phalaṃ pāpasya karmaṇaḥ | [Rām, Yu, 51 3.1]
nirayeṣveva patanaṃ yathā duṣkṛtakarmaṇaḥ | [Rām, Yu, 51 3.2]
prathamaṃ vai mahārāja kṛtyam etad acintitam | [Rām, Yu, 51 4.1]
kevalaṃ vīryadarpeṇa nānubandho vicāritaḥ | [Rām, Yu, 51 4.2]
yaḥ paścāt pūrvakāryāṇi kuryād aiśvaryam āsthitaḥ | [Rām, Yu, 51 5.1]
pūrvaṃ cottarakāryāṇi na sa veda nayānayau | [Rām, Yu, 51 5.2]
deśakālavihīnāni karmāṇi viparītavat | [Rām, Yu, 51 6.1]
kriyamāṇāni duṣyanti havīṃṣyaprayateṣviva | [Rām, Yu, 51 6.2]
trayāṇāṃ pañcadhā yogaṃ karmaṇāṃ yaḥ prapaśyati | [Rām, Yu, 51 7.1]
sacivaiḥ samayaṃ kṛtvā sa sabhye vartate pathi | [Rām, Yu, 51 7.2]
yathāgamaṃ ca yo rājā samayaṃ vicikīrṣati | [Rām, Yu, 51 8.1]
budhyate sacivān buddhyā suhṛdaścānupaśyati | [Rām, Yu, 51 8.2]
dharmam arthaṃ ca kāmaṃ ca sarvān vā rakṣasāṃ pate | [Rām, Yu, 51 9.1]
bhajate puruṣaḥ kāle trīṇi dvandvāni vā punaḥ | [Rām, Yu, 51 9.2]
triṣu caiteṣu yacchreṣṭhaṃ śrutvā tannāvabudhyate | [Rām, Yu, 51 10.1]
rājā vā rājamātro vā vyarthaṃ tasya bahuśrutam | [Rām, Yu, 51 10.2]
upapradānaṃ sāntvaṃ vā bhedaṃ kāle ca vikramam | [Rām, Yu, 51 11.1]
yogaṃ ca rakṣasāṃ śreṣṭha tāvubhau ca nayānayau | [Rām, Yu, 51 11.2]
kāle dharmārthakāmān yaḥ saṃmantrya sacivaiḥ saha | [Rām, Yu, 51 12.1]
niṣevetātmavāṃl loke na sa vyasanam āpnuyāt | [Rām, Yu, 51 12.2]
hitānubandham ālokya kāryākāryam ihātmanaḥ | [Rām, Yu, 51 13.1]
rājā sahārthatattvajñaiḥ sacivaiḥ saha jīvati | [Rām, Yu, 51 13.2]
anabhijñāya śāstrārthān puruṣāḥ paśubuddhayaḥ | [Rām, Yu, 51 14.1]
prāgalbhyād vaktum icchanti mantreṣvabhyantarīkṛtāḥ | [Rām, Yu, 51 14.2]
aśāstraviduṣāṃ teṣāṃ na kāryam ahitaṃ vacaḥ | [Rām, Yu, 51 15.1]
arthaśāstrānabhijñānāṃ vipulāṃ śriyam icchatām | [Rām, Yu, 51 15.2]
ahitaṃ ca hitākāraṃ dhārṣṭyājjalpanti ye narāḥ | [Rām, Yu, 51 16.1]
avekṣya mantrabāhyāste kartavyāḥ kṛtyadūṣaṇāḥ | [Rām, Yu, 51 16.2]
vināśayanto bhartāraṃ sahitāḥ śatrubhir budhaiḥ | [Rām, Yu, 51 17.1]
viparītāni kṛtyāni kārayantīha mantriṇaḥ | [Rām, Yu, 51 17.2]
tān bhartā mitrasaṃkāśān amitrānmantranirṇaye | [Rām, Yu, 51 18.1]
vyavahāreṇa jānīyāt sacivān upasaṃhitān | [Rām, Yu, 51 18.2]
capalasyeha kṛtyāni sahasānupradhāvataḥ | [Rām, Yu, 51 19.1]
chidram anye prapadyante krauñcasya kham iva dvijāḥ | [Rām, Yu, 51 19.2]
yo hi śatrum avajñāya nātmānam abhirakṣati | [Rām, Yu, 51 20.1]
avāpnoti hi so 'narthān sthānācca vyavaropyate | [Rām, Yu, 51 20.2]
tat tu śrutvā daśagrīvaḥ kumbhakarṇasya bhāṣitam | [Rām, Yu, 51 21.1]
bhrukuṭiṃ caiva saṃcakre kruddhaścainam uvāca ha | [Rām, Yu, 51 21.2]
mānyo gurur ivācāryaḥ kiṃ māṃ tvam anuśāsasi | [Rām, Yu, 51 22.1]
kim evaṃ vākśramaṃ kṛtvā kāle yuktaṃ vidhīyatām | [Rām, Yu, 51 22.2]
vibhramāccittamohād vā balavīryāśrayeṇa vā | [Rām, Yu, 51 23.1]
nābhipannam idānīṃ yad vyarthāstasya punaḥ kṛthāḥ | [Rām, Yu, 51 23.2]
asmin kāle tu yad yuktaṃ tad idānīṃ vidhīyatām | [Rām, Yu, 51 24.1]
mamāpanayajaṃ doṣaṃ vikrameṇa samīkuru | [Rām, Yu, 51 24.2]
yadi khalvasti me sneho bhrātṛtvaṃ vāvagacchasi | [Rām, Yu, 51 25.1]
yadi vā kāryam etat te hṛdi kāryatamaṃ matam | [Rām, Yu, 51 25.2]
sa suhṛd yo vipannārthaṃ dīnam abhyavapadyate | [Rām, Yu, 51 26.1]
sa bandhur yo 'panīteṣu sāhāyyāyopakalpate | [Rām, Yu, 51 26.2]
tam athaivaṃ bruvāṇaṃ tu vacanaṃ dhīradāruṇam | [Rām, Yu, 51 27.1]
ruṣṭo 'yam iti vijñāya śanaiḥ ślakṣṇam uvāca ha | [Rām, Yu, 51 27.2]
atīva hi samālakṣya bhrātaraṃ kṣubhitendriyam | [Rām, Yu, 51 28.1]
kumbhakarṇaḥ śanair vākyaṃ babhāṣe parisāntvayan | [Rām, Yu, 51 28.2]
alaṃ rākṣasarājendra saṃtāpam upapadya te | [Rām, Yu, 51 29.1]
roṣaṃ ca samparityajya svastho bhavitum arhasi | [Rām, Yu, 51 29.2]
naitanmanasi kartavyaṃ mayi jīvati pārthiva | [Rām, Yu, 51 30.1]
tam ahaṃ nāśayiṣyāmi yatkṛte paritapyase | [Rām, Yu, 51 30.2]
avaśyaṃ tu hitaṃ vācyaṃ sarvāvasthaṃ mayā tava | [Rām, Yu, 51 31.1]
bandhubhāvād abhihitaṃ bhrātṛsnehācca pārthiva | [Rām, Yu, 51 31.2]
sadṛśaṃ yat tu kāle 'smin kartuṃ snigdhena bandhunā | [Rām, Yu, 51 32.1]
śatrūṇāṃ kadanaṃ paśya kriyamāṇaṃ mayā raṇe | [Rām, Yu, 51 32.2]
adya paśya mahābāho mayā samaramūrdhani | [Rām, Yu, 51 33.1]
hate rāme saha bhrātrā dravantīṃ harivāhinīm | [Rām, Yu, 51 33.2]
adya rāmasya tad dṛṣṭvā mayānītaṃ raṇācchiraḥ | [Rām, Yu, 51 34.1]
sukhībhava mahābāho sītā bhavatu duḥkhitā | [Rām, Yu, 51 34.2]
adya rāmasya paśyantu nidhanaṃ sumahat priyam | [Rām, Yu, 51 35.1]
laṅkāyāṃ rākṣasāḥ sarve ye te nihatabāndhavāḥ | [Rām, Yu, 51 35.2]
adya śokaparītānāṃ svabandhuvadhakāraṇāt | [Rām, Yu, 51 36.1]
śatror yudhi vināśena karomyasrapramārjanam | [Rām, Yu, 51 36.2]
adya parvatasaṃkāśaṃ sasūryam iva toyadam | [Rām, Yu, 51 37.1]
vikīrṇaṃ paśya samare sugrīvaṃ plavageśvaram | [Rām, Yu, 51 37.2]
na paraḥ preṣaṇīyaste yuddhāyātulavikrama | [Rām, Yu, 51 38.1]
aham utsādayiṣyāmi śatrūṃstava mahābala | [Rām, Yu, 51 38.2]
yadi śakro yadi yamo yadi pāvakamārutau | [Rām, Yu, 51 39.1]
tān ahaṃ yodhayiṣyāmi kuberavaruṇāvapi | [Rām, Yu, 51 39.2]
girimātraśarīrasya śitaśūladharasya me | [Rām, Yu, 51 40.1]
nardatastīkṣṇadaṃṣṭrasya bibhīyācca puraṃdaraḥ | [Rām, Yu, 51 40.2]
athavā tyaktaśastrasya mṛdgatastarasā ripūn | [Rām, Yu, 51 41.1]
na me pratimukhe kaścicchaktaḥ sthātuṃ jijīviṣuḥ | [Rām, Yu, 51 41.2]
naiva śaktyā na gadayā nāsinā na śitaiḥ śaraiḥ | [Rām, Yu, 51 42.1]
hastābhyām eva saṃrabdho haniṣyāmyapi vajriṇam | [Rām, Yu, 51 42.2]
yadi me muṣṭivegaṃ sa rāghavo 'dya sahiṣyati | [Rām, Yu, 51 43.1]
tataḥ pāsyanti bāṇaughā rudhiraṃ rāghavasya te | [Rām, Yu, 51 43.2]
cintayā bādhyase rājan kimarthaṃ mayi tiṣṭhati | [Rām, Yu, 51 44.1]
so 'haṃ śatruvināśāya tava niryātum udyataḥ | [Rām, Yu, 51 44.2]
muñca rāmād bhayaṃ rājan haniṣyāmīha saṃyuge | [Rām, Yu, 51 45.1]
rāghavaṃ lakṣmaṇaṃ caiva sugrīvaṃ ca mahābalam | [Rām, Yu, 51 45.2]
asādhāraṇam icchāmi tava dātuṃ mahad yaśaḥ | [Rām, Yu, 51 45.3]
vadhena te dāśaratheḥ sukhāvahaṃ sukhaṃ samāhartum ahaṃ vrajāmi | [Rām, Yu, 51 46.1]
nihatya rāmaṃ saha lakṣmaṇena khādāmi sarvān hariyūthamukhyān | [Rām, Yu, 51 46.2]
ramasva kāmaṃ piba cāgryavāruṇīṃ kuruṣva kṛtyāni vinīyatāṃ jvaraḥ | [Rām, Yu, 51 47.1]
mayādya rāme gamite yamakṣayaṃ cirāya sītā vaśagā bhaviṣyati | [Rām, Yu, 51 47.2]
{Rām, Yu, 52}
tad uktam atikāyasya balino bāhuśālinaḥ | [Rām, Yu, 52 1.1]
kumbhakarṇasya vacanaṃ śrutvovāca mahodaraḥ | [Rām, Yu, 52 1.2]
kumbhakarṇakule jāto dhṛṣṭaḥ prākṛtadarśanaḥ | [Rām, Yu, 52 2.1]
avalipto na śaknoṣi kṛtyaṃ sarvatra veditum | [Rām, Yu, 52 2.2]
na hi rājā na jānīte kumbhakarṇa nayānayau | [Rām, Yu, 52 3.1]
tvaṃ tu kaiśorakāddhṛṣṭaḥ kevalaṃ vaktum icchasi | [Rām, Yu, 52 3.2]
sthānaṃ vṛddhiṃ ca hāniṃ ca deśakālavibhāgavit | [Rām, Yu, 52 4.1]
ātmanaśca pareṣāṃ ca budhyate rākṣasarṣabha | [Rām, Yu, 52 4.2]
yat tu śakyaṃ balavatā kartuṃ prākṛtabuddhinā | [Rām, Yu, 52 5.1]
anupāsitavṛddhena kaḥ kuryāt tādṛśaṃ budhaḥ | [Rām, Yu, 52 5.2]
yāṃstu dharmārthakāmāṃstvaṃ bravīṣi pṛthagāśrayān | [Rām, Yu, 52 6.1]
anuboddhuṃ svabhāvena na hi lakṣaṇam asti te | [Rām, Yu, 52 6.2]
karma caiva hi sarveṣāṃ kāraṇānāṃ prayojanam | [Rām, Yu, 52 7.1]
śreyaḥ pāpīyasāṃ cātra phalaṃ bhavati karmaṇām | [Rām, Yu, 52 7.2]
niḥśreyasaphalāveva dharmārthāvitarāvapi | [Rām, Yu, 52 8.1]
adharmānarthayoḥ prāptiḥ phalaṃ ca pratyavāyikam | [Rām, Yu, 52 8.2]
aihalaukikapāratryaṃ karma puṃbhir niṣevyate | [Rām, Yu, 52 9.1]
karmāṇyapi tu kalpyāni labhate kāmam āsthitaḥ | [Rām, Yu, 52 9.2]
tatra kﾱptam idaṃ rājñā hṛdi kāryaṃ mataṃ ca naḥ | [Rām, Yu, 52 10.1]
śatrau hi sāhasaṃ yat syāt kim ivātrāpanīyate | [Rām, Yu, 52 10.2]
ekasyaivābhiyāne tu hetur yaḥ prakṛtastvayā | [Rām, Yu, 52 11.1]
tatrāpyanupapannaṃ te vakṣyāmi yad asādhu ca | [Rām, Yu, 52 11.2]
yena pūrvaṃ janasthāne bahavo 'tibalā hatāḥ | [Rām, Yu, 52 12.1]
rākṣasā rāghavaṃ taṃ tvaṃ katham eko jayiṣyasi | [Rām, Yu, 52 12.2]
ye purā nirjitāstena janasthāne mahaujasaḥ | [Rām, Yu, 52 13.1]
rākṣasāṃstān pure sarvān bhītān adyāpi paśyasi | [Rām, Yu, 52 13.2]
taṃ siṃham iva saṃkruddhaṃ rāmaṃ daśarathātmajam | [Rām, Yu, 52 14.1]
sarpaṃ suptam ivābuddhyā prabodhayitum icchasi | [Rām, Yu, 52 14.2]
jvalantaṃ tejasā nityaṃ krodhena ca durāsadam | [Rām, Yu, 52 15.1]
kastaṃ mṛtyum ivāsahyam āsādayitum arhati | [Rām, Yu, 52 15.2]
saṃśayastham idaṃ sarvaṃ śatroḥ pratisamāsane | [Rām, Yu, 52 16.1]
ekasya gamanaṃ tatra na hi me rocate tava | [Rām, Yu, 52 16.2]
hīnārthastu samṛddhārthaṃ ko ripuṃ prākṛto yathā | [Rām, Yu, 52 17.1]
niścitaṃ jīvitatyāge vaśam ānetum icchati | [Rām, Yu, 52 17.2]
yasya nāsti manuṣyeṣu sadṛśo rākṣasottama | [Rām, Yu, 52 18.1]
katham āśaṃsase yoddhuṃ tulyenendravivasvatoḥ | [Rām, Yu, 52 18.2]
evam uktvā tu saṃrabdhaṃ kumbhakarṇaṃ mahodaraḥ | [Rām, Yu, 52 19.1]
uvāca rakṣasāṃ madhye rāvaṇaṃ lokarāvaṇam | [Rām, Yu, 52 19.2]
labdhvā punastāṃ vaidehīṃ kimarthaṃ tvaṃ prajalpasi | [Rām, Yu, 52 20.1]
yadecchasi tadā sītā vaśagā te bhaviṣyati | [Rām, Yu, 52 20.2]
dṛṣṭaḥ kaścid upāyo me sītopasthānakārakaḥ | [Rām, Yu, 52 21.1]
rucitaścet svayā buddhyā rākṣaseśvara taṃ śṛṇu | [Rām, Yu, 52 21.2]
ahaṃ dvijihvaḥ saṃhrādī kumbhakarṇo vitardanaḥ | [Rām, Yu, 52 22.1]
pañca rāmavadhāyaite niryāntītyavaghoṣaya | [Rām, Yu, 52 22.2]
tato gatvā vayaṃ yuddhaṃ dāsyāmastasya yatnataḥ | [Rām, Yu, 52 23.1]
jeṣyāmo yadi te śatrūnnopāyaiḥ kṛtyam asti naḥ | [Rām, Yu, 52 23.2]
atha jīvati naḥ śatrur vayaṃ ca kṛtasaṃyugāḥ | [Rām, Yu, 52 24.1]
tataḥ samabhipatsyāmo manasā yat samīkṣitum | [Rām, Yu, 52 24.2]
vayaṃ yuddhād ihaiṣyāmo rudhireṇa samukṣitāḥ | [Rām, Yu, 52 25.1]
vidārya svatanuṃ bāṇai rāmanāmāṅkitaiḥ śitaiḥ | [Rām, Yu, 52 25.2]
bhakṣito rāghavo 'smābhir lakṣmaṇaśceti vādinaḥ | [Rām, Yu, 52 26.1]
tava pādau grahīṣyāmastvaṃ naḥ kāmaṃ prapūraya | [Rām, Yu, 52 26.2]
tato 'vaghoṣaya pure gajaskandhena pārthiva | [Rām, Yu, 52 27.1]
hato rāmaḥ saha bhrātrā sasainya iti sarvataḥ | [Rām, Yu, 52 27.2]
prīto nāma tato bhūtvā bhṛtyānāṃ tvam ariṃdama | [Rām, Yu, 52 28.1]
bhogāṃśca parivārāṃśca kāmāṃśca vasu dāpaya | [Rām, Yu, 52 28.2]
tato mālyāni vāsāṃsi vīrāṇām anulepanam | [Rām, Yu, 52 29.1]
peyaṃ ca bahu yodhebhyaḥ svayaṃ ca muditaḥ piba | [Rām, Yu, 52 29.2]
tato 'smin bahulībhūte kaulīne sarvato gate | [Rām, Yu, 52 30.1]
praviśyāśvāsya cāpi tvaṃ sītāṃ rahasi sāntvaya | [Rām, Yu, 52 30.2]
dhanadhānyaiśca kāmaiśca ratnaiścaināṃ pralobhaya | [Rām, Yu, 52 30.3]
anayopadhayā rājan bhayaśokānubandhayā | [Rām, Yu, 52 31.1]
akāmā tvadvaśaṃ sītā naṣṭanāthā gamiṣyati | [Rām, Yu, 52 31.2]
rañjanīyaṃ hi bhartāraṃ vinaṣṭam avagamya sā | [Rām, Yu, 52 32.1]
nairāśyāt strīlaghutvācca tvadvaśaṃ pratipatsyate | [Rām, Yu, 52 32.2]
sā purā sukhasaṃvṛddhā sukhārhā duḥkhakarṣitā | [Rām, Yu, 52 33.1]
tvayyadhīnaḥ sukhaṃ jñātvā sarvathopagamiṣyati | [Rām, Yu, 52 33.2]
etat sunītaṃ mama darśanena rāmaṃ hi dṛṣṭvaiva bhaved anarthaḥ | [Rām, Yu, 52 34.1]
ihaiva te setsyati motsuko bhūr mahān ayuddhena sukhasya lābhaḥ | [Rām, Yu, 52 34.2]
anaṣṭasainyo hyanavāptasaṃśayo ripūn ayuddhena jayañ janādhipa | [Rām, Yu, 52 35.1]
yaśaśca puṇyaṃ ca mahanmahīpate śriyaṃ ca kīrtiṃ ca ciraṃ samaśnute | [Rām, Yu, 52 35.2]
{Rām, Yu, 53}
sa tathoktastu nirbhartsya kumbhakarṇo mahodaram | [Rām, Yu, 53 1.1]
abravīd rākṣasaśreṣṭhaṃ bhrātaraṃ rāvaṇaṃ tataḥ | [Rām, Yu, 53 1.2]
so 'haṃ tava bhayaṃ ghoraṃ vadhāt tasya durātmanaḥ | [Rām, Yu, 53 2.1]
rāmasyādya pramārjāmi nirvairastvaṃ sukhībhava | [Rām, Yu, 53 2.2]
garjanti na vṛthā śūrā nirjalā iva toyadāḥ | [Rām, Yu, 53 3.1]
paśya saṃpādyamānaṃ tu garjitaṃ yudhi karmaṇā | [Rām, Yu, 53 3.2]
na marṣayati cātmānaṃ saṃbhāvayati nātmanā | [Rām, Yu, 53 4.1]
adarśayitvā śūrāstu karma kurvanti duṣkaram | [Rām, Yu, 53 4.2]
viklavānām abuddhīnāṃ rājñāṃ paṇḍitamāninām | [Rām, Yu, 53 5.1]
śṛṇvatām ādita idaṃ tvadvidhānāṃ mahodara | [Rām, Yu, 53 5.2]
yuddhe kāpuruṣair nityaṃ bhavadbhiḥ priyavādibhiḥ | [Rām, Yu, 53 6.1]
rājānam anugacchadbhiḥ kṛtyam etad vināśitam | [Rām, Yu, 53 6.2]
rājaśeṣā kṛtā laṅkā kṣīṇaḥ kośo balaṃ hatam | [Rām, Yu, 53 7.1]
rājānam imam āsādya suhṛccihnam amitrakam | [Rām, Yu, 53 7.2]
eṣa niryāmyahaṃ yuddham udyataḥ śatrunirjaye | [Rām, Yu, 53 8.1]
durnayaṃ bhavatām adya samīkartuṃ mahāhave | [Rām, Yu, 53 8.2]
evam uktavato vākyaṃ kumbhakarṇasya dhīmataḥ | [Rām, Yu, 53 9.1]
pratyuvāca tato vākyaṃ prahasan rākṣasādhipaḥ | [Rām, Yu, 53 9.2]
mahodaro 'yaṃ rāmāt tu paritrasto na saṃśayaḥ | [Rām, Yu, 53 10.1]
na hi rocayate tāta yuddhaṃ yuddhaviśārada | [Rām, Yu, 53 10.2]
kaścinme tvatsamo nāsti sauhṛdena balena ca | [Rām, Yu, 53 11.1]
gaccha śatruvadhāya tvaṃ kumbhakarṇa jayāya ca | [Rām, Yu, 53 11.2]
ādade niśitaṃ śūlaṃ vegācchatrunibarhaṇaḥ | [Rām, Yu, 53 12.1]
sarvakālāyasaṃ dīptaṃ taptakāñcanabhūṣaṇam | [Rām, Yu, 53 12.2]
indrāśanisamaṃ bhīmaṃ vajrapratimagauravam | [Rām, Yu, 53 13.1]
devadānavagandharvayakṣakiṃnarasūdanam | [Rām, Yu, 53 13.2]
raktamālyamahādāma svataścodgatapāvakam | [Rām, Yu, 53 14.1]
ādāya niśitaṃ śūlaṃ śatruśoṇitarañjitam | [Rām, Yu, 53 14.2]
kumbhakarṇo mahātejā rāvaṇaṃ vākyam abravīt | [Rām, Yu, 53 14.3]
gamiṣyāmyaham ekākī tiṣṭhatviha balaṃ mahat | [Rām, Yu, 53 15.1]
adya tān kṣudhitaḥ kruddho bhakṣayiṣyāmi vānarān | [Rām, Yu, 53 15.2]
kumbhakarṇavacaḥ śrutvā rāvaṇo vākyam abravīt | [Rām, Yu, 53 16.1]
sainyaiḥ parivṛto gaccha śūlamudgalapāṇibhiḥ | [Rām, Yu, 53 16.2]
vānarā hi mahātmānaḥ śīghrāśca vyavasāyinaḥ | [Rām, Yu, 53 17.1]
ekākinaṃ pramattaṃ vā nayeyur daśanaiḥ kṣayam | [Rām, Yu, 53 17.2]
tasmāt paramadurdharṣaiḥ sainyaiḥ parivṛto vraja | [Rām, Yu, 53 18.1]
rakṣasām ahitaṃ sarvaṃ śatrupakṣaṃ nisūdaya | [Rām, Yu, 53 18.2]
athāsanāt samutpatya srajaṃ maṇikṛtāntarām | [Rām, Yu, 53 19.1]
ābabandha mahātejāḥ kumbhakarṇasya rāvaṇaḥ | [Rām, Yu, 53 19.2]
aṅgadān aṅgulīveṣṭān varāṇyābharaṇāni ca | [Rām, Yu, 53 20.1]
hāraṃ ca śaśisaṃkāśam ābabandha mahātmanaḥ | [Rām, Yu, 53 20.2]
divyāni ca sugandhīni mālyadāmāni rāvaṇaḥ | [Rām, Yu, 53 21.1]
śrotre cāsañjayāmāsa śrīmatī cāsya kuṇḍale | [Rām, Yu, 53 21.2]
kāñcanāṅgadakeyūro niṣkābharaṇabhūṣitaḥ | [Rām, Yu, 53 22.1]
kumbhakarṇo bṛhatkarṇaḥ suhuto 'gnir ivābabhau | [Rām, Yu, 53 22.2]
śroṇīsūtreṇa mahatā mecakena virājitaḥ | [Rām, Yu, 53 23.1]
amṛtotpādane naddho bhujaṃgeneva mandaraḥ | [Rām, Yu, 53 23.2]
sa kāñcanaṃ bhārasahaṃ nivātaṃ vidyutprabhaṃ dīptam ivātmabhāsā | [Rām, Yu, 53 24.1]
ābadhyamānaḥ kavacaṃ rarāja saṃdhyābhrasaṃvīta ivādrirājaḥ | [Rām, Yu, 53 24.2]
sarvābharaṇanaddhāṅgaḥ śūlapāṇiḥ sa rākṣasaḥ | [Rām, Yu, 53 25.1]
trivikramakṛtotsāho nārāyaṇa ivābabhau | [Rām, Yu, 53 25.2]
bhrātaraṃ sampariṣvajya kṛtvā cāpi pradakṣiṇam | [Rām, Yu, 53 26.1]
praṇamya śirasā tasmai sampratasthe mahābalaḥ | [Rām, Yu, 53 26.2]
tam āśīrbhiḥ praśastābhiḥ preṣayāmāsa rāvaṇaḥ | [Rām, Yu, 53 26.3]
śaṅkhadundubhinirghoṣaiḥ sainyaiścāpi varāyudhaiḥ | [Rām, Yu, 53 27.1]
taṃ gajaiśca turaṃgaiśca syandanaiścāmbudasvanaiḥ | [Rām, Yu, 53 27.2]
anujagmur mahātmānaṃ rathino rathināṃ varam | [Rām, Yu, 53 27.3]
sarpair uṣṭraiḥ kharair aśvaiḥ siṃhadvipamṛgadvijaiḥ | [Rām, Yu, 53 28.1]
anujagmuśca taṃ ghoraṃ kumbhakarṇaṃ mahābalam | [Rām, Yu, 53 28.2]
sa puṣpavarṇair avakīryamāṇo dhṛtātapatraḥ śitaśūlapāṇiḥ | [Rām, Yu, 53 29.1]
madotkaṭaḥ śoṇitagandhamatto viniryayau dānavadevaśatruḥ | [Rām, Yu, 53 29.2]
padātayaśca bahavo mahānādā mahābalāḥ | [Rām, Yu, 53 30.1]
anvayū rākṣasā bhīmā bhīmākṣāḥ śastrapāṇayaḥ | [Rām, Yu, 53 30.2]
raktākṣāḥ sumahākāyā nīlāñjanacayopamāḥ | [Rām, Yu, 53 31.1]
śūlān udyamya khaḍgāṃśca niśitāṃśca paraśvadhān | [Rām, Yu, 53 31.2]
bahuvyāmāṃśca vipulān kṣepaṇīyān durāsadān | [Rām, Yu, 53 32.1]
tālaskandhāṃśca vipulān kṣepaṇīyān durāsadān | [Rām, Yu, 53 32.2]
athānyad vapur ādāya dāruṇaṃ lomaharṣaṇam | [Rām, Yu, 53 33.1]
niṣpapāta mahātejāḥ kumbhakarṇo mahābalaḥ | [Rām, Yu, 53 33.2]
dhanuḥśataparīṇāhaḥ sa ṣaṭśatasamucchritaḥ | [Rām, Yu, 53 34.1]
raudraḥ śakaṭacakrākṣo mahāparvatasaṃnibhaḥ | [Rām, Yu, 53 34.2]
saṃnipatya ca rakṣāṃsi dagdhaśailopamo mahān | [Rām, Yu, 53 35.1]
kumbhakarṇo mahāvaktraḥ prahasann idam abravīt | [Rām, Yu, 53 35.2]
adya vānaramukhyānāṃ tāni yūthāni bhāgaśaḥ | [Rām, Yu, 53 36.1]
nirdahiṣyāmi saṃkruddhaḥ śalabhān iva pāvakaḥ | [Rām, Yu, 53 36.2]
nāparādhyanti me kāmaṃ vānarā vanacāriṇaḥ | [Rām, Yu, 53 37.1]
jātir asmadvidhānāṃ sā purodyānavibhūṣaṇam | [Rām, Yu, 53 37.2]
purarodhasya mūlaṃ tu rāghavaḥ sahalakṣmaṇaḥ | [Rām, Yu, 53 38.1]
hate tasmin hataṃ sarvaṃ taṃ vadhiṣyāmi saṃyuge | [Rām, Yu, 53 38.2]
evaṃ tasya bruvāṇasya kumbhakarṇasya rākṣasāḥ | [Rām, Yu, 53 39.1]
nādaṃ cakrur mahāghoraṃ kampayanta ivārṇavam | [Rām, Yu, 53 39.2]
tasya niṣpatatastūrṇaṃ kumbhakarṇasya dhīmataḥ | [Rām, Yu, 53 40.1]
babhūvur ghorarūpāṇi nimittāni samantataḥ | [Rām, Yu, 53 40.2]
ulkāśaniyutā meghā vineduśca sudāruṇāḥ | [Rām, Yu, 53 41.1]
sasāgaravanā caiva vasudhā samakampata | [Rām, Yu, 53 41.2]
ghorarūpāḥ śivā neduḥ sajvālakavalair mukhaiḥ | [Rām, Yu, 53 42.1]
maṇḍalānyapasavyāni babandhuśca vihaṃgamāḥ | [Rām, Yu, 53 42.2]
niṣpapāta ca gṛdhro 'sya śūle vai pathi gacchataḥ | [Rām, Yu, 53 43.1]
prāsphurannayanaṃ cāsya savyo bāhur akampata | [Rām, Yu, 53 43.2]
niṣpapāta tadā colkā jvalantī bhīmanisvanā | [Rām, Yu, 53 44.1]
ādityo niṣprabhaścāsīnna pravāti sukho 'nilaḥ | [Rām, Yu, 53 44.2]
acintayanmahotpātān utthitāṃllomaharṣaṇān | [Rām, Yu, 53 45.1]
niryayau kumbhakarṇastu kṛtāntabalacoditaḥ | [Rām, Yu, 53 45.2]
sa laṅghayitvā prākāraṃ padbhyāṃ parvatasaṃnibhaḥ | [Rām, Yu, 53 46.1]
dadarśābhraghanaprakhyaṃ vānarānīkam adbhutam | [Rām, Yu, 53 46.2]
te dṛṣṭvā rākṣasaśreṣṭhaṃ vānarāḥ parvatopamam | [Rām, Yu, 53 47.1]
vāyununnā iva ghanā yayuḥ sarvā diśastadā | [Rām, Yu, 53 47.2]
tad vānarānīkam atipracaṇḍaṃ diśo dravad bhinnam ivābhrajālam | [Rām, Yu, 53 48.1]
sa kumbhakarṇaḥ samavekṣya harṣān nanāda bhūyo ghanavad ghanābhaḥ | [Rām, Yu, 53 48.2]
te tasya ghoraṃ ninadaṃ niśamya yathā ninādaṃ divi vāridasya | [Rām, Yu, 53 49.1]
petur dharaṇyāṃ bahavaḥ plavaṃgā nikṛttamūlā iva sālavṛkṣāḥ | [Rām, Yu, 53 49.2]
vipulaparighavān sa kumbhakarṇo ripunidhanāya viniḥsṛto mahātmā | [Rām, Yu, 53 50.1]
kapigaṇabhayam ādadat subhīmaṃ prabhur iva kiṃkaradaṇḍavān yugānte | [Rām, Yu, 53 50.2]
{Rām, Yu, 54}
sa nanāda mahānādaṃ samudram abhinādayan | [Rām, Yu, 54 1.1]
janayann iva nirghātān vidhamann iva parvatān | [Rām, Yu, 54 1.2]
tam avadhyaṃ maghavatā yamena varuṇena ca | [Rām, Yu, 54 2.1]
prekṣya bhīmākṣam āyāntaṃ vānarā vipradudruvuḥ | [Rām, Yu, 54 2.2]
tāṃstu vidravato dṛṣṭvā vāliputro 'ṅgado 'bravīt | [Rām, Yu, 54 3.1]
nalaṃ nīlaṃ gavākṣaṃ ca kumudaṃ ca mahābalam | [Rām, Yu, 54 3.2]
ātmānam atra vismṛtya vīryāṇyabhijanāni ca | [Rām, Yu, 54 4.1]
kva gacchata bhayatrastāḥ prākṛtā harayo yathā | [Rām, Yu, 54 4.2]
sādhu saumyā nivartadhvaṃ kiṃ prāṇān parirakṣatha | [Rām, Yu, 54 5.1]
nālaṃ yuddhāya vai rakṣo mahatīyaṃ vibhīṣikā | [Rām, Yu, 54 5.2]
mahatīm utthitām enāṃ rākṣasānāṃ vibhīṣikām | [Rām, Yu, 54 6.1]
vikramād vidhamiṣyāmo nivartadhvaṃ plavaṃgamāḥ | [Rām, Yu, 54 6.2]
kṛcchreṇa tu samāśvāsya saṃgamya ca tatastataḥ | [Rām, Yu, 54 7.1]
vṛkṣādrihastā harayaḥ sampratasthū raṇājiram | [Rām, Yu, 54 7.2]
te nivṛtya tu saṃkruddhāḥ kumbhakarṇaṃ vanaukasaḥ | [Rām, Yu, 54 8.1]
nijaghnuḥ paramakruddhāḥ samadā iva kuñjarāḥ | [Rām, Yu, 54 8.2]
prāṃśubhir giriśṛṅgaiśca śilābhiśca mahābalāḥ | [Rām, Yu, 54 8.3]
pādapaiḥ puṣpitāgraiśca hanyamāno na kampate | [Rām, Yu, 54 9.1]
tasya gātreṣu patitā bhidyante śataśaḥ śilāḥ | [Rām, Yu, 54 9.2]
pādapāḥ puṣpitāgrāśca bhagnāḥ petur mahītale | [Rām, Yu, 54 9.3]
so 'pi sainyāni saṃkruddho vānarāṇāṃ mahaujasām | [Rām, Yu, 54 10.1]
mamantha paramāyatto vanānyagnir ivotthitaḥ | [Rām, Yu, 54 10.2]
lohitārdrāstu bahavaḥ śerate vānararṣabhāḥ | [Rām, Yu, 54 11.1]
nirastāḥ patitā bhūmau tāmrapuṣpā iva drumāḥ | [Rām, Yu, 54 11.2]
laṅghayantaḥ pradhāvanto vānarā nāvalokayan | [Rām, Yu, 54 12.1]
kecit samudre patitāḥ kecid gaganam āśritāḥ | [Rām, Yu, 54 12.2]
vadhyamānāstu te vīrā rākṣasena balīyasā | [Rām, Yu, 54 13.1]
sāgaraṃ yena te tīrṇāḥ pathā tenaiva dudruvuḥ | [Rām, Yu, 54 13.2]
te sthalāni tathā nimnaṃ viṣaṇṇavadanā bhayāt | [Rām, Yu, 54 14.1]
ṛkṣā vṛkṣān samārūḍhāḥ kecit parvatam āśritāḥ | [Rām, Yu, 54 14.2]
mamajjur arṇave kecid guhāḥ kecit samāśritāḥ | [Rām, Yu, 54 15.1]
niṣeduḥ plavagāḥ kecit kecin naivāvatasthire | [Rām, Yu, 54 15.2]
tān samīkṣyāṅgado bhagnān vānarān idam abravīt | [Rām, Yu, 54 16.1]
avatiṣṭhata yudhyāmo nivartadhvaṃ plavaṃgamāḥ | [Rām, Yu, 54 16.2]
bhagnānāṃ vo na paśyāmi parigamya mahīm imām | [Rām, Yu, 54 17.1]
sthānaṃ sarve nivartadhvaṃ kiṃ prāṇān parirakṣatha | [Rām, Yu, 54 17.2]
nirāyudhānāṃ dravatām asaṃgagatipauruṣāḥ | [Rām, Yu, 54 18.1]
dārā hyapahasiṣyanti sa vai ghātastu jīvatām | [Rām, Yu, 54 18.2]
kuleṣu jātāḥ sarve sma vistīrṇeṣu mahatsu ca | [Rām, Yu, 54 19.1]
anāryāḥ khalu yad bhītāstyaktvā vīryaṃ pradhāvata | [Rām, Yu, 54 19.2]
vikatthanāni vo yāni yadā vai janasaṃsadi | [Rām, Yu, 54 20.1]
tāni vaḥ kva ca yatāni sodagrāṇi mahānti ca | [Rām, Yu, 54 20.2]
bhīrupravādāḥ śrūyante yastu jīvati dhikkṛtaḥ | [Rām, Yu, 54 21.1]
mārgaḥ satpuruṣair juṣṭaḥ sevyatāṃ tyajyatāṃ bhayam | [Rām, Yu, 54 21.2]
śayāmahe vā nihatāḥ pṛthivyām alpajīvitāḥ | [Rām, Yu, 54 22.1]
duṣprāpaṃ brahmalokaṃ vā prāpnumo yudhi sūditāḥ | [Rām, Yu, 54 22.2]
samprāpnuyāmaḥ kīrtiṃ vā nihatya śatrum āhave | [Rām, Yu, 54 22.3]
na kumbhakarṇaḥ kākutsthaṃ dṛṣṭvā jīvan gamiṣyati | [Rām, Yu, 54 23.1]
dīpyamānam ivāsādya pataṃgo jvalanaṃ yathā | [Rām, Yu, 54 23.2]
palāyanena coddiṣṭāḥ prāṇān rakṣāmahe vayam | [Rām, Yu, 54 24.1]
ekena bahavo bhagnā yaśo nāśaṃ gamiṣyati | [Rām, Yu, 54 24.2]
evaṃ bruvāṇaṃ taṃ śūram aṅgadaṃ kanakāṅgadam | [Rām, Yu, 54 25.1]
dravamāṇāstato vākyam ūcuḥ śūravigarhitam | [Rām, Yu, 54 25.2]
kṛtaṃ naḥ kadanaṃ ghoraṃ kumbhakarṇena rakṣasā | [Rām, Yu, 54 26.1]
na sthānakālo gacchāmo dayitaṃ jīvitaṃ hi naḥ | [Rām, Yu, 54 26.2]
etāvad uktvā vacanaṃ sarve te bhejire diśaḥ | [Rām, Yu, 54 27.1]
bhīmaṃ bhīmākṣam āyāntaṃ dṛṣṭvā vānarayūthapāḥ | [Rām, Yu, 54 27.2]
dravamāṇāstu te vīrā aṅgadena valīmukhāḥ | [Rām, Yu, 54 28.1]
sāntvaiśca bahumānaiśca tataḥ sarve nivartitāḥ | [Rām, Yu, 54 28.2]
ṛṣabhaśarabhamaindadhūmranīlāḥ kumudasuṣeṇagavākṣarambhatārāḥ | [Rām, Yu, 54 29.1]
dvividapanasavāyuputramukhyās tvaritatarābhimukhaṃ raṇaṃ prayātāḥ | [Rām, Yu, 54 29.2]
{Rām, Yu, 55}
te nivṛttā mahākāyāḥ śrutvāṅgadavacastadā | [Rām, Yu, 55 1.1]
naiṣṭhikīṃ buddhim āsthāya sarve saṃgrāmakāṅkṣiṇaḥ | [Rām, Yu, 55 1.2]
samudīritavīryāste samāropitavikramāḥ | [Rām, Yu, 55 2.1]
paryavasthāpitā vākyair aṅgadena valīmukhāḥ | [Rām, Yu, 55 2.2]
prayātāśca gatā harṣaṃ maraṇe kṛtaniścayāḥ | [Rām, Yu, 55 3.1]
cakruḥ sutumulaṃ yuddhaṃ vānarāstyaktajīvitāḥ | [Rām, Yu, 55 3.2]
atha vṛkṣānmahākāyāḥ sānūni sumahānti ca | [Rām, Yu, 55 4.1]
vānarāstūrṇam udyamya kumbhakarṇam abhidravan | [Rām, Yu, 55 4.2]
sa kumbhakarṇaḥ saṃkruddho gadām udyamya vīryavān | [Rām, Yu, 55 5.1]
ardayan sumahākāyaḥ samantād vyākṣipad ripūn | [Rām, Yu, 55 5.2]
śatāni sapta cāṣṭau ca sahasrāṇi ca vānarāḥ | [Rām, Yu, 55 6.1]
prakīrṇāḥ śerate bhūmau kumbhakarṇena pothitāḥ | [Rām, Yu, 55 6.2]
ṣoḍaśāṣṭau ca daśa ca viṃśat triṃśat tathaiva ca | [Rām, Yu, 55 7.1]
parikṣipya ca bāhubhyāṃ khādan viparidhāvati | [Rām, Yu, 55 7.2]
bhakṣayan bhṛśasaṃkruddho garuḍaḥ pannagān iva | [Rām, Yu, 55 7.3]
hanūmāñ śailaśṛṅgāṇi vṛkṣāṃśca vividhān bahūn | [Rām, Yu, 55 8.1]
vavarṣa kumbhakarṇasya śirasyambaram āsthitaḥ | [Rām, Yu, 55 8.2]
tāni parvataśṛṅgāṇi śūlena tu bibheda ha | [Rām, Yu, 55 9.1]
babhañja vṛkṣavarṣaṃ ca kumbhakarṇo mahābalaḥ | [Rām, Yu, 55 9.2]
tato harīṇāṃ tad anīkam ugraṃ dudrāva śūlaṃ niśitaṃ pragṛhya | [Rām, Yu, 55 10.1]
tasthau tato 'syāpatataḥ purastān mahīdharāgraṃ hanumān pragṛhya | [Rām, Yu, 55 10.2]
sa kumbhakarṇaṃ kupito jaghāna vegena śailottamabhīmakāyam | [Rām, Yu, 55 11.1]
sa cukṣubhe tena tadābhibhūto medārdragātro rudhirāvasiktaḥ | [Rām, Yu, 55 11.2]
sa śūlam āvidhya taḍitprakāśaṃ giriṃ yathā prajvalitāgraśṛṅgam | [Rām, Yu, 55 12.1]
bāhvantare mārutim ājaghāna guho 'calaṃ krauñcam ivograśaktyā | [Rām, Yu, 55 12.2]
sa śūlanirbhinnamahābhujāntaraḥ pravihvalaḥ śoṇitam udvamanmukhāt | [Rām, Yu, 55 13.1]
nanāda bhīmaṃ hanumānmahāhave yugāntameghastanitasvanopamam | [Rām, Yu, 55 13.2]
tato vineduḥ sahasā prahṛṣṭā rakṣogaṇāstaṃ vyathitaṃ samīkṣya | [Rām, Yu, 55 14.1]
plavaṃgamāstu vyathitā bhayārtāḥ pradudruvuḥ saṃyati kumbhakarṇāt | [Rām, Yu, 55 14.2]
nīlaścikṣepa śailāgraṃ kumbhakarṇāya dhīmate | [Rām, Yu, 55 15.1]
tam āpatantaṃ samprekṣya muṣṭinābhijaghāna ha | [Rām, Yu, 55 15.2]
muṣṭiprahārābhihataṃ tacchailāgraṃ vyaśīryata | [Rām, Yu, 55 16.1]
savisphuliṅgaṃ sajvālaṃ nipapāta mahītale | [Rām, Yu, 55 16.2]
ṛṣabhaḥ śarabho nīlo gavākṣo gandhamādanaḥ | [Rām, Yu, 55 17.1]
pañca vānaraśārdūlāḥ kumbhakarṇam upādravan | [Rām, Yu, 55 17.2]
śailair vṛkṣaistalaiḥ pādair muṣṭibhiśca mahābalāḥ | [Rām, Yu, 55 18.1]
kumbhakarṇaṃ mahākāyaṃ sarvato 'bhinijaghnire | [Rām, Yu, 55 18.2]
sparśān iva prahārāṃstān vedayāno na vivyathe | [Rām, Yu, 55 19.1]
ṛṣabhaṃ tu mahāvegaṃ bāhubhyāṃ pariṣasvaje | [Rām, Yu, 55 19.2]
kumbhakarṇabhujābhyāṃ tu pīḍito vānararṣabhaḥ | [Rām, Yu, 55 20.1]
nipapātarṣabho bhīmaḥ pramukhāgataśoṇitaḥ | [Rām, Yu, 55 20.2]
muṣṭinā śarabhaṃ hatvā jānunā nīlam āhave | [Rām, Yu, 55 21.1]
ājaghāna gavākṣaṃ ca talenendraripustadā | [Rām, Yu, 55 21.2]
dattapraharavyathitā mumuhuḥ śoṇitokṣitāḥ | [Rām, Yu, 55 22.1]
nipetuste tu medinyāṃ nikṛttā iva kiṃśukāḥ | [Rām, Yu, 55 22.2]
teṣu vānaramukhyeṣu patiteṣu mahātmasu | [Rām, Yu, 55 23.1]
vānarāṇāṃ sahasrāṇi kumbhakarṇaṃ pradudruvuḥ | [Rām, Yu, 55 23.2]
taṃ śailam iva śailābhāḥ sarve tu plavagarṣabhāḥ | [Rām, Yu, 55 24.1]
samāruhya samutpatya dadaṃśuśca mahābalāḥ | [Rām, Yu, 55 24.2]
taṃ nakhair daśanaiścāpi muṣṭibhir jānubhistathā | [Rām, Yu, 55 25.1]
kumbhakarṇaṃ mahākāyaṃ te jaghnuḥ plavagarṣabhāḥ | [Rām, Yu, 55 25.2]
sa vānarasahasraistair ācitaḥ parvatopamaḥ | [Rām, Yu, 55 26.1]
rarāja rākṣasavyāghro girir ātmaruhair iva | [Rām, Yu, 55 26.2]
bāhubhyāṃ vānarān sarvān pragṛhya sa mahābalaḥ | [Rām, Yu, 55 27.1]
bhakṣayāmāsa saṃkruddho garuḍaḥ pannagān iva | [Rām, Yu, 55 27.2]
prakṣiptāḥ kumbhakarṇena vaktre pātālasaṃnibhe | [Rām, Yu, 55 28.1]
nāsāpuṭābhyāṃ nirjagmuḥ karṇābhyāṃ caiva vānarāḥ | [Rām, Yu, 55 28.2]
bhakṣayan bhṛśasaṃkruddho harīn parvatasaṃnibhaḥ | [Rām, Yu, 55 29.1]
babhañja vānarān sarvān saṃkruddho rākṣasottamaḥ | [Rām, Yu, 55 29.2]
māṃsaśoṇitasaṃkledāṃ bhūmiṃ kurvan sa rākṣasaḥ | [Rām, Yu, 55 30.1]
cacāra harisainyeṣu kālāgnir iva mūrchitaḥ | [Rām, Yu, 55 30.2]
vajrahasto yathā śakraḥ pāśahasta ivāntakaḥ | [Rām, Yu, 55 31.1]
śūlahasto babhau tasmin kumbhakarṇo mahābalaḥ | [Rām, Yu, 55 31.2]
yathā śuṣkāṇyaraṇyāni grīṣme dahati pāvakaḥ | [Rām, Yu, 55 32.1]
tathā vānarasainyāni kumbhakarṇo vinirdahat | [Rām, Yu, 55 32.2]
tataste vadhyamānāstu hatayūthā vināyakāḥ | [Rām, Yu, 55 33.1]
vānarā bhayasaṃvignā vinedur visvaraṃ bhṛśam | [Rām, Yu, 55 33.2]
anekaśo vadhyamānāḥ kumbhakarṇena vānarāḥ | [Rām, Yu, 55 34.1]
rāghavaṃ śaraṇaṃ jagmur vyathitāḥ khinnacetasaḥ | [Rām, Yu, 55 34.2]
tam āpatantaṃ samprekṣya kumbhakarṇaṃ mahābalam | [Rām, Yu, 55 35.1]
utpapāta tadā vīraḥ sugrīvo vānarādhipaḥ | [Rām, Yu, 55 35.2]
sa parvatāgram utkṣipya samāvidhya mahākapiḥ | [Rām, Yu, 55 36.1]
abhidudrāva vegena kumbhakarṇaṃ mahābalam | [Rām, Yu, 55 36.2]
tam āpatantaṃ samprekṣya kumbhakarṇaḥ plavaṃgamam | [Rām, Yu, 55 37.1]
tasthau vivṛtasarvāṅgo vānarendrasya saṃmukhaḥ | [Rām, Yu, 55 37.2]
kapiśoṇitadigdhāṅgaṃ bhakṣayantaṃ mahākapīn | [Rām, Yu, 55 38.1]
kumbhakarṇaṃ sthitaṃ dṛṣṭvā sugrīvo vākyam abravīt | [Rām, Yu, 55 38.2]
pātitāśca tvayā vīrāḥ kṛtaṃ karma suduṣkaram | [Rām, Yu, 55 39.1]
bhakṣitāni ca sainyāni prāptaṃ te paramaṃ yaśaḥ | [Rām, Yu, 55 39.2]
tyaja tad vānarānīkaṃ prākṛtaiḥ kiṃ kariṣyasi | [Rām, Yu, 55 40.1]
sahasvaikaṃ nipātaṃ me parvatasyāsya rākṣasa | [Rām, Yu, 55 40.2]
tad vākyaṃ harirājasya sattvadhairyasamanvitam | [Rām, Yu, 55 41.1]
śrutvā rākṣasaśārdūlaḥ kumbhakarṇo 'bravīd vacaḥ | [Rām, Yu, 55 41.2]
prajāpatestu pautrastvaṃ tathaivarkṣarajaḥsutaḥ | [Rām, Yu, 55 42.1]
śrutapauruṣasampannastasmād garjasi vānara | [Rām, Yu, 55 42.2]
sa kumbhakarṇasya vaco niśamya vyāvidhya śailaṃ sahasā mumoca | [Rām, Yu, 55 43.1]
tenājaghānorasi kumbhakarṇaṃ śailena vajrāśanisaṃnibhena | [Rām, Yu, 55 43.2]
tacchailaśṛṅgaṃ sahasā vikīrṇaṃ bhujāntare tasya tadā viśāle | [Rām, Yu, 55 44.1]
tato viṣeduḥ sahasā plavaṃgamā rakṣogaṇāścāpi mudā vineduḥ | [Rām, Yu, 55 44.2]
sa śailaśṛṅgābhihataścukopa nanāda kopācca vivṛtya vaktram | [Rām, Yu, 55 45.1]
vyāvidhya śūlaṃ ca taḍitprakāśaṃ cikṣepa haryṛkṣapater vadhāya | [Rām, Yu, 55 45.2]
tat kumbhakarṇasya bhujapraviddhaṃ śūlaṃ śitaṃ kāñcanadāmajuṣṭam | [Rām, Yu, 55 46.1]
kṣipraṃ samutpatya nigṛhya dorbhyāṃ babhañja vegena suto 'nilasya | [Rām, Yu, 55 46.2]
kṛtaṃ bhārasahasrasya śūlaṃ kālāyasaṃ mahat | [Rām, Yu, 55 47.1]
babhañja jānum āropya prahṛṣṭaḥ plavagarṣabhaḥ | [Rām, Yu, 55 47.2]
sa tat tadā bhagnam avekṣya śūlaṃ cukopa rakṣo'dhipatir mahātmā | [Rām, Yu, 55 48.1]
utpāṭya laṅkāmalayāt sa śṛṅgaṃ jaghāna sugrīvam upetya tena | [Rām, Yu, 55 48.2]
sa śailaśṛṅgābhihato visaṃjñaḥ papāta bhūmau yudhi vānarendraḥ | [Rām, Yu, 55 49.1]
taṃ prekṣya bhūmau patitaṃ visaṃjñaṃ neduḥ prahṛṣṭā yudhi yātudhānāḥ | [Rām, Yu, 55 49.2]
tam abhyupetyādbhutaghoravīryaṃ sa kumbhakarṇo yudhi vānarendram | [Rām, Yu, 55 50.1]
jahāra sugrīvam abhipragṛhya yathānilo megham atipracaṇḍaḥ | [Rām, Yu, 55 50.2]
sa taṃ mahāmeghanikāśarūpam utpāṭya gacchan yudhi kumbhakarṇaḥ | [Rām, Yu, 55 51.1]
rarāja merupratimānarūpo merur yathātyucchritaghoraśṛṅgaḥ | [Rām, Yu, 55 51.2]
tataḥ samutpāṭya jagāma vīraḥ saṃstūyamāno yudhi rākṣasendraiḥ | [Rām, Yu, 55 52.1]
śṛṇvanninādaṃ tridaśālayānāṃ plavaṃgarājagrahavismitānām | [Rām, Yu, 55 52.2]
tatastam ādāya tadā sa mene harīndram indropamam indravīryaḥ | [Rām, Yu, 55 53.1]
asmin hṛte sarvam idaṃ hṛtaṃ syāt sarāghavaṃ sainyam itīndraśatruḥ | [Rām, Yu, 55 53.2]
vidrutāṃ vāhinīṃ dṛṣṭvā vānarāṇāṃ tatastataḥ | [Rām, Yu, 55 54.1]
kumbhakarṇena sugrīvaṃ gṛhītaṃ cāpi vānaram | [Rām, Yu, 55 54.2]
hanūmāṃścintayāmāsa matimānmārutātmajaḥ | [Rām, Yu, 55 55.1]
evaṃ gṛhīte sugrīve kiṃ kartavyaṃ mayā bhavet | [Rām, Yu, 55 55.2]
yad vai nyāyyaṃ mayā kartuṃ tat kariṣyāmi sarvathā | [Rām, Yu, 55 56.1]
bhūtvā parvatasaṃkāśo nāśayiṣyāmi rākṣasam | [Rām, Yu, 55 56.2]
mayā hate saṃyati kumbhakarṇe mahābale muṣṭiviśīrṇadehe | [Rām, Yu, 55 57.1]
vimocite vānarapārthive ca bhavantu hṛṣṭāḥ plavagāḥ samagrāḥ | [Rām, Yu, 55 57.2]
athavā svayam apyeṣa mokṣaṃ prāpsyati pārthivaḥ | [Rām, Yu, 55 58.1]
gṛhīto 'yaṃ yadi bhavet tridaśaiḥ sāsuroragaiḥ | [Rām, Yu, 55 58.2]
manye na tāvad ātmānaṃ budhyate vānarādhipaḥ | [Rām, Yu, 55 59.1]
śailaprahārābhihataḥ kumbhakarṇena saṃyuge | [Rām, Yu, 55 59.2]
ayaṃ muhūrtāt sugrīvo labdhasaṃjño mahāhave | [Rām, Yu, 55 60.1]
ātmano vānarāṇāṃ ca yat pathyaṃ tat kariṣyati | [Rām, Yu, 55 60.2]
mayā tu mokṣitasyāsya sugrīvasya mahātmanaḥ | [Rām, Yu, 55 61.1]
aprītiśca bhavet kaṣṭā kīrtināśaśca śāśvataḥ | [Rām, Yu, 55 61.2]
tasmānmuhūrtaṃ kāṅkṣiṣye vikramaṃ pārthivasya naḥ | [Rām, Yu, 55 62.1]
bhinnaṃ ca vānarānīkaṃ tāvad āśvāsayāmyaham | [Rām, Yu, 55 62.2]
ityevaṃ cintayitvā tu hanūmānmārutātmajaḥ | [Rām, Yu, 55 63.1]
bhūyaḥ saṃstambhayāmāsa vānarāṇāṃ mahācamūm | [Rām, Yu, 55 63.2]
sa kumbhakarṇo 'tha viveśa laṅkāṃ sphurantam ādāya mahāhariṃ tam | [Rām, Yu, 55 64.1]
vimānacaryāgṛhagopurasthaiḥ puṣpāgryavarṣair avakīryamāṇaḥ | [Rām, Yu, 55 64.2]
tataḥ sa saṃjñām upalabhya kṛcchrād balīyasastasya bhujāntarasthaḥ | [Rām, Yu, 55 65.1]
avekṣamāṇaḥ purarājamārgaṃ vicintayāmāsa muhur mahātmā | [Rām, Yu, 55 65.2]
evaṃ gṛhītena kathaṃ nu nāma śakyaṃ mayā saṃprati kartum adya | [Rām, Yu, 55 66.1]
tathā kariṣyāmi yathā harīṇāṃ bhaviṣyatīṣṭaṃ ca hitaṃ ca kāryam | [Rām, Yu, 55 66.2]
tataḥ karāgraiḥ sahasā sametya rājā harīṇām amarendraśatroḥ | [Rām, Yu, 55 67.1]
nakhaiśca karṇau daśanaiśca nāsāṃ dadaṃśa pārśveṣu ca kumbhakarṇam | [Rām, Yu, 55 67.2]
sa kumbhakarṇo hṛtakarṇanāso vidāritastena vimarditaśca | [Rām, Yu, 55 68.1]
roṣābhibhūtaḥ kṣatajārdragātraḥ sugrīvam āvidhya pipeṣa bhūmau | [Rām, Yu, 55 68.2]
sa bhūtale bhīmabalābhipiṣṭaḥ surāribhistair abhihanyamānaḥ | [Rām, Yu, 55 69.1]
jagāma khaṃ vegavad abhyupetya punaśca rāmeṇa samājagāma | [Rām, Yu, 55 69.2]
karṇanāsāvihīnastu kumbhakarṇo mahābalaḥ | [Rām, Yu, 55 70.1]
rarāja śoṇitotsikto giriḥ prasravaṇair iva | [Rām, Yu, 55 70.2]
tataḥ sa puryāḥ sahasā mahātmā niṣkramya tad vānarasainyam ugram | [Rām, Yu, 55 71.1]
babhakṣa rakṣo yudhi kumbhakarṇaḥ prajā yugāntāgnir iva pradīptaḥ | [Rām, Yu, 55 71.2]
bubhukṣitaḥ śoṇitamāṃsagṛdhnuḥ praviśya tad vānarasainyam ugram | [Rām, Yu, 55 72.1]
cakhāda rakṣāṃsi harīn piśācān ṛkṣāṃśca mohād yudhi kumbhakarṇaḥ | [Rām, Yu, 55 72.2]
ekaṃ dvau trīn bahūn kruddho vānarān saha rākṣasaiḥ | [Rām, Yu, 55 73.1]
samādāyaikahastena pracikṣepa tvaranmukhe | [Rām, Yu, 55 73.2]
samprasravaṃstadā medaḥ śoṇitaṃ ca mahābalaḥ | [Rām, Yu, 55 74.1]
vadhyamāno nagendrāgrair bhakṣayāmāsa vānarān | [Rām, Yu, 55 74.2]
te bhakṣyamāṇā harayo rāmaṃ jagmustadā gatim | [Rām, Yu, 55 74.3]
tasmin kāle sumitrāyāḥ putraḥ parabalārdanaḥ | [Rām, Yu, 55 75.1]
cakāra lakṣmaṇaḥ kruddho yuddhaṃ parapuraṃjayaḥ | [Rām, Yu, 55 75.2]
sa kumbhakarṇasya śarāñ śarīre sapta vīryavān | [Rām, Yu, 55 76.1]
nicakhānādade cānyān visasarja ca lakṣmaṇaḥ | [Rām, Yu, 55 76.2]
atikramya ca saumitriṃ kumbhakarṇo mahābalaḥ | [Rām, Yu, 55 77.1]
rāmam evābhidudrāva dārayann iva medinīm | [Rām, Yu, 55 77.2]
atha dāśarathī rāmo raudram astraṃ prayojayan | [Rām, Yu, 55 78.1]
kumbhakarṇasya hṛdaye sasarja niśitāñ śarān | [Rām, Yu, 55 78.2]
tasya rāmeṇa viddhasya sahasābhipradhāvataḥ | [Rām, Yu, 55 79.1]
aṅgāramiśrāḥ kruddhasya mukhānniścerur arciṣaḥ | [Rām, Yu, 55 79.2]
tasyorasi nimagnāśca śarā barhiṇavāsasaḥ | [Rām, Yu, 55 80.1]
hastāccāsya paribhraṣṭā papātorvyāṃ mahāgadā | [Rām, Yu, 55 80.2]
sa nirāyudham ātmānaṃ yadā mene mahābalaḥ | [Rām, Yu, 55 81.1]
muṣṭibhyāṃ cāraṇābhyāṃ ca cakāra kadanaṃ mahat | [Rām, Yu, 55 81.2]
sa bāṇair atividdhāṅgaḥ kṣatajena samukṣitaḥ | [Rām, Yu, 55 82.1]
rudhiraṃ parisusrāva giriḥ prasravaṇān iva | [Rām, Yu, 55 82.2]
sa tīvreṇa ca kopena rudhireṇa ca mūrchitaḥ | [Rām, Yu, 55 83.1]
vānarān rākṣasān ṛkṣān khādan viparidhāvati | [Rām, Yu, 55 83.2]
tasmin kāle sa dharmātmā lakṣmaṇo rāmam abravīt | [Rām, Yu, 55 84.1]
kumbhakarṇavadhe yukto yogān parimṛśan bahūn | [Rām, Yu, 55 84.2]
naivāyaṃ vānarān rājanna vijānāti rākṣasān | [Rām, Yu, 55 85.1]
mattaḥ śoṇitagandhena svān parāṃścaiva khādati | [Rām, Yu, 55 85.2]
sādhvenam adhirohantu sarvato vānararṣabhāḥ | [Rām, Yu, 55 86.1]
yūthapāśca yathāmukhyāstiṣṭhantvasya samantataḥ | [Rām, Yu, 55 86.2]
apyayaṃ durmatiḥ kāle gurubhāraprapīḍitaḥ | [Rām, Yu, 55 87.1]
prapatan rākṣaso bhūmau nānyān hanyāt plavaṃgamān | [Rām, Yu, 55 87.2]
tasya tadvacanaṃ śrutvā rājaputrasya dhīmataḥ | [Rām, Yu, 55 88.1]
te samāruruhur hṛṣṭāḥ kumbhakarṇaṃ plavaṃgamāḥ | [Rām, Yu, 55 88.2]
kumbhakarṇastu saṃkruddhaḥ samārūḍhaḥ plavaṃgamaiḥ | [Rām, Yu, 55 89.1]
vyadhūnayat tān vegena duṣṭahastīva hastipān | [Rām, Yu, 55 89.2]
tān dṛṣṭvā nirdhūtān rāmo ruṣṭo 'yam iti rākṣasaḥ | [Rām, Yu, 55 90.1]
samutpapāta vegena dhanur uttamam ādade | [Rām, Yu, 55 90.2]
sa cāpam ādāya bhujaṃgakalpaṃ dṛḍhajyam ugraṃ tapanīyacitram | [Rām, Yu, 55 91.1]
harīn samāśvāsya samutpapāta rāmo nibaddhottamatūṇabāṇaḥ | [Rām, Yu, 55 91.2]
sa vānaragaṇaistaistu vṛtaḥ paramadurjayaḥ | [Rām, Yu, 55 92.1]
lakṣmaṇānucaro rāmaḥ sampratasthe mahābalaḥ | [Rām, Yu, 55 92.2]
sa dadarśa mahātmānaṃ kirīṭinam ariṃdamam | [Rām, Yu, 55 93.1]
śoṇitāplutasarvāṅgaṃ kumbhakarṇaṃ mahābalam | [Rām, Yu, 55 93.2]
sarvān samabhidhāvantaṃ yathā ruṣṭaṃ diśāgajam | [Rām, Yu, 55 94.1]
mārgamāṇaṃ harīn kruddhaṃ rākṣasaiḥ parivāritam | [Rām, Yu, 55 94.2]
vindhyamandarasaṃkāśaṃ kāñcanāṅgadabhūṣaṇam | [Rām, Yu, 55 95.1]
sravantaṃ rudhiraṃ vaktrād varṣamegham ivotthitam | [Rām, Yu, 55 95.2]
jihvayā parilihyantaṃ śoṇitaṃ śoṇitokṣitam | [Rām, Yu, 55 96.1]
mṛdnantaṃ vānarānīkaṃ kālāntakayamopamam | [Rām, Yu, 55 96.2]
taṃ dṛṣṭvā rākṣasaśreṣṭhaṃ pradīptānalavarcasam | [Rām, Yu, 55 97.1]
visphārayāmāsa tadā kārmukaṃ puruṣarṣabhaḥ | [Rām, Yu, 55 97.2]
sa tasya cāpanirghoṣāt kupito nairṛtarṣabhaḥ | [Rām, Yu, 55 98.1]
amṛṣyamāṇastaṃ ghoṣam abhidudrāva rāghavam | [Rām, Yu, 55 98.2]
tatastu vātoddhatameghakalpaṃ bhujaṃgarājottamabhogabāhum | [Rām, Yu, 55 99.1]
tam āpatantaṃ dharaṇīdharābham uvāca rāmo yudhi kumbhakarṇam | [Rām, Yu, 55 99.2]
āgaccha rakṣo'dhipa mā viṣādam avasthito 'haṃ pragṛhītacāpaḥ | [Rām, Yu, 55 100.1]
avehi māṃ śakrasapatna rāmam ayaṃ muhūrtād bhavitā vicetāḥ | [Rām, Yu, 55 100.2]
rāmo 'yam iti vijñāya jahāsa vikṛtasvanam | [Rām, Yu, 55 101.1]
pātayann iva sarveṣāṃ hṛdayāni vanaukasām | [Rām, Yu, 55 101.2]
prahasya vikṛtaṃ bhīmaṃ sa meghasvanitopamam | [Rām, Yu, 55 102.1]
kumbhakarṇo mahātejā rāghavaṃ vākyam abravīt | [Rām, Yu, 55 102.2]
nāhaṃ virādho vijñeyo na kabandhaḥ kharo na ca | [Rām, Yu, 55 103.1]
na vālī na ca mārīcaḥ kumbhakarṇo 'ham āgataḥ | [Rām, Yu, 55 103.2]
paśya me mudgaraṃ ghoraṃ sarvakālāyasaṃ mahat | [Rām, Yu, 55 104.1]
anena nirjitā devā dānavāśca mayā purā | [Rām, Yu, 55 104.2]
vikarṇanāsa iti māṃ nāvajñātuṃ tvam arhasi | [Rām, Yu, 55 105.1]
svalpāpi hi na me pīḍā karṇanāsāvināśanāt | [Rām, Yu, 55 105.2]
darśayekṣvākuśārdūla vīryaṃ gātreṣu me laghu | [Rām, Yu, 55 106.1]
tatastvāṃ bhakṣayiṣyāmi dṛṣṭapauruṣavikramam | [Rām, Yu, 55 106.2]
sa kumbhakarṇasya vaco niśamya rāmaḥ supuṅkhān visasarja bāṇān | [Rām, Yu, 55 107.1]
tair āhato vajrasamapravegair na cukṣubhe na vyathate surāriḥ | [Rām, Yu, 55 107.2]
yaiḥ sāyakaiḥ sālavarā nikṛttā vālī hato vānarapuṃgavaśca | [Rām, Yu, 55 108.1]
te kumbhakarṇasya tadā śarīraṃ vajropamā na vyathayāṃpracakruḥ | [Rām, Yu, 55 108.2]
sa vāridhārā iva sāyakāṃstān pibañ śarīreṇa mahendraśatruḥ | [Rām, Yu, 55 109.1]
jaghāna rāmasya śarapravegaṃ vyāvidhya taṃ mudgaram ugravegam | [Rām, Yu, 55 109.2]
tatastu rakṣaḥ kṣatajānuliptaṃ vitrāsanaṃ devamahācamūnām | [Rām, Yu, 55 110.1]
vyāvidhya taṃ mudgaram ugravegaṃ vidrāvayāmāsa camūṃ harīṇām | [Rām, Yu, 55 110.2]
vāyavyam ādāya tato varāstraṃ rāmaḥ pracikṣepa niśācarāya | [Rām, Yu, 55 111.1]
samudgaraṃ tena jahāra bāhuṃ sa kṛttabāhustumulaṃ nanāda | [Rām, Yu, 55 111.2]
sa tasya bāhur giriśṛṅgakalpaḥ samudgaro rāghavabāṇakṛttaḥ | [Rām, Yu, 55 112.1]
papāta tasmin harirājasainye jaghāna tāṃ vānaravāhinīṃ ca | [Rām, Yu, 55 112.2]
te vānarā bhagnahatāvaśeṣāḥ paryantam āśritya tadā viṣaṇṇāḥ | [Rām, Yu, 55 113.1]
pravepitāṅgā dadṛśuḥ sughoraṃ narendrarakṣo'dhipasaṃnipātam | [Rām, Yu, 55 113.2]
sa kumbhakarṇo 'stranikṛttabāhur mahānnikṛttāgra ivācalendraḥ | [Rām, Yu, 55 114.1]
utpāṭayāmāsa kareṇa vṛkṣaṃ tato 'bhidudrāva raṇe narendram | [Rām, Yu, 55 114.2]
taṃ tasya bāhuṃ saha sālavṛkṣaṃ samudyataṃ pannagabhogakalpam | [Rām, Yu, 55 115.1]
aindrāstrayuktena jahāra rāmo bāṇena jāmbūnadacitritena | [Rām, Yu, 55 115.2]
sa kumbhakarṇasya bhujo nikṛttaḥ papāta bhūmau girisaṃnikāśaḥ | [Rām, Yu, 55 116.1]
viveṣṭamāno nijaghāna vṛkṣāñ śailāñ śilā vānararākṣasāṃśca | [Rām, Yu, 55 116.2]
taṃ chinnabāhuṃ samavekṣya rāmaḥ samāpatantaṃ sahasā nadantam | [Rām, Yu, 55 117.1]
dvāvardhacandrau niśitau pragṛhya cicheda pādau yudhi rākṣasasya | [Rām, Yu, 55 117.2]
nikṛttabāhur vinikṛttapādo vidārya vaktraṃ vaḍavāmukhābham | [Rām, Yu, 55 118.1]
dudrāva rāmaṃ sahasābhigarjan rāhur yathā candram ivāntarikṣe | [Rām, Yu, 55 118.2]
apūrayat tasya mukhaṃ śitāgrai rāmaḥ śarair hemapinaddhapuṅkhaiḥ | [Rām, Yu, 55 119.1]
sa pūrṇavaktro na śaśāka vaktuṃ cukūja kṛcchreṇa mumoha cāpi | [Rām, Yu, 55 119.2]
athādade sūryamarīcikalpaṃ sa brahmadaṇḍāntakakālakalpam | [Rām, Yu, 55 120.1]
ariṣṭam aindraṃ niśitaṃ supuṅkhaṃ rāmaḥ śaraṃ mārutatulyavegam | [Rām, Yu, 55 120.2]
taṃ vajrajāmbūnadacārupuṅkhaṃ pradīptasūryajvalanaprakāśam | [Rām, Yu, 55 121.1]
mahendravajrāśanitulyavegaṃ rāmaḥ pracikṣepa niśācarāya | [Rām, Yu, 55 121.2]
sa sāyako rāghavabāhucodito diśaḥ svabhāsā daśa saṃprakāśayan | [Rām, Yu, 55 122.1]
vidhūmavaiśvānaradīptadarśano jagāma śakrāśanitulyavikramaḥ | [Rām, Yu, 55 122.2]
sa tanmahāparvatakūṭasaṃnibhaṃ vivṛttadaṃṣṭraṃ calacārukuṇḍalam | [Rām, Yu, 55 123.1]
cakarta rakṣo'dhipateḥ śirastadā yathaiva vṛtrasya purā puraṃdaraḥ | [Rām, Yu, 55 123.2]
tad rāmabāṇābhihataṃ papāta rakṣaḥśiraḥ parvatasaṃnikāśam | [Rām, Yu, 55 124.1]
babhañja caryāgṛhagopurāṇi prākāram uccaṃ tam apātayacca | [Rām, Yu, 55 124.2]
taccātikāyaṃ himavatprakāśaṃ rakṣastadā toyanidhau papāta | [Rām, Yu, 55 125.1]
grāhānmahāmīnacayān bhujaṃgamān mamarda bhūmiṃ ca tathā viveśa | [Rām, Yu, 55 125.2]
tasmin hate brāhmaṇadevaśatrau mahābale saṃyati kumbhakarṇe | [Rām, Yu, 55 126.1]
cacāla bhūr bhūmidharāśca sarve harṣācca devāstumulaṃ praṇeduḥ | [Rām, Yu, 55 126.2]
tatastu devarṣimaharṣipannagāḥ surāśca bhūtāni suparṇaguhyakāḥ | [Rām, Yu, 55 127.1]
sayakṣagandharvagaṇā nabhogatāḥ praharṣitā rāmaparākrameṇa | [Rām, Yu, 55 127.2]
praharṣam īyur bahavastu vānarāḥ prabuddhapadmapratimair ivānanaiḥ | [Rām, Yu, 55 128.1]
apūjayan rāghavam iṣṭabhāginaṃ hate ripau bhīmabale durāsade | [Rām, Yu, 55 128.2]
sa kumbhakarṇaṃ surasainyamardanaṃ mahatsu yuddheṣvaparājitaśramam | [Rām, Yu, 55 129.1]
nananda hatvā bharatāgrajo raṇe mahāsuraṃ vṛtram ivāmarādhipaḥ | [Rām, Yu, 55 129.2]
{Rām, Yu, 56}
kumbhakarṇaṃ hataṃ dṛṣṭvā rāghaveṇa mahātmanā | [Rām, Yu, 56 1.1]
rākṣasā rākṣasendrāya rāvaṇāya nyavedayan | [Rām, Yu, 56 1.2]
śrutvā vinihataṃ saṃkhye kumbhakarṇaṃ mahābalam | [Rām, Yu, 56 2.1]
rāvaṇaḥ śokasaṃtapto mumoha ca papāta ca | [Rām, Yu, 56 2.2]
pitṛvyaṃ nihataṃ śrutvā devāntakanarāntakau | [Rām, Yu, 56 3.1]
triśirāścātikāyaśca ruruduḥ śokapīḍitāḥ | [Rām, Yu, 56 3.2]
bhrātaraṃ nihataṃ śrutvā rāmeṇākliṣṭakarmaṇā | [Rām, Yu, 56 4.1]
mahodaramahāpārśvau śokākrāntau babhūvatuḥ | [Rām, Yu, 56 4.2]
tataḥ kṛcchrāt samāsādya saṃjñāṃ rākṣasapuṃgavaḥ | [Rām, Yu, 56 5.1]
kumbhakarṇavadhād dīno vilalāpa sa rāvaṇaḥ | [Rām, Yu, 56 5.2]
hā vīra ripudarpaghna kumbhakarṇa mahābala | [Rām, Yu, 56 6.1]
śatrusainyaṃ pratāpyaikaḥ kva māṃ saṃtyajya gacchasi | [Rām, Yu, 56 6.2]
idānīṃ khalvahaṃ nāsmi yasya me patito bhujaḥ | [Rām, Yu, 56 7.1]
dakṣiṇo yaṃ samāśritya na bibhemi surāsurān | [Rām, Yu, 56 7.2]
katham evaṃvidho vīro devadānavadarpahā | [Rām, Yu, 56 8.1]
kālāgnipratimo hyadya rāghaveṇa raṇe hataḥ | [Rām, Yu, 56 8.2]
yasya te vajraniṣpeṣo na kuryād vyasanaṃ sadā | [Rām, Yu, 56 9.1]
sa kathaṃ rāmabāṇārtaḥ prasupto 'si mahītale | [Rām, Yu, 56 9.2]
ete devagaṇāḥ sārdham ṛṣibhir gagane sthitāḥ | [Rām, Yu, 56 10.1]
nihataṃ tvāṃ raṇe dṛṣṭvā ninadanti praharṣitāḥ | [Rām, Yu, 56 10.2]
dhruvam adyaiva saṃhṛṣṭā labdhalakṣyāḥ plavaṃgamāḥ | [Rām, Yu, 56 11.1]
ārokṣyantīha durgāṇi laṅkādvārāṇi sarvaśaḥ | [Rām, Yu, 56 11.2]
rājyena nāsti me kāryaṃ kiṃ kariṣyāmi sītayā | [Rām, Yu, 56 12.1]
kumbhakarṇavihīnasya jīvite nāsti me ratiḥ | [Rām, Yu, 56 12.2]
yadyahaṃ bhrātṛhantāraṃ na hanmi yudhi rāghavam | [Rām, Yu, 56 13.1]
nanu me maraṇaṃ śreyo na cedaṃ vyarthajīvitam | [Rām, Yu, 56 13.2]
adyaiva taṃ gamiṣyāmi deśaṃ yatrānujo mama | [Rām, Yu, 56 14.1]
na hi bhrātṝn samutsṛjya kṣaṇaṃ jīvitum utsahe | [Rām, Yu, 56 14.2]
devā hi māṃ hasiṣyanti dṛṣṭvā pūrvāpakāriṇam | [Rām, Yu, 56 15.1]
katham indraṃ jayiṣyāmi kumbhakarṇa hate tvayi | [Rām, Yu, 56 15.2]
tad idaṃ mām anuprāptaṃ vibhīṣaṇavacaḥ śubham | [Rām, Yu, 56 16.1]
yad ajñānānmayā tasya na gṛhītaṃ mahātmanaḥ | [Rām, Yu, 56 16.2]
vibhīṣaṇavaco yāvat kumbhakarṇaprahastayoḥ | [Rām, Yu, 56 17.1]
vināśo 'yaṃ samutpanno māṃ vrīḍayati dāruṇaḥ | [Rām, Yu, 56 17.2]
tasyāyaṃ karmaṇaḥ prāto vipāko mama śokadaḥ | [Rām, Yu, 56 18.1]
yanmayā dhārmikaḥ śrīmān sa nirasto vibhīṣaṇaḥ | [Rām, Yu, 56 18.2]
iti bahuvidham ākulāntarātmā kṛpaṇam atīva vilapya kumbhakarṇam | [Rām, Yu, 56 19.1]
nyapatad atha daśānano bhṛśārtas tam anujam indraripuṃ hataṃ viditvā | [Rām, Yu, 56 19.2]
{Rām, Yu, 57}
evaṃ vilapamānasya rāvaṇasya durātmanaḥ | [Rām, Yu, 57 1.1]
śrutvā śokābhitaptasya triśirā vākyam abravīt | [Rām, Yu, 57 1.2]
evam eva mahāvīryo hato nastāta madhyamaḥ | [Rām, Yu, 57 2.1]
na tu satpuruṣā rājan vilapanti yathā bhavān | [Rām, Yu, 57 2.2]
nūnaṃ tribhuvanasyāpi paryāptastvam asi prabho | [Rām, Yu, 57 3.1]
sa kasmāt prākṛta iva śokasyātmānam īdṛśam | [Rām, Yu, 57 3.2]
brahmadattāsti te śaktiḥ kavacaḥ sāyako dhanuḥ | [Rām, Yu, 57 4.1]
sahasrakharasaṃyukto ratho meghasamasvanaḥ | [Rām, Yu, 57 4.2]
tvayāsakṛd viśastreṇa viśastā devadānavāḥ | [Rām, Yu, 57 5.1]
sa sarvāyudhasampanno rāghavaṃ śāstum arhasi | [Rām, Yu, 57 5.2]
kāmaṃ tiṣṭha mahārājanirgamiṣyāmyahaṃ raṇam | [Rām, Yu, 57 6.1]
uddhariṣyāmi te śatrūn garuḍaḥ pannagān iha | [Rām, Yu, 57 6.2]
śambaro devarājena narako viṣṇunā yathā | [Rām, Yu, 57 7.1]
tathādya śayitā rāmo mayā yudhi nipātitaḥ | [Rām, Yu, 57 7.2]
śrutvā triśiraso vākyaṃ rāvaṇo rākṣasādhipaḥ | [Rām, Yu, 57 8.1]
punar jātam ivātmānaṃ manyate kālacoditaḥ | [Rām, Yu, 57 8.2]
śrutvā triśiraso vākyaṃ devāntakanarāntakau | [Rām, Yu, 57 9.1]
atikāyaśca tejasvī babhūvur yuddhaharṣitāḥ | [Rām, Yu, 57 9.2]
tato 'ham aham ityevaṃ garjanto nairṛtarṣabhāḥ | [Rām, Yu, 57 10.1]
rāvaṇasya sutā vīrāḥ śakratulyaparākramāḥ | [Rām, Yu, 57 10.2]
antarikṣacarāḥ sarve sarve māyāviśāradāḥ | [Rām, Yu, 57 11.1]
sarve tridaśadarpaghnāḥ sarve ca raṇadurmadāḥ | [Rām, Yu, 57 11.2]
sarve 'strabalasampannāḥ sarve vistīrṇakīrtayaḥ | [Rām, Yu, 57 12.1]
sarve samaram āsādya na śrūyante sma nirjitāḥ | [Rām, Yu, 57 12.2]
sarve 'straviduṣo vīrāḥ sarve yuddhaviśāradāḥ | [Rām, Yu, 57 13.1]
sarve pravaravijñānāḥ sarve labdhavarāstathā | [Rām, Yu, 57 13.2]
sa taistathā bhāskaratulyavarcasaiḥ sutair vṛtaḥ śatrubalapramardanaiḥ | [Rām, Yu, 57 14.1]
rarāja rājā maghavān yathāmarair vṛto mahādānavadarpanāśanaiḥ | [Rām, Yu, 57 14.2]
sa putrān sampariṣvajya bhūṣayitvā ca bhūṣaṇaiḥ | [Rām, Yu, 57 15.1]
āśīrbhiśca praśastābhiḥ preṣayāmāsa saṃyuge | [Rām, Yu, 57 15.2]
mahodaramahāpārśvau bhrātarau cāpi rāvaṇaḥ | [Rām, Yu, 57 16.1]
rakṣaṇārthaṃ kumārāṇāṃ preṣayāmāsa saṃyuge | [Rām, Yu, 57 16.2]
te 'bhivādya mahātmānaṃ rāvaṇaṃ ripurāvaṇam | [Rām, Yu, 57 17.1]
kṛtvā pradakṣiṇaṃ caiva mahākāyāḥ pratasthire | [Rām, Yu, 57 17.2]
sarvauṣadhībhir gandhaiśca samālabhya mahābalāḥ | [Rām, Yu, 57 18.1]
nirjagmur nairṛtaśreṣṭhāḥ ṣaḍ ete yuddhakāṅkṣiṇaḥ | [Rām, Yu, 57 18.2]
tataḥ sudarśanaṃ nāma nīlajīmūtasaṃnibham | [Rām, Yu, 57 19.1]
airāvatakule jātam āruroha mahodaraḥ | [Rām, Yu, 57 19.2]
sarvāyudhasamāyuktaṃ tūṇībhiśca svalaṃkṛtam | [Rām, Yu, 57 20.1]
rarāja gajam āsthāya savitevāstamūrdhani | [Rām, Yu, 57 20.2]
hayottamasamāyuktaṃ sarvāyudhasamākulam | [Rām, Yu, 57 21.1]
āruroha rathaśreṣṭhaṃ triśirā rāvaṇātmajaḥ | [Rām, Yu, 57 21.2]
triśirā ratham āsthāya virarāja dhanurdharaḥ | [Rām, Yu, 57 22.1]
savidyudulkaḥ sajvālaḥ sendracāpa ivāmbudaḥ | [Rām, Yu, 57 22.2]
tribhiḥ kirīṭaistriśirāḥ śuśubhe sa rathottame | [Rām, Yu, 57 23.1]
himavān iva śailendrastribhiḥ kāñcanaparvataiḥ | [Rām, Yu, 57 23.2]
atikāyo 'pi tejasvī rākṣasendrasutastadā | [Rām, Yu, 57 24.1]
āruroha rathaśreṣṭhaṃ śreṣṭhaḥ sarvadhanuṣmatām | [Rām, Yu, 57 24.2]
sucakrākṣaṃ susaṃyuktaṃ sānukarṣaṃ sakūbaram | [Rām, Yu, 57 25.1]
tūṇībāṇāsanair dīptaṃ prāsāsiparighākulam | [Rām, Yu, 57 25.2]
sa kāñcanavicitreṇa kirīṭena virājatā | [Rām, Yu, 57 26.1]
bhūṣaṇaiśca babhau meruḥ prabhābhir iva bhāsvaraḥ | [Rām, Yu, 57 26.2]
sa rarāja rathe tasmin rājasūnur mahābalaḥ | [Rām, Yu, 57 27.1]
vṛto nairṛtaśārdūlair vajrapāṇir ivāmaraiḥ | [Rām, Yu, 57 27.2]
hayam uccaiḥśravaḥprakhyaṃ śvetaṃ kanakabhūṣaṇam | [Rām, Yu, 57 28.1]
manojavaṃ mahākāyam āruroha narāntakaḥ | [Rām, Yu, 57 28.2]
gṛhītvā prāsam ulkābhaṃ virarāja narāntakaḥ | [Rām, Yu, 57 29.1]
śaktim ādāya tejasvī guhaḥ śatruṣvivāhave | [Rām, Yu, 57 29.2]
devāntakaḥ samādāya parighaṃ vajrabhūṣaṇam | [Rām, Yu, 57 30.1]
parigṛhya giriṃ dorbhyāṃ vapur viṣṇor viḍambayan | [Rām, Yu, 57 30.2]
mahāpārśvo mahātejā gadām ādāya vīryavān | [Rām, Yu, 57 31.1]
virarāja gadāpāṇiḥ kubera iva saṃyuge | [Rām, Yu, 57 31.2]
te pratasthur mahātmāno balair apratimair vṛtāḥ | [Rām, Yu, 57 32.1]
surā ivāmarāvatyāṃ balair apratimair vṛtāḥ | [Rām, Yu, 57 32.2]
tān gajaiśca turaṃgaiśca rathaiścāmbudanisvanaiḥ | [Rām, Yu, 57 33.1]
anujagmur mahātmāno rākṣasāḥ pravarāyudhāḥ | [Rām, Yu, 57 33.2]
te virejur mahātmānaḥ kumārāḥ sūryavarcasaḥ | [Rām, Yu, 57 34.1]
kirīṭinaḥ śriyā juṣṭā grahā dīptā ivāmbare | [Rām, Yu, 57 34.2]
pragṛhītā babhau teṣāṃ chatrāṇām āvaliḥ sitā | [Rām, Yu, 57 35.1]
śāradābhrapratīkāśā haṃsāvalir ivāmbare | [Rām, Yu, 57 35.2]
maraṇaṃ vāpi niścitya śatrūṇāṃ vā parājayam | [Rām, Yu, 57 36.1]
iti kṛtvā matiṃ vīrā nirjagmuḥ saṃyugārthinaḥ | [Rām, Yu, 57 36.2]
jagarjuśca praṇeduśca cikṣipuścāpi sāyakān | [Rām, Yu, 57 37.1]
jahṛṣuśca mahātmāno niryānto yuddhadurmadāḥ | [Rām, Yu, 57 37.2]
kṣveḍitāsphoṭaninadaiḥ saṃcacāleva medinī | [Rām, Yu, 57 38.1]
rakṣasāṃ siṃhanādaiśca pusphoṭeva tadāmbaram | [Rām, Yu, 57 38.2]
te 'bhiniṣkramya muditā rākṣasendrā mahābalāḥ | [Rām, Yu, 57 39.1]
dadṛśur vānarānīkaṃ samudyataśilānagam | [Rām, Yu, 57 39.2]
harayo 'pi mahātmāno dadṛśur nairṛtaṃ balam | [Rām, Yu, 57 40.1]
hastyaśvarathasaṃbādhaṃ kiṅkiṇīśatanāditam | [Rām, Yu, 57 40.2]
nīlajīmūtasaṃkāśaṃ samudyatamahāyudham | [Rām, Yu, 57 41.1]
dīptānalaraviprakhyair nairṛtaiḥ sarvato vṛtam | [Rām, Yu, 57 41.2]
tad dṛṣṭvā balam āyāntaṃ labdhalakṣyāḥ plavaṃgamāḥ | [Rām, Yu, 57 42.1]
samudyatamahāśailāḥ sampraṇedur muhur muhuḥ | [Rām, Yu, 57 42.2]
tataḥ samudghuṣṭaravaṃ niśamya rakṣogaṇā vānarayūthapānām | [Rām, Yu, 57 43.1]
amṛṣyamāṇāḥ paraharṣam ugraṃ mahābalā bhīmataraṃ vineduḥ | [Rām, Yu, 57 43.2]
te rākṣasabalaṃ ghoraṃ praviśya hariyūthapāḥ | [Rām, Yu, 57 44.1]
vicerur udyataiḥ śailair nagāḥ śikhariṇo yathā | [Rām, Yu, 57 44.2]
kecid ākāśam āviśya kecid urvyāṃ plavaṃgamāḥ | [Rām, Yu, 57 45.1]
rakṣaḥsainyeṣu saṃkruddhāścerur drumaśilāyudhāḥ | [Rām, Yu, 57 45.2]
te pādapaśilāśailaiścakrur vṛṣṭim anuttamām | [Rām, Yu, 57 46.1]
bāṇaughair vāryamāṇāśca harayo bhīmavikramāḥ | [Rām, Yu, 57 46.2]
siṃhanādān vineduśca raṇe rākṣasavānarāḥ | [Rām, Yu, 57 47.1]
śilābhiścūrṇayāmāsur yātudhānān plavaṃgamāḥ | [Rām, Yu, 57 47.2]
nijaghnuḥ saṃyuge kruddhāḥ kavacābharaṇāvṛtān | [Rām, Yu, 57 48.1]
kecid rathagatān vīrān gajavājigatān api | [Rām, Yu, 57 48.2]
nijaghnuḥ sahasāplutya yātudhānān plavaṃgamāḥ | [Rām, Yu, 57 49.1]
śailaśṛṅganipātaiśca muṣṭibhir vāntalocanāḥ | [Rām, Yu, 57 49.2]
celuḥ petuśca neduśca tatra rākṣasapuṃgavāḥ | [Rām, Yu, 57 49.3]
tataḥ śailaiśca khaḍgaiśca visṛṣṭair harirākṣasaiḥ | [Rām, Yu, 57 50.1]
muhūrtenāvṛtā bhūmir abhavacchoṇitāplutā | [Rām, Yu, 57 50.2]
vikīrṇaparvatākārai rakṣobhir arimardanaiḥ | [Rām, Yu, 57 51.1]
ākṣiptāḥ kṣipyamāṇāśca bhagnaśūlāśca vānaraiḥ | [Rām, Yu, 57 51.2]
vānarān vānarair eva jaghnuste rajanīcarāḥ | [Rām, Yu, 57 52.1]
rākṣasān rākṣasair eva jaghnuste vānarā api | [Rām, Yu, 57 52.2]
ākṣipya ca śilāsteṣāṃ nijaghnū rākṣasā harīn | [Rām, Yu, 57 53.1]
teṣāṃ cācchidya śastrāṇi jaghnū rakṣāṃsi vānarāḥ | [Rām, Yu, 57 53.2]
nijaghnuḥ śailaśūlāstrair bibhiduśca parasparam | [Rām, Yu, 57 54.1]
siṃhanādān vineduśca raṇe vānararākṣasāḥ | [Rām, Yu, 57 54.2]
chinnavarmatanutrāṇā rākṣasā vānarair hatāḥ | [Rām, Yu, 57 55.1]
rudhiraṃ prasrutāstatra rasasāram iva drumāḥ | [Rām, Yu, 57 55.2]
rathena ca rathaṃ cāpi vāraṇena ca vāraṇam | [Rām, Yu, 57 56.1]
hayena ca hayaṃ kecin nijaghnur vānarā raṇe | [Rām, Yu, 57 56.2]
kṣuraprair ardhacandraiśca bhallaiśca niśitaiḥ śaraiḥ | [Rām, Yu, 57 57.1]
rākṣasā vānarendrāṇāṃ cichiduḥ pādapāñ śilāḥ | [Rām, Yu, 57 57.2]
vikīrṇaiḥ parvatāgraiśca drumaiśchinnaiśca saṃyuge | [Rām, Yu, 57 58.1]
hataiśca kapirakṣobhir durgamā vasudhābhavat | [Rām, Yu, 57 58.2]
tasmin pravṛtte tumule vimarde prahṛṣyamāṇeṣu valīmukheṣu | [Rām, Yu, 57 59.1]
nipātyamāneṣu ca rākṣaseṣu maharṣayo devagaṇāśca neduḥ | [Rām, Yu, 57 59.2]
tato hayaṃ mārutatulyavegam āruhya śaktiṃ niśitāṃ pragṛhya | [Rām, Yu, 57 60.1]
narāntako vānararājasainyaṃ mahārṇavaṃ mīna ivāviveśa | [Rām, Yu, 57 60.2]
sa vānarān saptaśatāni vīraḥ prāsena dīptena vinirbibheda | [Rām, Yu, 57 61.1]
ekaḥ kṣaṇenendraripur mahātmā jaghāna sainyaṃ haripuṃgavānām | [Rām, Yu, 57 61.2]
dadṛśuśca mahātmānaṃ hayapṛṣṭhe pratiṣṭhitam | [Rām, Yu, 57 62.1]
carantaṃ harisainyeṣu vidyādharamaharṣayaḥ | [Rām, Yu, 57 62.2]
sa tasya dadṛśe mārgo māṃsaśoṇitakardamaḥ | [Rām, Yu, 57 63.1]
patitaiḥ parvatākārair vānarair abhisaṃvṛtaḥ | [Rām, Yu, 57 63.2]
yāvad vikramituṃ buddhiṃ cakruḥ plavagapuṃgavāḥ | [Rām, Yu, 57 64.1]
tāvad etān atikramya nirbibheda narāntakaḥ | [Rām, Yu, 57 64.2]
jvalantaṃ prāsam udyamya saṃgrāmānte narāntakaḥ | [Rām, Yu, 57 65.1]
dadāha harisainyāni vanānīva vibhāvasuḥ | [Rām, Yu, 57 65.2]
yāvad utpāṭayāmāsur vṛkṣāñśailān vanaukasaḥ | [Rām, Yu, 57 66.1]
tāvat prāsahatāḥ petur vajrakṛttā ivācalāḥ | [Rām, Yu, 57 66.2]
dikṣu sarvāsu balavān vicacāra narāntakaḥ | [Rām, Yu, 57 67.1]
pramṛdnan sarvato yuddhe prāvṛṭkāle yathānilaḥ | [Rām, Yu, 57 67.2]
na śekur dhāvituṃ vīrā na sthātuṃ spandituṃ kutaḥ | [Rām, Yu, 57 68.1]
utpatantaṃ sthitaṃ yāntaṃ sarvān vivyādha vīryavān | [Rām, Yu, 57 68.2]
ekenāntakakalpena prāsenādityatejasā | [Rām, Yu, 57 69.1]
bhinnāni harisainyāni nipetur dharaṇītale | [Rām, Yu, 57 69.2]
vajraniṣpeṣasadṛśaṃ prāsasyābhinipātanam | [Rām, Yu, 57 70.1]
na śekur vānarāḥ soḍhuṃ te vinedur mahāsvanam | [Rām, Yu, 57 70.2]
patatāṃ harivīrāṇāṃ rūpāṇi pracakāśire | [Rām, Yu, 57 71.1]
vajrabhinnāgrakūṭānāṃ śailānāṃ patatām iva | [Rām, Yu, 57 71.2]
ye tu pūrvaṃ mahātmānaḥ kumbhakarṇena pātitāḥ | [Rām, Yu, 57 72.1]
te 'svasthā vānaraśreṣṭhāḥ sugrīvam upatasthire | [Rām, Yu, 57 72.2]
viprekṣamāṇaḥ sugrīvo dadarśa harivāhinīm | [Rām, Yu, 57 73.1]
narāntakabhayatrastāṃ vidravantīm itastataḥ | [Rām, Yu, 57 73.2]
vidrutāṃ vāhinīṃ dṛṣṭvā sa dadarśa narāntakam | [Rām, Yu, 57 74.1]
gṛhītaprāsam āyāntaṃ hayapṛṣṭhe pratiṣṭhitam | [Rām, Yu, 57 74.2]
athovāca mahātejāḥ sugrīvo vānarādhipaḥ | [Rām, Yu, 57 75.1]
kumāram aṅgadaṃ vīraṃ śakratulyaparākramam | [Rām, Yu, 57 75.2]
gacchainaṃ rākṣasaṃ vīra yo 'sau turagam āsthitaḥ | [Rām, Yu, 57 76.1]
kṣobhayantaṃ haribalaṃ kṣipraṃ prāṇair viyojaya | [Rām, Yu, 57 76.2]
sa bhartur vacanaṃ śrutvā niṣpapātāṅgadastadā | [Rām, Yu, 57 77.1]
anīkānmeghasaṃkāśānmeghānīkād ivāṃśumān | [Rām, Yu, 57 77.2]
śailasaṃghātasaṃkāśo harīṇām uttamo 'ṅgadaḥ | [Rām, Yu, 57 78.1]
rarājāṅgadasaṃnaddhaḥ sadhātur iva parvataḥ | [Rām, Yu, 57 78.2]
nirāyudho mahātejāḥ kevalaṃ nakhadaṃṣṭravān | [Rām, Yu, 57 79.1]
narāntakam abhikramya vāliputro 'bravīd vacaḥ | [Rām, Yu, 57 79.2]
tiṣṭha kiṃ prākṛtair ebhir haribhistvaṃ kariṣyasi | [Rām, Yu, 57 80.1]
asmin vajrasamasparśe prāsaṃ kṣipa mamorasi | [Rām, Yu, 57 80.2]
aṅgadasya vacaḥ śrutvā pracukrodha narāntakaḥ | [Rām, Yu, 57 81.1]
saṃdaśya daśanair oṣṭhaṃ niśvasya ca bhujaṃgavat | [Rām, Yu, 57 81.2]
sa prāsam āvidhya tadāṅgadāya samujjvalantaṃ sahasotsasarja | [Rām, Yu, 57 82.1]
sa vāliputrorasi vajrakalpe babhūva bhagno nyapatacca bhūmau | [Rām, Yu, 57 82.2]
taṃ prāsam ālokya tadā vibhagnaṃ suparṇakṛttoragabhogakalpam | [Rām, Yu, 57 83.1]
talaṃ samudyamya sa vāliputras turaṃgamasyābhijaghāna mūrdhni | [Rām, Yu, 57 83.2]
nimagnapādaḥ sphuṭitākṣitāro niṣkrāntajihvo 'calasaṃnikāśaḥ | [Rām, Yu, 57 84.1]
sa tasya vājī nipapāta bhūmau talaprahāreṇa vikīrṇamūrdhā | [Rām, Yu, 57 84.2]
narāntakaḥ krodhavaśaṃ jagāma hataṃ turagaṃ patitaṃ nirīkṣya | [Rām, Yu, 57 85.1]
sa muṣṭim udyamya mahāprabhāvo jaghāna śīrṣe yudhi vāliputram | [Rām, Yu, 57 85.2]
athāṅgado muṣṭivibhinnamūrdhā susrāva tīvraṃ rudhiraṃ bhṛśoṣṇam | [Rām, Yu, 57 86.1]
muhur vijajvāla mumoha cāpi saṃjñāṃ samāsādya visiṣmiye ca | [Rām, Yu, 57 86.2]
athāṅgado vajrasamānavegaṃ saṃvartya muṣṭiṃ giriśṛṅgakalpam | [Rām, Yu, 57 87.1]
nipātayāmāsa tadā mahātmā narāntakasyorasi vāliputraḥ | [Rām, Yu, 57 87.2]
sa muṣṭiniṣpiṣṭavibhinnavakṣā jvālāṃ vamañ śoṇitadigdhagātraḥ | [Rām, Yu, 57 88.1]
narāntako bhūmitale papāta yathācalo vajranipātabhagnaḥ | [Rām, Yu, 57 88.2]
athāntarikṣe tridaśottamānāṃ vanaukasāṃ caiva mahāpraṇādaḥ | [Rām, Yu, 57 89.1]
babhūva tasminnihate 'gryavīre narāntake vālisutena saṃkhye | [Rām, Yu, 57 89.2]
athāṅgado rāmamanaḥpraharṣaṇaṃ suduṣkaraṃ taṃ kṛtavān hi vikramam | [Rām, Yu, 57 90.1]
visiṣmiye so 'pyativīryavikramaḥ punaśca yuddhe sa babhūva harṣitaḥ | [Rām, Yu, 57 90.2]
{Rām, Yu, 58}
narāntakaṃ hataṃ dṛṣṭvā cukruśur nairṛtarṣabhāḥ | [Rām, Yu, 58 1.1]
devāntakastrimūrdhā ca paulastyaśca mahodaraḥ | [Rām, Yu, 58 1.2]
ārūḍho meghasaṃkāśaṃ vāraṇendraṃ mahodaraḥ | [Rām, Yu, 58 2.1]
vāliputraṃ mahāvīryam abhidudrāva vīryavān | [Rām, Yu, 58 2.2]
bhrātṛvyasanasaṃtaptastadā devāntako balī | [Rām, Yu, 58 3.1]
ādāya parighaṃ dīptam aṅgadaṃ samabhidravat | [Rām, Yu, 58 3.2]
ratham ādityasaṃkāśaṃ yuktaṃ paramavājibhiḥ | [Rām, Yu, 58 4.1]
āsthāya triśirā vīro vāliputram athābhyayāt | [Rām, Yu, 58 4.2]
sa tribhir devadarpaghnair nairṛtendrair abhidrutaḥ | [Rām, Yu, 58 5.1]
vṛkṣam utpāṭayāmāsa mahāviṭapam aṅgadaḥ | [Rām, Yu, 58 5.2]
devāntakāya taṃ vīraścikṣepa sahasāṅgadaḥ | [Rām, Yu, 58 6.1]
mahāvṛkṣaṃ mahāśākhaṃ śakro dīptam ivāśanim | [Rām, Yu, 58 6.2]
triśirāstaṃ pracicheda śarair āśīviṣopamaiḥ | [Rām, Yu, 58 7.1]
sa vṛkṣaṃ kṛttam ālokya utpapāta tato 'ṅgadaḥ | [Rām, Yu, 58 7.2]
sa vavarṣa tato vṛkṣāñ śilāśca kapikuñjaraḥ | [Rām, Yu, 58 8.1]
tān pracicheda saṃkruddhastriśirā niśitaiḥ śaraiḥ | [Rām, Yu, 58 8.2]
parighāgreṇa tān vṛkṣān babhañja ca surāntakaḥ | [Rām, Yu, 58 9.1]
triśirāścāṅgadaṃ vīram abhidudrāva sāyakaiḥ | [Rām, Yu, 58 9.2]
gajena samabhidrutya vāliputraṃ mahodaraḥ | [Rām, Yu, 58 10.1]
jaghānorasi saṃkruddhastomarair vajrasaṃnibhaiḥ | [Rām, Yu, 58 10.2]
devāntakaśca saṃkruddhaḥ parigheṇa tadāṅgadam | [Rām, Yu, 58 11.1]
upagamyābhihatyāśu vyapacakrāma vegavān | [Rām, Yu, 58 11.2]
sa tribhir nairṛtaśreṣṭhair yugapat samabhidrutaḥ | [Rām, Yu, 58 12.1]
na vivyathe mahātejā vāliputraḥ pratāpavān | [Rām, Yu, 58 12.2]
talena bhṛśam utpatya jaghānāsya mahāgajam | [Rām, Yu, 58 13.1]
petatur locane tasya vinanāda sa vāraṇaḥ | [Rām, Yu, 58 13.2]
viṣāṇaṃ cāsya niṣkṛṣya vāliputro mahābalaḥ | [Rām, Yu, 58 14.1]
devāntakam abhidrutya tāḍayāmāsa saṃyuge | [Rām, Yu, 58 14.2]
sa vihvalitasarvāṅgo vātoddhata iva drumaḥ | [Rām, Yu, 58 15.1]
lākṣārasasavarṇaṃ ca susrāva rudhiraṃ mukhāt | [Rām, Yu, 58 15.2]
athāśvāsya mahātejāḥ kṛcchrād devāntako balī | [Rām, Yu, 58 16.1]
āvidhya parighaṃ ghoram ājaghāna tadāṅgadam | [Rām, Yu, 58 16.2]
parighābhihataścāpi vānarendrātmajastadā | [Rām, Yu, 58 17.1]
jānubhyāṃ patito bhūmau punar evotpapāta ha | [Rām, Yu, 58 17.2]
samutpatantaṃ triśirāstribhir āśīviṣopamaiḥ | [Rām, Yu, 58 18.1]
ghorair haripateḥ putraṃ lalāṭe 'bhijaghāna ha | [Rām, Yu, 58 18.2]
tato 'ṅgadaṃ parikṣiptaṃ tribhir nairṛtapuṃgavaiḥ | [Rām, Yu, 58 19.1]
hanūmān api vijñāya nīlaścāpi pratasthatuḥ | [Rām, Yu, 58 19.2]
tataścikṣepa śailāgraṃ nīlastriśirase tadā | [Rām, Yu, 58 20.1]
tad rāvaṇasuto dhīmān bibheda niśitaiḥ śaraiḥ | [Rām, Yu, 58 20.2]
tad bāṇaśatanirbhinnaṃ vidāritaśilātalam | [Rām, Yu, 58 21.1]
savisphuliṅgaṃ sajvālaṃ nipapāta gireḥ śiraḥ | [Rām, Yu, 58 21.2]
tato jṛmbhitam ālokya harṣād devāntakastadā | [Rām, Yu, 58 22.1]
parigheṇābhidudrāva mārutātmajam āhave | [Rām, Yu, 58 22.2]
tam āpatantam utpatya hanūmānmārutātmajaḥ | [Rām, Yu, 58 23.1]
ājaghāna tadā mūrdhni vajravegena muṣṭinā | [Rām, Yu, 58 23.2]
sa muṣṭiniṣpiṣṭavikīrṇamūrdhā nirvāntadantākṣivilambijihvaḥ | [Rām, Yu, 58 24.1]
devāntako rākṣasarājasūnur gatāsur urvyāṃ sahasā papāta | [Rām, Yu, 58 24.2]
tasmin hate rākṣasayodhamukhye mahābale saṃyati devaśatrau | [Rām, Yu, 58 25.1]
kruddhastrimūrdhā niśitāgram ugraṃ vavarṣa nīlorasi bāṇavarṣam | [Rām, Yu, 58 25.2]
sa taiḥ śaraughair abhivarṣyamāṇo vibhinnagātraḥ kapisainyapālaḥ | [Rām, Yu, 58 26.1]
nīlo babhūvātha visṛṣṭagātro viṣṭambhitastena mahābalena | [Rām, Yu, 58 26.2]
tatastu nīlaḥ pratilabhya saṃjñāṃ śailaṃ samutpāṭya savṛkṣaṣaṇḍam | [Rām, Yu, 58 27.1]
tataḥ samutpatya bhṛśogravego mahodaraṃ tena jaghāna mūrdhni | [Rām, Yu, 58 27.2]
tataḥ sa śailābhinipātabhagno mahodarastena saha dvipena | [Rām, Yu, 58 28.1]
vipothito bhūmitale gatāsuḥ papāta vajrābhihato yathādriḥ | [Rām, Yu, 58 28.2]
pitṛvyaṃ nihataṃ dṛṣṭvā triśirāścāpam ādade | [Rām, Yu, 58 29.1]
hanūmantaṃ ca saṃkruddho vivyādha niśitaiḥ śaraiḥ | [Rām, Yu, 58 29.2]
hanūmāṃstu samutpatya hayāṃstriśirasastadā | [Rām, Yu, 58 30.1]
vidadāra nakhaiḥ kruddho gajendraṃ mṛgarāḍ iva | [Rām, Yu, 58 30.2]
atha śaktiṃ samādāya kālarātrim ivāntakaḥ | [Rām, Yu, 58 31.1]
cikṣepānilaputrāya triśirā rāvaṇātmajaḥ | [Rām, Yu, 58 31.2]
divi kṣiptām ivolkāṃ tāṃ śaktiṃ kṣiptām asaṃgatām | [Rām, Yu, 58 32.1]
gṛhītvā hariśārdūlo babhañja ca nanāda ca | [Rām, Yu, 58 32.2]
tāṃ dṛṣṭvā ghorasaṃkāśāṃ śaktiṃ bhagnāṃ hanūmatā | [Rām, Yu, 58 33.1]
prahṛṣṭā vānaragaṇā vinedur jaladā iva | [Rām, Yu, 58 33.2]
tataḥ khaḍgaṃ samudyamya triśirā rākṣasottamaḥ | [Rām, Yu, 58 34.1]
nicakhāna tadā roṣād vānarendrasya vakṣasi | [Rām, Yu, 58 34.2]
khaḍgaprahārābhihato hanūmānmārutātmajaḥ | [Rām, Yu, 58 35.1]
ājaghāna trimūrdhānaṃ talenorasi vīryavān | [Rām, Yu, 58 35.2]
sa talābhihatastena srastahastāmbaro bhuvi | [Rām, Yu, 58 36.1]
nipapāta mahātejāstriśirāstyaktacetanaḥ | [Rām, Yu, 58 36.2]
sa tasya patataḥ khaḍgaṃ samāchidya mahākapiḥ | [Rām, Yu, 58 37.1]
nanāda girisaṃkāśastrāsayan sarvanairṛtān | [Rām, Yu, 58 37.2]
amṛṣyamāṇastaṃ ghoṣam utpapāta niśācaraḥ | [Rām, Yu, 58 38.1]
utpatya ca hanūmantaṃ tāḍayāmāsa muṣṭinā | [Rām, Yu, 58 38.2]
tena muṣṭiprahāreṇa saṃcukopa mahākapiḥ | [Rām, Yu, 58 39.1]
kupitaśca nijagrāha kirīṭe rākṣasarṣabham | [Rām, Yu, 58 39.2]
sa tasya śīrṣāṇyasinā śitena kirīṭajuṣṭāni sakuṇḍalāni | [Rām, Yu, 58 40.1]
kruddhaḥ pracicheda suto 'nilasya tvaṣṭuḥ sutasyeva śirāṃsi śakraḥ | [Rām, Yu, 58 40.2]
tānyāyatākṣāṇyagasaṃnibhāni pradīptavaiśvānaralocanāni | [Rām, Yu, 58 41.1]
petuḥ śirāṃsīndraripor dharaṇyāṃ jyotīṃṣi muktāni yathārkamārgāt | [Rām, Yu, 58 41.2]
tasmin hate devaripau triśīrṣe hanūmatā śakraparākrameṇa | [Rām, Yu, 58 42.1]
neduḥ plavaṃgāḥ pracacāla bhūmī rakṣāṃsyatho dudruvire samantāt | [Rām, Yu, 58 42.2]
hataṃ triśirasaṃ dṛṣṭvā tathaiva ca mahodaram | [Rām, Yu, 58 43.1]
hatau prekṣya durādharṣau devāntakanarāntakau | [Rām, Yu, 58 43.2]
cukopa paramāmarṣī mahāpārśvo mahābalaḥ | [Rām, Yu, 58 44.1]
jagrāhārciṣmatīṃ cāpi gadāṃ sarvāyasīṃ śubhām | [Rām, Yu, 58 44.2]
hemapaṭṭaparikṣiptāṃ māṃsaśoṇitalepanām | [Rām, Yu, 58 45.1]
virājamānāṃ vapuṣā śatruśoṇitarañjitām | [Rām, Yu, 58 45.2]
tejasā saṃpradīptāgrāṃ raktamālyavibhūṣitām | [Rām, Yu, 58 46.1]
airāvatamahāpadmasārvabhaumabhayāvahām | [Rām, Yu, 58 46.2]
gadām ādāya saṃkruddho mahāpārśvo mahābalaḥ | [Rām, Yu, 58 47.1]
harīn samabhidudrāva yugāntāgnir iva jvalan | [Rām, Yu, 58 47.2]
atharṣabhaḥ samutpatya vānaro rāvaṇānujam | [Rām, Yu, 58 48.1]
mahāpārśvam upāgamya tasthau tasyāgrato balī | [Rām, Yu, 58 48.2]
taṃ purastāt sthitaṃ dṛṣṭvā vānaraṃ parvatopamam | [Rām, Yu, 58 49.1]
ājaghānorasi kruddho gadayā vajrakalpayā | [Rām, Yu, 58 49.2]
sa tayābhihatastena gadayā vānararṣabhaḥ | [Rām, Yu, 58 50.1]
bhinnavakṣāḥ samādhūtaḥ susrāva rudhiraṃ bahu | [Rām, Yu, 58 50.2]
sa samprāpya cirāt saṃjñām ṛṣabho vānararṣabhaḥ | [Rām, Yu, 58 51.1]
kruddho visphuramāṇauṣṭho mahāpārśvam udaikṣata | [Rām, Yu, 58 51.2]
tāṃ gṛhītvā gadāṃ bhīmām āvidhya ca punaḥ punaḥ | [Rām, Yu, 58 52.1]
mattānīkaṃ mahāpārśvaṃ jaghāna raṇamūrdhani | [Rām, Yu, 58 52.2]
sa svayā gadayā bhinno vikīrṇadaśanekṣaṇaḥ | [Rām, Yu, 58 53.1]
nipapāta mahāpārśvo vajrāhata ivācalaḥ | [Rām, Yu, 58 53.2]
tasmin hate bhrātari rāvaṇasya tannairṛtānāṃ balam arṇavābham | [Rām, Yu, 58 54.1]
tyaktāyudhaṃ kevalajīvitārthaṃ dudrāva bhinnārṇavasaṃnikāśam | [Rām, Yu, 58 54.2]
{Rām, Yu, 59}
svabalaṃ vyathitaṃ dṛṣṭvā tumulaṃ lomaharṣaṇam | [Rām, Yu, 59 1.1]
bhrātṝṃśca nihatān dṛṣṭvā śakratulyaparākramān | [Rām, Yu, 59 1.2]
pitṛvyau cāpi saṃdṛśya samare saṃniṣūditau | [Rām, Yu, 59 2.1]
mahodaramahāpārśvau bhrātarau rākṣasarṣabhau | [Rām, Yu, 59 2.2]
cukopa ca mahātejā brahmadattavaro yudhi | [Rām, Yu, 59 3.1]
atikāyo 'drisaṃkāśo devadānavadarpahā | [Rām, Yu, 59 3.2]
sa bhāskarasahasrasya saṃghātam iva bhāsvaram | [Rām, Yu, 59 4.1]
ratham āsthāya śakrārir abhidudrāva vānarān | [Rām, Yu, 59 4.2]
sa visphārya mahaccāpaṃ kirīṭī mṛṣṭakuṇḍalaḥ | [Rām, Yu, 59 5.1]
nāma viśrāvayāmāsa nanāda ca mahāsvanam | [Rām, Yu, 59 5.2]
tena siṃhapraṇādena nāmaviśrāvaṇena ca | [Rām, Yu, 59 6.1]
jyāśabdena ca bhīmena trāsayāmāsa vānarān | [Rām, Yu, 59 6.2]
te tasya rūpam ālokya yathā viṣṇostrivikrame | [Rām, Yu, 59 7.1]
bhayārtā vānarāḥ sarve vidravanti diśo daśa | [Rām, Yu, 59 7.2]
te 'tikāyaṃ samāsādya vānarā mūḍhacetasaḥ | [Rām, Yu, 59 8.1]
śaraṇyaṃ śaraṇaṃ jagmur lakṣmaṇāgrajam āhave | [Rām, Yu, 59 8.2]
tato 'tikāyaṃ kākutstho rathasthaṃ parvatopamam | [Rām, Yu, 59 9.1]
dadarśa dhanvinaṃ dūrād garjantaṃ kālameghavat | [Rām, Yu, 59 9.2]
sa taṃ dṛṣṭvā mahātmānaṃ rāghavastu suvismitaḥ | [Rām, Yu, 59 10.1]
vānarān sāntvayitvā tu vibhīṣaṇam uvāca ha | [Rām, Yu, 59 10.2]
ko 'sau parvatasaṃkāśo dhanuṣmān harilocanaḥ | [Rām, Yu, 59 11.1]
yukte hayasahasreṇa viśāle syandane sthitaḥ | [Rām, Yu, 59 11.2]
ya eṣa niśitaiḥ śūlaiḥ sutīkṣṇaiḥ prāsatomaraiḥ | [Rām, Yu, 59 12.1]
arciṣmadbhir vṛto bhāti bhūtair iva maheśvaraḥ | [Rām, Yu, 59 12.2]
kālajihvāprakāśābhir ya eṣo 'bhivirājate | [Rām, Yu, 59 13.1]
āvṛto rathaśaktībhir vidyudbhir iva toyadaḥ | [Rām, Yu, 59 13.2]
dhanūṃṣi cāsya sajyāni hemapṛṣṭhāni sarvaśaḥ | [Rām, Yu, 59 14.1]
śobhayanti rathaśreṣṭhaṃ śakrapātam ivāmbaram | [Rām, Yu, 59 14.2]
ka eṣa rakṣaḥśārdūlo raṇabhūmiṃ virājayan | [Rām, Yu, 59 15.1]
abhyeti rathināṃ śreṣṭho rathenādityatejasā | [Rām, Yu, 59 15.2]
dhvajaśṛṅgapratiṣṭhena rāhuṇābhivirājate | [Rām, Yu, 59 16.1]
sūryaraśmiprabhair bāṇair diśo daśa virājayan | [Rām, Yu, 59 16.2]
triṇataṃ meghanirhrādaṃ hemapṛṣṭham alaṃkṛtam | [Rām, Yu, 59 17.1]
śatakratudhanuḥprakhyaṃ dhanuścāsya virājate | [Rām, Yu, 59 17.2]
sadhvajaḥ sapatākaśca sānukarṣo mahārathaḥ | [Rām, Yu, 59 18.1]
catuḥsādisamāyukto meghastanitanisvanaḥ | [Rām, Yu, 59 18.2]
viṃśatir daśa cāṣṭau ca tūṇīrā ratham āsthitāḥ | [Rām, Yu, 59 19.1]
kārmukāṇi ca bhīmāni jyāśca kāñcanapiṅgalāḥ | [Rām, Yu, 59 19.2]
dvau ca khaḍgau rathagatau pārśvasthau pārśvaśobhinau | [Rām, Yu, 59 20.1]
caturhastatsarucitau vyaktahastadaśāyatau | [Rām, Yu, 59 20.2]
raktakaṇṭhaguṇo dhīro mahāparvatasaṃnibhaḥ | [Rām, Yu, 59 21.1]
kālaḥ kālamahāvaktro meghastha iva bhāskaraḥ | [Rām, Yu, 59 21.2]
kāñcanāṅgadanaddhābhyāṃ bhujābhyām eṣa śobhate | [Rām, Yu, 59 22.1]
śṛṅgābhyām iva tuṅgābhyāṃ himavān parvatottamaḥ | [Rām, Yu, 59 22.2]
kuṇḍalābhyāṃ tu yasyaitad bhāti vaktraṃ śubhekṣaṇam | [Rām, Yu, 59 23.1]
punarvasvantaragataṃ pūrṇabimbam ivaindavam | [Rām, Yu, 59 23.2]
ācakṣva me mahābāho tvam enaṃ rākṣasottamam | [Rām, Yu, 59 24.1]
yaṃ dṛṣṭvā vānarāḥ sarve bhayārtā vidrutā diśaḥ | [Rām, Yu, 59 24.2]
sa pṛṣṭo rājaputreṇa rāmeṇāmitatejasā | [Rām, Yu, 59 25.1]
ācacakṣe mahātejā rāghavāya vibhīṣaṇaḥ | [Rām, Yu, 59 25.2]
daśagrīvo mahātejā rājā vaiśravaṇānujaḥ | [Rām, Yu, 59 26.1]
bhīmakarmā mahotsāho rāvaṇo rākṣasādhipaḥ | [Rām, Yu, 59 26.2]
tasyāsīd vīryavān putro rāvaṇapratimo raṇe | [Rām, Yu, 59 27.1]
vṛddhasevī śrutadharaḥ sarvāstraviduṣāṃ varaḥ | [Rām, Yu, 59 27.2]
aśvapṛṣṭhe rathe nāge khaḍge dhanuṣi karṣaṇe | [Rām, Yu, 59 28.1]
bhede sāntve ca dāne ca naye mantre ca saṃmataḥ | [Rām, Yu, 59 28.2]
yasya bāhuṃ samāśritya laṅkā bhavati nirbhayā | [Rām, Yu, 59 29.1]
tanayaṃ dhānyamālinyā atikāyam imaṃ viduḥ | [Rām, Yu, 59 29.2]
etenārādhito brahmā tapasā bhāvitātmanā | [Rām, Yu, 59 30.1]
astrāṇi cāpyavāptāni ripavaśca parājitāḥ | [Rām, Yu, 59 30.2]
surāsurair avadhyatvaṃ dattam asmai svayambhuvā | [Rām, Yu, 59 31.1]
etacca kavacaṃ divyaṃ rathaścaiṣo 'rkabhāskaraḥ | [Rām, Yu, 59 31.2]
etena śataśo devā dānavāśca parājitāḥ | [Rām, Yu, 59 32.1]
rakṣitāni ca rakṣāṃsi yakṣāścāpi niṣūditāḥ | [Rām, Yu, 59 32.2]
vajraṃ viṣṭambhitaṃ yena bāṇair indrasya dhīmataḥ | [Rām, Yu, 59 33.1]
pāśaḥ salilarājasya yuddhe pratihatastathā | [Rām, Yu, 59 33.2]
eṣo 'tikāyo balavān rākṣasānām atharṣabhaḥ | [Rām, Yu, 59 34.1]
rāvaṇasya suto dhīmān devadānavadarpahā | [Rām, Yu, 59 34.2]
tad asmin kriyatāṃ yatnaḥ kṣipraṃ puruṣapuṃgava | [Rām, Yu, 59 35.1]
purā vānarasainyāni kṣayaṃ nayati sāyakaiḥ | [Rām, Yu, 59 35.2]
tato 'tikāyo balavān praviśya harivāhinīm | [Rām, Yu, 59 36.1]
visphārayāmāsa dhanur nanāda ca punaḥ punaḥ | [Rām, Yu, 59 36.2]
taṃ bhīmavapuṣaṃ dṛṣṭvā rathasthaṃ rathināṃ varam | [Rām, Yu, 59 37.1]
abhipetur mahātmāno ye pradhānāḥ plavaṃgamāḥ | [Rām, Yu, 59 37.2]
kumudo dvivido maindo nīlaḥ śarabha eva ca | [Rām, Yu, 59 38.1]
pādapair giriśṛṅgaiśca yugapat samabhidravan | [Rām, Yu, 59 38.2]
teṣāṃ vṛkṣāṃśca śailāṃśca śaraiḥ kāñcanabhūṣaṇaiḥ | [Rām, Yu, 59 39.1]
atikāyo mahātejāś cichedāstravidāṃ varaḥ | [Rām, Yu, 59 39.2]
tāṃścaiva sarvān sa harīñ śaraiḥ sarvāyasair balī | [Rām, Yu, 59 40.1]
vivyādhābhimukhaḥ saṃkhye bhīmakāyo niśācaraḥ | [Rām, Yu, 59 40.2]
te 'rditā bāṇavarṣeṇa bhinnagātrāḥ plavaṃgamāḥ | [Rām, Yu, 59 41.1]
na śekur atikāyasya pratikartuṃ mahāraṇe | [Rām, Yu, 59 41.2]
tat sainyaṃ harivīrāṇāṃ trāsayāmāsa rākṣasaḥ | [Rām, Yu, 59 42.1]
mṛgayūtham iva kruddho harir yauvanam āsthitaḥ | [Rām, Yu, 59 42.2]
sa rākṣasendro harisainyamadhye nāyudhyamānaṃ nijaghāna kaṃcit | [Rām, Yu, 59 43.1]
upetya rāmaṃ sadhanuḥkalāpī sagarvitaṃ vākyam idaṃ babhāṣe | [Rām, Yu, 59 43.2]
rathe sthito 'haṃ śaracāpapāṇir na prākṛtaṃ kaṃcana yodhayāmi | [Rām, Yu, 59 44.1]
yasyāsti śaktir vyavasāyayuktā dadātu me kṣipram ihādya yuddham | [Rām, Yu, 59 44.2]
tat tasya vākyaṃ bruvato niśamya cukopa saumitrir amitrahantā | [Rām, Yu, 59 45.1]
amṛṣyamāṇaśca samutpapāta jagrāha cāpaṃ ca tataḥ smayitvā | [Rām, Yu, 59 45.2]
kruddhaḥ saumitrir utpatya tūṇād ākṣipya sāyakam | [Rām, Yu, 59 46.1]
purastād atikāyasya vicakarṣa mahad dhanuḥ | [Rām, Yu, 59 46.2]
pūrayan sa mahīṃ śailān ākāśaṃ sāgaraṃ diśaḥ | [Rām, Yu, 59 47.1]
jyāśabdo lakṣmaṇasyograstrāsayan rajanīcarān | [Rām, Yu, 59 47.2]
saumitreścāpanirghoṣaṃ śrutvā pratibhayaṃ tadā | [Rām, Yu, 59 48.1]
visiṣmiye mahātejā rākṣasendrātmajo balī | [Rām, Yu, 59 48.2]
athātikāyaḥ kupito dṛṣṭvā lakṣmaṇam utthitam | [Rām, Yu, 59 49.1]
ādāya niśitaṃ bāṇam idaṃ vacanam abravīt | [Rām, Yu, 59 49.2]
bālastvam asi saumitre vikrameṣvavicakṣaṇaḥ | [Rām, Yu, 59 50.1]
gaccha kiṃ kālasadṛśaṃ māṃ yodhayitum icchasi | [Rām, Yu, 59 50.2]
na hi madbāhusṛṣṭānām astrāṇāṃ himavān api | [Rām, Yu, 59 51.1]
soḍhum utsahate vegam antarikṣam atho mahī | [Rām, Yu, 59 51.2]
sukhaprasuptaṃ kālāgniṃ prabodhayitum icchasi | [Rām, Yu, 59 52.1]
nyasya cāpaṃ nivartasva mā prāṇāñ jahi madgataḥ | [Rām, Yu, 59 52.2]
athavā tvaṃ pratiṣṭabdho na nivartitum icchasi | [Rām, Yu, 59 53.1]
tiṣṭha prāṇān parityajya gamiṣyasi yamakṣayam | [Rām, Yu, 59 53.2]
paśya me niśitān bāṇān aridarpaniṣūdanān | [Rām, Yu, 59 54.1]
īśvarāyudhasaṃkāśāṃstaptakāñcanabhūṣaṇān | [Rām, Yu, 59 54.2]
eṣa te sarpasaṃkāśo bāṇaḥ pāsyati śoṇitam | [Rām, Yu, 59 55.1]
mṛgarāja iva kruddho nāgarājasya śoṇitam | [Rām, Yu, 59 55.2]
śrutvātikāyasya vacaḥ saroṣaṃ sagarvitaṃ saṃyati rājaputraḥ | [Rām, Yu, 59 56.1]
sa saṃcukopātibalo bṛhacchrīr uvāca vākyaṃ ca tato mahārtham | [Rām, Yu, 59 56.2]
na vākyamātreṇa bhavān pradhāno na katthanāt satpuruṣā bhavanti | [Rām, Yu, 59 57.1]
mayi sthite dhanvini bāṇapāṇau vidarśayasvātmabalaṃ durātman | [Rām, Yu, 59 57.2]
karmaṇā sūcayātmānaṃ na vikatthitum arhasi | [Rām, Yu, 59 58.1]
pauruṣeṇa tu yo yuktaḥ sa tu śūra iti smṛtaḥ | [Rām, Yu, 59 58.2]
sarvāyudhasamāyukto dhanvī tvaṃ ratham āsthitaḥ | [Rām, Yu, 59 59.1]
śarair vā yadi vāpyastrair darśayasva parākramam | [Rām, Yu, 59 59.2]
tataḥ śiraste niśitaiḥ pātayiṣyāmyahaṃ śaraiḥ | [Rām, Yu, 59 60.1]
mārutaḥ kālasampakvaṃ vṛntāt tālaphalaṃ yathā | [Rām, Yu, 59 60.2]
adya te māmakā bāṇāstaptakāñcanabhūṣaṇāḥ | [Rām, Yu, 59 61.1]
pāsyanti rudhiraṃ gātrād bāṇaśalyāntarotthitam | [Rām, Yu, 59 61.2]
bālo 'yam iti vijñāya na māvajñātum arhasi | [Rām, Yu, 59 62.1]
bālo vā yadi vā vṛddho mṛtyuṃ jānīhi saṃyuge | [Rām, Yu, 59 62.2]
lakṣmaṇasya vacaḥ śrutvā hetumat paramārthavat | [Rām, Yu, 59 63.1]
atikāyaḥ pracukrodha bāṇaṃ cottamam ādade | [Rām, Yu, 59 63.2]
tato vidyādharā bhūtā devā daityā maharṣayaḥ | [Rām, Yu, 59 64.1]
guhyakāśca mahātmānastad yuddhaṃ dadṛśustadā | [Rām, Yu, 59 64.2]
tato 'tikāyaḥ kupitaścāpam āropya sāyakam | [Rām, Yu, 59 65.1]
lakṣmaṇasya pracikṣepa saṃkṣipann iva cāmbaram | [Rām, Yu, 59 65.2]
tam āpatantaṃ niśitaṃ śaram āśīviṣopamam | [Rām, Yu, 59 66.1]
ardhacandreṇa cicheda lakṣmaṇaḥ paravīrahā | [Rām, Yu, 59 66.2]
taṃ nikṛttaṃ śaraṃ dṛṣṭvā kṛttabhogam ivoragam | [Rām, Yu, 59 67.1]
atikāyo bhṛśaṃ kruddhaḥ pañcabāṇān samādade | [Rām, Yu, 59 67.2]
tāñ śarān sampracikṣepa lakṣmaṇāya niśācaraḥ | [Rām, Yu, 59 68.1]
tān aprāptāñ śaraistīkṣṇaiścicheda bharatānujaḥ | [Rām, Yu, 59 68.2]
sa tāṃśchittvā śaraistīkṣṇair lakṣmaṇaḥ paravīrahā | [Rām, Yu, 59 69.1]
ādade niśitaṃ bāṇaṃ jvalantam iva tejasā | [Rām, Yu, 59 69.2]
tam ādāya dhanuḥśreṣṭhe yojayāmāsa lakṣmaṇaḥ | [Rām, Yu, 59 70.1]
vicakarṣa ca vegena visasarja ca sāyakam | [Rām, Yu, 59 70.2]
pūrṇāyatavisṛṣṭena śareṇānataparvaṇā | [Rām, Yu, 59 71.1]
lalāṭe rākṣasaśreṣṭham ājaghāna sa vīryavān | [Rām, Yu, 59 71.2]
sa lalāṭe śaro magnastasya bhīmasya rakṣasaḥ | [Rām, Yu, 59 72.1]
dadṛśe śoṇitenāktaḥ pannagendra ivāhave | [Rām, Yu, 59 72.2]
rākṣasaḥ pracakampe ca lakṣmaṇeṣuprakampitaḥ | [Rām, Yu, 59 73.1]
rudrabāṇahataṃ bhīmaṃ yathā tripuragopuram | [Rām, Yu, 59 73.2]
cintayāmāsa cāśvasya vimṛśya ca mahābalaḥ | [Rām, Yu, 59 74.1]
sādhu bāṇanipātena ślāghanīyo 'si me ripuḥ | [Rām, Yu, 59 74.2]
vicāryaivaṃ vinamyāsyaṃ vinamya ca bhujāvubhau | [Rām, Yu, 59 75.1]
sa rathopastham āsthāya rathena pracacāra ha | [Rām, Yu, 59 75.2]
ekaṃ trīn pañca sapteti sāyakān rākṣasarṣabhaḥ | [Rām, Yu, 59 76.1]
ādade saṃdadhe cāpi vicakarṣotsasarja ca | [Rām, Yu, 59 76.2]
te bāṇāḥ kālasaṃkāśā rākṣasendradhanuścyutāḥ | [Rām, Yu, 59 77.1]
hemapuṅkhā raviprakhyāścakrur dīptam ivāmbaram | [Rām, Yu, 59 77.2]
tatastān rākṣasotsṛṣṭāñ śaraughān rāvaṇānujaḥ | [Rām, Yu, 59 78.1]
asaṃbhrāntaḥ pracicheda niśitair bahubhiḥ śaraiḥ | [Rām, Yu, 59 78.2]
tāñ śarān yudhi samprekṣya nikṛttān rāvaṇātmajaḥ | [Rām, Yu, 59 79.1]
cukopa tridaśendrārir jagrāha niśitaṃ śaram | [Rām, Yu, 59 79.2]
sa saṃdhāya mahātejāstaṃ bāṇaṃ sahasotsṛjat | [Rām, Yu, 59 80.1]
tataḥ saumitrim āyāntam ājaghāna stanāntare | [Rām, Yu, 59 80.2]
atikāyena saumitristāḍito yudhi vakṣasi | [Rām, Yu, 59 81.1]
susrāva rudhiraṃ tīvraṃ madaṃ matta iva dvipaḥ | [Rām, Yu, 59 81.2]
sa cakāra tadātmānaṃ viśalyaṃ sahasā vibhuḥ | [Rām, Yu, 59 82.1]
jagrāha ca śaraṃ tīkṣṇam astreṇāpi samādadhe | [Rām, Yu, 59 82.2]
āgneyena tadāstreṇa yojayāmāsa sāyakam | [Rām, Yu, 59 83.1]
sa jajvāla tadā bāṇo dhanuścāsya mahātmanaḥ | [Rām, Yu, 59 83.2]
atikāyo 'titejasvī sauram astraṃ samādade | [Rām, Yu, 59 84.1]
tena bāṇaṃ bhujaṃgābhaṃ hemapuṅkham ayojayat | [Rām, Yu, 59 84.2]
tatastaṃ jvalitaṃ ghoraṃ lakṣmaṇaḥ śaram āhitam | [Rām, Yu, 59 85.1]
atikāyāya cikṣepa kāladaṇḍam ivāntakaḥ | [Rām, Yu, 59 85.2]
āgneyenābhisaṃyuktaṃ dṛṣṭvā bāṇaṃ niśācaraḥ | [Rām, Yu, 59 86.1]
utsasarja tadā bāṇaṃ dīptaṃ sūryāstrayojitam | [Rām, Yu, 59 86.2]
tāvubhāvambare bāṇāvanyonyam abhijaghnatuḥ | [Rām, Yu, 59 87.1]
tejasā saṃpradīptāgrau kruddhāviva bhujaṃgamau | [Rām, Yu, 59 87.2]
tāvanyonyaṃ vinirdahya petatur dharaṇītale | [Rām, Yu, 59 88.1]
nirarciṣau bhasmakṛtau na bhrājete śarottamau | [Rām, Yu, 59 88.2]
tato 'tikāyaḥ saṃkruddhastvastram aiṣīkam utsṛjat | [Rām, Yu, 59 89.1]
tat pracicheda saumitrir astram aindreṇa vīryavān | [Rām, Yu, 59 89.2]
aiṣīkaṃ nihataṃ dṛṣṭvā kumāro rāvaṇātmajaḥ | [Rām, Yu, 59 90.1]
yāmyenāstreṇa saṃkruddho yojayāmāsa sāyakam | [Rām, Yu, 59 90.2]
tatastad astraṃ cikṣepa lakṣmaṇāya niśācaraḥ | [Rām, Yu, 59 91.1]
vāyavyena tad astraṃ tu nijaghāna sa lakṣmaṇaḥ | [Rām, Yu, 59 91.2]
athainaṃ śaradhārābhir dhārābhir iva toyadaḥ | [Rām, Yu, 59 92.1]
abhyavarṣata saṃkruddho lakṣmaṇo rāvaṇātmajam | [Rām, Yu, 59 92.2]
te 'tikāyaṃ samāsādya kavace vajrabhūṣite | [Rām, Yu, 59 93.1]
bhagnāgraśalyāḥ sahasā petur bāṇā mahītale | [Rām, Yu, 59 93.2]
tānmoghān abhisamprekṣya lakṣmaṇaḥ paravīrahā | [Rām, Yu, 59 94.1]
abhyavarṣata bāṇānāṃ sahasreṇa mahāyaśāḥ | [Rām, Yu, 59 94.2]
sa varṣyamāṇo bāṇaughair atikāyo mahābalaḥ | [Rām, Yu, 59 95.1]
avadhyakavacaḥ saṃkhye rākṣaso naiva vivyathe | [Rām, Yu, 59 95.2]
na śaśāka rujaṃ kartuṃ yudhi tasya narottamaḥ | [Rām, Yu, 59 96.1]
athainam abhyupāgamya vāyur vākyam uvāca ha | [Rām, Yu, 59 96.2]
brahmadattavaro hyeṣa avadhyakavacāvṛtaḥ | [Rām, Yu, 59 97.1]
brāhmeṇāstreṇa bhinddhyenam eṣa vadhyo hi nānyathā | [Rām, Yu, 59 97.2]
tataḥ sa vāyor vacanaṃ niśamya saumitrir indrapratimānavīryaḥ | [Rām, Yu, 59 98.1]
samādade bāṇam amoghavegaṃ tad brāhmam astraṃ sahasā niyojya | [Rām, Yu, 59 98.2]
tasmin varāstre tu niyujyamāne saumitriṇā bāṇavare śitāgre | [Rām, Yu, 59 99.1]
diśaḥ sacandrārkamahāgrahāśca nabhaśca tatrāsa rarāsa corvī | [Rām, Yu, 59 99.2]
taṃ brahmaṇo 'streṇa niyujya cāpe śaraṃ supuṅkhaṃ yamadūtakalpam | [Rām, Yu, 59 100.1]
saumitrir indrārisutasya tasya sasarja bāṇaṃ yudhi vajrakalpam | [Rām, Yu, 59 100.2]
taṃ lakṣmaṇotsṛṣṭam amoghavegaṃ samāpatantaṃ jvalanaprakāśam | [Rām, Yu, 59 101.1]
suvarṇavajrottamacitrapuṅkhaṃ tadātikāyaḥ samare dadarśa | [Rām, Yu, 59 101.2]
taṃ prekṣamāṇaḥ sahasātikāyo jaghāna bāṇair niśitair anekaiḥ | [Rām, Yu, 59 102.1]
sa sāyakastasya suparṇavegas tadātivegena jagāma pārśvam | [Rām, Yu, 59 102.2]
tam āgataṃ prekṣya tadātikāyo bāṇaṃ pradīptāntakakālakalpam | [Rām, Yu, 59 103.1]
jaghāna śaktyṛṣṭigadākuṭhāraiḥ śūlair halaiścāpyavipannaceṣṭaḥ | [Rām, Yu, 59 103.2]
tānyāyudhānyadbhutavigrahāṇi moghāni kṛtvā sa śaro 'gnidīptaḥ | [Rām, Yu, 59 104.1]
prasahya tasyaiva kirīṭajuṣṭaṃ tadātikāyasya śiro jahāra | [Rām, Yu, 59 104.2]
tacchiraḥ saśirastrāṇaṃ lakṣmaṇeṣuprapīḍitam | [Rām, Yu, 59 105.1]
papāta sahasā bhūmau śṛṅgaṃ himavato yathā | [Rām, Yu, 59 105.2]
praharṣayuktā bahavastu vānarāḥ prabuddhapadmapratimānanāstadā | [Rām, Yu, 59 106.1]
apūjayaṃllakṣmaṇam iṣṭabhāginaṃ hate ripau bhīmabale durāsade | [Rām, Yu, 59 106.2]
{Rām, Yu, 60}
tato hatān rākṣasapuṃgavāṃstān devāntakāditriśiro'tikāyān | [Rām, Yu, 60 1.1]
rakṣogaṇāstatra hatāvaśiṣṭās te rāvaṇāya tvaritaṃ śaśaṃsuḥ | [Rām, Yu, 60 1.2]
tato hatāṃstān sahasā niśamya rājā mumohāśrupariplutākṣaḥ | [Rām, Yu, 60 2.1]
putrakṣayaṃ bhrātṛvadhaṃ ca ghoraṃ vicintya rājā vipulaṃ pradadhyau | [Rām, Yu, 60 2.2]
tatastu rājānam udīkṣya dīnaṃ śokārṇave saṃparipupluvānam | [Rām, Yu, 60 3.1]
atharṣabho rākṣasarājasūnur athendrajid vākyam idaṃ babhāṣe | [Rām, Yu, 60 3.2]
na tāta mohaṃ pratigantum arhasi yatrendrajijjīvati rākṣasendra | [Rām, Yu, 60 4.1]
nendrāribāṇābhihato hi kaścit prāṇān samarthaḥ samare 'bhidhartum | [Rām, Yu, 60 4.2]
paśyādya rāmaṃ saha lakṣmaṇena madbāṇanirbhinnavikīrṇadeham | [Rām, Yu, 60 5.1]
gatāyuṣaṃ bhūmitale śayānaṃ śaraiḥ śitair ācitasarvagātram | [Rām, Yu, 60 5.2]
imāṃ pratijñāṃ śṛṇu śakraśatroḥ suniścitāṃ pauruṣadaivayuktām | [Rām, Yu, 60 6.1]
adyaiva rāmaṃ saha lakṣmaṇena saṃtāpayiṣyāmi śarair amoghaiḥ | [Rām, Yu, 60 6.2]
adyendravaivasvataviṣṇumitrasādhyāśvivaiśvānaracandrasūryāḥ | [Rām, Yu, 60 7.1]
drakṣyanti me vikramam aprameyaṃ viṣṇor ivograṃ baliyajñavāṭe | [Rām, Yu, 60 7.2]
sa evam uktvā tridaśendraśatrur āpṛcchya rājānam adīnasattvaḥ | [Rām, Yu, 60 8.1]
samārurohānilatulyavegaṃ rathaṃ kharaśreṣṭhasamādhiyuktam | [Rām, Yu, 60 8.2]
samāsthāya mahātejā rathaṃ harirathopamam | [Rām, Yu, 60 9.1]
jagāma sahasā tatra yatra yuddham ariṃdamaḥ | [Rām, Yu, 60 9.2]
taṃ prasthitaṃ mahātmānam anujagmur mahābalāḥ | [Rām, Yu, 60 10.1]
saṃharṣamāṇā bahavo dhanuḥpravarapāṇayaḥ | [Rām, Yu, 60 10.2]
gajaskandhagatāḥ kecit kecit paramavājibhiḥ | [Rām, Yu, 60 11.1]
prāsamudgaranistriṃśaparaśvadhagadādharāḥ | [Rām, Yu, 60 11.2]
sa śaṅkhaninadair bhīmair bherīṇāṃ ca mahāsvanaiḥ | [Rām, Yu, 60 12.1]
jagāma tridaśendrāriḥ stūyamāno niśācaraiḥ | [Rām, Yu, 60 12.2]
sa śaṅkhaśaśivarṇena chatreṇa ripusūdanaḥ | [Rām, Yu, 60 13.1]
rarāja paripūrṇena nabhaścandramasā yathā | [Rām, Yu, 60 13.2]
avījyata tato vīro haimair hemavibhūṣitaiḥ | [Rām, Yu, 60 14.1]
cārucāmaramukhyaiśca mukhyaḥ sarvadhanuṣmatām | [Rām, Yu, 60 14.2]
tatastvindrajitā laṅkā sūryapratimatejasā | [Rām, Yu, 60 15.1]
rarājāprativīryeṇa dyaur ivārkeṇa bhāsvatā | [Rām, Yu, 60 15.2]
sa tu dṛṣṭvā viniryāntaṃ balena mahatā vṛtam | [Rām, Yu, 60 16.1]
rākṣasādhipatiḥ śrīmān rāvaṇaḥ putram abravīt | [Rām, Yu, 60 16.2]
tvam apratirathaḥ putra jitaste yudhi vāsavaḥ | [Rām, Yu, 60 17.1]
kiṃ punar mānuṣaṃ dhṛṣyaṃ na vadhiṣyasi rāghavam | [Rām, Yu, 60 17.2]
tathokto rākṣasendreṇa pratigṛhya mahāśiṣaḥ | [Rām, Yu, 60 18.1]
rathenāśvayujā vīraḥ śīghraṃ gatvā nikumbhilām | [Rām, Yu, 60 18.2]
sa samprāpya mahātejā yuddhabhūmim ariṃdamaḥ | [Rām, Yu, 60 19.1]
sthāpayāmāsa rakṣāṃsi rathaṃ prati samantataḥ | [Rām, Yu, 60 19.2]
tatastu hutabhoktāraṃ hutabhuksadṛśaprabhaḥ | [Rām, Yu, 60 20.1]
juhuve rākṣasaśreṣṭho mantravad vidhivat tadā | [Rām, Yu, 60 20.2]
sa havirjālasaṃskārair mālyagandhapuraskṛtaiḥ | [Rām, Yu, 60 21.1]
juhuve pāvakaṃ tatra rākṣasendraḥ pratāpavān | [Rām, Yu, 60 21.2]
śastrāṇi śarapatrāṇi samidho 'tha vibhītakaḥ | [Rām, Yu, 60 22.1]
lohitāni ca vāsāṃsi sruvaṃ kārṣṇāyasaṃ tathā | [Rām, Yu, 60 22.2]
sa tatrāgniṃ samāstīrya śarapatraiḥ satomaraiḥ | [Rām, Yu, 60 23.1]
chāgasya sarvakṛṣṇasya galaṃ jagrāha jīvataḥ | [Rām, Yu, 60 23.2]
sakṛd eva samiddhasya vidhūmasya mahārciṣaḥ | [Rām, Yu, 60 24.1]
babhūvustāni liṅgāni vijayaṃ yānyadarśayan | [Rām, Yu, 60 24.2]
pradakṣiṇāvartaśikhas taptakāñcanasaṃnibhaḥ | [Rām, Yu, 60 25.1]
havistat pratijagrāha pāvakaḥ svayam utthitaḥ | [Rām, Yu, 60 25.2]
so 'stram āhārayāmāsa brāhmam astravidāṃ varaḥ | [Rām, Yu, 60 26.1]
dhanuścātmarathaṃ caiva sarvaṃ tatrābhyamantrayat | [Rām, Yu, 60 26.2]
tasminn āhūyamāne 'stre hūyamāne ca pāvake | [Rām, Yu, 60 27.1]
sārkagrahendunakṣatraṃ vitatrāsa nabhastalam | [Rām, Yu, 60 27.2]
sa pāvakaṃ pāvakadīptatejā hutvā mahendrapratimaprabhāvaḥ | [Rām, Yu, 60 28.1]
sacāpabāṇāsirathāśvasūtaḥ khe 'ntardadha ātmānam acintyarūpaḥ | [Rām, Yu, 60 28.2]
sa sainyam utsṛjya sametya tūrṇaṃ mahāraṇe vānaravāhinīṣu | [Rām, Yu, 60 29.1]
adṛśyamānaḥ śarajālam ugraṃ vavarṣa nīlāmbudharo yathāmbu | [Rām, Yu, 60 29.2]
te śakrajidbāṇaviśīrṇadehā māyāhatā visvaram unnadantaḥ | [Rām, Yu, 60 30.1]
raṇe nipetur harayo 'drikalpā yathendravajrābhihatā nagendrāḥ | [Rām, Yu, 60 30.2]
te kevalaṃ saṃdadṛśuḥ śitāgrān bāṇān raṇe vānaravāhinīṣu | [Rām, Yu, 60 31.1]
māyānigūḍhaṃ ca surendraśatruṃ na cātra taṃ rākṣasam abhyapaśyan | [Rām, Yu, 60 31.2]
tataḥ sa rakṣo'dhipatir mahātmā sarvā diśo bāṇagaṇaiḥ śitāgraiḥ | [Rām, Yu, 60 32.1]
pracchādayāmāsa raviprakāśair viṣādayāmāsa ca vānarendrān | [Rām, Yu, 60 32.2]
sa śūlanistriṃśaparaśvadhāni vyāvidhya dīptānalasaṃnibhāni | [Rām, Yu, 60 33.1]
savisphuliṅgojjvalapāvakāni vavarṣa tīvraṃ plavagendrasainye | [Rām, Yu, 60 33.2]
tato jvalanasaṃkāśaiḥ śitair vānarayūthapāḥ | [Rām, Yu, 60 34.1]
tāḍitāḥ śakrajidbāṇaiḥ praphullā iva kiṃśukāḥ | [Rām, Yu, 60 34.2]
anyonyam abhisarpanto ninadantaśca visvaram | [Rām, Yu, 60 35.1]
rākṣasendrāstranirbhinnā nipetur vānararṣabhāḥ | [Rām, Yu, 60 35.2]
udīkṣamāṇā gaganaṃ kecin netreṣu tāḍitāḥ | [Rām, Yu, 60 36.1]
śarair viviśur anyonyaṃ petuśca jagatītale | [Rām, Yu, 60 36.2]
hanūmantaṃ ca sugrīvam aṅgadaṃ gandhamādanam | [Rām, Yu, 60 37.1]
jāmbavantaṃ suṣeṇaṃ ca vegadarśinam eva ca | [Rām, Yu, 60 37.2]
maindaṃ ca dvividaṃ nīlaṃ gavākṣaṃ gajagomukhau | [Rām, Yu, 60 38.1]
kesariṃ harilomānaṃ vidyuddaṃṣṭraṃ ca vānaram | [Rām, Yu, 60 38.2]
sūryānanaṃ jyotimukhaṃ tathā dadhimukhaṃ harim | [Rām, Yu, 60 39.1]
pāvakākṣaṃ nalaṃ caiva kumudaṃ caiva vānaram | [Rām, Yu, 60 39.2]
prāsaiḥ śūlaiḥ śitair bāṇair indrajinmantrasaṃhitaiḥ | [Rām, Yu, 60 40.1]
vivyādha hariśārdūlān sarvāṃstān rākṣasottamaḥ | [Rām, Yu, 60 40.2]
sa vai gadābhir hariyūthamukhyān nirbhidya bāṇaistapanīyapuṅkhaiḥ | [Rām, Yu, 60 41.1]
vavarṣa rāmaṃ śaravṛṣṭijālaiḥ salakṣmaṇaṃ bhāskararaśmikalpaiḥ | [Rām, Yu, 60 41.2]
sa bāṇavarṣair abhivarṣyamāṇo dhārānipātān iva tān vicintya | [Rām, Yu, 60 42.1]
samīkṣamāṇaḥ paramādbhutaśrī rāmastadā lakṣmaṇam ityuvāca | [Rām, Yu, 60 42.2]
asau punar lakṣmaṇa rākṣasendro brahmāstram āśritya surendraśatruḥ | [Rām, Yu, 60 43.1]
nipātayitvā harisainyam ugram asmāñ śarair ardayati prasaktam | [Rām, Yu, 60 43.2]
svayambhuvā dattavaro mahātmā kham āsthito 'ntarhitabhīmakāyaḥ | [Rām, Yu, 60 44.1]
kathaṃ nu śakyo yudhi naṣṭadeho nihantum adyendrajid udyatāstraḥ | [Rām, Yu, 60 44.2]
manye svayambhūr bhagavān acintyo yasyaitad astraṃ prabhavaśca yo 'sya | [Rām, Yu, 60 45.1]
bāṇāvapātāṃstvam ihādya dhīman mayā sahāvyagramanāḥ sahasva | [Rām, Yu, 60 45.2]
pracchādayatyeṣa hi rākṣasendraḥ sarvā diśaḥ sāyakavṛṣṭijālaiḥ | [Rām, Yu, 60 46.1]
etacca sarvaṃ patitāgryavīraṃ na bhrājate vānararājasainyam | [Rām, Yu, 60 46.2]
āvāṃ tu dṛṣṭvā patitau visaṃjñau nivṛttayuddhau hataroṣaharṣau | [Rām, Yu, 60 47.1]
dhruvaṃ pravekṣyatyamarārivāsam asau samādāya raṇāgralakṣmīm | [Rām, Yu, 60 47.2]
tatastu tāvindrajidastrajālair babhūvatustatra tadā viśastau | [Rām, Yu, 60 48.1]
sa cāpi tau tatra viṣādayitvā nanāda harṣād yudhi rākṣasendraḥ | [Rām, Yu, 60 48.2]
sa tat tadā vānararājasainyaṃ rāmaṃ ca saṃkhye saha lakṣmaṇena | [Rām, Yu, 60 49.1]
viṣādayitvā sahasā viveśa purīṃ daśagrīvabhujābhiguptām | [Rām, Yu, 60 49.2]
{Rām, Yu, 61}
tayostadā sāditayo raṇāgre mumoha sainyaṃ hariyūthapānām | [Rām, Yu, 61 1.1]
sugrīvanīlāṅgadajāmbavanto na cāpi kiṃcit pratipedire te | [Rām, Yu, 61 1.2]
tato viṣaṇṇaṃ samavekṣya sainyaṃ vibhīṣaṇo buddhimatāṃ variṣṭhaḥ | [Rām, Yu, 61 2.1]
uvāca śākhāmṛgarājavīrān āśvāsayann apratimair vacobhiḥ | [Rām, Yu, 61 2.2]
mā bhaiṣṭa nāstyatra viṣādakālo yad āryaputrāvavaśau viṣaṇṇau | [Rām, Yu, 61 3.1]
svayambhuvo vākyam athodvahantau yat sāditāvindrajidastrajālaiḥ | [Rām, Yu, 61 3.2]
tasmai tu dattaṃ paramāstram etat svayambhuvā brāhmam amoghavegam | [Rām, Yu, 61 4.1]
tanmānayantau yadi rājaputrau nipātitau ko 'tra viṣādakālaḥ | [Rām, Yu, 61 4.2]
brāhmam astraṃ tadā dhīmānmānayitvā tu mārutiḥ | [Rām, Yu, 61 5.1]
vibhīṣaṇavacaḥ śrutvā hanūmāṃstam athābravīt | [Rām, Yu, 61 5.2]
etasminnihate sainye vānarāṇāṃ tarasvinām | [Rām, Yu, 61 6.1]
yo yo dhārayate prāṇāṃstaṃ tam āśvāsayāvahe | [Rām, Yu, 61 6.2]
tāvubhau yugapad vīrau hanūmadrākṣasottamau | [Rām, Yu, 61 7.1]
ulkāhastau tadā rātrau raṇaśīrṣe viceratuḥ | [Rām, Yu, 61 7.2]
chinnalāṅgūlahastorupādāṅguliśirodharaiḥ | [Rām, Yu, 61 8.1]
sravadbhiḥ kṣatajaṃ gātraiḥ prasravadbhiḥ samantataḥ | [Rām, Yu, 61 8.2]
patitaiḥ parvatākārair vānarair abhisaṃkulām | [Rām, Yu, 61 9.1]
śastraiśca patitair dīptair dadṛśāte vasuṃdharām | [Rām, Yu, 61 9.2]
sugrīvam aṅgadaṃ nīlaṃ śarabhaṃ gandhamādanam | [Rām, Yu, 61 10.1]
jāmbavantaṃ suṣeṇaṃ ca vegadarśanam āhukam | [Rām, Yu, 61 10.2]
maindaṃ nalaṃ jyotimukhaṃ dvividaṃ panasaṃ tathā | [Rām, Yu, 61 11.1]
vibhīṣaṇo hanūmāṃśca dadṛśāte hatān raṇe | [Rām, Yu, 61 11.2]
saptaṣaṣṭir hatāḥ koṭyo vānarāṇāṃ tarasvinām | [Rām, Yu, 61 12.1]
ahnaḥ pañcamaśeṣeṇa vallabhena svayambhuvaḥ | [Rām, Yu, 61 12.2]
sāgaraughanibhaṃ bhīmaṃ dṛṣṭvā bāṇārditaṃ balam | [Rām, Yu, 61 13.1]
mārgate jāmbavantaṃ sma hanūmān savibhīṣaṇaḥ | [Rām, Yu, 61 13.2]
svabhāvajarayā yuktaṃ vṛddhaṃ śaraśataiścitam | [Rām, Yu, 61 14.1]
prajāpatisutaṃ vīraṃ śāmyantam iva pāvakam | [Rām, Yu, 61 14.2]
dṛṣṭvā tam upasaṃgamya paulastyo vākyam abravīt | [Rām, Yu, 61 15.1]
kaccid ārya śaraistīkṣṇair na prāṇā dhvaṃsitāstava | [Rām, Yu, 61 15.2]
vibhīṣaṇavacaḥ śrutvā jāmbavān ṛkṣapuṃgavaḥ | [Rām, Yu, 61 16.1]
kṛcchrād abhyudgiran vākyam idaṃ vacanam abravīt | [Rām, Yu, 61 16.2]
nairṛtendramahāvīryasvareṇa tvābhilakṣaye | [Rām, Yu, 61 17.1]
pīḍyamānaḥ śitair bāṇair na tvāṃ paśyāmi cakṣuṣā | [Rām, Yu, 61 17.2]
añjanā suprajā yena mātariśvā ca nairṛta | [Rām, Yu, 61 18.1]
hanūmān vānaraśreṣṭhaḥ prāṇān dhārayate kvacit | [Rām, Yu, 61 18.2]
śrutvā jāmbavato vākyam uvācedaṃ vibhīṣaṇaḥ | [Rām, Yu, 61 19.1]
āryaputrāvatikramya kasmāt pṛcchasi mārutim | [Rām, Yu, 61 19.2]
naiva rājani sugrīve nāṅgade nāpi rāghave | [Rām, Yu, 61 20.1]
ārya saṃdarśitaḥ sneho yathā vāyusute paraḥ | [Rām, Yu, 61 20.2]
vibhīṣaṇavacaḥ śrutvā jāmbavān vākyam abravīt | [Rām, Yu, 61 21.1]
śṛṇu nairṛtaśārdūla yasmāt pṛcchāmi mārutim | [Rām, Yu, 61 21.2]
tasmiñ jīvati vīre tu hatam apyahataṃ balam | [Rām, Yu, 61 22.1]
hanūmatyujjhitaprāṇe jīvanto 'pi vayaṃ hatāḥ | [Rām, Yu, 61 22.2]
dhriyate mārutistāta mārutapratimo yadi | [Rām, Yu, 61 23.1]
vaiśvānarasamo vīrye jīvitāśā tato bhavet | [Rām, Yu, 61 23.2]
tato vṛddham upāgamya niyamenābhyavādayat | [Rām, Yu, 61 24.1]
gṛhya jāmbavataḥ pādau hanūmānmārutātmajaḥ | [Rām, Yu, 61 24.2]
śrutvā hanumato vākyaṃ tathāpi vyathitendriyaḥ | [Rām, Yu, 61 25.1]
punarjātam ivātmānaṃ sa mene ṛkṣapuṃgavaḥ | [Rām, Yu, 61 25.2]
tato 'bravīnmahātejā hanūmantaṃ sa jāmbavān | [Rām, Yu, 61 26.1]
āgaccha hariśārdūla vānarāṃstrātum arhasi | [Rām, Yu, 61 26.2]
nānyo vikramaparyāptastvam eṣāṃ paramaḥ sakhā | [Rām, Yu, 61 27.1]
tvatparākramakālo 'yaṃ nānyaṃ paśyāmi kaṃcana | [Rām, Yu, 61 27.2]
ṛkṣavānaravīrāṇām anīkāni praharṣaya | [Rām, Yu, 61 28.1]
viśalyau kuru cāpyetau sāditau rāmalakṣmaṇau | [Rām, Yu, 61 28.2]
gatvā paramam adhvānam uparyupari sāgaram | [Rām, Yu, 61 29.1]
himavantaṃ nagaśreṣṭhaṃ hanūman gantum arhasi | [Rām, Yu, 61 29.2]
tataḥ kāñcanam atyugram ṛṣabhaṃ parvatottamam | [Rām, Yu, 61 30.1]
kailāsaśikharaṃ cāpi drakṣyasyariniṣūdana | [Rām, Yu, 61 30.2]
tayoḥ śikharayor madhye pradīptam atulaprabham | [Rām, Yu, 61 31.1]
sarvauṣadhiyutaṃ vīra drakṣyasyauṣadhiparvatam | [Rām, Yu, 61 31.2]
tasya vānaraśārdūla catasro mūrdhnisaṃbhavāḥ | [Rām, Yu, 61 32.1]
drakṣyasy oṣadhayo dīptā dīpayantyo diśo daśa | [Rām, Yu, 61 32.2]
mṛtasaṃjīvanīṃ caiva viśalyakaraṇīm api | [Rām, Yu, 61 33.1]
sauvarṇakaraṇīṃ caiva saṃdhānīṃ ca mahauṣadhīm | [Rām, Yu, 61 33.2]
tāḥ sarvā hanuman gṛhya kṣipram āgantum arhasi | [Rām, Yu, 61 34.1]
āśvāsaya harīn prāṇair yojya gandhavahātmajaḥ | [Rām, Yu, 61 34.2]
śrutvā jāmbavato vākyaṃ hanūmān haripuṃgavaḥ | [Rām, Yu, 61 35.1]
āpūryata baloddharṣaistoyavegair ivārṇavaḥ | [Rām, Yu, 61 35.2]
sa parvatataṭāgrasthaḥ pīḍayan parvatottamam | [Rām, Yu, 61 36.1]
hanūmān dṛśyate vīro dvitīya iva parvataḥ | [Rām, Yu, 61 36.2]
haripādavinirbhinno niṣasāda sa parvataḥ | [Rām, Yu, 61 37.1]
na śaśāka tadātmānaṃ soḍhuṃ bhṛśanipīḍitaḥ | [Rām, Yu, 61 37.2]
tasya petur nagā bhūmau harivegācca jajvaluḥ | [Rām, Yu, 61 38.1]
śṛṅgāṇi ca vyakīryanta pīḍitasya hanūmatā | [Rām, Yu, 61 38.2]
tasmin sampīḍyamāne tu bhagnadrumaśilātale | [Rām, Yu, 61 39.1]
na śekur vānarāḥ sthātuṃ ghūrṇamāne nagottame | [Rām, Yu, 61 39.2]
sa ghūrṇitamahādvārā prabhagnagṛhagopurā | [Rām, Yu, 61 40.1]
laṅkā trāsākulā rātrau pranṛttevābhavat tadā | [Rām, Yu, 61 40.2]
pṛthivīdharasaṃkāśo nipīḍya dharaṇīdharam | [Rām, Yu, 61 41.1]
pṛthivīṃ kṣobhayāmāsa sārṇavāṃ mārutātmajaḥ | [Rām, Yu, 61 41.2]
padbhyāṃ tu śailam āpīḍya vaḍavāmukhavanmukham | [Rām, Yu, 61 42.1]
vivṛtyograṃ nanādoccaistrāsayann iva rākṣasān | [Rām, Yu, 61 42.2]
tasya nānadyamānasya śrutvā ninadam adbhutam | [Rām, Yu, 61 43.1]
laṅkāsthā rākṣasāḥ sarve na śekuḥ spandituṃ bhayāt | [Rām, Yu, 61 43.2]
namaskṛtvātha rāmāya mārutir bhīmavikramaḥ | [Rām, Yu, 61 44.1]
rāghavārthe paraṃ karma samaihata paraṃtapaḥ | [Rām, Yu, 61 44.2]
sa puccham udyamya bhujaṃgakalpaṃ vinamya pṛṣṭhaṃ śravaṇe nikuñcya | [Rām, Yu, 61 45.1]
vivṛtya vaktraṃ vaḍavāmukhābham āpupluve vyomni sa caṇḍavegaḥ | [Rām, Yu, 61 45.2]
sa vṛkṣaṣaṇḍāṃstarasā jahāra śailāñ śilāḥ prākṛtavānarāṃśca | [Rām, Yu, 61 46.1]
bāhūruvegoddhatasampraṇunnās te kṣīṇavegāḥ salile nipetuḥ | [Rām, Yu, 61 46.2]
sa tau prasāryoragabhogakalpau bhujau bhujaṃgārinikāśavīryaḥ | [Rām, Yu, 61 47.1]
jagāma meruṃ nagarājam agryaṃ diśaḥ prakarṣann iva vāyusūnuḥ | [Rām, Yu, 61 47.2]
sa sāgaraṃ ghūrṇitavīcimālaṃ tadā bhṛśaṃ bhrāmitasarvasattvam | [Rām, Yu, 61 48.1]
samīkṣamāṇaḥ sahasā jagāma cakraṃ yathā viṣṇukarāgramuktam | [Rām, Yu, 61 48.2]
sa parvatān vṛkṣagaṇān sarāṃsi nadīstaṭākāni purottamāni | [Rām, Yu, 61 49.1]
sphītāñjanāṃstān api samprapaśyañ jagāma vegāt pitṛtulyavegaḥ | [Rām, Yu, 61 49.2]
ādityapatham āśritya jagāma sa gataśramaḥ | [Rām, Yu, 61 50.1]
sa dadarśa hariśreṣṭho himavantaṃ nagottamam | [Rām, Yu, 61 50.2]
nānāprasravaṇopetaṃ bahukaṃdaranirjharam | [Rām, Yu, 61 51.1]
śvetābhracayasaṃkāśaiḥ śikharaiścārudarśanaiḥ | [Rām, Yu, 61 51.2]
sa taṃ samāsādya mahānagendram atipravṛddhottamaghoraśṛṅgam | [Rām, Yu, 61 52.1]
dadarśa puṇyāni mahāśramāṇi surarṣisaṃghottamasevitāni | [Rām, Yu, 61 52.2]
sa brahmakośaṃ rajatālayaṃ ca śakrālayaṃ rudraśarapramokṣam | [Rām, Yu, 61 53.1]
hayānanaṃ brahmaśiraśca dīptaṃ dadarśa vaivasvatakiṃkarāṃśca | [Rām, Yu, 61 53.2]
vajrālayaṃ vaiśravaṇālayaṃ ca sūryaprabhaṃ sūryanibandhanaṃ ca | [Rām, Yu, 61 54.1]
brahmāsanaṃ śaṃkarakārmukaṃ ca dadarśa nābhiṃ ca vasuṃdharāyāḥ | [Rām, Yu, 61 54.2]
kailāsam agryaṃ himavacchilāṃ ca tatharṣabhaṃ kāñcanaśailam agryam | [Rām, Yu, 61 55.1]
sa dīptasarvauṣadhisaṃpradīptaṃ dadarśa sarvauṣadhiparvatendram | [Rām, Yu, 61 55.2]
sa taṃ samīkṣyānalaraśmidīptaṃ visiṣmiye vāsavadūtasūnuḥ | [Rām, Yu, 61 56.1]
āplutya taṃ cauṣadhiparvatendraṃ tatrauṣadhīnāṃ vicayaṃ cakāra | [Rām, Yu, 61 56.2]
sa yojanasahasrāṇi samatītya mahākapiḥ | [Rām, Yu, 61 57.1]
divyauṣadhidharaṃ śailaṃ vyacaranmārutātmajaḥ | [Rām, Yu, 61 57.2]
mahauṣadhyastu tāḥ sarvāstasmin parvatasattame | [Rām, Yu, 61 58.1]
vijñāyārthinam āyāntaṃ tato jagmur adarśanam | [Rām, Yu, 61 58.2]
sa tā mahātmā hanumān apaśyaṃś cukopa kopācca bhṛśaṃ nanāda | [Rām, Yu, 61 59.1]
amṛṣyamāṇo 'gninikāśacakṣur mahīdharendraṃ tam uvāca vākyam | [Rām, Yu, 61 59.2]
kim etad evaṃ suviniścitaṃ te yad rāghave nāsi kṛtānukampaḥ | [Rām, Yu, 61 60.1]
paśyādya madbāhubalābhibhūto vikīrṇam ātmānam atho nagendra | [Rām, Yu, 61 60.2]
sa tasya śṛṅgaṃ sanagaṃ sanāgaṃ sakāñcanaṃ dhātusahasrajuṣṭam | [Rām, Yu, 61 61.1]
vikīrṇakūṭaṃ calitāgrasānuṃ pragṛhya vegāt sahasonmamātha | [Rām, Yu, 61 61.2]
sa taṃ samutpāṭya kham utpapāta vitrāsya lokān sasurān surendrān | [Rām, Yu, 61 62.1]
saṃstūyamānaḥ khacarair anekair jagāma vegād garuḍogravīryaḥ | [Rām, Yu, 61 62.2]
sa bhāskarādhvānam anuprapannas tad bhāskarābhaṃ śikharaṃ pragṛhya | [Rām, Yu, 61 63.1]
babhau tadā bhāskarasaṃnikāśo raveḥ samīpe pratibhāskarābhaḥ | [Rām, Yu, 61 63.2]
sa tena śailena bhṛśaṃ rarāja śailopamo gandhavahātmajastu | [Rām, Yu, 61 64.1]
sahasradhāreṇa sapāvakena cakreṇa khe viṣṇur ivoddhṛtena | [Rām, Yu, 61 64.2]
taṃ vānarāḥ prekṣya tadā vineduḥ sa tān api prekṣya mudā nanāda | [Rām, Yu, 61 65.1]
teṣāṃ samudghuṣṭaravaṃ niśamya laṅkālayā bhīmataraṃ vineduḥ | [Rām, Yu, 61 65.2]
tato mahātmā nipapāta tasmiñ śailottame vānarasainyamadhye | [Rām, Yu, 61 66.1]
haryuttamebhyaḥ śirasābhivādya vibhīṣaṇaṃ tatra ca sasvaje saḥ | [Rām, Yu, 61 66.2]
tāvapyubhau mānuṣarājaputrau taṃ gandham āghrāya mahauṣadhīnām | [Rām, Yu, 61 67.1]
babhūvatustatra tadā viśalyāvuttasthur anye ca haripravīrāḥ | [Rām, Yu, 61 67.2]
tato harir gandhavahātmajastu tam oṣadhīśailam udagravīryaḥ | [Rām, Yu, 61 68.1]
nināya vegāddhimavantam eva punaśca rāmeṇa samājagāma | [Rām, Yu, 61 68.2]
{Rām, Yu, 62}
tato 'bravīnmahātejāḥ sugrīvo vānarādhipaḥ | [Rām, Yu, 62 1.1]
arthyaṃ vijñāpayaṃścāpi hanūmantaṃ mahābalam | [Rām, Yu, 62 1.2]
yato hataḥ kumbhakarṇaḥ kumārāśca niṣūditāḥ | [Rām, Yu, 62 2.1]
nedānīm upanirhāraṃ rāvaṇo dātum arhati | [Rām, Yu, 62 2.2]
ye ye mahābalāḥ santi laghavaśca plavaṃgamāḥ | [Rām, Yu, 62 3.1]
laṅkām abhyutpatantvāśu gṛhyolkāḥ plavagarṣabhāḥ | [Rām, Yu, 62 3.2]
tato 'staṃ gata āditye raudre tasminniśāmukhe | [Rām, Yu, 62 4.1]
laṅkām abhimukhāḥ solkā jagmuste plavagarṣabhāḥ | [Rām, Yu, 62 4.2]
ulkāhastair harigaṇaiḥ sarvataḥ samabhidrutāḥ | [Rām, Yu, 62 5.1]
ārakṣasthā virūpākṣāḥ sahasā vipradudruvuḥ | [Rām, Yu, 62 5.2]
gopurāṭṭapratolīṣu caryāsu vividhāsu ca | [Rām, Yu, 62 6.1]
prāsādeṣu ca saṃhṛṣṭāḥ sasṛjuste hutāśanam | [Rām, Yu, 62 6.2]
teṣāṃ gṛhasahasrāṇi dadāha hutabhuk tadā | [Rām, Yu, 62 7.1]
āvāsān rākṣasānāṃ ca sarveṣāṃ gṛhamedhinām | [Rām, Yu, 62 7.2]
hemacitratanutrāṇāṃ sragdāmāmbaradhāriṇām | [Rām, Yu, 62 8.1]
sīdhupānacalākṣāṇāṃ madavihvalagāminām | [Rām, Yu, 62 8.2]
kāntālambitavastrāṇāṃ śatrusaṃjātamanyunām | [Rām, Yu, 62 9.1]
gadāśūlāsihastānāṃ khādatāṃ pibatām api | [Rām, Yu, 62 9.2]
śayaneṣu mahārheṣu prasuptānāṃ priyaiḥ saha | [Rām, Yu, 62 10.1]
trastānāṃ gacchatāṃ tūrṇaṃ putrān ādāya sarvataḥ | [Rām, Yu, 62 10.2]
teṣāṃ gṛhasahasrāṇi tadā laṅkānivāsinām | [Rām, Yu, 62 11.1]
adahat pāvakastatra jajvāla ca punaḥ punaḥ | [Rām, Yu, 62 11.2]
sāravanti mahārhāṇi gambhīraguṇavanti ca | [Rām, Yu, 62 12.1]
hemacandrārdhacandrāṇi candraśālonnatāni ca | [Rām, Yu, 62 12.2]
ratnacitragavākṣāṇi sādhiṣṭhānāni sarvaśaḥ | [Rām, Yu, 62 13.1]
maṇividrumacitrāṇi spṛśantīva ca bhāskaram | [Rām, Yu, 62 13.2]
krauñcabarhiṇavīṇānāṃ bhūṣaṇānāṃ ca nisvanaiḥ | [Rām, Yu, 62 14.1]
nāditānyacalābhāni veśmānyagnir dadāha saḥ | [Rām, Yu, 62 14.2]
jvalanena parītāni toraṇāni cakāśire | [Rām, Yu, 62 15.1]
vidyudbhir iva naddhāni meghajālāni gharmage | [Rām, Yu, 62 15.2]
vimāneṣu prasuptāśca dahyamānā varāṅganāḥ | [Rām, Yu, 62 16.1]
tyaktābharaṇasaṃyogā hāhetyuccair vicukruśuḥ | [Rām, Yu, 62 16.2]
tatra cāgniparītāni nipetur bhavanānyapi | [Rām, Yu, 62 17.1]
vajrivajrahatānīva śikharāṇi mahāgireḥ | [Rām, Yu, 62 17.2]
tāni nirdahyamānāni dūrataḥ pracakāśire | [Rām, Yu, 62 18.1]
himavacchikharāṇīva dīptauṣadhivanāni ca | [Rām, Yu, 62 18.2]
harmyāgrair dahyamānaiśca jvālāprajvalitair api | [Rām, Yu, 62 19.1]
rātrau sā dṛśyate laṅkā puṣpitair iva kiṃśukaiḥ | [Rām, Yu, 62 19.2]
hastyadhyakṣair gajair muktair muktaiśca turagair api | [Rām, Yu, 62 20.1]
babhūva laṅkā lokānte bhrāntagrāha ivārṇavaḥ | [Rām, Yu, 62 20.2]
aśvaṃ muktaṃ gajo dṛṣṭvā kaccid bhīto 'pasarpati | [Rām, Yu, 62 21.1]
bhīto bhītaṃ gajaṃ dṛṣṭvā kvacid aśvo nivartate | [Rām, Yu, 62 21.2]
sā babhūva muhūrtena haribhir dīpitā purī | [Rām, Yu, 62 22.1]
lokasyāsya kṣaye ghore pradīpteva vasuṃdharā | [Rām, Yu, 62 22.2]
nārījanasya dhūmena vyāptasyoccair vineduṣaḥ | [Rām, Yu, 62 23.1]
svano jvalanataptasya śuśruve daśayojanam | [Rām, Yu, 62 23.2]
pradagdhakāyān aparān rākṣasānnirgatān bahiḥ | [Rām, Yu, 62 24.1]
sahasābhyutpatanti sma harayo 'tha yuyutsavaḥ | [Rām, Yu, 62 24.2]
udghuṣṭaṃ vānarāṇāṃ ca rākṣasānāṃ ca nisvanaḥ | [Rām, Yu, 62 25.1]
diśo daśa samudraṃ ca pṛthivīṃ cānvanādayat | [Rām, Yu, 62 25.2]
viśalyau tu mahātmānau tāvubhau rāmalakṣmaṇau | [Rām, Yu, 62 26.1]
asaṃbhrāntau jagṛhatustāvubhau dhanuṣī vare | [Rām, Yu, 62 26.2]
tato visphārayāṇasya rāmasya dhanur uttamam | [Rām, Yu, 62 27.1]
babhūva tumulaḥ śabdo rākṣasānāṃ bhayāvahaḥ | [Rām, Yu, 62 27.2]
aśobhata tadā rāmo dhanur visphārayanmahat | [Rām, Yu, 62 28.1]
bhagavān iva saṃkruddho bhavo vedamayaṃ dhanuḥ | [Rām, Yu, 62 28.2]
vānarodghuṣṭaghoṣaśca rākṣasānāṃ ca nisvanaḥ | [Rām, Yu, 62 29.1]
jyāśabdaścāpi rāmasya trayaṃ vyāpa diśo daśa | [Rām, Yu, 62 29.2]
tasya kārmukamuktaiśca śaraistatpuragopuram | [Rām, Yu, 62 30.1]
kailāsaśṛṅgapratimaṃ vikīrṇam apatad bhuvi | [Rām, Yu, 62 30.2]
tato rāmaśarān dṛṣṭvā vimāneṣu gṛheṣu ca | [Rām, Yu, 62 31.1]
saṃnāho rākṣasendrāṇāṃ tumulaḥ samapadyata | [Rām, Yu, 62 31.2]
teṣāṃ saṃnahyamānānāṃ siṃhanādaṃ ca kurvatām | [Rām, Yu, 62 32.1]
śarvarī rākṣasendrāṇāṃ raudrīva samapadyata | [Rām, Yu, 62 32.2]
ādiṣṭā vānarendrāste sugrīveṇa mahātmanā | [Rām, Yu, 62 33.1]
āsannā dvāram āsādya yudhyadhvaṃ plavagarṣabhāḥ | [Rām, Yu, 62 33.2]
yaśca vo vitathaṃ kuryāt tatra tatra vyavasthitaḥ | [Rām, Yu, 62 34.1]
sa hantavyo 'bhisaṃplutya rājaśāsanadūṣakaḥ | [Rām, Yu, 62 34.2]
teṣu vānaramukhyeṣu dīptolkojjvalapāṇiṣu | [Rām, Yu, 62 35.1]
sthiteṣu dvāram āsādya rāvaṇaṃ manyur āviśat | [Rām, Yu, 62 35.2]
tasya jṛmbhitavikṣepād vyāmiśrā vai diśo daśa | [Rām, Yu, 62 36.1]
rūpavān iva rudrasya manyur gātreṣvadṛśyata | [Rām, Yu, 62 36.2]
sa nikumbhaṃ ca kumbhaṃ ca kumbhakarṇātmajāvubhau | [Rām, Yu, 62 37.1]
preṣayāmāsa saṃkruddho rākṣasair bahubhiḥ saha | [Rām, Yu, 62 37.2]
śaśāsa caiva tān sarvān rākṣasān rākṣaseśvaraḥ | [Rām, Yu, 62 38.1]
rākṣasā gacchatātraiva siṃhanādaṃ ca nādayan | [Rām, Yu, 62 38.2]
tatastu coditāstena rākṣasā jvalitāyudhāḥ | [Rām, Yu, 62 39.1]
laṅkāyā niryayur vīrāḥ praṇadantaḥ punaḥ punaḥ | [Rām, Yu, 62 39.2]
bhīmāśvarathamātaṃgaṃ nānāpattisamākulam | [Rām, Yu, 62 40.1]
dīptaśūlagadākhaḍgaprāsatomarakārmukam | [Rām, Yu, 62 40.2]
tad rākṣasabalaṃ ghoraṃ bhīmavikramapauruṣam | [Rām, Yu, 62 41.1]
dadṛśe jvalitaprāsaṃ kiṅkiṇīśatanāditam | [Rām, Yu, 62 41.2]
hemajālācitabhujaṃ vyāveṣṭitaparaśvadham | [Rām, Yu, 62 42.1]
vyāghūrṇitamahāśastraṃ bāṇasaṃsaktakārmukam | [Rām, Yu, 62 42.2]
gandhamālyamadhūtsekasaṃmoditamahānilam | [Rām, Yu, 62 43.1]
ghoraṃ śūrajanākīrṇaṃ mahāmbudharanisvanam | [Rām, Yu, 62 43.2]
taṃ dṛṣṭvā balam āyāntaṃ rākṣasānāṃ sudāruṇam | [Rām, Yu, 62 44.1]
saṃcacāla plavaṃgānāṃ balam uccair nanāda ca | [Rām, Yu, 62 44.2]
javenāplutya ca punastad rākṣasabalaṃ mahat | [Rām, Yu, 62 45.1]
abhyayāt pratyaribalaṃ pataṃga iva pāvakam | [Rām, Yu, 62 45.2]
teṣāṃ bhujaparāmarśavyāmṛṣṭaparighāśani | [Rām, Yu, 62 46.1]
rākṣasānāṃ balaṃ śreṣṭhaṃ bhūyastaram aśobhata | [Rām, Yu, 62 46.2]
tathaivāpyapare teṣāṃ kapīnām asibhiḥ śitaiḥ | [Rām, Yu, 62 47.1]
pravīrān abhito jaghnur ghorarūpā niśācarāḥ | [Rām, Yu, 62 47.2]
ghnantam anyaṃ jaghānānyaḥ pātayantam apātayat | [Rām, Yu, 62 48.1]
garhamāṇaṃ jagarhānyo daśantam aparo 'daśat | [Rām, Yu, 62 48.2]
dehītyanyo dadātyanyo dadāmītyaparaḥ punaḥ | [Rām, Yu, 62 49.1]
kiṃ kleśayasi tiṣṭheti tatrānyonyaṃ babhāṣire | [Rām, Yu, 62 49.2]
samudyatamahāprāsaṃ muṣṭiśūlāsisaṃkulam | [Rām, Yu, 62 50.1]
prāvartata mahāraudraṃ yuddhaṃ vānararakṣasām | [Rām, Yu, 62 50.2]
vānarān daśa sapteti rākṣasā abhyapātayan | [Rām, Yu, 62 51.1]
rākṣasān daśa sapteti vānarā jaghnur āhave | [Rām, Yu, 62 51.2]
visrastakeśarasanaṃ vimuktakavacadhvajam | [Rām, Yu, 62 52.1]
balaṃ rākṣasam ālambya vānarāḥ paryavārayan | [Rām, Yu, 62 52.2]
{Rām, Yu, 63}
pravṛtte saṃkule tasmin ghore vīrajanakṣaye | [Rām, Yu, 63 1.1]
aṅgadaḥ kampanaṃ vīram āsasāda raṇotsukaḥ | [Rām, Yu, 63 1.2]
āhūya so 'ṅgadaṃ kopāt tāḍayāmāsa vegitaḥ | [Rām, Yu, 63 2.1]
gadayā kampanaḥ pūrvaṃ sa cacāla bhṛśāhataḥ | [Rām, Yu, 63 2.2]
sa saṃjñāṃ prāpya tejasvī cikṣepa śikharaṃ gireḥ | [Rām, Yu, 63 3.1]
arditaśca prahāreṇa kampanaḥ patito bhuvi | [Rām, Yu, 63 3.2]
hatapravīrā vyathitā rākṣasendracamūstadā | [Rām, Yu, 63 4.1]
jagāmābhimukhī sā tu kumbhakarṇasuto yataḥ | [Rām, Yu, 63 4.2]
āpatantīṃ ca vegena kumbhastāṃ sāntvayaccamūm | [Rām, Yu, 63 4.3]
sa dhanur dhanvināṃ śreṣṭhaḥ pragṛhya susamāhitaḥ | [Rām, Yu, 63 5.1]
mumocāśīviṣaprakhyāñ śarān dehavidāraṇān | [Rām, Yu, 63 5.2]
tasya tacchuśubhe bhūyaḥ saśaraṃ dhanur uttamam | [Rām, Yu, 63 6.1]
vidyudairāvatārciṣmad dvitīyendradhanur yathā | [Rām, Yu, 63 6.2]
ākarṇakṛṣṭamuktena jaghāna dvividaṃ tadā | [Rām, Yu, 63 7.1]
tena hāṭakapuṅkhena patriṇā patravāsasā | [Rām, Yu, 63 7.2]
sahasābhihatastena vipramuktapadaḥ sphuran | [Rām, Yu, 63 8.1]
nipapātādrikūṭābho vihvalaḥ plavagottamaḥ | [Rām, Yu, 63 8.2]
maindastu bhrātaraṃ dṛṣṭvā bhagnaṃ tatra mahāhave | [Rām, Yu, 63 9.1]
abhidudrāva vegena pragṛhya mahatīṃ śilām | [Rām, Yu, 63 9.2]
tāṃ śilāṃ tu pracikṣepa rākṣasāya mahābalaḥ | [Rām, Yu, 63 10.1]
bibheda tāṃ śilāṃ kumbhaḥ prasannaiḥ pañcabhiḥ śaraiḥ | [Rām, Yu, 63 10.2]
saṃdhāya cānyaṃ sumukhaṃ śaram āśīviṣopamam | [Rām, Yu, 63 11.1]
ājaghāna mahātejā vakṣasi dvividāgrajam | [Rām, Yu, 63 11.2]
sa tu tena prahāreṇa maindo vānarayūthapaḥ | [Rām, Yu, 63 12.1]
marmaṇyabhihatastena papāta bhuvi mūrchitaḥ | [Rām, Yu, 63 12.2]
aṅgado mātulau dṛṣṭvā patitau tau mahābalau | [Rām, Yu, 63 13.1]
abhidudrāva vegena kumbham udyatakārmukam | [Rām, Yu, 63 13.2]
tam āpatantaṃ vivyādha kumbhaḥ pañcabhir āyasaiḥ | [Rām, Yu, 63 14.1]
tribhiścānyaiḥ śitair bāṇair mātaṃgam iva tomaraiḥ | [Rām, Yu, 63 14.2]
so 'ṅgadaṃ vividhair bāṇaiḥ kumbho vivyādha vīryavān | [Rām, Yu, 63 15.1]
akuṇṭhadhārair niśitaistīkṣṇaiḥ kanakabhūṣaṇaiḥ | [Rām, Yu, 63 15.2]
aṅgadaḥ pratividdhāṅgo vāliputro na kampate | [Rām, Yu, 63 16.1]
śilāpādapavarṣāṇi tasya mūrdhni vavarṣa ha | [Rām, Yu, 63 16.2]
sa pracicheda tān sarvān bibheda ca punaḥ śilāḥ | [Rām, Yu, 63 17.1]
kumbhakarṇātmajaḥ śrīmān vāliputrasamīritān | [Rām, Yu, 63 17.2]
āpatantaṃ ca samprekṣya kumbho vānarayūthapam | [Rām, Yu, 63 18.1]
bhruvor vivyādha bāṇābhyām ulkābhyām iva kuñjaram | [Rām, Yu, 63 18.2]
aṅgadaḥ pāṇinā netre pidhāya rudhirokṣite | [Rām, Yu, 63 19.1]
sālam āsannam ekena parijagrāha pāṇinā | [Rām, Yu, 63 19.2]
tam indraketupratimaṃ vṛkṣaṃ mandarasaṃnibham | [Rām, Yu, 63 20.1]
samutsṛjantaṃ vegena paśyatāṃ sarvarakṣasām | [Rām, Yu, 63 20.2]
sa cicheda śitair bāṇaiḥ saptabhiḥ kāyabhedanaiḥ | [Rām, Yu, 63 21.1]
aṅgado vivyathe 'bhīkṣṇaṃ sasāda ca mumoha ca | [Rām, Yu, 63 21.2]
aṅgadaṃ vyathitaṃ dṛṣṭvā sīdantam iva sāgare | [Rām, Yu, 63 22.1]
durāsadaṃ hariśreṣṭhā rāghavāya nyavedayan | [Rām, Yu, 63 22.2]
rāmastu vyathitaṃ śrutvā vāliputraṃ mahāhave | [Rām, Yu, 63 23.1]
vyādideśa hariśreṣṭhāñ jāmbavatpramukhāṃstataḥ | [Rām, Yu, 63 23.2]
te tu vānaraśārdūlāḥ śrutvā rāmasya śāsanam | [Rām, Yu, 63 24.1]
abhipetuḥ susaṃkruddhāḥ kumbham udyatakārmukam | [Rām, Yu, 63 24.2]
tato drumaśilāhastāḥ kopasaṃraktalocanāḥ | [Rām, Yu, 63 25.1]
rirakṣiṣanto 'bhyapatann aṅgadaṃ vānararṣabhāḥ | [Rām, Yu, 63 25.2]
jāmbavāṃśca suṣeṇaśca vegadarśī ca vānaraḥ | [Rām, Yu, 63 26.1]
kumbhakarṇātmajaṃ vīraṃ kruddhāḥ samabhidudruvuḥ | [Rām, Yu, 63 26.2]
samīkṣyāpatatastāṃstu vānarendrān mahābalān | [Rām, Yu, 63 27.1]
āvavāra śaraugheṇa nageneva jalāśayam | [Rām, Yu, 63 27.2]
tasya bāṇacayaṃ prāpya na śekur ativartitum | [Rām, Yu, 63 28.1]
vānarendrā mahātmāno velām iva mahodadhiḥ | [Rām, Yu, 63 28.2]
tāṃstu dṛṣṭvā harigaṇāñ śaravṛṣṭibhir arditān | [Rām, Yu, 63 29.1]
aṅgadaṃ pṛṣṭhataḥ kṛtvā bhrātṛjaṃ plavageśvaraḥ | [Rām, Yu, 63 29.2]
abhidudrāva vegena sugrīvaḥ kumbham āhave | [Rām, Yu, 63 30.1]
śailasānucaraṃ nāgaṃ vegavān iva kesarī | [Rām, Yu, 63 30.2]
utpāṭya ca mahāśailān aśvakarṇān dhavān bahūn | [Rām, Yu, 63 31.1]
anyāṃśca vividhān vṛkṣāṃścikṣepa ca mahābalaḥ | [Rām, Yu, 63 31.2]
tāṃ chādayantīm ākāśaṃ vṛkṣavṛṣṭiṃ durāsadām | [Rām, Yu, 63 32.1]
kumbhakarṇātmajaḥ śrīmāṃścicheda niśitaiḥ śaraiḥ | [Rām, Yu, 63 32.2]
abhilakṣyeṇa tīvreṇa kumbhena niśitaiḥ śaraiḥ | [Rām, Yu, 63 33.1]
ācitāste drumā rejur yathā ghorāḥ śataghnayaḥ | [Rām, Yu, 63 33.2]
drumavarṣaṃ tu tacchinnaṃ dṛṣṭvā kumbhena vīryavān | [Rām, Yu, 63 34.1]
vānarādhipatiḥ śrīmānmahāsattvo na vivyathe | [Rām, Yu, 63 34.2]
nirbhidyamānaḥ sahasā sahamānaśca tāñ śarān | [Rām, Yu, 63 35.1]
kumbhasya dhanur ākṣipya babhañjendradhanuḥprabham | [Rām, Yu, 63 35.2]
avaplutya tataḥ śīghraṃ kṛtvā karma suduṣkaram | [Rām, Yu, 63 36.1]
abravīt kupitaḥ kumbhaṃ bhagnaśṛṅgam iva dvipam | [Rām, Yu, 63 36.2]
nikumbhāgraja vīryaṃ te bāṇavegaṃ tad adbhutam | [Rām, Yu, 63 37.1]
saṃnatiśca prabhāvaśca tava vā rāvaṇasya vā | [Rām, Yu, 63 37.2]
prahrādabalivṛtraghnakuberavaruṇopama | [Rām, Yu, 63 38.1]
ekastvam anujāto 'si pitaraṃ balavattaraḥ | [Rām, Yu, 63 38.2]
tvām evaikaṃ mahābāhuṃ śūlahastam ariṃdamam | [Rām, Yu, 63 39.1]
tridaśā nātivartante jitendriyam ivādhayaḥ | [Rām, Yu, 63 39.2]
varadānāt pitṛvyaste sahate devadānavān | [Rām, Yu, 63 40.1]
kumbhakarṇastu vīryeṇa sahate ca surāsurān | [Rām, Yu, 63 40.2]
dhanuṣīndrajitastulyaḥ pratāpe rāvaṇasya ca | [Rām, Yu, 63 41.1]
tvam adya rakṣasāṃ loke śreṣṭho 'si balavīryataḥ | [Rām, Yu, 63 41.2]
mahāvimardaṃ samare mayā saha tavādbhutam | [Rām, Yu, 63 42.1]
adya bhūtāni paśyantu śakraśambarayor iva | [Rām, Yu, 63 42.2]
kṛtam apratimaṃ karma darśitaṃ cāstrakauśalam | [Rām, Yu, 63 43.1]
pātitā harivīrāśca tvayaite bhīmavikramāḥ | [Rām, Yu, 63 43.2]
upālambhabhayāccāpi nāsi vīra mayā hataḥ | [Rām, Yu, 63 44.1]
kṛtakarmā pariśrānto viśrāntaḥ paśya me balam | [Rām, Yu, 63 44.2]
tena sugrīvavākyena sāvamānena mānitaḥ | [Rām, Yu, 63 45.1]
agner ājyahutasyeva tejastasyābhyavardhata | [Rām, Yu, 63 45.2]
tataḥ kumbhaḥ samutpatya sugrīvam abhipadya ca | [Rām, Yu, 63 46.1]
ājaghānorasi kruddho vajravegena muṣṭinā | [Rām, Yu, 63 46.2]
tasya carma ca pusphoṭa saṃjajñe cāsya śoṇitam | [Rām, Yu, 63 47.1]
sa ca muṣṭir mahāvegaḥ pratijaghne 'sthimaṇḍale | [Rām, Yu, 63 47.2]
tadā vegena tatrāsīt tejaḥ prajvālitaṃ muhuḥ | [Rām, Yu, 63 48.1]
vajraniṣpeṣasaṃjātajvālā merau yathā girau | [Rām, Yu, 63 48.2]
sa tatrābhihatastena sugrīvo vānararṣabhaḥ | [Rām, Yu, 63 49.1]
muṣṭiṃ saṃvartayāmāsa vajrakalpaṃ mahābalaḥ | [Rām, Yu, 63 49.2]
arciḥsahasravikacaṃ ravimaṇḍalasaprabham | [Rām, Yu, 63 50.1]
sa muṣṭiṃ pātayāmāsa kumbhasyorasi vīryavān | [Rām, Yu, 63 50.2]
muṣṭinābhihatastena nipapātāśu rākṣasaḥ | [Rām, Yu, 63 51.1]
lohitāṅga ivākāśād dīptaraśmir yadṛcchayā | [Rām, Yu, 63 51.2]
kumbhasya patato rūpaṃ bhagnasyorasi muṣṭinā | [Rām, Yu, 63 52.1]
babhau rudrābhipannasya yathā rūpaṃ gavāṃ pateḥ | [Rām, Yu, 63 52.2]
tasmin hate bhīmaparākrameṇa plavaṃgamānām ṛṣabheṇa yuddhe | [Rām, Yu, 63 53.1]
mahī saśailā savanā cacāla bhayaṃ ca rakṣāṃsyadhikaṃ viveśa | [Rām, Yu, 63 53.2]
{Rām, Yu, 64}
nikumbho bhrātaraṃ dṛṣṭvā sugrīveṇa nipātitam | [Rām, Yu, 64 1.1]
pradahann iva kopena vānarendram avaikṣata | [Rām, Yu, 64 1.2]
tataḥ sragdāmasaṃnaddhaṃ dattapañcāṅgulaṃ śubham | [Rām, Yu, 64 2.1]
ādade parighaṃ vīro nagendraśikharopamam | [Rām, Yu, 64 2.2]
hemapaṭṭaparikṣiptaṃ vajravidrumabhūṣitam | [Rām, Yu, 64 3.1]
yamadaṇḍopamaṃ bhīmaṃ rakṣasāṃ bhayanāśanam | [Rām, Yu, 64 3.2]
tam āvidhya mahātejāḥ śakradhvajasamaṃ raṇe | [Rām, Yu, 64 4.1]
vinanāda vivṛttāsyo nikumbho bhīmavikramaḥ | [Rām, Yu, 64 4.2]
urogatena niṣkeṇa bhujasthair aṅgadair api | [Rām, Yu, 64 5.1]
kuṇḍalābhyāṃ ca mṛṣṭābhyāṃ mālayā ca vicitrayā | [Rām, Yu, 64 5.2]
nikumbho bhūṣaṇair bhāti tena sma parigheṇa ca | [Rām, Yu, 64 6.1]
yathendradhanuṣā meghaḥ savidyutstanayitnumān | [Rām, Yu, 64 6.2]
parighāgreṇa pusphoṭa vātagranthir mahātmanaḥ | [Rām, Yu, 64 7.1]
prajajvāla saghoṣaśca vidhūma iva pāvakaḥ | [Rām, Yu, 64 7.2]
nagaryā viṭapāvatyā gandharvabhavanottamaiḥ | [Rām, Yu, 64 8.1]
saha caivāmarāvatyā sarvaiśca bhavanaiḥ saha | [Rām, Yu, 64 8.2]
satārāgaṇanakṣatraṃ sacandraṃ samahāgraham | [Rām, Yu, 64 9.1]
nikumbhaparighāghūrṇaṃ bhramatīva nabhastalam | [Rām, Yu, 64 9.2]
durāsadaśca saṃjajñe parighābharaṇaprabhaḥ | [Rām, Yu, 64 10.1]
krodhendhano nikumbhāgnir yugāntāgnir ivotthitaḥ | [Rām, Yu, 64 10.2]
rākṣasā vānarāścāpi na śekuḥ spandituṃ bhayāt | [Rām, Yu, 64 11.1]
hanūmaṃstu vivṛtyorastasthau pramukhato balī | [Rām, Yu, 64 11.2]
parighopamabāhustu parighaṃ bhāskaraprabham | [Rām, Yu, 64 12.1]
balī balavatastasya pātayāmāsa vakṣasi | [Rām, Yu, 64 12.2]
sthire tasyorasi vyūḍhe parighaḥ śatadhā kṛtaḥ | [Rām, Yu, 64 13.1]
viśīryamāṇaḥ sahasā ulkāśatam ivāmbare | [Rām, Yu, 64 13.2]
sa tu tena prahāreṇa cacāla ca mahākapiḥ | [Rām, Yu, 64 14.1]
parigheṇa samādhūto yathā bhūmicale 'calaḥ | [Rām, Yu, 64 14.2]
sa tathābhihatastena hanūmān plavagottamaḥ | [Rām, Yu, 64 15.1]
muṣṭiṃ saṃvartayāmāsa balenātimahābalaḥ | [Rām, Yu, 64 15.2]
tam udyamya mahātejā nikumbhorasi vīryavān | [Rām, Yu, 64 16.1]
abhicikṣepa vegena vegavān vāyuvikramaḥ | [Rām, Yu, 64 16.2]
tataḥ pusphoṭa carmāsya prasusrāva ca śoṇitam | [Rām, Yu, 64 17.1]
muṣṭinā tena saṃjajñe jvālā vidyud ivotthitā | [Rām, Yu, 64 17.2]
sa tu tena prahāreṇa nikumbho vicacāla ha | [Rām, Yu, 64 18.1]
svasthaścāpi nijagrāha hanūmantaṃ mahābalam | [Rām, Yu, 64 18.2]
vicukruśustadā saṃkhye bhīmaṃ laṅkānivāsinaḥ | [Rām, Yu, 64 19.1]
nikumbhenoddhṛtaṃ dṛṣṭvā hanūmantaṃ mahābalam | [Rām, Yu, 64 19.2]
sa tathā hriyamāṇo 'pi kumbhakarṇātmajena hi | [Rām, Yu, 64 20.1]
ājaghānānilasuto vajravegena muṣṭinā | [Rām, Yu, 64 20.2]
ātmānaṃ mocayitvātha kṣitāvabhyavapadyata | [Rām, Yu, 64 21.1]
hanūmān unmamathāśu nikumbhaṃ mārutātmajaḥ | [Rām, Yu, 64 21.2]
nikṣipya paramāyatto nikumbhaṃ niṣpipeṣa ca | [Rām, Yu, 64 22.1]
utpatya cāsya vegena papātorasi vīryavān | [Rām, Yu, 64 22.2]
parigṛhya ca bāhubhyāṃ parivṛtya śirodharām | [Rām, Yu, 64 23.1]
utpāṭayāmāsa śiro bhairavaṃ nadato mahat | [Rām, Yu, 64 23.2]
atha vinadati sādite nikumbhe pavanasutena raṇe babhūva yuddham | [Rām, Yu, 64 24.1]
daśarathasutarākṣasendracamvor bhṛśataram āgataroṣayoḥ subhīmam | [Rām, Yu, 64 24.2]
{Rām, Yu, 65}
nikumbhaṃ ca hataṃ śrutvā kumbhaṃ ca vinipātitam | [Rām, Yu, 65 1.1]
rāvaṇaḥ paramāmarṣī prajajvālānalo yathā | [Rām, Yu, 65 1.2]
nairṛtaḥ krodhaśokābhyāṃ dvābhyāṃ tu parimūrchitaḥ | [Rām, Yu, 65 2.1]
kharaputraṃ viśālākṣaṃ makarākṣam acodayat | [Rām, Yu, 65 2.2]
gaccha putra mayājñapto balenābhisamanvitaḥ | [Rām, Yu, 65 3.1]
rāghavaṃ lakṣmaṇaṃ caiva jahi tau savanaukasau | [Rām, Yu, 65 3.2]
rāvaṇasya vacaḥ śrutvā śūro mānī kharātmajaḥ | [Rām, Yu, 65 4.1]
bāḍham ityabravīd dhṛṣṭo makarākṣo niśācaraḥ | [Rām, Yu, 65 4.2]
so 'bhivādya daśagrīvaṃ kṛtvā cāpi pradakṣiṇam | [Rām, Yu, 65 5.1]
nirjagāma gṛhācchubhrād rāvaṇasyājñayā balī | [Rām, Yu, 65 5.2]
samīpasthaṃ balādhyakṣaṃ kharaputro 'bravīd idam | [Rām, Yu, 65 6.1]
ratham ānīyatāṃ śīghraṃ sainyaṃ cānīyatāṃ tvarāt | [Rām, Yu, 65 6.2]
tasya tadvacanaṃ śrutvā balādhyakṣo niśācaraḥ | [Rām, Yu, 65 7.1]
syandanaṃ ca balaṃ caiva samīpaṃ pratyapādayat | [Rām, Yu, 65 7.2]
pradakṣiṇaṃ rathaṃ kṛtvā āruroha niśācaraḥ | [Rām, Yu, 65 8.1]
sūtaṃ saṃcodayāmāsa śīghraṃ me ratham āvaha | [Rām, Yu, 65 8.2]
atha tān rākṣasān sarvānmakarākṣo 'bravīd idam | [Rām, Yu, 65 9.1]
yūyaṃ sarve prayudhyadhvaṃ purastānmama rākṣasāḥ | [Rām, Yu, 65 9.2]
ahaṃ rākṣasarājena rāvaṇena mahātmanā | [Rām, Yu, 65 10.1]
ājñaptaḥ samare hantuṃ tāvubhau rāmalakṣmaṇau | [Rām, Yu, 65 10.2]
adya rāmaṃ vadhiṣyāmi lakṣmaṇaṃ ca niśācarāḥ | [Rām, Yu, 65 11.1]
śākhāmṛgaṃ ca sugrīvaṃ vānarāṃśca śarottamaiḥ | [Rām, Yu, 65 11.2]
adya śūlanipātaiśca vānarāṇāṃ mahācamūm | [Rām, Yu, 65 12.1]
pradahiṣyāmi samprāptāṃ śuṣkendhanam ivānalaḥ | [Rām, Yu, 65 12.2]
makarākṣasya tacchrutvā vacanaṃ te niśācarāḥ | [Rām, Yu, 65 13.1]
sarve nānāyudhopetā balavantaḥ samāhitāḥ | [Rām, Yu, 65 13.2]
te kāmarūpiṇaḥ śūrā daṃṣṭriṇaḥ piṅgalekṣaṇāḥ | [Rām, Yu, 65 14.1]
mātaṃgā iva nardanto dhvastakeśā bhayānakāḥ | [Rām, Yu, 65 14.2]
parivārya mahākāyā mahākāyaṃ kharātmajam | [Rām, Yu, 65 15.1]
abhijagmustadā hṛṣṭāścālayanto vasuṃdharām | [Rām, Yu, 65 15.2]
śaṅkhabherīsahasrāṇām āhatānāṃ samantataḥ | [Rām, Yu, 65 16.1]
kṣveḍitāsphoṭitānāṃ ca tataḥ śabdo mahān abhūt | [Rām, Yu, 65 16.2]
prabhraṣṭo 'tha karāt tasya pratodaḥ sārathestadā | [Rām, Yu, 65 17.1]
papāta sahasā caiva dhvajastasya ca rakṣasaḥ | [Rām, Yu, 65 17.2]
tasya te rathasaṃyuktā hayā vikramavarjitāḥ | [Rām, Yu, 65 18.1]
caraṇair ākulair gatvā dīnāḥ sāsramukhā yayuḥ | [Rām, Yu, 65 18.2]
pravāti pavanastasya sapāṃsuḥ kharadāruṇaḥ | [Rām, Yu, 65 19.1]
niryāṇe tasya raudrasya makarākṣasya durmateḥ | [Rām, Yu, 65 19.2]
tāni dṛṣṭvā nimittāni rākṣasā vīryavattamāḥ | [Rām, Yu, 65 20.1]
acintya nirgatāḥ sarve yatra tau rāmalakṣmaṇau | [Rām, Yu, 65 20.2]
ghanagajamahiṣāṅgatulyavarṇāḥ samaramukheṣvasakṛd gadāsibhinnāḥ | [Rām, Yu, 65 21.1]
aham aham iti yuddhakauśalāste rajanicarāḥ paribabhramur nadantaḥ | [Rām, Yu, 65 21.2]
{Rām, Yu, 66}
nirgataṃ makarākṣaṃ te dṛṣṭvā vānarapuṃgavāḥ | [Rām, Yu, 66 1.1]
āplutya sahasā sarve yoddhukāmā vyavasthitāḥ | [Rām, Yu, 66 1.2]
tataḥ pravṛttaṃ sumahat tad yuddhaṃ lomaharṣaṇam | [Rām, Yu, 66 2.1]
niśācaraiḥ plavaṃgānāṃ devānāṃ dānavair iva | [Rām, Yu, 66 2.2]
vṛkṣaśūlanipātaiśca śilāparighapātanaiḥ | [Rām, Yu, 66 3.1]
anyonyaṃ mardayanti sma tadā kapiniśācarāḥ | [Rām, Yu, 66 3.2]
śaktiśūlagadākhaḍgaistomaraiśca niśācarāḥ | [Rām, Yu, 66 4.1]
paṭṭasair bhindipālaiśca bāṇapātaiḥ samantataḥ | [Rām, Yu, 66 4.2]
pāśamudgaradaṇḍaiśca nirghātaiścāparaistathā | [Rām, Yu, 66 5.1]
kadanaṃ kapisiṃhānāṃ cakruste rajanīcarāḥ | [Rām, Yu, 66 5.2]
bāṇaughair arditāścāpi kharaputreṇa vānarāḥ | [Rām, Yu, 66 6.1]
saṃbhrāntamanasaḥ sarve dudruvur bhayapīḍitāḥ | [Rām, Yu, 66 6.2]
tān dṛṣṭvā rākṣasāḥ sarve dravamāṇān vanaukasaḥ | [Rām, Yu, 66 7.1]
neduste siṃhavaddhṛṣṭā rākṣasā jitakāśinaḥ | [Rām, Yu, 66 7.2]
vidravatsu tadā teṣu vānareṣu samantataḥ | [Rām, Yu, 66 8.1]
rāmastān vārayāmāsa śaravarṣeṇa rākṣasān | [Rām, Yu, 66 8.2]
vāritān rākṣasān dṛṣṭvā makarākṣo niśācaraḥ | [Rām, Yu, 66 9.1]
krodhānalasamāviṣṭo vacanaṃ cedam abravīt | [Rām, Yu, 66 9.2]
tiṣṭha rāma mayā sārdhaṃ dvandvayuddhaṃ dadāmi te | [Rām, Yu, 66 10.1]
tyājayiṣyāmi te prāṇān dhanurmuktaiḥ śitaiḥ śaraiḥ | [Rām, Yu, 66 10.2]
yat tadā daṇḍakāraṇye pitaraṃ hatavānmama | [Rām, Yu, 66 11.1]
madagrataḥ svakarmasthaṃ smṛtvā roṣo 'bhivardhate | [Rām, Yu, 66 11.2]
dahyante bhṛśam aṅgāni durātmanmama rāghava | [Rām, Yu, 66 12.1]
yanmayāsi na dṛṣṭastvaṃ tasmin kāle mahāvane | [Rām, Yu, 66 12.2]
diṣṭyāsi darśanaṃ rāma mama tvaṃ prāptavān iha | [Rām, Yu, 66 13.1]
kāṅkṣito 'si kṣudhārtasya siṃhasyevetaro mṛgaḥ | [Rām, Yu, 66 13.2]
adya madbāṇavegena pretarāḍviṣayaṃ gataḥ | [Rām, Yu, 66 14.1]
ye tvayā nihatāḥ śūrāḥ saha taistvaṃ sameṣyasi | [Rām, Yu, 66 14.2]
bahunātra kim uktena śṛṇu rāma vaco mama | [Rām, Yu, 66 15.1]
paśyantu sakalā lokāstvāṃ māṃ caiva raṇājire | [Rām, Yu, 66 15.2]
astrair vā gadayā vāpi bāhubhyāṃ vā mahāhave | [Rām, Yu, 66 16.1]
abhyastaṃ yena vā rāma tena vā vartatāṃ yudhi | [Rām, Yu, 66 16.2]
makarākṣavacaḥ śrutvā rāmo daśarathātmajaḥ | [Rām, Yu, 66 17.1]
abravīt prahasan vākyam uttarottaravādinam | [Rām, Yu, 66 17.2]
caturdaśasahasrāṇi rakṣasāṃ tvatpitā ca yaḥ | [Rām, Yu, 66 18.1]
triśirā dūṣaṇaścāpi daṇḍake nihatā mayā | [Rām, Yu, 66 18.2]
svāśitāstava māṃsena gṛdhragomāyuvāyasāḥ | [Rām, Yu, 66 19.1]
bhaviṣyantyadya vai pāpa tīkṣṇatuṇḍanakhāṅkuśāḥ | [Rām, Yu, 66 19.2]
evam uktastu rāmeṇa kharaputro niśācaraḥ | [Rām, Yu, 66 20.1]
bāṇaughān asṛjat tasmai rāghavāya raṇājire | [Rām, Yu, 66 20.2]
tāñ śarāñ śaravarṣeṇa rāmaścicheda naikadhā | [Rām, Yu, 66 21.1]
nipetur bhuvi te chinnā rukmapuṅkhāḥ sahasraśaḥ | [Rām, Yu, 66 21.2]
tad yuddham abhavat tatra sametyānyonyam ojasā | [Rām, Yu, 66 22.1]
khararākṣasaputrasya sūnor daśarathasya ca | [Rām, Yu, 66 22.2]
jīmūtayor ivākāśe śabdo jyātalayostadā | [Rām, Yu, 66 23.1]
dhanurmuktaḥ svanotkṛṣṭaḥ śrūyate ca raṇājire | [Rām, Yu, 66 23.2]
devadānavagandharvāḥ kiṃnarāśca mahoragāḥ | [Rām, Yu, 66 24.1]
antarikṣagatāḥ sarve draṣṭukāmāstad adbhutam | [Rām, Yu, 66 24.2]
viddham anyonyagātreṣu dviguṇaṃ vardhate balam | [Rām, Yu, 66 25.1]
kṛtapratikṛtānyonyaṃ kurvāte tau raṇājire | [Rām, Yu, 66 25.2]
rāmamuktāṃstu bāṇaughān rākṣasastvachinad raṇe | [Rām, Yu, 66 26.1]
rakṣomuktāṃstu rāmo vai naikadhā prāchinaccharaiḥ | [Rām, Yu, 66 26.2]
bāṇaughavitatāḥ sarvā diśaśca vidiśastathā | [Rām, Yu, 66 27.1]
saṃchannā vasudhā caiva samantānna prakāśate | [Rām, Yu, 66 27.2]
tataḥ kruddho mahābāhur dhanuścicheda rakṣasaḥ | [Rām, Yu, 66 28.1]
aṣṭābhir atha nārācaiḥ sūtaṃ vivyādha rāghavaḥ | [Rām, Yu, 66 28.2]
bhittvā śarai rathaṃ rāmo rathāśvān samapātayat | [Rām, Yu, 66 28.3]
viratho vasudhāṃ tiṣṭhanmakarākṣo niśācaraḥ | [Rām, Yu, 66 29.1]
atiṣṭhad vasudhāṃ rakṣaḥ śūlaṃ jagrāha pāṇinā | [Rām, Yu, 66 29.2]
trāsanaṃ sarvabhūtānāṃ yugāntāgnisamaprabham | [Rām, Yu, 66 29.3]
vibhrāmya ca mahacchūlaṃ prajvalantaṃ niśācaraḥ | [Rām, Yu, 66 30.1]
sa krodhāt prāhiṇot tasmai rāghavāya mahāhave | [Rām, Yu, 66 30.2]
tam āpatantaṃ jvalitaṃ kharaputrakarāccyutam | [Rām, Yu, 66 31.1]
bāṇaistu tribhir ākāśe śūlaṃ cicheda rāghavaḥ | [Rām, Yu, 66 31.2]
sa chinno naikadhā śūlo divyahāṭakamaṇḍitaḥ | [Rām, Yu, 66 32.1]
vyaśīryata maholkeva rāmabāṇārdito bhuvi | [Rām, Yu, 66 32.2]
tacchūlaṃ nihataṃ dṛṣṭvā rāmeṇādbhutakarmaṇā | [Rām, Yu, 66 33.1]
sādhu sādhviti bhūtāni vyāharanti nabhogatāḥ | [Rām, Yu, 66 33.2]
tad dṛṣṭvā nihataṃ śūlaṃ makarākṣo niśācaraḥ | [Rām, Yu, 66 34.1]
muṣṭim udyamya kākutsthaṃ tiṣṭha tiṣṭheti cābravīt | [Rām, Yu, 66 34.2]
sa taṃ dṛṣṭvā patantaṃ vai prahasya raghunandanaḥ | [Rām, Yu, 66 35.1]
pāvakāstraṃ tato rāmaḥ saṃdadhe svaśarāsane | [Rām, Yu, 66 35.2]
tenāstreṇa hataṃ rakṣaḥ kākutsthena tadā raṇe | [Rām, Yu, 66 36.1]
saṃchinnahṛdayaṃ tatra papāta ca mamāra ca | [Rām, Yu, 66 36.2]
dṛṣṭvā te rākṣasāḥ sarve makarākṣasya pātanam | [Rām, Yu, 66 37.1]
laṅkām eva pradhāvanta rāmabāṇārditāstadā | [Rām, Yu, 66 37.2]
daśarathanṛpaputrabāṇavegai rajanicaraṃ nihataṃ kharātmajaṃ tam | [Rām, Yu, 66 38.1]
dadṛśur atha ca devatāḥ prahṛṣṭā girim iva vajrahataṃ yathā viśīrṇam | [Rām, Yu, 66 38.2]
{Rām, Yu, 67}
makarākṣaṃ hataṃ śrutvā rāvaṇaḥ samitiṃjayaḥ | [Rām, Yu, 67 1.1]
ādideśātha saṃkruddho raṇāyendrajitaṃ sutam | [Rām, Yu, 67 1.2]
jahi vīra mahāvīryau bhrātarau rāmalakṣmaṇau | [Rām, Yu, 67 2.1]
adṛśyo dṛśyamāno vā sarvathā tvaṃ balādhikaḥ | [Rām, Yu, 67 2.2]
tvam apratimakarmāṇam indraṃ jayasi saṃyuge | [Rām, Yu, 67 3.1]
kiṃ punar mānuṣau dṛṣṭvā na vadhiṣyasi saṃyuge | [Rām, Yu, 67 3.2]
tathokto rākṣasendreṇa pratigṛhya pitur vacaḥ | [Rām, Yu, 67 4.1]
yajñabhūmau sa vidhivat pāvakaṃ juhuvendrajit | [Rām, Yu, 67 4.2]
juhvataścāpi tatrāgniṃ raktoṣṇīṣadharāḥ striyaḥ | [Rām, Yu, 67 5.1]
ājagmustatra saṃbhrāntā rākṣasyo yatra rāvaṇiḥ | [Rām, Yu, 67 5.2]
śastrāṇi śarapatrāṇi samidho 'tha vibhītakāḥ | [Rām, Yu, 67 6.1]
lohitāni ca vāsāṃsi sruvaṃ kārṣṇāyasaṃ tathā | [Rām, Yu, 67 6.2]
sarvato 'gniṃ samāstīrya śarapatraiḥ samantataḥ | [Rām, Yu, 67 7.1]
chāgasya sarvakṛṣṇasya galaṃ jagrāha jīvataḥ | [Rām, Yu, 67 7.2]
caruhomasamiddhasya vidhūmasya mahārciṣaḥ | [Rām, Yu, 67 8.1]
babhūvustāni liṅgāni vijayaṃ darśayanti ca | [Rām, Yu, 67 8.2]
pradakṣiṇāvartaśikhastaptahāṭakasaṃnibhaḥ | [Rām, Yu, 67 9.1]
havistat pratijagrāha pāvakaḥ svayam utthitaḥ | [Rām, Yu, 67 9.2]
hutvāgniṃ tarpayitvātha devadānavarākṣasān | [Rām, Yu, 67 10.1]
āruroha rathaśreṣṭham antardhānagataṃ śubham | [Rām, Yu, 67 10.2]
sa vājibhiścaturbhistu bāṇaiśca niśitair yutaḥ | [Rām, Yu, 67 11.1]
āropitamahācāpaḥ śuśubhe syandanottame | [Rām, Yu, 67 11.2]
jājvalyamāno vapuṣā tapanīyaparicchadaḥ | [Rām, Yu, 67 12.1]
śaraiścandrārdhacandraiśca sa rathaḥ samalaṃkṛtaḥ | [Rām, Yu, 67 12.2]
jāmbūnadamahākambur dīptapāvakasaṃnibhaḥ | [Rām, Yu, 67 13.1]
babhūvendrajitaḥ ketur vaidūryasamalaṃkṛtaḥ | [Rām, Yu, 67 13.2]
tena cādityakalpena brahmāstreṇa ca pālitaḥ | [Rām, Yu, 67 14.1]
sa babhūva durādharṣo rāvaṇiḥ sumahābalaḥ | [Rām, Yu, 67 14.2]
so 'bhiniryāya nagarād indrajit samitiṃjayaḥ | [Rām, Yu, 67 15.1]
hutvāgniṃ rākṣasair mantrair antardhānagato 'bravīt | [Rām, Yu, 67 15.2]
adya hatvāhave yau tau mithyā pravrajitau vane | [Rām, Yu, 67 16.1]
jayaṃ pitre pradāsyāmi rāvaṇāya raṇādhikam | [Rām, Yu, 67 16.2]
kṛtvā nirvānarām urvīṃ hatvā rāmaṃ salakṣmaṇam | [Rām, Yu, 67 17.1]
kariṣye paramāṃ prītim ityuktvāntaradhīyata | [Rām, Yu, 67 17.2]
āpapātātha saṃkruddho daśagrīveṇa coditaḥ | [Rām, Yu, 67 18.1]
tīkṣṇakārmukanārācaistīkṣṇastvindraripū raṇe | [Rām, Yu, 67 18.2]
sa dadarśa mahāvīryau nāgau triśirasāviva | [Rām, Yu, 67 19.1]
sṛjantāviṣujālāni vīrau vānaramadhyagau | [Rām, Yu, 67 19.2]
imau tāviti saṃcintya sajyaṃ kṛtvā ca kārmukam | [Rām, Yu, 67 20.1]
saṃtatāneṣudhārābhiḥ parjanya iva vṛṣṭimān | [Rām, Yu, 67 20.2]
sa tu vaihāyasaṃ prāpya saratho rāmalakṣmaṇau | [Rām, Yu, 67 21.1]
acakṣurviṣaye tiṣṭhan vivyādha niśitaiḥ śaraiḥ | [Rām, Yu, 67 21.2]
tau tasya śaravegena parītau rāmalakṣmaṇau | [Rām, Yu, 67 22.1]
dhanuṣī saśare kṛtvā divyam astraṃ pracakratuḥ | [Rām, Yu, 67 22.2]
pracchādayantau gaganaṃ śarajālair mahābalau | [Rām, Yu, 67 23.1]
tam astraiḥ surasaṃkāśau naiva pasparśatuḥ śaraiḥ | [Rām, Yu, 67 23.2]
sa hi dhūmāndhakāraṃ ca cakre pracchādayannabhaḥ | [Rām, Yu, 67 24.1]
diśaścāntardadhe śrīmānnīhāratamasāvṛtaḥ | [Rām, Yu, 67 24.2]
naiva jyātalanirghoṣo na ca nemikhurasvanaḥ | [Rām, Yu, 67 25.1]
śuśruve caratastasya na ca rūpaṃ prakāśate | [Rām, Yu, 67 25.2]
ghanāndhakāre timire śaravarṣam ivādbhutam | [Rām, Yu, 67 26.1]
sa vavarṣa mahābāhur nārācaśaravṛṣṭibhiḥ | [Rām, Yu, 67 26.2]
sa rāmaṃ sūryasaṃkāśaiḥ śarair dattavaro bhṛśam | [Rām, Yu, 67 27.1]
vivyādha samare kruddhaḥ sarvagātreṣu rāvaṇiḥ | [Rām, Yu, 67 27.2]
tau hanyamānau nārācair dhārābhir iva parvatau | [Rām, Yu, 67 28.1]
hemapuṅkhānnaravyāghrau tigmānmumucatuḥ śarān | [Rām, Yu, 67 28.2]
antarikṣaṃ samāsādya rāvaṇiṃ kaṅkapattriṇaḥ | [Rām, Yu, 67 29.1]
nikṛtya patagā bhūmau petuste śoṇitokṣitāḥ | [Rām, Yu, 67 29.2]
atimātraṃ śaraugheṇa pīḍyamānau narottamau | [Rām, Yu, 67 30.1]
tān iṣūn patato bhallair anekair nicakartatuḥ | [Rām, Yu, 67 30.2]
yato hi dadṛśāte tau śarānnipatitāñ śitān | [Rām, Yu, 67 31.1]
tatastato dāśarathī sasṛjāte 'stram uttamam | [Rām, Yu, 67 31.2]
rāvaṇistu diśaḥ sarvā rathenātirathaḥ patan | [Rām, Yu, 67 32.1]
vivyādha tau dāśarathī laghvastro niśitaiḥ śaraiḥ | [Rām, Yu, 67 32.2]
tenātividdhau tau vīrau rukmapuṅkhaiḥ susaṃhataiḥ | [Rām, Yu, 67 33.1]
babhūvatur dāśarathī puṣpitāviva kiṃśukau | [Rām, Yu, 67 33.2]
nāsya veda gatiṃ kaścin na ca rūpaṃ dhanuḥ śarān | [Rām, Yu, 67 34.1]
na cānyad viditaṃ kiṃcit sūryasyevābhrasaṃplave | [Rām, Yu, 67 34.2]
tena viddhāśca harayo nihatāśca gatāsavaḥ | [Rām, Yu, 67 35.1]
babhūvuḥ śataśastatra patitā dharaṇītale | [Rām, Yu, 67 35.2]
lakṣmaṇastu susaṃkruddho bhrātaraṃ vākyam abravīt | [Rām, Yu, 67 36.1]
brāhmam astraṃ prayokṣyāmi vadhārthaṃ sarvarakṣasām | [Rām, Yu, 67 36.2]
tam uvāca tato rāmo lakṣmaṇaṃ śubhalakṣaṇam | [Rām, Yu, 67 37.1]
naikasya heto rakṣāṃsi pṛthivyāṃ hantum arhasi | [Rām, Yu, 67 37.2]
ayudhyamānaṃ pracchannaṃ prāñjaliṃ śaraṇāgatam | [Rām, Yu, 67 38.1]
palāyantaṃ pramattaṃ vā na tvaṃ hantum ihārhasi | [Rām, Yu, 67 38.2]
asyaiva tu vadhe yatnaṃ kariṣyāvo mahābala | [Rām, Yu, 67 39.1]
ādekṣyāvo mahāvegān astrān āśīviṣopamān | [Rām, Yu, 67 39.2]
tam enaṃ māyinaṃ kṣudram antarhitarathaṃ balāt | [Rām, Yu, 67 40.1]
rākṣasaṃ nihaniṣyanti dṛṣṭvā vānarayūthapāḥ | [Rām, Yu, 67 40.2]
yadyeṣa bhūmiṃ viśate divaṃ vā rasātalaṃ vāpi nabhastalaṃ vā | [Rām, Yu, 67 41.1]
evaṃ nigūḍho 'pi mamāstradagdhaḥ patiṣyate bhūmitale gatāsuḥ | [Rām, Yu, 67 41.2]
ityevam uktvā vacanaṃ mahātmā raghupravīraḥ plavagarṣabhair vṛtaḥ | [Rām, Yu, 67 42.1]
vadhāya raudrasya nṛśaṃsakarmaṇas tadā mahātmā tvaritaṃ nirīkṣate | [Rām, Yu, 67 42.2]
{Rām, Yu, 68}
vijñāya tu manastasya rāghavasya mahātmanaḥ | [Rām, Yu, 68 1.1]
saṃnivṛtyāhavāt tasmāt praviveśa puraṃ tataḥ | [Rām, Yu, 68 1.2]
so 'nusmṛtya vadhaṃ teṣāṃ rākṣasānāṃ tarasvinām | [Rām, Yu, 68 2.1]
krodhatāmrekṣaṇaḥ śūro nirjagāma mahādyutiḥ | [Rām, Yu, 68 2.2]
sa paścimena dvāreṇa niryayau rākṣasair vṛtaḥ | [Rām, Yu, 68 3.1]
indrajit tu mahāvīryaḥ paulastyo devakaṇṭakaḥ | [Rām, Yu, 68 3.2]
indrajit tu tato dṛṣṭvā bhrātarau rāmalakṣmaṇau | [Rām, Yu, 68 4.1]
raṇāyābhyudyatau vīrau māyāṃ prāduṣkarot tadā | [Rām, Yu, 68 4.2]
indrajit tu rathe sthāpya sītāṃ māyāmayīṃ tadā | [Rām, Yu, 68 5.1]
balena mahatāvṛtya tasyā vadham arocayat | [Rām, Yu, 68 5.2]
mohanārthaṃ tu sarveṣāṃ buddhiṃ kṛtvā sudurmatiḥ | [Rām, Yu, 68 6.1]
hantuṃ sītāṃ vyavasito vānarābhimukho yayau | [Rām, Yu, 68 6.2]
taṃ dṛṣṭvā tvabhiniryāntaṃ nagaryāḥ kānanaukasaḥ | [Rām, Yu, 68 7.1]
utpetur abhisaṃkruddhāḥ śilāhastā yuyutsavaḥ | [Rām, Yu, 68 7.2]
hanūmān puratasteṣāṃ jagāma kapikuñjaraḥ | [Rām, Yu, 68 8.1]
pragṛhya sumahacchṛṅgaṃ parvatasya durāsadam | [Rām, Yu, 68 8.2]
sa dadarśa hatānandāṃ sītām indrajito rathe | [Rām, Yu, 68 9.1]
ekaveṇīdharāṃ dīnām upavāsakṛśānanām | [Rām, Yu, 68 9.2]
parikliṣṭaikavasanām amṛjāṃ rāghavapriyām | [Rām, Yu, 68 10.1]
rajomalābhyām āliptaiḥ sarvagātrair varastriyam | [Rām, Yu, 68 10.2]
tāṃ nirīkṣya muhūrtaṃ tu maithilīm adhyavasya ca | [Rām, Yu, 68 11.1]
bāṣpaparyākulamukho hanūmān vyathito 'bhavat | [Rām, Yu, 68 11.2]
abravīt tāṃ tu śokārtāṃ nirānandāṃ tapasvinīm | [Rām, Yu, 68 12.1]
dṛṣṭvā rathe sthitāṃ sītāṃ rākṣasendrasutāśritām | [Rām, Yu, 68 12.2]
kiṃ samarthitam asyeti cintayan sa mahākapiḥ | [Rām, Yu, 68 13.1]
saha tair vānaraśreṣṭhair abhyadhāvata rāvaṇim | [Rām, Yu, 68 13.2]
tad vānarabalaṃ dṛṣṭvā rāvaṇiḥ krodhamūrchitaḥ | [Rām, Yu, 68 14.1]
kṛtvā vikośaṃ nistriṃśaṃ mūrdhni sītāṃ parāmṛśat | [Rām, Yu, 68 14.2]
tāṃ striyaṃ paśyatāṃ teṣāṃ tāḍayāmāsa rāvaṇiḥ | [Rām, Yu, 68 15.1]
krośantīṃ rāma rāmeti māyayā yojitāṃ rathe | [Rām, Yu, 68 15.2]
gṛhītamūrdhajāṃ dṛṣṭvā hanūmān dainyam āgataḥ | [Rām, Yu, 68 16.1]
duḥkhajaṃ vāri netrābhyām utsṛjanmārutātmajaḥ | [Rām, Yu, 68 16.2]
abravīt paruṣaṃ vākyaṃ krodhād rakṣo'dhipātmajam | [Rām, Yu, 68 16.3]
durātmann ātmanāśāya keśapakṣe parāmṛśaḥ | [Rām, Yu, 68 17.1]
brahmarṣīṇāṃ kule jāto rākṣasīṃ yonim āśritaḥ | [Rām, Yu, 68 17.2]
dhik tvāṃ pāpasamācāraṃ yasya te matir īdṛśī | [Rām, Yu, 68 17.3]
nṛśaṃsānārya durvṛtta kṣudra pāpaparākrama | [Rām, Yu, 68 18.1]
anāryasyedṛśaṃ karma ghṛṇā te nāsti nirghṛṇa | [Rām, Yu, 68 18.2]
cyutā gṛhācca rājyācca rāmahastācca maithilī | [Rām, Yu, 68 19.1]
kiṃ tavaiṣāparāddhā hi yad enāṃ hantum icchasi | [Rām, Yu, 68 19.2]
sītāṃ ca hatvā na ciraṃ jīviṣyasi kathaṃcana | [Rām, Yu, 68 20.1]
vadhārhakarmaṇānena mama hastagato hyasi | [Rām, Yu, 68 20.2]
ye ca strīghātināṃ lokā lokavadhyaiśca kutsitāḥ | [Rām, Yu, 68 21.1]
iha jīvitam utsṛjya pretya tān pratilapsyase | [Rām, Yu, 68 21.2]
iti bruvāṇo hanumān sāyudhair haribhir vṛtaḥ | [Rām, Yu, 68 22.1]
abhyadhāvata saṃkruddho rākṣasendrasutaṃ prati | [Rām, Yu, 68 22.2]
āpatantaṃ mahāvīryaṃ tad anīkaṃ vanaukasām | [Rām, Yu, 68 23.1]
rakṣasāṃ bhīmavegānām anīkena nyavārayat | [Rām, Yu, 68 23.2]
sa tāṃ bāṇasahasreṇa vikṣobhya harivāhinīm | [Rām, Yu, 68 24.1]
hariśreṣṭhaṃ hanūmantam indrajit pratyuvāca ha | [Rām, Yu, 68 24.2]
sugrīvastvaṃ ca rāmaśca yannimittam ihāgatāḥ | [Rām, Yu, 68 25.1]
tāṃ haniṣyāmi vaidehīm adyaiva tava paśyataḥ | [Rām, Yu, 68 25.2]
imāṃ hatvā tato rāmaṃ lakṣmaṇaṃ tvāṃ ca vānara | [Rām, Yu, 68 26.1]
sugrīvaṃ ca vadhiṣyāmi taṃ cānāryaṃ vibhīṣaṇam | [Rām, Yu, 68 26.2]
na hantavyāḥ striyaśceti yad bravīṣi plavaṃgama | [Rām, Yu, 68 27.1]
pīḍākaram amitrāṇāṃ yat syāt kartavyam eva tat | [Rām, Yu, 68 27.2]
tam evam uktvā rudatīṃ sītāṃ māyāmayīṃ tataḥ | [Rām, Yu, 68 28.1]
śitadhāreṇa khaḍgena nijaghānendrajit svayam | [Rām, Yu, 68 28.2]
yajñopavītamārgeṇa chinnā tena tapasvinī | [Rām, Yu, 68 29.1]
sā pṛthivyāṃ pṛthuśroṇī papāta priyadarśanā | [Rām, Yu, 68 29.2]
tām indrajitstriyaṃ hatvā hanūmantam uvāca ha | [Rām, Yu, 68 30.1]
mayā rāmasya paśyemāṃ kopena ca niṣūditām | [Rām, Yu, 68 30.2]
tataḥ khaḍgena mahatā hatvā tām indrajit svayam | [Rām, Yu, 68 31.1]
hṛṣṭaḥ sa ratham āsthāya vinanāda mahāsvanam | [Rām, Yu, 68 31.2]
vānarāḥ śuśruvuḥ śabdam adūre pratyavasthitāḥ | [Rām, Yu, 68 32.1]
vyāditāsyasya nadatastad durgaṃ saṃśritasya tu | [Rām, Yu, 68 32.2]
tathā tu sītāṃ vinihatya durmatiḥ prahṛṣṭacetāḥ sa babhūva rāvaṇiḥ | [Rām, Yu, 68 33.1]
taṃ hṛṣṭarūpaṃ samudīkṣya vānarā viṣaṇṇarūpāḥ samabhipradudruvuḥ | [Rām, Yu, 68 33.2]
{Rām, Yu, 69}
śrutvā taṃ bhīmanirhrādaṃ śakrāśanisamasvanam | [Rām, Yu, 69 1.1]
vīkṣamāṇā diśaḥ sarvā dudruvur vānararṣabhāḥ | [Rām, Yu, 69 1.2]
tān uvāca tataḥ sarvān hanūmānmārutātmajaḥ | [Rām, Yu, 69 2.1]
viṣaṇṇavadanān dīnāṃstrastān vidravataḥ pṛthak | [Rām, Yu, 69 2.2]
kasmād viṣaṇṇavadanā vidravadhvaṃ plavaṃgamāḥ | [Rām, Yu, 69 3.1]
tyaktayuddhasamutsāhāḥ śūratvaṃ kva nu vo gatam | [Rām, Yu, 69 3.2]
pṛṣṭhato 'nuvrajadhvaṃ mām agrato yāntam āhave | [Rām, Yu, 69 4.1]
śūrair abhijanopetair ayuktaṃ hi nivartitum | [Rām, Yu, 69 4.2]
evam uktāḥ susaṃkruddhā vāyuputreṇa dhīmatā | [Rām, Yu, 69 5.1]
śailaśṛṅgān drumāṃścaiva jagṛhur hṛṣṭamānasāḥ | [Rām, Yu, 69 5.2]
abhipetuśca garjanto rākṣasān vānararṣabhāḥ | [Rām, Yu, 69 6.1]
parivārya hanūmantam anvayuśca mahāhave | [Rām, Yu, 69 6.2]
sa tair vānaramukhyaistu hanūmān sarvato vṛtaḥ | [Rām, Yu, 69 7.1]
hutāśana ivārciṣmān adahacchatruvāhinīm | [Rām, Yu, 69 7.2]
sa rākṣasānāṃ kadanaṃ cakāra sumahākapiḥ | [Rām, Yu, 69 8.1]
vṛto vānarasainyena kālāntakayamopamaḥ | [Rām, Yu, 69 8.2]
sa tu śokena cāviṣṭaḥ krodhena ca mahākapiḥ | [Rām, Yu, 69 9.1]
hanūmān rāvaṇirathe mahatīṃ pātayacchilām | [Rām, Yu, 69 9.2]
tām āpatantīṃ dṛṣṭvaiva rathaḥ sārathinā tadā | [Rām, Yu, 69 10.1]
vidheyāśvasamāyuktaḥ sudūram apavāhitaḥ | [Rām, Yu, 69 10.2]
tam indrajitam aprāpya rathasthaṃ sahasārathim | [Rām, Yu, 69 11.1]
viveśa dharaṇīṃ bhittvā sā śilā vyartham udyatā | [Rām, Yu, 69 11.2]
patitāyāṃ śilāyāṃ tu rakṣasāṃ vyathitā camūḥ | [Rām, Yu, 69 12.1]
tam abhyadhāvañ śataśo nadantaḥ kānanaukasaḥ | [Rām, Yu, 69 12.2]
te drumāṃśca mahākāyā giriśṛṅgāṇi codyatāḥ | [Rām, Yu, 69 13.1]
cikṣipur dviṣatāṃ madhye vānarā bhīmavikramāḥ | [Rām, Yu, 69 13.2]
vānaraistair mahāvīryair ghorarūpā niśācarāḥ | [Rām, Yu, 69 14.1]
vīryād abhihatā vṛkṣair vyaveṣṭanta raṇakṣitau | [Rām, Yu, 69 14.2]
svasainyam abhivīkṣyātha vānarārditam indrajit | [Rām, Yu, 69 15.1]
pragṛhītāyudhaḥ kruddhaḥ parān abhimukho yayau | [Rām, Yu, 69 15.2]
sa śaraughān avasṛjan svasainyenābhisaṃvṛtaḥ | [Rām, Yu, 69 16.1]
jaghāna kapiśārdūlān subahūn dṛṣṭavikramaḥ | [Rām, Yu, 69 16.2]
śūlair aśanibhiḥ khaḍgaiḥ paṭṭasaiḥ kūṭamudgaraiḥ | [Rām, Yu, 69 17.1]
te cāpyanucarāṃstasya vānarā jaghnur āhave | [Rām, Yu, 69 17.2]
saskandhaviṭapaiḥ sālaiḥ śilābhiśca mahābalaiḥ | [Rām, Yu, 69 18.1]
hanūmān kadanaṃ cakre rakṣasāṃ bhīmakarmaṇām | [Rām, Yu, 69 18.2]
sa nivārya parānīkam abravīt tān vanaukasaḥ | [Rām, Yu, 69 19.1]
hanūmān saṃnivartadhvaṃ na naḥ sādhyam idaṃ balam | [Rām, Yu, 69 19.2]
tyaktvā prāṇān viceṣṭanto rāmapriyacikīrṣavaḥ | [Rām, Yu, 69 20.1]
yannimittaṃ hi yudhyāmo hatā sā janakātmajā | [Rām, Yu, 69 20.2]
imam arthaṃ hi vijñāpya rāmaṃ sugrīvam eva ca | [Rām, Yu, 69 21.1]
tau yat pratividhāsyete tat kariṣyāmahe vayam | [Rām, Yu, 69 21.2]
ityuktvā vānaraśreṣṭho vārayan sarvavānarān | [Rām, Yu, 69 22.1]
śanaiḥ śanair asaṃtrastaḥ sabalaḥ sa nyavartata | [Rām, Yu, 69 22.2]
sa tu prekṣya hanūmantaṃ vrajantaṃ yatra rāghavaḥ | [Rām, Yu, 69 23.1]
nikumbhilām adhiṣṭhāya pāvakaṃ juhuve indrajit | [Rām, Yu, 69 23.2]
yajñabhūmyāṃ tu vidhivat pāvakastena rakṣasā | [Rām, Yu, 69 24.1]
hūyamānaḥ prajajvāla homaśoṇitabhuk tadā | [Rām, Yu, 69 24.2]
so 'rciḥpinaddho dadṛśe homaśoṇitatarpitaḥ | [Rām, Yu, 69 25.1]
saṃdhyāgata ivādityaḥ sa tīvrāgniḥ samutthitaḥ | [Rām, Yu, 69 25.2]
athendrajid rākṣasabhūtaye tu juhāva havyaṃ vidhinā vidhānavat | [Rām, Yu, 69 26.1]
dṛṣṭvā vyatiṣṭhanta ca rākṣasāste mahāsamūheṣu nayānayajñāḥ | [Rām, Yu, 69 26.2]
{Rām, Yu, 70}
rāghavaścāpi vipulaṃ taṃ rākṣasavanaukasām | [Rām, Yu, 70 1.1]
śrutvā saṃgrāmanirghoṣaṃ jāmbavantam uvāca ha | [Rām, Yu, 70 1.2]
saumya nūnaṃ hanumatā kṛtaṃ karma suduṣkaram | [Rām, Yu, 70 2.1]
śrūyate hi yathā bhīmaḥ sumahān āyudhasvanaḥ | [Rām, Yu, 70 2.2]
tad gaccha kuru sāhāyyaṃ svabalenābhisaṃvṛtaḥ | [Rām, Yu, 70 3.1]
kṣipram ṛkṣapate tasya kapiśreṣṭhasya yudhyataḥ | [Rām, Yu, 70 3.2]
ṛkṣarājastathetyuktvā svenānīkena saṃvṛtaḥ | [Rām, Yu, 70 4.1]
āgacchat paścimadvāraṃ hanūmān yatra vānaraḥ | [Rām, Yu, 70 4.2]
athāyāntaṃ hanūmantaṃ dadarśarkṣapatiḥ pathi | [Rām, Yu, 70 5.1]
vānaraiḥ kṛtasaṃgrāmaiḥ śvasadbhir abhisaṃvṛtam | [Rām, Yu, 70 5.2]
dṛṣṭvā pathi hanūmāṃśca tad ṛkṣabalam udyatam | [Rām, Yu, 70 6.1]
nīlameghanibhaṃ bhīmaṃ saṃnivārya nyavartata | [Rām, Yu, 70 6.2]
sa tena harisainyena saṃnikarṣaṃ mahāyaśāḥ | [Rām, Yu, 70 7.1]
śīghram āgamya rāmāya duḥkhito vākyam abravīt | [Rām, Yu, 70 7.2]
samare yudhyamānānām asmākaṃ prekṣatāṃ ca saḥ | [Rām, Yu, 70 8.1]
jaghāna rudatīṃ sītām indrajid rāvaṇātmajaḥ | [Rām, Yu, 70 8.2]
udbhrāntacittastāṃ dṛṣṭvā viṣaṇṇo 'ham ariṃdama | [Rām, Yu, 70 9.1]
tad ahaṃ bhavato vṛttaṃ vijñāpayitum āgataḥ | [Rām, Yu, 70 9.2]
tasya tadvacanaṃ śrutvā rāghavaḥ śokamūrchitaḥ | [Rām, Yu, 70 10.1]
nipapāta tadā bhūmau chinnamūla iva drumaḥ | [Rām, Yu, 70 10.2]
taṃ bhūmau devasaṃkāśaṃ patitaṃ dṛśya rāghavam | [Rām, Yu, 70 11.1]
abhipetuḥ samutpatya sarvataḥ kapisattamāḥ | [Rām, Yu, 70 11.2]
asiñcan salilaiścainaṃ padmotpalasugandhibhiḥ | [Rām, Yu, 70 12.1]
pradahantam asahyaṃ ca sahasāgnim ivotthitam | [Rām, Yu, 70 12.2]
taṃ lakṣmaṇo 'tha bāhubhyāṃ pariṣvajya suduḥkhitaḥ | [Rām, Yu, 70 13.1]
uvāca rāmam asvasthaṃ vākyaṃ hetvarthasaṃhitam | [Rām, Yu, 70 13.2]
śubhe vartmani tiṣṭhantaṃ tvām āryavijitendriyam | [Rām, Yu, 70 14.1]
anarthebhyo na śaknoti trātuṃ dharmo nirarthakaḥ | [Rām, Yu, 70 14.2]
bhūtānāṃ sthāvarāṇāṃ ca jaṅgamānāṃ ca darśanam | [Rām, Yu, 70 15.1]
yathāsti na tathā dharmastena nāstīti me matiḥ | [Rām, Yu, 70 15.2]
yathaiva sthāvaraṃ vyaktaṃ jaṅgamaṃ ca tathāvidham | [Rām, Yu, 70 16.1]
nāyam arthastathā yuktastvadvidho na vipadyate | [Rām, Yu, 70 16.2]
yadyadharmo bhaved bhūto rāvaṇo narakaṃ vrajet | [Rām, Yu, 70 17.1]
bhavāṃśca dharmasaṃyukto naivaṃ vyasanam āpnuyāt | [Rām, Yu, 70 17.2]
tasya ca vyasanābhāvād vyasanaṃ ca gate tvayi | [Rām, Yu, 70 18.1]
dharmeṇopalabhed dharmam adharmaṃ cāpyadharmataḥ | [Rām, Yu, 70 18.2]
yadi dharmeṇa yujyerannādharmarucayo janāḥ | [Rām, Yu, 70 19.1]
dharmeṇa caratāṃ dharmastathā caiṣāṃ phalaṃ bhavet | [Rām, Yu, 70 19.2]
yasmād arthā vivardhante yeṣvadharmaḥ pratiṣṭhitaḥ | [Rām, Yu, 70 20.1]
kliśyante dharmaśīlāśca tasmād etau nirarthakau | [Rām, Yu, 70 20.2]
vadhyante pāpakarmāṇo yadyadharmeṇa rāghava | [Rām, Yu, 70 21.1]
vadhakarmahato dharmaḥ sa hataḥ kaṃ vadhiṣyati | [Rām, Yu, 70 21.2]
athavā vihitenāyaṃ hanyate hanti vā param | [Rām, Yu, 70 22.1]
vidhir ālipyate tena na sa pāpena karmaṇā | [Rām, Yu, 70 22.2]
adṛṣṭapratikāreṇa avyaktenāsatā satā | [Rām, Yu, 70 23.1]
kathaṃ śakyaṃ paraṃ prāptuṃ dharmeṇārivikarśana | [Rām, Yu, 70 23.2]
yadi sat syāt satāṃ mukhya nāsat syāt tava kiṃcana | [Rām, Yu, 70 24.1]
tvayā yadīdṛśaṃ prāptaṃ tasmāt sannopapadyate | [Rām, Yu, 70 24.2]
athavā durbalaḥ klībo balaṃ dharmo 'nuvartate | [Rām, Yu, 70 25.1]
durbalo hṛtamaryādo na sevya iti me matiḥ | [Rām, Yu, 70 25.2]
balasya yadi ced dharmo guṇabhūtaḥ parākrame | [Rām, Yu, 70 26.1]
dharmam utsṛjya vartasva yathā dharme tathā bale | [Rām, Yu, 70 26.2]
atha cet satyavacanaṃ dharmaḥ kila paraṃtapa | [Rām, Yu, 70 27.1]
anṛtastvayyakaruṇaḥ kiṃ na baddhastvayā pitā | [Rām, Yu, 70 27.2]
yadi dharmo bhaved bhūta adharmo vā paraṃtapa | [Rām, Yu, 70 28.1]
na sma hatvā muniṃ vajrī kuryād ijyāṃ śatakratuḥ | [Rām, Yu, 70 28.2]
adharmasaṃśrito dharmo vināśayati rāghava | [Rām, Yu, 70 29.1]
sarvam etad yathākāmaṃ kākutstha kurute naraḥ | [Rām, Yu, 70 29.2]
mama cedaṃ mataṃ tāta dharmo 'yam iti rāghava | [Rām, Yu, 70 30.1]
dharmamūlaṃ tvayā chinnaṃ rājyam utsṛjatā tadā | [Rām, Yu, 70 30.2]
arthebhyo hi vivṛddhebhyaḥ saṃvṛddhebhyastatastataḥ | [Rām, Yu, 70 31.1]
kriyāḥ sarvāḥ pravartante parvatebhya ivāpagāḥ | [Rām, Yu, 70 31.2]
arthena hi viyuktasya puruṣasyālpatejasaḥ | [Rām, Yu, 70 32.1]
vyucchidyante kriyāḥ sarvā grīṣme kusarito yathā | [Rām, Yu, 70 32.2]
so 'yam arthaṃ parityajya sukhakāmaḥ sukhaidhitaḥ | [Rām, Yu, 70 33.1]
pāpam ārabhate kartuṃ tathā doṣaḥ pravartate | [Rām, Yu, 70 33.2]
yasyārthāstasya mitrāṇi yasyārthāstasya bāndhavaḥ | [Rām, Yu, 70 34.1]
yasyārthāḥ sa pumāṃl loke yasyārthāḥ sa ca paṇḍitaḥ | [Rām, Yu, 70 34.2]
yasyārthāḥ sa ca vikrānto yasyārthāḥ sa ca buddhimān | [Rām, Yu, 70 35.1]
yasyārthāḥ sa mahābhāgo yasyārthāḥ sa mahāguṇaḥ | [Rām, Yu, 70 35.2]
arthasyaite parityāge doṣāḥ pravyāhṛtā mayā | [Rām, Yu, 70 36.1]
rājyam utsṛjatā vīra yena buddhistvayā kṛtā | [Rām, Yu, 70 36.2]
yasyārthā dharmakāmārthāstasya sarvaṃ pradakṣiṇam | [Rām, Yu, 70 37.1]
adhanenārthakāmena nārthaḥ śakyo vicinvatā | [Rām, Yu, 70 37.2]
harṣaḥ kāmaśca darpaśca dharmaḥ krodhaḥ śamo damaḥ | [Rām, Yu, 70 38.1]
arthād etāni sarvāṇi pravartante narādhipa | [Rām, Yu, 70 38.2]
yeṣāṃ naśyatyayaṃ lokaścaratāṃ dharmacāriṇām | [Rām, Yu, 70 39.1]
te 'rthāstvayi na dṛśyante durdineṣu yathā grahāḥ | [Rām, Yu, 70 39.2]
tvayi pravrajite vīra gurośca vacane sthite | [Rām, Yu, 70 40.1]
rakṣasāpahṛtā bhāryā prāṇaiḥ priyatarā tava | [Rām, Yu, 70 40.2]
tad adya vipulaṃ vīra duḥkham indrajitā kṛtam | [Rām, Yu, 70 41.1]
karmaṇā vyapaneṣyāmi tasmād uttiṣṭha rāghava | [Rām, Yu, 70 41.2]
ayam anagha tavoditaḥ priyārthaṃ janakasutānidhanaṃ nirīkṣya ruṣṭaḥ | [Rām, Yu, 70 42.1]
sahayagajarathāṃ sarākṣasendrāṃ bhṛśam iṣubhir vinipātayāmi laṅkām | [Rām, Yu, 70 42.2]
{Rām, Yu, 71}
rāmam āśvāsayāne tu lakṣmaṇe bhrātṛvatsale | [Rām, Yu, 71 1.1]
nikṣipya gulmān svasthāne tatrāgacchad vibhīṣaṇaḥ | [Rām, Yu, 71 1.2]
nānāpraharaṇair vīraiścaturbhiḥ sacivair vṛtaḥ | [Rām, Yu, 71 2.1]
nīlāñjanacayākārair mātaṃgair iva yūthapaḥ | [Rām, Yu, 71 2.2]
so 'bhigamya mahātmānaṃ rāghavaṃ śokalālasam | [Rām, Yu, 71 3.1]
vānarāṃścaiva dadṛśe bāṣpaparyākulekṣaṇān | [Rām, Yu, 71 3.2]
rāghavaṃ ca mahātmānam ikṣvākukulanandanam | [Rām, Yu, 71 4.1]
dadarśa moham āpannaṃ lakṣmaṇasyāṅkam āśritam | [Rām, Yu, 71 4.2]
vrīḍitaṃ śokasaṃtaptaṃ dṛṣṭvā rāmaṃ vibhīṣaṇaḥ | [Rām, Yu, 71 5.1]
antarduḥkhena dīnātmā kim etad iti so 'bravīt | [Rām, Yu, 71 5.2]
vibhīṣaṇamukhaṃ dṛṣṭvā sugrīvaṃ tāṃśca vānarān | [Rām, Yu, 71 6.1]
uvāca lakṣmaṇo vākyam idaṃ bāṣpapariplutaḥ | [Rām, Yu, 71 6.2]
hatām indrajitā sītām iha śrutvaiva rāghavaḥ | [Rām, Yu, 71 7.1]
hanūmadvacanāt saumya tato moham upāgataḥ | [Rām, Yu, 71 7.2]
kathayantaṃ tu saumitriṃ saṃnivārya vibhīṣaṇaḥ | [Rām, Yu, 71 8.1]
puṣkalārtham idaṃ vākyaṃ visaṃjñaṃ rāmam abravīt | [Rām, Yu, 71 8.2]
manujendrārtarūpeṇa yad uktastvaṃ hanūmatā | [Rām, Yu, 71 9.1]
tad ayuktam ahaṃ manye sāgarasyeva śoṣaṇam | [Rām, Yu, 71 9.2]
abhiprāyaṃ tu jānāmi rāvaṇasya durātmanaḥ | [Rām, Yu, 71 10.1]
sītāṃ prati mahābāho na ca ghātaṃ kariṣyati | [Rām, Yu, 71 10.2]
yācyamānaḥ subahuśo mayā hitacikīrṣuṇā | [Rām, Yu, 71 11.1]
vaidehīm utsṛjasveti na ca tat kṛtavān vacaḥ | [Rām, Yu, 71 11.2]
naiva sāmnā na bhedena na dānena kuto yudhā | [Rām, Yu, 71 12.1]
sā draṣṭum api śakyeta naiva cānyena kenacit | [Rām, Yu, 71 12.2]
vānarānmohayitvā tu pratiyātaḥ sa rākṣasaḥ | [Rām, Yu, 71 13.1]
caityaṃ nikumbhilāṃ nāma yatra homaṃ kariṣyati | [Rām, Yu, 71 13.2]
hutavān upayāto hi devair api savāsavaiḥ | [Rām, Yu, 71 14.1]
durādharṣo bhavatyeṣa saṃgrāme rāvaṇātmajaḥ | [Rām, Yu, 71 14.2]
tena mohayatā nūnam eṣā māyā prayojitā | [Rām, Yu, 71 15.1]
vighnam anvicchatā tāta vānarāṇāṃ parākrame | [Rām, Yu, 71 15.2]
sasainyāstatra gacchāmo yāvat tanna samāpyate | [Rām, Yu, 71 15.3]
tyajemaṃ naraśārdūla mithyāsaṃtāpam āgatam | [Rām, Yu, 71 16.1]
sīdate hi balaṃ sarvaṃ dṛṣṭvā tvāṃ śokakarśitam | [Rām, Yu, 71 16.2]
iha tvaṃ svasthahṛdayastiṣṭha sattvasamucchritaḥ | [Rām, Yu, 71 17.1]
lakṣmaṇaṃ preṣayāsmābhiḥ saha sainyānukarṣibhiḥ | [Rām, Yu, 71 17.2]
eṣa taṃ naraśārdūlo rāvaṇiṃ niśitaiḥ śaraiḥ | [Rām, Yu, 71 18.1]
tyājayiṣyati tat karma tato vadhyo bhaviṣyati | [Rām, Yu, 71 18.2]
tasyaite niśitāstīkṣṇāḥ patripatrāṅgavājinaḥ | [Rām, Yu, 71 19.1]
patatriṇa ivāsaumyāḥ śarāḥ pāsyanti śoṇitam | [Rām, Yu, 71 19.2]
tat saṃdiśa mahābāho lakṣmaṇaṃ śubhalakṣaṇam | [Rām, Yu, 71 20.1]
rākṣasasya vināśāya vajraṃ vajradharo yathā | [Rām, Yu, 71 20.2]
manujavara na kālaviprakarṣo ripunidhanaṃ prati yat kṣamo 'dya kartum | [Rām, Yu, 71 21.1]
tvam atisṛja ripor vadhāya vāṇīm asurapuronmathane yathā mahendraḥ | [Rām, Yu, 71 21.2]
samāptakarmā hi sa rākṣasendro bhavatyadṛśyaḥ samare surāsuraiḥ | [Rām, Yu, 71 22.1]
yuyutsatā tena samāptakarmaṇā bhavet surāṇām api saṃśayo mahān | [Rām, Yu, 71 22.2]
{Rām, Yu, 72}
tasya tadvacanaṃ śrutvā rāghavaḥ śokakarśitaḥ | [Rām, Yu, 72 1.1]
nopadhārayate vyaktaṃ yad uktaṃ tena rakṣasā | [Rām, Yu, 72 1.2]
tato dhairyam avaṣṭabhya rāmaḥ parapuraṃjayaḥ | [Rām, Yu, 72 2.1]
vibhīṣaṇam upāsīnam uvāca kapisaṃnidhau | [Rām, Yu, 72 2.2]
nairṛtādhipate vākyaṃ yad uktaṃ te vibhīṣaṇa | [Rām, Yu, 72 3.1]
bhūyastacchrotum icchāmi brūhi yat te vivakṣitam | [Rām, Yu, 72 3.2]
rāghavasya vacaḥ śrutvā vākyaṃ vākyaviśāradaḥ | [Rām, Yu, 72 4.1]
yat tat punar idaṃ vākyaṃ babhāṣe sa vibhīṣaṇaḥ | [Rām, Yu, 72 4.2]
yathājñaptaṃ mahābāho tvayā gulmaniveśanam | [Rām, Yu, 72 5.1]
tat tathānuṣṭhitaṃ vīra tvadvākyasamanantaram | [Rām, Yu, 72 5.2]
tānyanīkāni sarvāṇi vibhaktāni samantataḥ | [Rām, Yu, 72 6.1]
vinyastā yūthapāścaiva yathānyāyaṃ vibhāgaśaḥ | [Rām, Yu, 72 6.2]
bhūyastu mama vijñāpyaṃ tacchṛṇuṣva mahāyaśaḥ | [Rām, Yu, 72 7.1]
tvayyakāraṇasaṃtapte saṃtaptahṛdayā vayam | [Rām, Yu, 72 7.2]
tyaja rājann imaṃ śokaṃ mithyā saṃtāpam āgatam | [Rām, Yu, 72 8.1]
tad iyaṃ tyajyatāṃ cintā śatruharṣavivardhanī | [Rām, Yu, 72 8.2]
udyamaḥ kriyatāṃ vīra harṣaḥ samupasevyatām | [Rām, Yu, 72 9.1]
prāptavyā yadi te sītā hantavyāśca niśācarāḥ | [Rām, Yu, 72 9.2]
raghunandana vakṣyāmi śrūyatāṃ me hitaṃ vacaḥ | [Rām, Yu, 72 10.1]
sādhvayaṃ yātu saumitrir balena mahatā vṛtaḥ | [Rām, Yu, 72 10.2]
nikumbhilāyāṃ samprāpya hantuṃ rāvaṇim āhave | [Rām, Yu, 72 10.3]
dhanurmaṇḍalanirmuktair āśīviṣaviṣopamaiḥ | [Rām, Yu, 72 11.1]
śarair hantuṃ maheṣvāso rāvaṇiṃ samitiṃjayaḥ | [Rām, Yu, 72 11.2]
tena vīreṇa tapasā varadānāt svayambhutaḥ | [Rām, Yu, 72 12.1]
astraṃ brahmaśiraḥ prāptaṃ kāmagāśca turaṃgamāḥ | [Rām, Yu, 72 12.2]
nikumbhilām asaṃprāptam ahutāgniṃ ca yo ripuḥ | [Rām, Yu, 72 13.1]
tvām ātatāyinaṃ hanyād indraśatro sa te vadhaḥ | [Rām, Yu, 72 13.2]
ityevaṃ vihito rājan vadhastasyaiva dhīmataḥ | [Rām, Yu, 72 13.3]
vadhāyendrajito rāma taṃ diśasva mahābalam | [Rām, Yu, 72 14.1]
hate tasmin hataṃ viddhi rāvaṇaṃ sasuhṛjjanam | [Rām, Yu, 72 14.2]
vibhīṣaṇavacaḥ śrutvā rāmo vākyam athābravīt | [Rām, Yu, 72 15.1]
jānāmi tasya raudrasya māyāṃ satyaparākrama | [Rām, Yu, 72 15.2]
sa hi brahmāstravit prājño mahāmāyo mahābalaḥ | [Rām, Yu, 72 16.1]
karotyasaṃjñān saṃgrāme devān savaruṇān api | [Rām, Yu, 72 16.2]
tasyāntarikṣe carato rathasthasya mahāyaśaḥ | [Rām, Yu, 72 17.1]
na gatir jñāyate vīra sūryasyevābhrasaṃplave | [Rām, Yu, 72 17.2]
rāghavastu ripor jñātvā māyāvīryaṃ durātmanaḥ | [Rām, Yu, 72 18.1]
lakṣmaṇaṃ kīrtisampannam idaṃ vacanam abravīt | [Rām, Yu, 72 18.2]
yad vānarendrasya balaṃ tena sarveṇa saṃvṛtaḥ | [Rām, Yu, 72 19.1]
hanūmatpramukhaiścaiva yūthapaiḥ saha lakṣmaṇa | [Rām, Yu, 72 19.2]
jāmbavenarkṣapatinā saha sainyena saṃvṛtaḥ | [Rām, Yu, 72 20.1]
jahi taṃ rākṣasasutaṃ māyābalaviśāradam | [Rām, Yu, 72 20.2]
ayaṃ tvāṃ sacivaiḥ sārdhaṃ mahātmā rajanīcaraḥ | [Rām, Yu, 72 21.1]
abhijñastasya deśasya pṛṣṭhato 'nugamiṣyati | [Rām, Yu, 72 21.2]
rāghavasya vacaḥ śrutvā lakṣmaṇaḥ savibhīṣaṇaḥ | [Rām, Yu, 72 22.1]
jagrāha kārmukaṃ śreṣṭham anyad bhīmaparākramaḥ | [Rām, Yu, 72 22.2]
saṃnaddhaḥ kavacī khaḍgī sa śarī hemacāpadhṛk | [Rām, Yu, 72 23.1]
rāmapādāvupaspṛśya hṛṣṭaḥ saumitrir abravīt | [Rām, Yu, 72 23.2]
adya matkārmukonmukhāḥ śarā nirbhidya rāvaṇim | [Rām, Yu, 72 24.1]
laṅkām abhipatiṣyanti haṃsāḥ puṣkariṇīm iva | [Rām, Yu, 72 24.2]
adyaiva tasya raudrasya śarīraṃ māmakāḥ śarāḥ | [Rām, Yu, 72 25.1]
vidhamiṣyanti hatvā taṃ mahācāpaguṇacyutāḥ | [Rām, Yu, 72 25.2]
sa evam uktvā dyutimān vacanaṃ bhrātur agrataḥ | [Rām, Yu, 72 26.1]
sa rāvaṇivadhākāṅkṣī lakṣmaṇastvarito yayau | [Rām, Yu, 72 26.2]
so 'bhivādya guroḥ pādau kṛtvā cāpi pradakṣiṇam | [Rām, Yu, 72 27.1]
nikumbhilām abhiyayau caityaṃ rāvaṇipālitam | [Rām, Yu, 72 27.2]
vibhīṣaṇena sahito rājaputraḥ pratāpavān | [Rām, Yu, 72 28.1]
kṛtasvastyayano bhrātrā lakṣmaṇastvarito yayau | [Rām, Yu, 72 28.2]
vānarāṇāṃ sahasraistu hanūmān bahubhir vṛtaḥ | [Rām, Yu, 72 29.1]
vibhīṣaṇaḥ sahāmātyastadā lakṣmaṇam anvagāt | [Rām, Yu, 72 29.2]
mahatā harisainyena savegam abhisaṃvṛtaḥ | [Rām, Yu, 72 30.1]
ṛkṣarājabalaṃ caiva dadarśa pathi viṣṭhitam | [Rām, Yu, 72 30.2]
sa gatvā dūram adhvānaṃ saumitrir mitranandanaḥ | [Rām, Yu, 72 31.1]
rākṣasendrabalaṃ dūrād apaśyad vyūham āsthitam | [Rām, Yu, 72 31.2]
sa samprāpya dhanuṣpāṇir māyāyogam ariṃdama | [Rām, Yu, 72 32.1]
tasthau brahmavidhānena vijetuṃ raghunandanaḥ | [Rām, Yu, 72 32.2]
vividham amalaśastrabhāsvaraṃ tad dhvajagahanaṃ vipulaṃ mahārathaiśca | [Rām, Yu, 72 33.1]
pratibhayatamam aprameyavegaṃ timiram iva dviṣatāṃ balaṃ viveśa | [Rām, Yu, 72 33.2]
{Rām, Yu, 73}
atha tasyām avasthāyāṃ lakṣmaṇaṃ rāvaṇānujaḥ | [Rām, Yu, 73 1.1]
pareṣām ahitaṃ vākyam arthasādhakam abravīt | [Rām, Yu, 73 1.2]
asyānīkasya mahato bhedane yata lakṣmaṇa | [Rām, Yu, 73 2.1]
rākṣasendrasuto 'pyatra bhinne dṛśyo bhaviṣyati | [Rām, Yu, 73 2.2]
sa tvam indrāśaniprakhyaiḥ śarair avakiran parān | [Rām, Yu, 73 3.1]
abhidravāśu yāvad vai naitat karma samāpyate | [Rām, Yu, 73 3.2]
jahi vīra durātmānaṃ māyāparam adhārmikam | [Rām, Yu, 73 4.1]
rāvaṇiṃ krūrakarmāṇaṃ sarvalokabhayāvaham | [Rām, Yu, 73 4.2]
vibhīṣaṇavacaḥ śrutvā lakṣmaṇaḥ śubhalakṣaṇaḥ | [Rām, Yu, 73 5.1]
vavarṣa śaravarṣāṇi rākṣasendrasutaṃ prati | [Rām, Yu, 73 5.2]
ṛkṣāḥ śākhāmṛgāścaiva drumādrivarayodhinaḥ | [Rām, Yu, 73 6.1]
abhyadhāvanta sahitāstad anīkam avasthitam | [Rām, Yu, 73 6.2]
rākṣasāśca śitair bāṇair asibhiḥ śaktitomaraiḥ | [Rām, Yu, 73 7.1]
udyataiḥ samavartanta kapisainyajighāṃsavaḥ | [Rām, Yu, 73 7.2]
sa saṃprahārastumulaḥ saṃjajñe kapirakṣasām | [Rām, Yu, 73 8.1]
śabdena mahatā laṅkāṃ nādayan vai samantataḥ | [Rām, Yu, 73 8.2]
śastrair bahuvidhākāraiḥ śitair bāṇaiśca pādapaiḥ | [Rām, Yu, 73 9.1]
udyatair giriśṛṅgaiśca ghorair ākāśam āvṛtam | [Rām, Yu, 73 9.2]
te rākṣasā vānareṣu vikṛtānanabāhavaḥ | [Rām, Yu, 73 10.1]
niveśayantaḥ śastrāṇi cakruste sumahad bhayam | [Rām, Yu, 73 10.2]
tathaiva sakalair vṛkṣair giriśṛṅgaiśca vānarāḥ | [Rām, Yu, 73 11.1]
abhijaghnur nijaghnuśca samare rākṣasarṣabhān | [Rām, Yu, 73 11.2]
ṛkṣavānaramukhyaiśca mahākāyair mahābalaiḥ | [Rām, Yu, 73 12.1]
rakṣasāṃ vadhyamānānāṃ mahad bhayam ajāyata | [Rām, Yu, 73 12.2]
svam anīkaṃ viṣaṇṇaṃ tu śrutvā śatrubhir arditam | [Rām, Yu, 73 13.1]
udatiṣṭhata durdharṣas tatkarmaṇyananuṣṭhite | [Rām, Yu, 73 13.2]
vṛkṣāndhakārānniṣkramya jātakrodhaḥ sa rāvaṇiḥ | [Rām, Yu, 73 14.1]
āruroha rathaṃ sajjaṃ pūrvayuktaṃ sa rākṣasaḥ | [Rām, Yu, 73 14.2]
sa bhīmakārmukaśaraḥ kṛṣṇāñjanacayopamaḥ | [Rām, Yu, 73 15.1]
raktāsyanayanaḥ krūro babhau mṛtyur ivāntakaḥ | [Rām, Yu, 73 15.2]
dṛṣṭvaiva tu rathasthaṃ taṃ paryavartata tad balam | [Rām, Yu, 73 16.1]
rakṣasāṃ bhīmavegānāṃ lakṣmaṇena yuyutsatām | [Rām, Yu, 73 16.2]
tasmin kāle tu hanumān udyamya sudurāsadam | [Rām, Yu, 73 17.1]
dharaṇīdharasaṃkāśo mahāvṛkṣam ariṃdamaḥ | [Rām, Yu, 73 17.2]
sa rākṣasānāṃ tat sainyaṃ kālāgnir iva nirdahan | [Rām, Yu, 73 18.1]
cakāra bahubhir vṛkṣair niḥsaṃjñaṃ yudhi vānaraḥ | [Rām, Yu, 73 18.2]
vidhvaṃsayantaṃ tarasā dṛṣṭvaiva pavanātmajam | [Rām, Yu, 73 19.1]
rākṣasānāṃ sahasrāṇi hanūmantam avākiran | [Rām, Yu, 73 19.2]
śitaśūladharāḥ śūlair asibhiścāsipāṇayaḥ | [Rām, Yu, 73 20.1]
śaktibhiḥ śaktihastāśca paṭṭasaiḥ paṭṭasāyudhāḥ | [Rām, Yu, 73 20.2]
parighaiśca gadābhiśca kuntaiśca śubhadarśanaiḥ | [Rām, Yu, 73 21.1]
śataśaśca śataghnībhir āyasair api mudgaraiḥ | [Rām, Yu, 73 21.2]
ghoraiḥ paraśubhiścaiva bhiṇḍipālaiśca rākṣasāḥ | [Rām, Yu, 73 22.1]
muṣṭibhir vajravegaiśca talair aśanisaṃnibhaiḥ | [Rām, Yu, 73 22.2]
abhijaghnuḥ samāsādya samantāt parvatopamam | [Rām, Yu, 73 23.1]
teṣām api ca saṃkruddhaścakāra kadanaṃ mahat | [Rām, Yu, 73 23.2]
sa dadarśa kapiśreṣṭham acalopamam indrajit | [Rām, Yu, 73 24.1]
sūdayānam amitraghnam amitrān pavanātmajam | [Rām, Yu, 73 24.2]
sa sārathim uvācedaṃ yāhi yatraiṣa vānaraḥ | [Rām, Yu, 73 25.1]
kṣayam eva hi naḥ kuryād rākṣasānām upekṣitaḥ | [Rām, Yu, 73 25.2]
ityuktaḥ sārathistena yayau yatra sa mārutiḥ | [Rām, Yu, 73 26.1]
vahan paramadurdharṣaṃ sthitam indrajitaṃ rathe | [Rām, Yu, 73 26.2]
so 'bhyupetya śarān khaḍgān paṭṭasāsiparaśvadhān | [Rām, Yu, 73 27.1]
abhyavarṣata durdharṣaḥ kapimūrdhni sa rākṣasaḥ | [Rām, Yu, 73 27.2]
tāni śastrāṇi ghorāṇi pratigṛhya sa mārutiḥ | [Rām, Yu, 73 28.1]
roṣeṇa mahatāviṣṭo vākyaṃ cedam uvāca ha | [Rām, Yu, 73 28.2]
yudhyasva yadi śūro 'si rāvaṇātmaja durmate | [Rām, Yu, 73 29.1]
vāyuputraṃ samāsādya na jīvan pratiyāsyasi | [Rām, Yu, 73 29.2]
bāhubhyāṃ samprayudhyasva yadi me dvandvam āhave | [Rām, Yu, 73 30.1]
vegaṃ sahasva durbuddhe tatastvaṃ rakṣasāṃ varaḥ | [Rām, Yu, 73 30.2]
hanūmantaṃ jighāṃsantaṃ samudyataśarāsanam | [Rām, Yu, 73 31.1]
rāvaṇātmajam ācaṣṭe lakṣmaṇāya vibhīṣaṇaḥ | [Rām, Yu, 73 31.2]
yastu vāsavanirjetā rāvaṇasyātmasaṃbhavaḥ | [Rām, Yu, 73 32.1]
sa eṣa ratham āsthāya hanūmantaṃ jighāṃsati | [Rām, Yu, 73 32.2]
tam apratimasaṃsthānaiḥ śaraiḥ śatruvidāraṇaiḥ | [Rām, Yu, 73 33.1]
jīvitāntakarair ghoraiḥ saumitre rāvaṇiṃ jahi | [Rām, Yu, 73 33.2]
ityevam uktastu tadā mahātmā vibhīṣaṇenārivibhīṣaṇena | [Rām, Yu, 73 34.1]
dadarśa taṃ parvatasaṃnikāśaṃ rathasthitaṃ bhīmabalaṃ durāsadam | [Rām, Yu, 73 34.2]
{Rām, Yu, 74}
evam uktvā tu saumitriṃ jātaharṣo vibhīṣaṇaḥ | [Rām, Yu, 74 1.1]
dhanuṣpāṇinam ādāya tvaramāṇo jagāma saḥ | [Rām, Yu, 74 1.2]
avidūraṃ tato gatvā praviśya ca mahad vanam | [Rām, Yu, 74 2.1]
darśayāmāsa tat karma lakṣmaṇāya vibhīṣaṇaḥ | [Rām, Yu, 74 2.2]
nīlajīmūtasaṃkāśaṃ nyagrodhaṃ bhīmadarśanam | [Rām, Yu, 74 3.1]
tejasvī rāvaṇabhrātā lakṣmaṇāya nyavedayat | [Rām, Yu, 74 3.2]
ihopahāraṃ bhūtānāṃ balavān rāvaṇātmajaḥ | [Rām, Yu, 74 4.1]
upahṛtya tataḥ paścāt saṃgrāmam abhivartate | [Rām, Yu, 74 4.2]
adṛśyaḥ sarvabhūtānāṃ tato bhavati rākṣasaḥ | [Rām, Yu, 74 5.1]
nihanti samare śatrūn badhnāti ca śarottamaiḥ | [Rām, Yu, 74 5.2]
tam apraviṣṭaṃ nyagrodhaṃ balinaṃ rāvaṇātmajam | [Rām, Yu, 74 6.1]
vidhvaṃsaya śaraistīkṣṇaiḥ sarathaṃ sāśvasārathim | [Rām, Yu, 74 6.2]
tathetyuktvā mahātejāḥ saumitrir mitranandanaḥ | [Rām, Yu, 74 7.1]
babhūvāvasthitastatra citraṃ visphārayan dhanuḥ | [Rām, Yu, 74 7.2]
sa rathenāgnivarṇena balavān rāvaṇātmajaḥ | [Rām, Yu, 74 8.1]
indrajit kavacī khaḍgī sadhvajaḥ pratyadṛśyata | [Rām, Yu, 74 8.2]
tam uvāca mahātejāḥ paulastyam aparājitam | [Rām, Yu, 74 9.1]
samāhvaye tvāṃ samare samyag yuddhaṃ prayaccha me | [Rām, Yu, 74 9.2]
evam ukto mahātejā manasvī rāvaṇātmajaḥ | [Rām, Yu, 74 10.1]
abravīt paruṣaṃ vākyaṃ tatra dṛṣṭvā vibhīṣaṇam | [Rām, Yu, 74 10.2]
iha tvaṃ jātasaṃvṛddhaḥ sākṣād bhrātā pitur mama | [Rām, Yu, 74 11.1]
kathaṃ druhyasi putrasya pitṛvyo mama rākṣasa | [Rām, Yu, 74 11.2]
na jñātitvaṃ na sauhārdaṃ na jātistava durmate | [Rām, Yu, 74 12.1]
pramāṇaṃ na ca sodaryaṃ na dharmo dharmadūṣaṇa | [Rām, Yu, 74 12.2]
śocyastvam asi durbuddhe nindanīyaśca sādhubhiḥ | [Rām, Yu, 74 13.1]
yastvaṃ svajanam utsṛjya parabhṛtyatvam āgataḥ | [Rām, Yu, 74 13.2]
naitacchithilayā buddhyā tvaṃ vetsi mahad antaram | [Rām, Yu, 74 14.1]
kva ca svajanasaṃvāsaḥ kva ca nīcaparāśrayaḥ | [Rām, Yu, 74 14.2]
guṇavān vā parajanaḥ svajano nirguṇo 'pi vā | [Rām, Yu, 74 15.1]
nirguṇaḥ svajanaḥ śreyān yaḥ paraḥ para eva saḥ | [Rām, Yu, 74 15.2]
niranukrośatā ceyaṃ yādṛśī te niśācara | [Rām, Yu, 74 16.1]
svajanena tvayā śakyaṃ paruṣaṃ rāvaṇānuja | [Rām, Yu, 74 16.2]
ityukto bhrātṛputreṇa pratyuvāca vibhīṣaṇaḥ | [Rām, Yu, 74 17.1]
ajānann iva macchīlaṃ kiṃ rākṣasa vikatthase | [Rām, Yu, 74 17.2]
rākṣasendrasutāsādho pāruṣyaṃ tyaja gauravāt | [Rām, Yu, 74 18.1]
kule yadyapyahaṃ jāto rakṣasāṃ krūrakarmaṇām | [Rām, Yu, 74 18.2]
guṇo 'yaṃ prathamo nṝṇāṃ tanme śīlam arākṣasam | [Rām, Yu, 74 18.3]
na rame dāruṇenāhaṃ na cādharmeṇa vai rame | [Rām, Yu, 74 19.1]
bhrātrā viṣamaśīlena kathaṃ bhrātā nirasyate | [Rām, Yu, 74 19.2]
parasvānāṃ ca haraṇaṃ paradārābhimarśanam | [Rām, Yu, 74 20.1]
suhṛdām atiśaṅkā ca trayo doṣāḥ kṣayāvahāḥ | [Rām, Yu, 74 20.2]
maharṣīṇāṃ vadho ghoraḥ sarvadevaiśca vigrahaḥ | [Rām, Yu, 74 21.1]
abhimānaśca kopaśca vairitvaṃ pratikūlatā | [Rām, Yu, 74 21.2]
ete doṣā mama bhrātur jīvitaiśvaryanāśanāḥ | [Rām, Yu, 74 22.1]
guṇān pracchādayāmāsuḥ parvatān iva toyadāḥ | [Rām, Yu, 74 22.2]
doṣair etaiḥ parityakto mayā bhrātā pitā tava | [Rām, Yu, 74 23.1]
neyam asti purī laṅkā na ca tvaṃ na ca te pitā | [Rām, Yu, 74 23.2]
atimānī ca bālaśca durvinītaśca rākṣasa | [Rām, Yu, 74 24.1]
baddhastvaṃ kālapāśena brūhi māṃ yad yad icchasi | [Rām, Yu, 74 24.2]
adya te vyasanaṃ prāptaṃ kim iha tvaṃ tu vakṣyasi | [Rām, Yu, 74 25.1]
praveṣṭuṃ na tvayā śakyo nyagrodho rākṣasādhama | [Rām, Yu, 74 25.2]
dharṣayitvā tu kākutsthau na śakyaṃ jīvituṃ tvayā | [Rām, Yu, 74 26.1]
yudhyasva naradevena lakṣmaṇena raṇe saha | [Rām, Yu, 74 26.2]
hatastvaṃ devatākāryaṃ kariṣyasi yamakṣaye | [Rām, Yu, 74 26.3]
nidarśayasvātmabalaṃ samudyataṃ kuruṣva sarvāyudhasāyakavyayam | [Rām, Yu, 74 27.1]
na lakṣmaṇasyaitya hi bāṇagocaraṃ tvam adya jīvan sabalo gamiṣyasi | [Rām, Yu, 74 27.2]
{Rām, Yu, 75}
vibhīṣaṇavacaḥ śrutvā rāvaṇiḥ krodhamūrchitaḥ | [Rām, Yu, 75 1.1]
abravīt paruṣaṃ vākyaṃ vegenābhyutpapāta ha | [Rām, Yu, 75 1.2]
udyatāyudhanistriṃśo rathe tu samalaṃkṛte | [Rām, Yu, 75 2.1]
kālāśvayukte mahati sthitaḥ kālāntakopamaḥ | [Rām, Yu, 75 2.2]
mahāpramāṇam udyamya vipulaṃ vegavad dṛḍham | [Rām, Yu, 75 3.1]
dhanur bhīmaṃ parāmṛśya śarāṃścāmitranāśanān | [Rām, Yu, 75 3.2]
uvācainaṃ samārabdhaḥ saumitriṃ savibhīṣaṇam | [Rām, Yu, 75 4.1]
tāṃśca vānaraśārdūlān paśyadhvaṃ me parākramam | [Rām, Yu, 75 4.2]
adya matkārmukotsṛṣṭaṃ śaravarṣaṃ durāsadam | [Rām, Yu, 75 5.1]
muktaṃ varṣam ivākāśe vārayiṣyatha saṃyuge | [Rām, Yu, 75 5.2]
adya vo māmakā bāṇā mahākārmukaniḥsṛtāḥ | [Rām, Yu, 75 6.1]
vidhamiṣyanti gātrāṇi tūlarāśim ivānalaḥ | [Rām, Yu, 75 6.2]
tīkṣṇasāyakanirbhinnāñśūlaśaktyṛṣṭitomaraiḥ | [Rām, Yu, 75 7.1]
adya vo gamayiṣyāmi sarvān eva yamakṣayam | [Rām, Yu, 75 7.2]
kṣipataḥ śaravarṣāṇi kṣiprahastasya me yudhi | [Rām, Yu, 75 8.1]
jīmūtasyeva nadataḥ kaḥ sthāsyati mamāgrataḥ | [Rām, Yu, 75 8.2]
tacchrutvā rākṣasendrasya garjitaṃ lakṣmaṇastadā | [Rām, Yu, 75 9.1]
abhītavadanaḥ kruddho rāvaṇiṃ vākyam abravīt | [Rām, Yu, 75 9.2]
uktaśca durgamaḥ pāraḥ kāryāṇāṃ rākṣasa tvayā | [Rām, Yu, 75 10.1]
kāryāṇāṃ karmaṇā pāraṃ yo gacchati sa buddhimān | [Rām, Yu, 75 10.2]
sa tvam arthasya hīnārtho duravāpasya kenacit | [Rām, Yu, 75 11.1]
vaco vyāhṛtya jānīṣe kṛtārtho 'smīti durmate | [Rām, Yu, 75 11.2]
antardhānagatenājau yastvayācaritastadā | [Rām, Yu, 75 12.1]
taskarācarito mārgo naiṣa vīraniṣevitaḥ | [Rām, Yu, 75 12.2]
yathā bāṇapathaṃ prāpya sthito 'haṃ tava rākṣasa | [Rām, Yu, 75 13.1]
darśayasvādya tat tejo vācā tvaṃ kiṃ vikatthase | [Rām, Yu, 75 13.2]
evam ukto dhanur bhīmaṃ parāmṛśya mahābalaḥ | [Rām, Yu, 75 14.1]
sasarja niśitān bāṇān indrajit samitiṃjayaḥ | [Rām, Yu, 75 14.2]
te nisṛṣṭā mahāvegāḥ śarāḥ sarpaviṣopamāḥ | [Rām, Yu, 75 15.1]
samprāpya lakṣmaṇaṃ petuḥ śvasanta iva pannagāḥ | [Rām, Yu, 75 15.2]
śarair atimahāvegair vegavān rāvaṇātmajaḥ | [Rām, Yu, 75 16.1]
saumitrim indrajid yuddhe vivyādha śubhalakṣaṇam | [Rām, Yu, 75 16.2]
sa śarair atividdhāṅgo rudhireṇa samukṣitaḥ | [Rām, Yu, 75 17.1]
śuśubhe lakṣmaṇaḥ śrīmān vidhūma iva pāvakaḥ | [Rām, Yu, 75 17.2]
indrajit tvātmanaḥ karma prasamīkṣyādhigamya ca | [Rām, Yu, 75 18.1]
vinadya sumahānādam idaṃ vacanam abravīt | [Rām, Yu, 75 18.2]
patriṇaḥ śitadhārāste śarā matkārmukacyutāḥ | [Rām, Yu, 75 19.1]
ādāsyante 'dya saumitre jīvitaṃ jīvitāntagāḥ | [Rām, Yu, 75 19.2]
adya gomāyusaṃghāśca śyenasaṃghāśca lakṣmaṇa | [Rām, Yu, 75 20.1]
gṛdhrāśca nipatantu tvāṃ gatāsuṃ nihataṃ mayā | [Rām, Yu, 75 20.2]
kṣatrabandhuḥ sadānāryo rāmaḥ paramadurmatiḥ | [Rām, Yu, 75 21.1]
bhaktaṃ bhrātaram adyaiva tvāṃ drakṣyati mayā hatam | [Rām, Yu, 75 21.2]
viśastakavacaṃ bhūmau vyapaviddhaśarāsanam | [Rām, Yu, 75 22.1]
hṛtottamāṅgaṃ saumitre tvām adya nihataṃ mayā | [Rām, Yu, 75 22.2]
iti bruvāṇaṃ saṃrabdhaṃ paruṣaṃ rāvaṇātmajam | [Rām, Yu, 75 23.1]
hetumadvākyam atyarthaṃ lakṣmaṇaḥ pratyuvāca ha | [Rām, Yu, 75 23.2]
akṛtvā katthase karma kimartham iha rākṣasa | [Rām, Yu, 75 24.1]
kuru tat karma yenāhaṃ śraddadhyāṃ tava katthanam | [Rām, Yu, 75 24.2]
anuktvā paruṣaṃ vākyaṃ kiṃcid apyanavakṣipan | [Rām, Yu, 75 25.1]
avikatthan vadhiṣyāmi tvāṃ paśya puruṣādana | [Rām, Yu, 75 25.2]
ityuktvā pañca nārācān ā karṇāpūritāñśarān | [Rām, Yu, 75 26.1]
nicakhāna mahāvegāṃl lakṣmaṇo rākṣasorasi | [Rām, Yu, 75 26.2]
sa śarair āhatastena saroṣo rāvaṇātmajaḥ | [Rām, Yu, 75 27.1]
suprayuktais tribhir bāṇaiḥ prativivyādha lakṣmaṇam | [Rām, Yu, 75 27.2]
sa babhūva mahābhīmo nararākṣasasiṃhayoḥ | [Rām, Yu, 75 28.1]
vimardastumulo yuddhe parasparavadhaiṣiṇoḥ | [Rām, Yu, 75 28.2]
ubhau hi balasampannāvubhau vikramaśālinau | [Rām, Yu, 75 29.1]
ubhāvapi suvikrāntau sarvaśastrāstrakovidau | [Rām, Yu, 75 29.2]
ubhau paramadurjeyāvatulyabalatejasau | [Rām, Yu, 75 30.1]
yuyudhāte mahāvīrau grahāviva nabho gatau | [Rām, Yu, 75 30.2]
balavṛtrāviva hi tau yudhi vai duṣpradharṣaṇau | [Rām, Yu, 75 31.1]
yuyudhāte mahātmānau tadā kesariṇāviva | [Rām, Yu, 75 31.2]
bahūn avasṛjantau hi mārgaṇaughān avasthitau | [Rām, Yu, 75 32.1]
nararākṣasasiṃhau tau prahṛṣṭāvabhyayudhyatām | [Rām, Yu, 75 32.2]
susamprahṛṣṭau nararākṣasottamau jayaiṣiṇau mārgaṇacāpadhāriṇau | [Rām, Yu, 75 33.1]
parasparaṃ tau pravavarṣatur bhṛśaṃ śaraughavarṣeṇa balāhakāviva | [Rām, Yu, 75 33.2]
{Rām, Yu, 76}
tataḥ śaraṃ dāśarathiḥ saṃdhāyāmitrakarśanaḥ | [Rām, Yu, 76 1.1]
sasarja rākṣasendrāya kruddhaḥ sarpa iva śvasan | [Rām, Yu, 76 1.2]
tasya jyātalanirghoṣaṃ sa śrutvā rāvaṇātmajaḥ | [Rām, Yu, 76 2.1]
vivarṇavadano bhūtvā lakṣmaṇaṃ samudaikṣata | [Rām, Yu, 76 2.2]
taṃ viṣaṇṇamukhaṃ dṛṣṭvā rākṣasaṃ rāvaṇātmajam | [Rām, Yu, 76 3.1]
saumitriṃ yuddhasaṃsaktaṃ pratyuvāca vibhīṣaṇaḥ | [Rām, Yu, 76 3.2]
nimittānyanupaśyāmi yānyasmin rāvaṇātmaje | [Rām, Yu, 76 4.1]
tvara tena mahābāho bhagna eṣa na saṃśayaḥ | [Rām, Yu, 76 4.2]
tataḥ saṃdhāya saumitriḥ śarān agniśikhopamān | [Rām, Yu, 76 5.1]
mumoca niśitāṃstasmai sarvān iva viṣolbaṇān | [Rām, Yu, 76 5.2]
śakrāśanisamasparśair lakṣmaṇenāhataḥ śaraiḥ | [Rām, Yu, 76 6.1]
muhūrtam abhavanmūḍhaḥ sarvasaṃkṣubhitendriyaḥ | [Rām, Yu, 76 6.2]
upalabhya muhūrtena saṃjñāṃ pratyāgatendriyaḥ | [Rām, Yu, 76 7.1]
dadarśāvasthitaṃ vīraṃ vīro daśarathātmajam | [Rām, Yu, 76 7.2]
so 'bhicakrāma saumitriṃ roṣāt saṃraktalocanaḥ | [Rām, Yu, 76 8.1]
abravīccainam āsādya punaḥ sa paruṣaṃ vacaḥ | [Rām, Yu, 76 8.2]
kiṃ na smarasi tad yuddhe prathame matparākramam | [Rām, Yu, 76 9.1]
nibaddhastvaṃ saha bhrātrā yadā yudhi viceṣṭase | [Rām, Yu, 76 9.2]
yuvā khalu mahāyuddhe śakrāśanisamaiḥ śaraiḥ | [Rām, Yu, 76 10.1]
śāyinau prathamaṃ bhūmau visaṃjñau sapuraḥsarau | [Rām, Yu, 76 10.2]
smṛtir vā nāsti te manye vyaktaṃ vā yamasādanam | [Rām, Yu, 76 11.1]
gantum icchasi yasmāt tvaṃ māṃ dharṣayitum icchasi | [Rām, Yu, 76 11.2]
yadi te prathame yuddhe na dṛṣṭo matparākramaḥ | [Rām, Yu, 76 12.1]
adya tvāṃ darśayiṣyāmi tiṣṭhedānīṃ vyavasthitaḥ | [Rām, Yu, 76 12.2]
ityuktvā saptabhir bāṇair abhivivyādha lakṣmaṇam | [Rām, Yu, 76 13.1]
daśabhiśca hanūmantaṃ tīkṣṇadhāraiḥ śarottamaiḥ | [Rām, Yu, 76 13.2]
tataḥ śaraśatenaiva suprayuktena vīryavān | [Rām, Yu, 76 14.1]
krodhād dviguṇasaṃrabdho nirbibheda vibhīṣaṇam | [Rām, Yu, 76 14.2]
tad dṛṣṭvendrajitaḥ karma kṛtaṃ rāmānujastadā | [Rām, Yu, 76 15.1]
acintayitvā prahasannaitat kiṃcid iti bruvan | [Rām, Yu, 76 15.2]
mumoca sa śarān ghorān saṃgṛhya narapuṃgavaḥ | [Rām, Yu, 76 16.1]
abhītavadanaḥ kruddho rāvaṇiṃ lakṣmaṇo yudhi | [Rām, Yu, 76 16.2]
naivaṃ raṇagatāḥ śūrāḥ praharanti niśācara | [Rām, Yu, 76 17.1]
laghavaścālpavīryāśca sukhā hīme śarāstava | [Rām, Yu, 76 17.2]
naivaṃ śūrāstu yudhyante samare jayakāṅkṣiṇaḥ | [Rām, Yu, 76 18.1]
ityevaṃ taṃ bruvāṇastu śaravarṣair avākirat | [Rām, Yu, 76 18.2]
tasya bāṇaistu vidhvastaṃ kavacaṃ hemabhūṣitam | [Rām, Yu, 76 19.1]
vyaśīryata rathopasthe tārājālam ivāmbarāt | [Rām, Yu, 76 19.2]
vidhūtavarmā nārācair babhūva sa kṛtavraṇaḥ | [Rām, Yu, 76 20.1]
indrajit samare śūraḥ prarūḍha iva sānumān | [Rām, Yu, 76 20.2]
abhīkṣṇaṃ niśvasantau hi yudhyetāṃ tumulaṃ yudhi | [Rām, Yu, 76 21.1]
śarasaṃkṛttasarvāṅgau sarvato rudhirokṣitau | [Rām, Yu, 76 21.2]
astrāṇyastravidāṃ śreṣṭhau darśayantau punaḥ punaḥ | [Rām, Yu, 76 22.1]
śarān uccāvacākārān antarikṣe babandhatuḥ | [Rām, Yu, 76 22.2]
vyapetadoṣam asyantau laghucitraṃ ca suṣṭhu ca | [Rām, Yu, 76 23.1]
ubhau tu tumulaṃ ghoraṃ cakratur nararākṣasau | [Rām, Yu, 76 23.2]
tayoḥ pṛthakpṛthag bhīmaḥ śuśruve talanisvanaḥ | [Rām, Yu, 76 24.1]
sughorayor niṣṭanator gagane meghayor iva | [Rām, Yu, 76 24.2]
te gātrayor nipatitā rukmapuṅkhāḥ śarā yudhi | [Rām, Yu, 76 25.1]
asṛgdigdhā viniṣpetur viviśur dharaṇītalam | [Rām, Yu, 76 25.2]
anyaiḥ suniśitaiḥ śastrair ākāśe saṃjaghaṭṭire | [Rām, Yu, 76 26.1]
babhañjuścichiduścāpi tayor bāṇāḥ sahasraśaḥ | [Rām, Yu, 76 26.2]
sa babhūva raṇe ghorastayor bāṇamayaścayaḥ | [Rām, Yu, 76 27.1]
agnibhyām iva dīptābhyāṃ satre kuśamayaścayaḥ | [Rām, Yu, 76 27.2]
tayoḥ kṛtavraṇau dehau śuśubhāte mahātmanoḥ | [Rām, Yu, 76 28.1]
sapuṣpāviva niṣpattrau vane śālmalikiṃśukau | [Rām, Yu, 76 28.2]
cakratustumulaṃ ghoraṃ saṃnipātaṃ muhur muhuḥ | [Rām, Yu, 76 29.1]
indrajil lakṣmaṇaścaiva parasparajayaiṣiṇau | [Rām, Yu, 76 29.2]
lakṣmaṇo rāvaṇiṃ yuddhe rāvaṇiścāpi lakṣmaṇam | [Rām, Yu, 76 30.1]
anyonyaṃ tāvabhighnantau na śramaṃ pratyapadyatām | [Rām, Yu, 76 30.2]
bāṇajālaiḥ śarīrasthair avagāḍhaistarasvinau | [Rām, Yu, 76 31.1]
śuśubhāte mahāvīrau virūḍhāviva parvatau | [Rām, Yu, 76 31.2]
tayo rudhirasiktāni saṃvṛtāni śarair bhṛśam | [Rām, Yu, 76 32.1]
babhrājuḥ sarvagātrāṇi jvalanta iva pāvakāḥ | [Rām, Yu, 76 32.2]
tayor atha mahān kālo vyatīyād yudhyamānayoḥ | [Rām, Yu, 76 33.1]
na ca tau yuddhavaimukhyaṃ śramaṃ vāpyupajagmatuḥ | [Rām, Yu, 76 33.2]
atha samarapariśramaṃ nihantuṃ samaramukheṣvajitasya lakṣmaṇasya | [Rām, Yu, 76 34.1]
priyahitam upapādayanmahaujāḥ samaram upetya vibhīṣaṇo 'vatasthe | [Rām, Yu, 76 34.2]
{Rām, Yu, 77}
yudhyamānau tu tau dṛṣṭvā prasaktau nararākṣasau | [Rām, Yu, 77 1.1]
śūraḥ sa rāvaṇabhrātā tasthau saṃgrāmamūrdhani | [Rām, Yu, 77 1.2]
tato visphārayāmāsa mahad dhanur avasthitaḥ | [Rām, Yu, 77 2.1]
utsasarja ca tīkṣṇāgrān rākṣaseṣu mahāśarān | [Rām, Yu, 77 2.2]
te śarāḥ śikhisaṃkāśā nipatantaḥ samāhitāḥ | [Rām, Yu, 77 3.1]
rākṣasān dārayāmāsur vajrā iva mahāgirīn | [Rām, Yu, 77 3.2]
vibhīṣaṇasyānucarāste 'pi śūlāsipaṭṭasaiḥ | [Rām, Yu, 77 4.1]
cichiduḥ samare vīrān rākṣasān rākṣasottamāḥ | [Rām, Yu, 77 4.2]
rākṣasaistaiḥ parivṛtaḥ sa tadā tu vibhīṣaṇaḥ | [Rām, Yu, 77 5.1]
babhau madhye prahṛṣṭānāṃ kalabhānām iva dvipaḥ | [Rām, Yu, 77 5.2]
tataḥ saṃcodayāno vai harīn rakṣoraṇapriyān | [Rām, Yu, 77 6.1]
uvāca vacanaṃ kāle kālajño rakṣasāṃ varaḥ | [Rām, Yu, 77 6.2]
eko 'yaṃ rākṣasendrasya parāyaṇam iva sthitaḥ | [Rām, Yu, 77 7.1]
etaccheṣaṃ balaṃ tasya kiṃ tiṣṭhata harīśvarāḥ | [Rām, Yu, 77 7.2]
asmin vinihate pāpe rākṣase raṇamūrdhani | [Rām, Yu, 77 8.1]
rāvaṇaṃ varjayitvā tu śeṣam asya balaṃ hatam | [Rām, Yu, 77 8.2]
prahasto nihato vīro nikumbhaśca mahābalaḥ | [Rām, Yu, 77 9.1]
kumbhakarṇaśca kumbhaśca dhūmrākṣaśca niśācaraḥ | [Rām, Yu, 77 9.2]
akampanaḥ supārśvaśca cakramālī ca rākṣasaḥ | [Rām, Yu, 77 10.1]
kampanaḥ sattvavantaśca devāntakanarāntakau | [Rām, Yu, 77 10.2]
etānnihatyātibalān bahūn rākṣasasattamān | [Rām, Yu, 77 11.1]
bāhubhyāṃ sāgaraṃ tīrtvā laṅghyatāṃ goṣpadaṃ laghu | [Rām, Yu, 77 11.2]
etāvad iha śeṣaṃ vo jetavyam iha vānarāḥ | [Rām, Yu, 77 12.1]
hatāḥ sarve samāgamya rākṣasā baladarpitāḥ | [Rām, Yu, 77 12.2]
ayuktaṃ nidhanaṃ kartuṃ putrasya janitur mama | [Rām, Yu, 77 13.1]
ghṛṇām apāsya rāmārthe nihanyāṃ bhrātur ātmajam | [Rām, Yu, 77 13.2]
hantukāmasya me bāṣpaṃ cakṣuścaiva nirudhyate | [Rām, Yu, 77 14.1]
tad evaiṣa mahābāhur lakṣmaṇaḥ śamayiṣyati | [Rām, Yu, 77 14.2]
vānarā ghnantuṃ sambhūya bhṛtyān asya samīpagān | [Rām, Yu, 77 14.3]
iti tenātiyaśasā rākṣasenābhicoditāḥ | [Rām, Yu, 77 15.1]
vānarendrā jahṛṣire lāṅgalāni ca vivyadhuḥ | [Rām, Yu, 77 15.2]
tataste kapiśārdūlāḥ kṣveḍantaśca muhur muhuḥ | [Rām, Yu, 77 16.1]
mumucur vividhānnādānmeghān dṛṣṭveva barhiṇaḥ | [Rām, Yu, 77 16.2]
jāmbavān api taiḥ sarvaiḥ svayūthair abhisaṃvṛtaḥ | [Rām, Yu, 77 17.1]
aśmabhistāḍayāmāsa nakhair dantaiśca rākṣasān | [Rām, Yu, 77 17.2]
nighnantam ṛkṣādhipatiṃ rākṣasāste mahābalāḥ | [Rām, Yu, 77 18.1]
parivavrur bhayaṃ tyaktvā tam anekavidhāyudhāḥ | [Rām, Yu, 77 18.2]
śaraiḥ paraśubhistīkṣṇaiḥ paṭṭasair yaṣṭitomaraiḥ | [Rām, Yu, 77 19.1]
jāmbavantaṃ mṛdhe jaghnur nighnantaṃ rākṣasīṃ camūm | [Rām, Yu, 77 19.2]
sa saṃprahārastumulaḥ saṃjajñe kapirakṣasām | [Rām, Yu, 77 20.1]
devāsurāṇāṃ kruddhānāṃ yathā bhīmo mahāsvanaḥ | [Rām, Yu, 77 20.2]
hanūmān api saṃkruddhaḥ sālam utpāṭya parvatāt | [Rām, Yu, 77 21.1]
rakṣasāṃ kadanaṃ cakre samāsādya sahasraśaḥ | [Rām, Yu, 77 21.2]
sa dattvā tumulaṃ yuddhaṃ pitṛvyasyendrajid yudhi | [Rām, Yu, 77 22.1]
lakṣmaṇaṃ paravīraghnaṃ punar evābhyadhāvata | [Rām, Yu, 77 22.2]
tau prayuddhau tadā vīrau mṛdhe lakṣmaṇarākṣasau | [Rām, Yu, 77 23.1]
śaraughān abhivarṣantau jaghnatustau parasparam | [Rām, Yu, 77 23.2]
abhīkṣṇam antardadhatuḥ śarajālair mahābalau | [Rām, Yu, 77 24.1]
candrādityāvivoṣṇānte yathā meghaistarasvinau | [Rām, Yu, 77 24.2]
na hyādānaṃ na saṃdhānaṃ dhanuṣo vā parigrahaḥ | [Rām, Yu, 77 25.1]
na vipramokṣo bāṇānāṃ na vikarṣo na vigrahaḥ | [Rām, Yu, 77 25.2]
na muṣṭipratisaṃdhānaṃ na lakṣyapratipādanam | [Rām, Yu, 77 26.1]
adṛśyata tayostatra yudhyatoḥ pāṇilāghavāt | [Rām, Yu, 77 26.2]
cāpavegapramuktaiśca bāṇajālaiḥ samantataḥ | [Rām, Yu, 77 27.1]
antarikṣe 'bhisaṃchanne na rūpāṇi cakāśire | [Rām, Yu, 77 27.2]
tamasā pihitaṃ sarvam āsīd bhīmataraṃ mahat | [Rām, Yu, 77 27.3]
na tadānīṃ vavau vāyur na jajvāla ca pāvakaḥ | [Rām, Yu, 77 28.1]
svastyastu lokebhya iti jajalpuśca maharṣayaḥ | [Rām, Yu, 77 28.2]
saṃpetuścātra samprāptā gandharvāḥ saha cāraṇaiḥ | [Rām, Yu, 77 28.3]
atha rākṣasasiṃhasya kṛṣṇān kanakabhūṣaṇān | [Rām, Yu, 77 29.1]
śaraiścaturbhiḥ saumitrir vivyādha caturo hayān | [Rām, Yu, 77 29.2]
tato 'pareṇa bhallena sūtasya vicariṣyataḥ | [Rām, Yu, 77 30.1]
lāghavād rāghavaḥ śrīmāñ śiraḥ kāyād apāharat | [Rām, Yu, 77 30.2]
nihataṃ sārathiṃ dṛṣṭvā samare rāvaṇātmajaḥ | [Rām, Yu, 77 31.1]
prajahau samaroddharṣaṃ viṣaṇṇaḥ sa babhūva ha | [Rām, Yu, 77 31.2]
viṣaṇṇavadanaṃ dṛṣṭvā rākṣasaṃ hariyūthapāḥ | [Rām, Yu, 77 32.1]
tataḥ paramasaṃhṛṣṭo lakṣmaṇaṃ cābhyapūjayan | [Rām, Yu, 77 32.2]
tataḥ pramāthī śarabho rabhaso gandhamādanaḥ | [Rām, Yu, 77 33.1]
amṛṣyamāṇāścatvāraścakrur vegaṃ harīśvarāḥ | [Rām, Yu, 77 33.2]
te cāsya hayamukhyeṣu tūrṇam utpatya vānarāḥ | [Rām, Yu, 77 34.1]
caturṣu sumahāvīryā nipetur bhīmavikramāḥ | [Rām, Yu, 77 34.2]
teṣām adhiṣṭhitānāṃ tair vānaraiḥ parvatopamaiḥ | [Rām, Yu, 77 35.1]
mukhebhyo rudhiraṃ vyaktaṃ hayānāṃ samavartata | [Rām, Yu, 77 35.2]
te nihatya hayāṃstasya pramathya ca mahāratham | [Rām, Yu, 77 36.1]
punar utpatya vegena tasthur lakṣmaṇapārśvataḥ | [Rām, Yu, 77 36.2]
sa hatāśvād avaplutya rathānmathitasāratheḥ | [Rām, Yu, 77 37.1]
śaravarṣeṇa saumitrim abhyadhāvata rāvaṇiḥ | [Rām, Yu, 77 37.2]
tato mahendrapratimaḥ sa lakṣmaṇaḥ padātinaṃ taṃ niśitaiḥ śarottamaiḥ | [Rām, Yu, 77 38.1]
sṛjantam ādau niśitāñ śarottamān bhṛśaṃ tadā bāṇagaṇair nyavārayat | [Rām, Yu, 77 38.2]
{Rām, Yu, 78}
sa hatāśvo mahātejā bhūmau tiṣṭhanniśācaraḥ | [Rām, Yu, 78 1.1]
indrajit paramakruddhaḥ samprajajvāla tejasā | [Rām, Yu, 78 1.2]
tau dhanvinau jighāṃsantāvanyonyam iṣubhir bhṛśam | [Rām, Yu, 78 2.1]
vijayenābhiniṣkrāntau vane gajavṛṣāviva | [Rām, Yu, 78 2.2]
nibarhayantaścānyonyaṃ te rākṣasavanaukasaḥ | [Rām, Yu, 78 3.1]
bhartāraṃ na jahur yuddhe saṃpatantastatastataḥ | [Rām, Yu, 78 3.2]
sa lakṣmaṇaṃ samuddiśya paraṃ lāghavam āsthitaḥ | [Rām, Yu, 78 4.1]
vavarṣa śaravarṣāṇi varṣāṇīva puraṃdaraḥ | [Rām, Yu, 78 4.2]
muktam indrajitā tat tu śaravarṣam ariṃdamaḥ | [Rām, Yu, 78 5.1]
avārayad asaṃbhrānto lakṣmaṇaḥ sudurāsadam | [Rām, Yu, 78 5.2]
abhedyakavacaṃ matvā lakṣmaṇaṃ rāvaṇātmajaḥ | [Rām, Yu, 78 6.1]
lalāṭe lakṣmaṇaṃ bāṇaiḥ supuṅkhaistribhir indrajit | [Rām, Yu, 78 6.2]
avidhyat paramakruddhaḥ śīghram astraṃ pradarśayan | [Rām, Yu, 78 6.3]
taiḥ pṛṣatkair lalāṭasthaiḥ śuśubhe raghunandanaḥ | [Rām, Yu, 78 7.1]
raṇāgre samaraślāghī triśṛṅga iva parvataḥ | [Rām, Yu, 78 7.2]
sa tathāpyardito bāṇai rākṣasena mahāmṛdhe | [Rām, Yu, 78 8.1]
tam āśu prativivyādha lakṣmaṇaḥ pañcabhiḥ śaraiḥ | [Rām, Yu, 78 8.2]
lakṣmaṇendrajitau vīrau mahābalaśarāsanau | [Rām, Yu, 78 9.1]
anyonyaṃ jaghnatur bāṇair viśikhair bhīmavikramau | [Rām, Yu, 78 9.2]
tau parasparam abhyetya sarvagātreṣu dhanvinau | [Rām, Yu, 78 10.1]
ghorair vivyadhatur bāṇaiḥ kṛtabhāvāvubhau jaye | [Rām, Yu, 78 10.2]
tasmai dṛḍhataraṃ kruddho hatāśvāya vibhīṣaṇaḥ | [Rām, Yu, 78 11.1]
vajrasparśasamān pañca sasarjorasi mārgaṇān | [Rām, Yu, 78 11.2]
te tasya kāyaṃ nirbhidya rukmapuṅkhā nimittagāḥ | [Rām, Yu, 78 12.1]
babhūvur lohitādigdhā raktā iva mahoragāḥ | [Rām, Yu, 78 12.2]
sa pitṛvyasya saṃkruddha indrajiccharam ādade | [Rām, Yu, 78 13.1]
uttamaṃ rakṣasāṃ madhye yamadattaṃ mahābalaḥ | [Rām, Yu, 78 13.2]
taṃ samīkṣya mahātejā maheṣuṃ tena saṃhitam | [Rām, Yu, 78 14.1]
lakṣmaṇo 'pyādade bāṇam anyaṃ bhīmaparākramaḥ | [Rām, Yu, 78 14.2]
kubereṇa svayaṃ svapne yad dattam amitātmanā | [Rām, Yu, 78 15.1]
durjayaṃ durviṣahyaṃ ca sendrair api surāsuraiḥ | [Rām, Yu, 78 15.2]
tābhyāṃ tau dhanuṣi śreṣṭhe saṃhitau sāyakottamau | [Rām, Yu, 78 16.1]
vikṛṣyamāṇau vīrābhyāṃ bhṛśaṃ jajvalatuḥ śriyā | [Rām, Yu, 78 16.2]
tau bhāsayantāvākāśaṃ dhanurbhyāṃ viśikhau cyutau | [Rām, Yu, 78 17.1]
mukhena mukham āhatya saṃnipetatur ojasā | [Rām, Yu, 78 17.2]
tau mahāgrahasaṃkāśāvanyonyaṃ saṃnipatya ca | [Rām, Yu, 78 18.1]
saṃgrāme śatadhā yātau medinyāṃ vinipetatuḥ | [Rām, Yu, 78 18.2]
śarau pratihatau dṛṣṭvā tāvubhau raṇamūrdhani | [Rām, Yu, 78 19.1]
vrīḍitau jātaroṣau ca lakṣmaṇendrajitāvubhau | [Rām, Yu, 78 19.2]
susaṃrabdhastu saumitrir astraṃ vāruṇam ādade | [Rām, Yu, 78 20.1]
raudraṃ mahendrajid yuddhe vyasṛjad yudhi viṣṭhitaḥ | [Rām, Yu, 78 20.2]
tayoḥ sutumulaṃ yuddhaṃ saṃbabhūvādbhutopamam | [Rām, Yu, 78 21.1]
gaganasthāni bhūtāni lakṣmaṇaṃ paryavārayan | [Rām, Yu, 78 21.2]
bhairavābhirute bhīme yuddhe vānararakṣasām | [Rām, Yu, 78 22.1]
bhūtair bahubhir ākāśaṃ vismitair āvṛtaṃ babhau | [Rām, Yu, 78 22.2]
ṛṣayaḥ pitaro devā gandharvā garuḍoragāḥ | [Rām, Yu, 78 23.1]
śatakratuṃ puraskṛtya rarakṣur lakṣmaṇaṃ raṇe | [Rām, Yu, 78 23.2]
athānyaṃ mārgaṇaśreṣṭhaṃ saṃdadhe rāvaṇānujaḥ | [Rām, Yu, 78 24.1]
hutāśanasamasparśaṃ rāvaṇātmajadāruṇam | [Rām, Yu, 78 24.2]
supatram anuvṛttāṅgaṃ suparvāṇaṃ susaṃsthitam | [Rām, Yu, 78 25.1]
suvarṇavikṛtaṃ vīraḥ śarīrāntakaraṃ śaram | [Rām, Yu, 78 25.2]
durāvāraṃ durviṣahaṃ rākṣasānāṃ bhayāvaham | [Rām, Yu, 78 26.1]
āśīviṣaviṣaprakhyaṃ devasaṃghaiḥ samarcitam | [Rām, Yu, 78 26.2]
yena śakro mahātejā dānavān ajayat prabhuḥ | [Rām, Yu, 78 27.1]
purā devāsure yuddhe vīryavān harivāhanaḥ | [Rām, Yu, 78 27.2]
tad aindram astraṃ saumitriḥ saṃyugeṣvaparājitam | [Rām, Yu, 78 28.1]
śaraśreṣṭhaṃ dhanuḥśreṣṭhe naraśreṣṭho 'bhisaṃdadhe | [Rām, Yu, 78 28.2]
saṃdhāyāmitradalanaṃ vicakarṣa śarāsanam | [Rām, Yu, 78 29.1]
sajyam āyamya durdharṣaḥ kālo lokakṣaye yathā | [Rām, Yu, 78 29.2]
saṃdhāya dhanuṣi śreṣṭhe vikarṣann idam abravīt | [Rām, Yu, 78 30.1]
lakṣmīvāṃl lakṣmaṇo vākyam arthasādhakam ātmanaḥ | [Rām, Yu, 78 30.2]
dharmātmā satyasaṃdhaśca rāmo dāśarathir yadi | [Rām, Yu, 78 31.1]
pauruṣe cāpratidvandvastad enaṃ jahi rāvaṇim | [Rām, Yu, 78 31.2]
ityuktvā bāṇam ā karṇaṃ vikṛṣya tam ajihmagam | [Rām, Yu, 78 32.1]
lakṣmaṇaḥ samare vīraḥ sasarjendrajitaṃ prati | [Rām, Yu, 78 32.2]
aindrāstreṇa samāyujya lakṣmaṇaḥ paravīrahā | [Rām, Yu, 78 32.3]
tacchiraḥ saśirastrāṇaṃ śrīmajjvalitakuṇḍalam | [Rām, Yu, 78 33.1]
pramathyendrajitaḥ kāyāt papāta dharaṇītale | [Rām, Yu, 78 33.2]
tad rākṣasatanūjasya chinnaskandhaṃ śiro mahat | [Rām, Yu, 78 34.1]
tapanīyanibhaṃ bhūmau dadṛśe rudhirokṣitam | [Rām, Yu, 78 34.2]
hatastu nipapātāśu dharaṇyāṃ rāvaṇātmajaḥ | [Rām, Yu, 78 35.1]
kavacī saśirastrāṇo vidhvastaḥ saśarāsanaḥ | [Rām, Yu, 78 35.2]
cukruśuste tataḥ sarve vānarāḥ savibhīṣaṇāḥ | [Rām, Yu, 78 36.1]
hṛṣyanto nihate tasmin devā vṛtravadhe yathā | [Rām, Yu, 78 36.2]
athāntarikṣe bhūtānām ṛṣīṇāṃ ca mahātmanām | [Rām, Yu, 78 37.1]
abhijajñe ca saṃnādo gandharvāpsarasām api | [Rām, Yu, 78 37.2]
patitaṃ samabhijñāya rākṣasī sā mahācamūḥ | [Rām, Yu, 78 38.1]
vadhyamānā diśo bheje haribhir jitakāśibhiḥ | [Rām, Yu, 78 38.2]
vānarair vadhyamānāste śastrāṇyutsṛjya rākṣasāḥ | [Rām, Yu, 78 39.1]
laṅkām abhimukhāḥ sarve naṣṭasaṃjñāḥ pradhāvitāḥ | [Rām, Yu, 78 39.2]
dudruvur bahudhā bhītā rākṣasāḥ śataśo diśaḥ | [Rām, Yu, 78 40.1]
tyaktvā praharaṇān sarve paṭṭasāsiparaśvadhān | [Rām, Yu, 78 40.2]
kecillaṅkāṃ paritrastāḥ praviṣṭā vānarārditāḥ | [Rām, Yu, 78 41.1]
samudre patitāḥ kecit kecit parvatam āśritāḥ | [Rām, Yu, 78 41.2]
hatam indrajitaṃ dṛṣṭvā śayānaṃ samarakṣitau | [Rām, Yu, 78 42.1]
rākṣasānāṃ sahasreṣu na kaścit pratyadṛśyata | [Rām, Yu, 78 42.2]
yathāstaṃ gata āditye nāvatiṣṭhanti raśmayaḥ | [Rām, Yu, 78 43.1]
tathā tasminnipatite rākṣasāste gatā diśaḥ | [Rām, Yu, 78 43.2]
śāntaraśmir ivādityo nirvāṇa iva pāvakaḥ | [Rām, Yu, 78 44.1]
sa babhūva mahātejā vyapāstagatajīvitaḥ | [Rām, Yu, 78 44.2]
praśāntapīḍābahulo vinaṣṭāriḥ praharṣavān | [Rām, Yu, 78 45.1]
babhūva lokaḥ patite rākṣasendrasute tadā | [Rām, Yu, 78 45.2]
harṣaṃ ca śakro bhagavān saha sarvaiḥ surarṣabhaiḥ | [Rām, Yu, 78 46.1]
jagāma nihate tasmin rākṣase pāpakarmaṇi | [Rām, Yu, 78 46.2]
śuddhā āpo nabhaścaiva jahṛṣur daityadānavāḥ | [Rām, Yu, 78 47.1]
ājagmuḥ patite tasmin sarvalokabhayāvahe | [Rām, Yu, 78 47.2]
ūcuśca sahitāḥ sarve devagandharvadānavāḥ | [Rām, Yu, 78 48.1]
vijvarāḥ śāntakaluṣā brāhmaṇā vicarantviti | [Rām, Yu, 78 48.2]
tato 'bhyanandan saṃhṛṣṭāḥ samare hariyūthapāḥ | [Rām, Yu, 78 49.1]
tam apratibalaṃ dṛṣṭvā hataṃ nairṛtapuṃgavam | [Rām, Yu, 78 49.2]
vibhīṣaṇo hanūmāṃśca jāmbavāṃścarkṣayūthapaḥ | [Rām, Yu, 78 50.1]
vijayenābhinandantastuṣṭuvuścāpi lakṣmaṇam | [Rām, Yu, 78 50.2]
kṣveḍantaśca nadantaśca garjantaśca plavaṃgamāḥ | [Rām, Yu, 78 51.1]
labdhalakṣā raghusutaṃ parivāryopatasthire | [Rām, Yu, 78 51.2]
lāṅgūlāni pravidhyantaḥ sphoṭayantaśca vānarāḥ | [Rām, Yu, 78 52.1]
lakṣmaṇo jayatītyevaṃ vākyaṃ vyaśrāvayaṃstadā | [Rām, Yu, 78 52.2]
anyonyaṃ ca samāśliṣya kapayo hṛṣṭamānasāḥ | [Rām, Yu, 78 53.1]
cakrur uccāvacaguṇā rāghavāśrayajāḥ kathāḥ | [Rām, Yu, 78 53.2]
tad asukaram athābhivīkṣya hṛṣṭāḥ priyasuhṛdo yudhi lakṣmaṇasya karma | [Rām, Yu, 78 54.1]
paramam upalabhanmanaḥpraharṣaṃ vinihatam indraripuṃ niśamya devāḥ | [Rām, Yu, 78 54.2]
{Rām, Yu, 79}
rudhiraklinnagātrastu lakṣmaṇaḥ śubhalakṣaṇaḥ | [Rām, Yu, 79 1.1]
babhūva hṛṣṭastaṃ hatvā śakrajetāram āhave | [Rām, Yu, 79 1.2]
tataḥ sa jāmbavantaṃ ca hanūmantaṃ ca vīryavān | [Rām, Yu, 79 2.1]
saṃnivartya mahātejāstāṃśca sarvān vanaukasaḥ | [Rām, Yu, 79 2.2]
ājagāma tataḥ śīghraṃ yatra sugrīvarāghavau | [Rām, Yu, 79 3.1]
vibhīṣaṇam avaṣṭabhya hanūmantaṃ ca lakṣmaṇaḥ | [Rām, Yu, 79 3.2]
tato rāmam abhikramya saumitrir abhivādya ca | [Rām, Yu, 79 4.1]
tasthau bhrātṛsamīpasthaḥ śakrasyendrānujo yathā | [Rām, Yu, 79 4.2]
ācacakṣe tadā vīro ghoram indrajito vadham | [Rām, Yu, 79 4.3]
rāvaṇestu śiraśchinnaṃ lakṣmaṇena mahātmanā | [Rām, Yu, 79 5.1]
nyavedayata rāmāya tadā hṛṣṭo vibhīṣaṇaḥ | [Rām, Yu, 79 5.2]
upaveśya tam utsaṅge pariṣvajyāvapīḍitam | [Rām, Yu, 79 6.1]
mūrdhni cainam upāghrāya bhūyaḥ saṃspṛśya ca tvaran | [Rām, Yu, 79 6.2]
uvāca lakṣmaṇaṃ vākyam āśvāsya puruṣarṣabhaḥ | [Rām, Yu, 79 6.3]
kṛtaṃ paramakalyāṇaṃ karma duṣkarakāriṇā | [Rām, Yu, 79 7.1]
niramitraḥ kṛto 'smyadya niryāsyati hi rāvaṇaḥ | [Rām, Yu, 79 7.2]
balavyūhena mahatā śrutvā putraṃ nipātitam | [Rām, Yu, 79 7.3]
taṃ putravadhasaṃtaptaṃ niryāntaṃ rākṣasādhipam | [Rām, Yu, 79 8.1]
balenāvṛtya mahatā nihaniṣyāmi durjayam | [Rām, Yu, 79 8.2]
tvayā lakṣmaṇa nāthena sītā ca pṛthivī ca me | [Rām, Yu, 79 9.1]
na duṣprāpā hate tvadya śakrajetari cāhave | [Rām, Yu, 79 9.2]
sa taṃ bhrātaram āśvāsya pariṣvajya ca rāghavaḥ | [Rām, Yu, 79 10.1]
rāmaḥ suṣeṇaṃ muditaḥ samābhāṣyedam abravīt | [Rām, Yu, 79 10.2]
saśalyo 'yaṃ mahāprājñaḥ saumitrir mitravatsalaḥ | [Rām, Yu, 79 11.1]
yathā bhavati susvasthastathā tvaṃ samupācara | [Rām, Yu, 79 11.2]
viśalyaḥ kriyatāṃ kṣipraṃ saumitriḥ savibhīṣaṇaḥ | [Rām, Yu, 79 11.3]
ṛkṣavānarasainyānāṃ śūrāṇāṃ drumayodhinām | [Rām, Yu, 79 12.1]
ye cānye 'tra ca yudhyantaḥ saśalyā vraṇinastathā | [Rām, Yu, 79 12.2]
te 'pi sarve prayatnena kriyantāṃ sukhinastvayā | [Rām, Yu, 79 12.3]
evam uktaḥ sa rāmeṇa mahātmā hariyūthapaḥ | [Rām, Yu, 79 13.1]
lakṣmaṇāya dadau nastaḥ suṣeṇaḥ paramauṣadham | [Rām, Yu, 79 13.2]
sa tasya gandham āghrāya viśalyaḥ samapadyata | [Rām, Yu, 79 14.1]
tadā nirvedanaścaiva saṃrūḍhavraṇa eva ca | [Rām, Yu, 79 14.2]
vibhīṣaṇamukhānāṃ ca suhṛdāṃ rāghavājñayā | [Rām, Yu, 79 15.1]
sarvavānaramukhyānāṃ cikitsāṃ sa tadākarot | [Rām, Yu, 79 15.2]
tataḥ prakṛtim āpanno hṛtaśalyo gatavyathaḥ | [Rām, Yu, 79 16.1]
saumitrir muditastatra kṣaṇena vigatajvaraḥ | [Rām, Yu, 79 16.2]
tathaiva rāmaḥ plavagādhipastadā vibhīṣaṇaścarkṣapatiśca jāmbavān | [Rām, Yu, 79 17.1]
avekṣya saumitrim arogam utthitaṃ mudā sasainyaḥ suciraṃ jaharṣire | [Rām, Yu, 79 17.2]
apūjayat karma sa lakṣmaṇasya suduṣkaraṃ dāśarathir mahātmā | [Rām, Yu, 79 18.1]
hṛṣṭā babhūvur yudhi yūthapendrā niśamya taṃ śakrajitaṃ nipātitam | [Rām, Yu, 79 18.2]
{Rām, Yu, 80}
tataḥ paulastyasacivāḥ śrutvā cendrajitaṃ hatam | [Rām, Yu, 80 1.1]
ācacakṣur abhijñāya daśagrīvāya savyathāḥ | [Rām, Yu, 80 1.2]
yuddhe hato mahārāja lakṣmaṇena tavātmajaḥ | [Rām, Yu, 80 2.1]
vibhīṣaṇasahāyena miṣatāṃ no mahādyute | [Rām, Yu, 80 2.2]
śūraḥ śūreṇa saṃgamya saṃyugeṣvaparājitaḥ | [Rām, Yu, 80 3.1]
lakṣmaṇena hataḥ śūraḥ putraste vibudhendrajit | [Rām, Yu, 80 3.2]
sa taṃ pratibhayaṃ śrutvā vadhaṃ putrasya dāruṇam | [Rām, Yu, 80 4.1]
ghoram indrajitaḥ saṃkhye kaśmalaṃ prāviśanmahat | [Rām, Yu, 80 4.2]
upalabhya cirāt saṃjñāṃ rājā rākṣasapuṃgavaḥ | [Rām, Yu, 80 5.1]
putraśokārdito dīno vilalāpākulendriyaḥ | [Rām, Yu, 80 5.2]
hā rākṣasacamūmukhya mama vatsa mahāratha | [Rām, Yu, 80 6.1]
jitvendraṃ katham adya tvaṃ lakṣmaṇasya vaśaṃ gataḥ | [Rām, Yu, 80 6.2]
nanu tvam iṣubhiḥ kruddho bhindyāḥ kālāntakāvapi | [Rām, Yu, 80 7.1]
mandarasyāpi śṛṅgāṇi kiṃ punar lakṣmaṇaṃ raṇe | [Rām, Yu, 80 7.2]
adya vaivasvato rājā bhūyo bahumato mama | [Rām, Yu, 80 8.1]
yenādya tvaṃ mahābāho saṃyuktaḥ kāladharmaṇā | [Rām, Yu, 80 8.2]
eṣa panthāḥ suyodhānāṃ sarvāmaragaṇeṣvapi | [Rām, Yu, 80 9.1]
yaḥ kṛte hanyate bhartuḥ sa pumān svargam ṛcchati | [Rām, Yu, 80 9.2]
adya devagaṇāḥ sarve lokapālāstatharṣayaḥ | [Rām, Yu, 80 10.1]
hatam indrajitaṃ dṛṣṭvā sukhaṃ svapsyanti nirbhayāḥ | [Rām, Yu, 80 10.2]
adya lokāstrayaḥ kṛtsnāḥ pṛthivī ca sakānanā | [Rām, Yu, 80 11.1]
ekenendrajitā hīnā śūnyeva pratibhāti me | [Rām, Yu, 80 11.2]
adya nairṛtakanyānāṃ śroṣyāmyantaḥpure ravam | [Rām, Yu, 80 12.1]
kareṇusaṃghasya yathā ninādaṃ girigahvare | [Rām, Yu, 80 12.2]
yauvarājyaṃ ca laṅkāṃ ca rakṣāṃsi ca paraṃtapa | [Rām, Yu, 80 13.1]
mātaraṃ māṃ ca bhāryāṃ ca kva gato 'si vihāya naḥ | [Rām, Yu, 80 13.2]
mama nāma tvayā vīra gatasya yamasādanam | [Rām, Yu, 80 14.1]
pretakāryāṇi kāryāṇi viparīte hi vartase | [Rām, Yu, 80 14.2]
sa tvaṃ jīvati sugrīve rāghave ca salakṣmaṇe | [Rām, Yu, 80 15.1]
mama śalyam anuddhṛtya kva gato 'si vihāya naḥ | [Rām, Yu, 80 15.2]
evamādivilāpārtaṃ rāvaṇaṃ rākṣasādhipam | [Rām, Yu, 80 16.1]
āviveśa mahān kopaḥ putravyasanasaṃbhavaḥ | [Rām, Yu, 80 16.2]
ghoraṃ prakṛtyā rūpaṃ tat tasya krodhāgnimūrchitam | [Rām, Yu, 80 17.1]
babhūva rūpaṃ rudrasya kruddhasyeva durāsadam | [Rām, Yu, 80 17.2]
tasya kruddhasya netrābhyāṃ prāpatann asrabindavaḥ | [Rām, Yu, 80 18.1]
dīptābhyām iva dīpābhyāṃ sārciṣaḥ snehabindavaḥ | [Rām, Yu, 80 18.2]
dantān vidaśatastasya śrūyate daśanasvanaḥ | [Rām, Yu, 80 19.1]
yantrasyāveṣṭyamānasya mahato dānavair iva | [Rām, Yu, 80 19.2]
kālāgnir iva saṃkruddho yāṃ yāṃ diśam avaikṣata | [Rām, Yu, 80 20.1]
tasyāṃ tasyāṃ bhayatrastā rākṣasāḥ saṃnililyire | [Rām, Yu, 80 20.2]
tam antakam iva kruddhaṃ carācaracikhādiṣum | [Rām, Yu, 80 21.1]
vīkṣamāṇaṃ diśaḥ sarvā rākṣasā nopacakramuḥ | [Rām, Yu, 80 21.2]
tataḥ paramasaṃkruddho rāvaṇo rākṣasādhipaḥ | [Rām, Yu, 80 22.1]
abravīd rakṣasāṃ madhye saṃstambhayiṣur āhave | [Rām, Yu, 80 22.2]
mayā varṣasahasrāṇi caritvā duścaraṃ tapaḥ | [Rām, Yu, 80 23.1]
teṣu teṣvavakāśeṣu svayambhūḥ paritoṣitaḥ | [Rām, Yu, 80 23.2]
tasyaiva tapaso vyuṣṭyā prasādācca svayambhuvaḥ | [Rām, Yu, 80 24.1]
nāsurebhyo na devebhyo bhayaṃ mama kadācana | [Rām, Yu, 80 24.2]
kavacaṃ brahmadattaṃ me yad ādityasamaprabham | [Rām, Yu, 80 25.1]
devāsuravimardeṣu na bhinnaṃ vajraśaktibhiḥ | [Rām, Yu, 80 25.2]
tena mām adya saṃyuktaṃ rathastham iha saṃyuge | [Rām, Yu, 80 26.1]
pratīyāt ko 'dya mām ājau sākṣād api puraṃdaraḥ | [Rām, Yu, 80 26.2]
yat tadābhiprasannena saśaraṃ kārmukaṃ mahat | [Rām, Yu, 80 27.1]
devāsuravimardeṣu mama dattaṃ svayambhuvā | [Rām, Yu, 80 27.2]
adya tūryaśatair bhīmaṃ dhanur utthāpyatāṃ mahat | [Rām, Yu, 80 28.1]
rāmalakṣmaṇayor eva vadhāya paramāhave | [Rām, Yu, 80 28.2]
sa putravadhasaṃtaptaḥ śūraḥ krodhavaśaṃ gataḥ | [Rām, Yu, 80 29.1]
samīkṣya rāvaṇo buddhyā sītāṃ hantuṃ vyavasyata | [Rām, Yu, 80 29.2]
pratyavekṣya tu tāmrākṣaḥ sughoro ghoradarśanān | [Rām, Yu, 80 30.1]
dīno dīnasvarān sarvāṃstān uvāca niśācarān | [Rām, Yu, 80 30.2]
māyayā mama vatsena vañcanārthaṃ vanaukasām | [Rām, Yu, 80 31.1]
kiṃcid eva hataṃ tatra sīteyam iti darśitam | [Rām, Yu, 80 31.2]
tad idaṃ satyam evāhaṃ kariṣye priyam ātmanaḥ | [Rām, Yu, 80 32.1]
vaidehīṃ nāśayiṣyāmi kṣatrabandhum anuvratām | [Rām, Yu, 80 32.2]
ityevam uktvā sacivān khaḍgam āśu parāmṛśat | [Rām, Yu, 80 32.3]
uddhṛtya guṇasampannaṃ vimalāmbaravarcasaṃ | [Rām, Yu, 80 33.1]
niṣpapāta sa vegena sabhāyāḥ sacivair vṛtaḥ | [Rām, Yu, 80 33.2]
rāvaṇaḥ putraśokena bhṛśam ākulacetanaḥ | [Rām, Yu, 80 34.1]
saṃkruddhaḥ khaḍgam ādāya sahasā yatra maithilī | [Rām, Yu, 80 34.2]
vrajantaṃ rākṣasaṃ prekṣya siṃhanādaṃ pracukruśuḥ | [Rām, Yu, 80 35.1]
ūcuścānyonyam āśliṣya saṃkruddhaṃ prekṣya rākṣasāḥ | [Rām, Yu, 80 35.2]
adyainaṃ tāvubhau dṛṣṭvā bhrātarau pravyathiṣyataḥ | [Rām, Yu, 80 36.1]
lokapālā hi catvāraḥ kruddhenānena nirjitāḥ | [Rām, Yu, 80 36.2]
bahavaḥ śatravaścānye saṃyugeṣvabhipātitāḥ | [Rām, Yu, 80 36.3]
teṣāṃ saṃjalpamānānām aśokavanikāṃ gatām | [Rām, Yu, 80 37.1]
abhidudrāva vaidehīṃ rāvaṇaḥ krodhamūrchitaḥ | [Rām, Yu, 80 37.2]
vāryamāṇaḥ susaṃkruddhaḥ suhṛdbhir hitabuddhibhiḥ | [Rām, Yu, 80 38.1]
abhyadhāvata saṃkruddhaḥ khe graho rohiṇīm iva | [Rām, Yu, 80 38.2]
maithilī rakṣyamāṇā tu rākṣasībhir aninditā | [Rām, Yu, 80 39.1]
dadarśa rākṣasaṃ kruddhaṃ nistriṃśavaradhāriṇam | [Rām, Yu, 80 39.2]
taṃ niśāmya sanistriṃśaṃ vyathitā janakātmajā | [Rām, Yu, 80 40.1]
nivāryamāṇaṃ bahuśaḥ suhṛdbhir anivartinam | [Rām, Yu, 80 40.2]
yathāyaṃ mām abhikruddhaḥ samabhidravati svayam | [Rām, Yu, 80 41.1]
vadhiṣyati sanāthāṃ mām anāthām iva durmatiḥ | [Rām, Yu, 80 41.2]
bahuśaścodayāmāsa bhartāraṃ mām anuvratām | [Rām, Yu, 80 42.1]
bhāryā bhava ramasveti pratyākhyāto 'bhavanmayā | [Rām, Yu, 80 42.2]
so 'yaṃ mām anupasthānād vyaktaṃ nairāśyam āgataḥ | [Rām, Yu, 80 43.1]
krodhamohasamāviṣṭo nihantuṃ māṃ samudyataḥ | [Rām, Yu, 80 43.2]
athavā tau naravyāghrau bhrātarau rāmalakṣmaṇau | [Rām, Yu, 80 44.1]
mannimittam anāryeṇa samare 'dya nipātitau | [Rām, Yu, 80 44.2]
aho dhiṅ mannimitto 'yaṃ vināśo rājaputrayoḥ | [Rām, Yu, 80 44.3]
hanūmato hi tadvākyaṃ na kṛtaṃ kṣudrayā mayā | [Rām, Yu, 80 45.1]
yadyahaṃ tasya pṛṣṭhena tadāyāsam aninditā | [Rām, Yu, 80 45.2]
nādyaivam anuśoceyaṃ bhartur aṅkagatā satī | [Rām, Yu, 80 45.3]
manye tu hṛdayaṃ tasyāḥ kausalyāyāḥ phaliṣyati | [Rām, Yu, 80 46.1]
ekaputrā yadā putraṃ vinaṣṭaṃ śroṣyate yudhi | [Rām, Yu, 80 46.2]
sā hi janma ca bālyaṃ ca yauvanaṃ ca mahātmanaḥ | [Rām, Yu, 80 47.1]
dharmakāryāṇi rūpaṃ ca rudatī saṃsmariṣyati | [Rām, Yu, 80 47.2]
nirāśā nihate putre dattvā śrāddham acetanā | [Rām, Yu, 80 48.1]
agnim ārokṣyate nūnam apo vāpi pravekṣyati | [Rām, Yu, 80 48.2]
dhig astu kubjām asatīṃ mantharāṃ pāpaniścayām | [Rām, Yu, 80 49.1]
yannimittam idaṃ duḥkhaṃ kausalyā pratipatsyate | [Rām, Yu, 80 49.2]
ityevaṃ maithilīṃ dṛṣṭvā vilapantīṃ tapasvinīm | [Rām, Yu, 80 50.1]
rohiṇīm iva candreṇa vinā grahavaśaṃ gatām | [Rām, Yu, 80 50.2]
supārśvo nāma medhāvī rāvaṇaṃ rākṣaseśvaram | [Rām, Yu, 80 51.1]
nivāryamāṇaṃ sacivair idaṃ vacanam abravīt | [Rām, Yu, 80 51.2]
kathaṃ nāma daśagrīva sākṣād vaiśravaṇānuja | [Rām, Yu, 80 52.1]
hantum icchasi vaidehīṃ krodhād dharmam apāsya hi | [Rām, Yu, 80 52.2]
vedavidyāvratasnātaḥ svadharmanirataḥ sadā | [Rām, Yu, 80 53.1]
striyāḥ kasmād vadhaṃ vīra manyase rākṣaseśvara | [Rām, Yu, 80 53.2]
maithilīṃ rūpasampannāṃ pratyavekṣasva pārthiva | [Rām, Yu, 80 54.1]
tvam eva tu sahāsmābhī rāghave krodham utsṛja | [Rām, Yu, 80 54.2]
abhyutthānaṃ tvam adyaiva kṛṣṇapakṣacaturdaśīm | [Rām, Yu, 80 55.1]
kṛtvā niryāhyamāvāsyāṃ vijayāya balair vṛtaḥ | [Rām, Yu, 80 55.2]
śūro dhīmān rathī khaḍgī rathapravaram āsthitaḥ | [Rām, Yu, 80 56.1]
hatvā dāśarathiṃ rāmaṃ bhavān prāpsyati maithilīm | [Rām, Yu, 80 56.2]
sa tad durātmā suhṛdā niveditaṃ vacaḥ sudharmyaṃ pratigṛhya rāvaṇaḥ | [Rām, Yu, 80 57.1]
gṛhaṃ jagāmātha tataśca vīryavān punaḥ sabhāṃ ca prayayau suhṛdvṛtaḥ | [Rām, Yu, 80 57.2]
{Rām, Yu, 81}
sa praviśya sabhāṃ rājā dīnaḥ paramaduḥkhitaḥ | [Rām, Yu, 81 1.1]
niṣasādāsane mukhye siṃhaḥ kruddha iva śvasan | [Rām, Yu, 81 1.2]
abravīcca tadā sarvān balamukhyān mahābalaḥ | [Rām, Yu, 81 2.1]
rāvaṇaḥ prāñjalīn vākyaṃ putravyasanakarśitaḥ | [Rām, Yu, 81 2.2]
sarve bhavantaḥ sarveṇa hastyaśvena samāvṛtāḥ | [Rām, Yu, 81 3.1]
niryāntu rathasaṃghaiśca pādātaiścopaśobhitāḥ | [Rām, Yu, 81 3.2]
ekaṃ rāmaṃ parikṣipya samare hantum arhatha | [Rām, Yu, 81 4.1]
prahṛṣṭā śaravarṣeṇa prāvṛṭkāla ivāmbudāḥ | [Rām, Yu, 81 4.2]
athavāhaṃ śarais tīkṣṇair bhinnagātraṃ mahāraṇe | [Rām, Yu, 81 5.1]
bhavadbhiḥ śvo nihantāsmi rāmaṃ lokasya paśyataḥ | [Rām, Yu, 81 5.2]
ityevaṃ rākṣasendrasya vākyam ādāya rākṣasāḥ | [Rām, Yu, 81 6.1]
niryayuste rathaiḥ śīghraṃ nāgānīkaiśca saṃvṛtāḥ | [Rām, Yu, 81 6.2]
sa saṃgrāmo mahābhīmaḥ sūryasyodayanaṃ prati | [Rām, Yu, 81 7.1]
rakṣasāṃ vānarāṇāṃ ca tumulaḥ samapadyata | [Rām, Yu, 81 7.2]
te gadābhir vicitrābhiḥ prāsaiḥ khaḍgaiḥ paraśvadhaiḥ | [Rām, Yu, 81 8.1]
anyonyaṃ samare jaghnustadā vānararākṣasāḥ | [Rām, Yu, 81 8.2]
mātaṃgarathakūlāśca vājimatsyā dhvajadrumāḥ | [Rām, Yu, 81 9.1]
śarīrasaṃghāṭavahāḥ prasasruḥ śoṇitāpagāḥ | [Rām, Yu, 81 9.2]
dhvajavarmarathān aśvānnānāpraharaṇāni ca | [Rām, Yu, 81 10.1]
āplutyāplutya samare vānarendrā babhañjire | [Rām, Yu, 81 10.2]
keśān karṇalalāṭāṃśca nāsikāśca plavaṃgamāḥ | [Rām, Yu, 81 11.1]
rakṣasāṃ daśanaistīkṣṇair nakhaiścāpi vyakartayan | [Rām, Yu, 81 11.2]
ekaikaṃ rākṣasaṃ saṃkhye śataṃ vānarapuṃgavāḥ | [Rām, Yu, 81 12.1]
abhyadhāvanta phalinaṃ vṛkṣaṃ śakunayo yathā | [Rām, Yu, 81 12.2]
tathā gadābhir gurvībhiḥ prāsaiḥ khaḍgaiḥ paraśvadhaiḥ | [Rām, Yu, 81 13.1]
nirjaghnur vānarān ghorān rākṣasāḥ parvatopamāḥ | [Rām, Yu, 81 13.2]
rākṣasair vadhyamānānāṃ vānarāṇāṃ mahācamūḥ | [Rām, Yu, 81 14.1]
śaraṇyaṃ śaraṇaṃ yātā rāmaṃ daśarathātmajam | [Rām, Yu, 81 14.2]
tato rāmo mahātejā dhanur ādāya vīryavān | [Rām, Yu, 81 15.1]
praviśya rākṣasaṃ sainyaṃ śaravarṣaṃ vavarṣa ha | [Rām, Yu, 81 15.2]
praviṣṭaṃ tu tadā rāmaṃ meghāḥ sūryam ivāmbare | [Rām, Yu, 81 16.1]
nābhijagmur mahāghoraṃ nirdahantaṃ śarāgninā | [Rām, Yu, 81 16.2]
kṛtānyeva sughorāṇi rāmeṇa rajanīcarāḥ | [Rām, Yu, 81 17.1]
raṇe rāmasya dadṛśuḥ karmāṇyasukarāṇi ca | [Rām, Yu, 81 17.2]
cālayantaṃ mahānīkaṃ vidhamantaṃ mahārathān | [Rām, Yu, 81 18.1]
dadṛśuste na vai rāmaṃ vātaṃ vanagataṃ yathā | [Rām, Yu, 81 18.2]
chinnaṃ bhinnaṃ śarair dagdhaṃ prabhagnaṃ śastrapīḍitam | [Rām, Yu, 81 19.1]
balaṃ rāmeṇa dadṛśur na rāmaṃ śīghrakāriṇam | [Rām, Yu, 81 19.2]
praharantaṃ śarīreṣu na te paśyanti rāghavam | [Rām, Yu, 81 20.1]
indriyārtheṣu tiṣṭhantaṃ bhūtātmānam iva prajāḥ | [Rām, Yu, 81 20.2]
eṣa hanti gajānīkam eṣa hanti mahārathān | [Rām, Yu, 81 21.1]
eṣa hanti śaraistīkṣṇaiḥ padātīn vājibhiḥ saha | [Rām, Yu, 81 21.2]
iti te rākṣasāḥ sarve rāmasya sadṛśān raṇe | [Rām, Yu, 81 22.1]
anyonyakupitā jaghnuḥ sādṛśyād rāghavasya te | [Rām, Yu, 81 22.2]
na te dadṛśire rāmaṃ dahantam arivāhinīm | [Rām, Yu, 81 23.1]
mohitāḥ paramāstreṇa gāndharveṇa mahātmanā | [Rām, Yu, 81 23.2]
te tu rāmasahasrāṇi raṇe paśyanti rākṣasāḥ | [Rām, Yu, 81 24.1]
punaḥ paśyanti kākutstham ekam eva mahāhave | [Rām, Yu, 81 24.2]
bhramantīṃ kāñcanīṃ koṭiṃ kārmukasya mahātmanaḥ | [Rām, Yu, 81 25.1]
alātacakrapratimāṃ dadṛśuste na rāghavam | [Rām, Yu, 81 25.2]
śarīranābhi sattvārciḥ śarāraṃ nemikārmukam | [Rām, Yu, 81 26.1]
jyāghoṣatalanirghoṣaṃ tejobuddhiguṇaprabham | [Rām, Yu, 81 26.2]
divyāstraguṇaparyantaṃ nighnantaṃ yudhi rākṣasān | [Rām, Yu, 81 27.1]
dadṛśū rāmacakraṃ tat kālacakram iva prajāḥ | [Rām, Yu, 81 27.2]
anīkaṃ daśasāhasraṃ rathānāṃ vātaraṃhasām | [Rām, Yu, 81 28.1]
aṣṭādaśasahasrāṇi kuñjarāṇāṃ tarasvinām | [Rām, Yu, 81 28.2]
caturdaśasahasrāṇi sārohāṇāṃ ca vājinām | [Rām, Yu, 81 29.1]
pūrṇe śatasahasre dve rākṣasānāṃ padātinām | [Rām, Yu, 81 29.2]
divasasyāṣṭame bhāge śarair agniśikhopamaiḥ | [Rām, Yu, 81 30.1]
hatānyekena rāmeṇa rakṣasāṃ kāmarūpiṇām | [Rām, Yu, 81 30.2]
te hatāśvā hatarathāḥ śrāntā vimathitadhvajāḥ | [Rām, Yu, 81 31.1]
abhipetuḥ purīṃ laṅkāṃ hataśeṣā niśācarāḥ | [Rām, Yu, 81 31.2]
hatair gajapadātyaśvaistad babhūva raṇājiram | [Rām, Yu, 81 32.1]
ākrīḍabhūmī rudrasya kruddhasyeva pinākinaḥ | [Rām, Yu, 81 32.2]
tato devāḥ sagandharvāḥ siddhāśca paramarṣayaḥ | [Rām, Yu, 81 33.1]
sādhu sādhviti rāmasya tat karma samapūjayan | [Rām, Yu, 81 33.2]
abravīcca tadā rāmaḥ sugrīvaṃ pratyanantaram | [Rām, Yu, 81 34.1]
etad astrabalaṃ divyaṃ mama vā tryambakasya vā | [Rām, Yu, 81 34.2]
nihatya tāṃ rākṣasavāhinīṃ tu rāmastadā śakrasamo mahātmā | [Rām, Yu, 81 35.1]
astreṣu śastreṣu jitaklamaśca saṃstūyate devagaṇaiḥ prahṛṣṭaiḥ | [Rām, Yu, 81 35.2]
{Rām, Yu, 82}
tāni nāgasahasrāṇi sārohāṇāṃ ca vājinām | [Rām, Yu, 82 1.1]
rathānāṃ cāgnivarṇānāṃ sadhvajānāṃ sahasraśaḥ | [Rām, Yu, 82 1.2]
rākṣasānāṃ sahasrāṇi gadāparighayodhinām | [Rām, Yu, 82 2.1]
kāñcanadhvajacitrāṇāṃ śūrāṇāṃ kāmarūpiṇām | [Rām, Yu, 82 2.2]
nihatāni śaraistīkṣṇaistaptakāñcanabhūṣaṇaiḥ | [Rām, Yu, 82 3.1]
rāvaṇena prayuktāni rāmeṇākliṣṭakarmaṇā | [Rām, Yu, 82 3.2]
dṛṣṭvā śrutvā ca saṃbhrāntā hataśeṣā niśācarāḥ | [Rām, Yu, 82 4.1]
rākṣasyaśca samāgamya dīnāścintāpariplutāḥ | [Rām, Yu, 82 4.2]
vidhavā hataputrāśca krośantyo hatabāndhavāḥ | [Rām, Yu, 82 5.1]
rākṣasyaḥ saha saṃgamya duḥkhārtāḥ paryadevayan | [Rām, Yu, 82 5.2]
kathaṃ śūrpaṇakhā vṛddhā karālā nirṇatodarī | [Rām, Yu, 82 6.1]
āsasāda vane rāmaṃ kandarpam iva rūpiṇam | [Rām, Yu, 82 6.2]
sukumāraṃ mahāsattvaṃ sarvabhūtahite ratam | [Rām, Yu, 82 7.1]
taṃ dṛṣṭvā lokavadhyā sā hīnarūpā prakāmitā | [Rām, Yu, 82 7.2]
kathaṃ sarvaguṇair hīnā guṇavantaṃ mahaujasaṃ | [Rām, Yu, 82 8.1]
sumukhaṃ durmukhī rāmaṃ kāmayāmāsa rākṣasī | [Rām, Yu, 82 8.2]
janasyāsyālpabhāgyatvāt palinī śvetamūrdhajā | [Rām, Yu, 82 9.1]
akāryam apahāsyaṃ ca sarvalokavigarhitam | [Rām, Yu, 82 9.2]
rākṣasānāṃ vināśāya dūṣaṇasya kharasya ca | [Rām, Yu, 82 10.1]
cakārāpratirūpā sā rāghavasya pradharṣaṇam | [Rām, Yu, 82 10.2]
tannimittam idaṃ vairaṃ rāvaṇena kṛtaṃ mahat | [Rām, Yu, 82 11.1]
vadhāya nītā sā sītā daśagrīveṇa rakṣasā | [Rām, Yu, 82 11.2]
na ca sītāṃ daśagrīvaḥ prāpnoti janakātmajām | [Rām, Yu, 82 12.1]
baddhaṃ balavatā vairam akṣayaṃ rāghaveṇa ha | [Rām, Yu, 82 12.2]
vaidehīṃ prārthayānaṃ taṃ virādhaṃ prekṣya rākṣasaṃ | [Rām, Yu, 82 13.1]
hatam ekena rāmeṇa paryāptaṃ tannidarśanam | [Rām, Yu, 82 13.2]
caturdaśasahasrāṇi rakṣasāṃ bhīmakarmaṇām | [Rām, Yu, 82 14.1]
nihatāni janasthāne śarair agniśikhopamaiḥ | [Rām, Yu, 82 14.2]
kharaśca nihataḥ saṃkhye dūṣaṇastriśirāstathā | [Rām, Yu, 82 15.1]
śarair ādityasaṃkāśaiḥ paryāptaṃ tannidarśanam | [Rām, Yu, 82 15.2]
hato yojanabāhuśca kabandho rudhirāśanaḥ | [Rām, Yu, 82 16.1]
krodhārto vinadan so 'tha paryāptaṃ tannidarśanam | [Rām, Yu, 82 16.2]
jaghāna balinaṃ rāmaḥ sahasranayanātmajam | [Rām, Yu, 82 17.1]
vālinaṃ meghasaṃkāśaṃ paryāptaṃ tannidarśanam | [Rām, Yu, 82 17.2]
ṛśyamūke vasañ śaile dīno bhagnamanorathaḥ | [Rām, Yu, 82 18.1]
sugrīvaḥ sthāpito rājye paryāptaṃ tannidarśanam | [Rām, Yu, 82 18.2]
dharmārthasahitaṃ vākyaṃ sarveṣāṃ rakṣasāṃ hitam | [Rām, Yu, 82 19.1]
yuktaṃ vibhīṣaṇenoktaṃ mohāt tasya na rocate | [Rām, Yu, 82 19.2]
vibhīṣaṇavacaḥ kuryād yadi sma dhanadānujaḥ | [Rām, Yu, 82 20.1]
śmaśānabhūtā duḥkhārtā neyaṃ laṅkā purī bhavet | [Rām, Yu, 82 20.2]
kumbhakarṇaṃ hataṃ śrutvā rāghaveṇa mahābalam | [Rām, Yu, 82 21.1]
priyaṃ cendrajitaṃ putraṃ rāvaṇo nāvabudhyate | [Rām, Yu, 82 21.2]
mama putro mama bhrātā mama bhartā raṇe hataḥ | [Rām, Yu, 82 22.1]
ityevaṃ śrūyate śabdo rākṣasānāṃ kule kule | [Rām, Yu, 82 22.2]
rathāścāśvāśca nāgāśca hatāḥ śatasahasraśaḥ | [Rām, Yu, 82 23.1]
raṇe rāmeṇa śūreṇa rākṣasāśca padātayaḥ | [Rām, Yu, 82 23.2]
rudro vā yadi vā viṣṇur mahendro vā śatakratuḥ | [Rām, Yu, 82 24.1]
hanti no rāmarūpeṇa yadi vā svayam antakaḥ | [Rām, Yu, 82 24.2]
hatapravīrā rāmeṇa nirāśā jīvite vayam | [Rām, Yu, 82 25.1]
apaśyantyo bhayasyāntam anāthā vilapāmahe | [Rām, Yu, 82 25.2]
rāmahastād daśagrīvaḥ śūro dattavaro yudhi | [Rām, Yu, 82 26.1]
idaṃ bhayaṃ mahāghoram utpannaṃ nāvabudhyate | [Rām, Yu, 82 26.2]
na devā na ca gandharvā na piśācā na rākṣasāḥ | [Rām, Yu, 82 27.1]
upasṛṣṭaṃ paritrātuṃ śaktā rāmeṇa saṃyuge | [Rām, Yu, 82 27.2]
utpātāścāpi dṛśyante rāvaṇasya raṇe raṇe | [Rām, Yu, 82 28.1]
kathayiṣyanti rāmeṇa rāvaṇasya nibarhaṇam | [Rām, Yu, 82 28.2]
pitāmahena prītena devadānavarākṣasaiḥ | [Rām, Yu, 82 29.1]
rāvaṇasyābhayaṃ dattaṃ mānuṣebhyo na yācitam | [Rām, Yu, 82 29.2]
tad idaṃ mānuṣānmanye prāptaṃ niḥsaṃśayaṃ bhayam | [Rām, Yu, 82 30.1]
jīvitāntakaraṃ ghoraṃ rakṣasāṃ rāvaṇasya ca | [Rām, Yu, 82 30.2]
pīḍyamānāstu balinā varadānena rakṣasā | [Rām, Yu, 82 31.1]
dīptaistapobhir vibudhāḥ pitāmaham apūjayan | [Rām, Yu, 82 31.2]
devatānāṃ hitārthāya mahātmā vai pitāmahaḥ | [Rām, Yu, 82 32.1]
uvāca devatāḥ sarvā idaṃ tuṣṭo mahad vacaḥ | [Rām, Yu, 82 32.2]
adya prabhṛti lokāṃstrīn sarve dānavarākṣasāḥ | [Rām, Yu, 82 33.1]
bhayena prāvṛtā nityaṃ vicariṣyanti śāśvatam | [Rām, Yu, 82 33.2]
daivataistu samāgamya sarvaiścendrapurogamaiḥ | [Rām, Yu, 82 34.1]
vṛṣadhvajastripurahā mahādevaḥ prasāditaḥ | [Rām, Yu, 82 34.2]
prasannastu mahādevo devān etad vaco 'bravīt | [Rām, Yu, 82 35.1]
utpatsyati hitārthaṃ vo nārī rakṣaḥkṣayāvahā | [Rām, Yu, 82 35.2]
eṣā devaiḥ prayuktā tu kṣud yathā dānavān purā | [Rām, Yu, 82 36.1]
bhakṣayiṣyati naḥ sītā rākṣasaghnī sarāvaṇān | [Rām, Yu, 82 36.2]
rāvaṇasyāpanītena durvinītasya durmateḥ | [Rām, Yu, 82 37.1]
ayaṃ niṣṭānako ghoraḥ śokena samabhiplutaḥ | [Rām, Yu, 82 37.2]
taṃ na paśyāmahe loke yo naḥ śaraṇado bhavet | [Rām, Yu, 82 38.1]
rāghaveṇopasṛṣṭānāṃ kāleneva yugakṣaye | [Rām, Yu, 82 38.2]
itīva sarvā rajanīcarastriyaḥ parasparaṃ samparirabhya bāhubhiḥ | [Rām, Yu, 82 39.1]
viṣedur ārtātibhayābhipīḍitā vinedur uccaiśca tadā sudāruṇam | [Rām, Yu, 82 39.2]
{Rām, Yu, 83}
ārtānāṃ rākṣasīnāṃ tu laṅkāyāṃ vai kule kule | [Rām, Yu, 83 1.1]
rāvaṇaḥ karuṇaṃ śabdaṃ śuśrāva pariveditam | [Rām, Yu, 83 1.2]
sa tu dīrghaṃ viniśvasya muhūrtaṃ dhyānam āsthitaḥ | [Rām, Yu, 83 2.1]
babhūva paramakruddho rāvaṇo bhīmadarśanaḥ | [Rām, Yu, 83 2.2]
saṃdaśya daśanair oṣṭhaṃ krodhasaṃraktalocanaḥ | [Rām, Yu, 83 3.1]
rākṣasair api durdarśaḥ kālāgnir iva mūrchitaḥ | [Rām, Yu, 83 3.2]
uvāca ca samīpasthān rākṣasān rākṣaseśvaraḥ | [Rām, Yu, 83 4.1]
bhayāvyaktakathāṃstatra nirdahann iva cakṣuṣā | [Rām, Yu, 83 4.2]
mahodaraṃ mahāpārśvaṃ virūpākṣaṃ ca rākṣasaṃ | [Rām, Yu, 83 5.1]
śīghraṃ vadata sainyāni niryāteti mamājñayā | [Rām, Yu, 83 5.2]
tasya tadvacanaṃ śrutvā rākṣasāste bhayārditāḥ | [Rām, Yu, 83 6.1]
codayāmāsur avyagrān rākṣasāṃstānnṛpājñayā | [Rām, Yu, 83 6.2]
te tu sarve tathetyuktvā rākṣasā ghoradarśanāḥ | [Rām, Yu, 83 7.1]
kṛtasvastyayanāḥ sarve rāvaṇābhimukhā yayuḥ | [Rām, Yu, 83 7.2]
pratipūjya yathānyāyaṃ rāvaṇaṃ te mahārathāḥ | [Rām, Yu, 83 8.1]
tasthuḥ prāñjalayaḥ sarve bhartur vijayakāṅkṣiṇaḥ | [Rām, Yu, 83 8.2]
athovāca prahasyaitān rāvaṇaḥ krodhamūrchitaḥ | [Rām, Yu, 83 9.1]
mahodaramahāpārśvau virūpākṣaṃ ca rākṣasaṃ | [Rām, Yu, 83 9.2]
adya bāṇair dhanurmuktair yugāntādityasaṃnibhaiḥ | [Rām, Yu, 83 10.1]
rāghavaṃ lakṣmaṇaṃ caiva neṣyāmi yamasādanam | [Rām, Yu, 83 10.2]
kharasya kumbhakarṇasya prahastendrajitostathā | [Rām, Yu, 83 11.1]
kariṣyāmi pratīkāram adya śatruvadhād aham | [Rām, Yu, 83 11.2]
naivāntarikṣaṃ na diśo na nadyo nāpi sāgaraḥ | [Rām, Yu, 83 12.1]
prakāśatvaṃ gamiṣyāmi madbāṇajaladāvṛtāḥ | [Rām, Yu, 83 12.2]
adya vānarayūthānāṃ tāni yūthāni bhāgaśaḥ | [Rām, Yu, 83 13.1]
dhanuḥsamudrād udbhūtair mathiṣyāmi śarormibhiḥ | [Rām, Yu, 83 13.2]
vyākośapadmacakrāṇi padmakesaravarcasām | [Rām, Yu, 83 14.1]
adya yūthataṭākāni gajavat pramathāmyaham | [Rām, Yu, 83 14.2]
saśarair adya vadanaiḥ saṃkhye vānarayūthapāḥ | [Rām, Yu, 83 15.1]
maṇḍayiṣyanti vasudhāṃ sanālair iva paṅkajaiḥ | [Rām, Yu, 83 15.2]
adya yuddhapracaṇḍānāṃ harīṇāṃ drumayodhinām | [Rām, Yu, 83 16.1]
muktenaikeṣuṇā yuddhe bhetsyāmi ca śataṃśatam | [Rām, Yu, 83 16.2]
hato bhartā hato bhrātā yāsāṃ ca tanayā hatāḥ | [Rām, Yu, 83 17.1]
vadhenādya ripostāsāṃ karomyasrapramārjanam | [Rām, Yu, 83 17.2]
adya madbāṇanirbhinnaiḥ prakīrṇair gatacetanaiḥ | [Rām, Yu, 83 18.1]
karomi vānarair yuddhe yatnāvekṣyatalāṃ mahīm | [Rām, Yu, 83 18.2]
adya gomāyavo gṛdhrā ye ca māṃsāśino 'pare | [Rām, Yu, 83 19.1]
sarvāṃstāṃstarpayiṣyāmi śatrumāṃsaiḥ śarārditaiḥ | [Rām, Yu, 83 19.2]
kalpyatāṃ me rathaḥ śīghraṃ kṣipram ānīyatāṃ dhanuḥ | [Rām, Yu, 83 20.1]
anuprayāntu māṃ yuddhe ye 'vaśiṣṭā niśācarāḥ | [Rām, Yu, 83 20.2]
tasya tadvacanaṃ śrutvā mahāpārśvo 'bravīd vacaḥ | [Rām, Yu, 83 21.1]
balādhyakṣān sthitāṃstatra balaṃ saṃtvaryatām iti | [Rām, Yu, 83 21.2]
balādhyakṣāstu saṃrabdhā rākṣasāṃstān gṛhād gṛhāt | [Rām, Yu, 83 22.1]
codayantaḥ pariyayur laṅkāṃ laghuparākramāḥ | [Rām, Yu, 83 22.2]
tato muhūrtānniṣpetū rākṣasā bhīmavikramāḥ | [Rām, Yu, 83 23.1]
nardanto bhīmavadanā nānāpraharaṇair bhujaiḥ | [Rām, Yu, 83 23.2]
asibhiḥ paṭṭasaiḥ śūlair gadābhir musalair halaiḥ | [Rām, Yu, 83 24.1]
śaktibhistīkṣṇadhārābhir mahadbhiḥ kūṭamudgaraiḥ | [Rām, Yu, 83 24.2]
yaṣṭibhir vimalaiścakrair niśitaiśca paraśvadhaiḥ | [Rām, Yu, 83 25.1]
bhiṇḍipālaiḥ śataghnībhir anyaiścāpi varāyudhaiḥ | [Rām, Yu, 83 25.2]
athānayan balādhyakṣāścatvāro rāvaṇājñayā | [Rām, Yu, 83 26.1]
drutaṃ sūtasamāyuktaṃ yuktāṣṭaturagaṃ ratham | [Rām, Yu, 83 26.2]
āruroha rathaṃ divyaṃ dīpyamānaṃ svatejasā | [Rām, Yu, 83 27.1]
rāvaṇaḥ sattvagāmbhīryād dārayann iva medinīm | [Rām, Yu, 83 27.2]
rāvaṇenābhyanujñātau mahāpārśvamahodarau | [Rām, Yu, 83 28.1]
virūpākṣaśca durdharṣo rathān āruruhustadā | [Rām, Yu, 83 28.2]
te tu hṛṣṭā vinardanto bhindata iva medinīm | [Rām, Yu, 83 29.1]
nādaṃ ghoraṃ vimuñcanto niryayur jayakāṅkṣiṇaḥ | [Rām, Yu, 83 29.2]
tato yuddhāya tejasvī rakṣogaṇabalair vṛtaḥ | [Rām, Yu, 83 30.1]
niryayāvudyatadhanuḥ kālāntakayamopamaḥ | [Rām, Yu, 83 30.2]
tataḥ prajavanāśvena rathena sa mahārathaḥ | [Rām, Yu, 83 31.1]
dvāreṇa niryayau tena yatra tau rāmalakṣmaṇau | [Rām, Yu, 83 31.2]
tato naṣṭaprabhaḥ sūryo diśaśca timirāvṛtāḥ | [Rām, Yu, 83 32.1]
dvijāśca nedur ghorāśca saṃcacāla ca medinī | [Rām, Yu, 83 32.2]
vavarṣa rudhiraṃ devaścaskhaluśca turaṃgamāḥ | [Rām, Yu, 83 33.1]
dhvajāgre nyapatad gṛdhro vineduścāśivaṃ śivāḥ | [Rām, Yu, 83 33.2]
nayanaṃ cāsphurad vāmaṃ savyo bāhur akampata | [Rām, Yu, 83 34.1]
vivarṇavadanaścāsīt kiṃcid abhraśyata svaraḥ | [Rām, Yu, 83 34.2]
tato niṣpatato yuddhe daśagrīvasya rakṣasaḥ | [Rām, Yu, 83 35.1]
raṇe nidhanaśaṃsīni rūpāṇyetāni jajñire | [Rām, Yu, 83 35.2]
antarikṣāt papātolkā nirghātasamanisvanā | [Rām, Yu, 83 36.1]
vinedur aśivaṃ gṛdhrā vāyasair anunāditāḥ | [Rām, Yu, 83 36.2]
etān acintayan ghorān utpātān samupasthitān | [Rām, Yu, 83 37.1]
niryayau rāvaṇo mohād vadhārthī kālacoditaḥ | [Rām, Yu, 83 37.2]
teṣāṃ tu rathaghoṣeṇa rākṣasānāṃ mahātmanām | [Rām, Yu, 83 38.1]
vānarāṇām api camūr yuddhāyaivābhyavartata | [Rām, Yu, 83 38.2]
teṣāṃ sutumulaṃ yuddhaṃ babhūva kapirakṣasām | [Rām, Yu, 83 39.1]
anyonyam āhvayānānāṃ kruddhānāṃ jayam icchatām | [Rām, Yu, 83 39.2]
tataḥ kruddho daśagrīvaḥ śaraiḥ kāñcanabhūṣaṇaiḥ | [Rām, Yu, 83 40.1]
vānarāṇām anīkeṣu cakāra kadanaṃ mahat | [Rām, Yu, 83 40.2]
nikṛttaśirasaḥ kecid rāvaṇena valīmukhāḥ | [Rām, Yu, 83 41.1]
nirucchvāsā hatāḥ kecit kecit pārśveṣu dāritāḥ | [Rām, Yu, 83 41.2]
kecid vibhinnaśirasaḥ keciccakṣurvivarjitāḥ | [Rām, Yu, 83 41.3]
daśānanaḥ krodhavivṛttanetro yato yato 'bhyeti rathena saṃkhye | [Rām, Yu, 83 42.1]
tatastatastasya śarapravegaṃ soḍhuṃ na śekur hariyūthapāste | [Rām, Yu, 83 42.2]
{Rām, Yu, 84}
tathā taiḥ kṛttagātraistu daśagrīveṇa mārgaṇaiḥ | [Rām, Yu, 84 1.1]
babhūva vasudhā tatra prakīrṇā haribhir vṛtā | [Rām, Yu, 84 1.2]
rāvaṇasyāprasahyaṃ taṃ śarasaṃpātam ekataḥ | [Rām, Yu, 84 2.1]
na śekuḥ sahituṃ dīptaṃ pataṃgā iva pāvakam | [Rām, Yu, 84 2.2]
te 'rditā niśitair bāṇaiḥ krośanto vipradudruvuḥ | [Rām, Yu, 84 3.1]
pāvakārciḥsamāviṣṭā dahyamānā yathā gajāḥ | [Rām, Yu, 84 3.2]
plavaṃgānām anīkāni mahābhrāṇīva mārutaḥ | [Rām, Yu, 84 4.1]
sa yayau samare tasmin vidhaman rāvaṇaḥ śaraiḥ | [Rām, Yu, 84 4.2]
kadanaṃ tarasā kṛtvā rākṣasendro vanaukasām | [Rām, Yu, 84 5.1]
āsasāda tato yuddhe rāghavaṃ tvaritastadā | [Rām, Yu, 84 5.2]
sugrīvastān kapīn dṛṣṭvā bhagnān vidravato raṇe | [Rām, Yu, 84 6.1]
gulme suṣeṇaṃ nikṣipya cakre yuddhe drutaṃ manaḥ | [Rām, Yu, 84 6.2]
ātmanaḥ sadṛśaṃ vīraṃ sa taṃ nikṣipya vānaram | [Rām, Yu, 84 7.1]
sugrīvo 'bhimukhaḥ śatruṃ pratasthe pādapāyudhaḥ | [Rām, Yu, 84 7.2]
pārśvataḥ pṛṣṭhataścāsya sarve yūthādhipāḥ svayam | [Rām, Yu, 84 8.1]
anujahrur mahāśailān vividhāṃśca mahādrumān | [Rām, Yu, 84 8.2]
sa nadan yudhi sugrīvaḥ svareṇa mahatā mahān | [Rām, Yu, 84 9.1]
pātayan vividhāṃścānyāñ jaghānottamarākṣasān | [Rām, Yu, 84 9.2]
mamarda ca mahākāyo rākṣasān vānareśvaraḥ | [Rām, Yu, 84 10.1]
yugāntasamaye vāyuḥ pravṛddhān agamān iva | [Rām, Yu, 84 10.2]
rākṣasānām anīkeṣu śailavarṣaṃ vavarṣa ha | [Rām, Yu, 84 11.1]
aśmavarṣaṃ yathā meghaḥ pakṣisaṃgheṣu kānane | [Rām, Yu, 84 11.2]
kapirājavimuktaistaiḥ śailavarṣaistu rākṣasāḥ | [Rām, Yu, 84 12.1]
vikīrṇaśirasaḥ petur nikṛttā iva parvatāḥ | [Rām, Yu, 84 12.2]
atha saṃkṣīyamāṇeṣu rākṣaseṣu samantataḥ | [Rām, Yu, 84 13.1]
sugrīveṇa prabhagneṣu patatsu vinadatsu ca | [Rām, Yu, 84 13.2]
virūpākṣaḥ svakaṃ nāma dhanvī viśrāvya rākṣasaḥ | [Rām, Yu, 84 14.1]
rathād āplutya durdharṣo gajaskandham upāruhat | [Rām, Yu, 84 14.2]
sa taṃ dviradam āruhya virūpākṣo mahārathaḥ | [Rām, Yu, 84 15.1]
vinadan bhīmanirhrādaṃ vānarān abhyadhāvata | [Rām, Yu, 84 15.2]
sugrīve sa śarān ghorān visasarja camūmukhe | [Rām, Yu, 84 16.1]
sthāpayāmāsa codvignān rākṣasān saṃpraharṣayan | [Rām, Yu, 84 16.2]
so 'tividdhaḥ śitair bāṇaiḥ kapīndrastena rakṣasā | [Rām, Yu, 84 17.1]
cukrodha ca mahākrodho vadhe cāsya mano dadhe | [Rām, Yu, 84 17.2]
tataḥ pādapam uddhṛtya śūraḥ saṃpradhane hariḥ | [Rām, Yu, 84 18.1]
abhipatya jaghānāsya pramukhe taṃ mahāgajam | [Rām, Yu, 84 18.2]
sa tu prahārābhihataḥ sugrīveṇa mahāgajaḥ | [Rām, Yu, 84 19.1]
apāsarpad dhanurmātraṃ niṣasāda nanāda ca | [Rām, Yu, 84 19.2]
gajāt tu mathitāt tūrṇam apakramya sa vīryavān | [Rām, Yu, 84 20.1]
rākṣaso 'bhimukhaḥ śatruṃ pratyudgamya tataḥ kapim | [Rām, Yu, 84 20.2]
ārṣabhaṃ carmakhaḍgaṃ ca pragṛhya laghuvikramaḥ | [Rām, Yu, 84 21.1]
bhartsayann iva sugrīvam āsasāda vyavasthitam | [Rām, Yu, 84 21.2]
sa hi tasyābhisaṃkruddhaḥ pragṛhya mahatīṃ śilām | [Rām, Yu, 84 22.1]
virūpākṣāya cikṣepa sugrīvo jaladopamām | [Rām, Yu, 84 22.2]
sa tāṃ śilām āpatantīṃ dṛṣṭvā rākṣasapuṃgavaḥ | [Rām, Yu, 84 23.1]
apakramya suvikrāntaḥ khaḍgena prāharat tadā | [Rām, Yu, 84 23.2]
tena khaḍgena saṃkruddhaḥ sugrīvasya camūmukhe | [Rām, Yu, 84 24.1]
kavacaṃ pātayāmāsa sa khaḍgābhihato 'patat | [Rām, Yu, 84 24.2]
sa samutthāya patitaḥ kapistasya vyasarjayat | [Rām, Yu, 84 25.1]
talaprahāram aśaneḥ samānaṃ bhīmanisvanam | [Rām, Yu, 84 25.2]
talaprahāraṃ tad rakṣaḥ sugrīveṇa samudyatam | [Rām, Yu, 84 26.1]
naipuṇyānmocayitvainaṃ muṣṭinorasyatāḍayat | [Rām, Yu, 84 26.2]
tatastu saṃkruddhataraḥ sugrīvo vānareśvaraḥ | [Rām, Yu, 84 27.1]
mokṣitaṃ cātmano dṛṣṭvā prahāraṃ tena rakṣasā | [Rām, Yu, 84 27.2]
sa dadarśāntaraṃ tasya virūpākṣasya vānaraḥ | [Rām, Yu, 84 28.1]
tato nyapātayat krodhācchaṅkhadeśe mahātalam | [Rām, Yu, 84 28.2]
mahendrāśanikalpena talenābhihataḥ kṣitau | [Rām, Yu, 84 29.1]
papāta rudhiraklinnaḥ śoṇitaṃ sa samudvaman | [Rām, Yu, 84 29.2]
vivṛttanayanaṃ krodhāt saphenarudhirāplutam | [Rām, Yu, 84 30.1]
dadṛśuste virūpākṣaṃ virūpākṣataraṃ kṛtam | [Rām, Yu, 84 30.2]
sphurantaṃ parivartantaṃ pārśvena rudhirokṣitam | [Rām, Yu, 84 31.1]
karuṇaṃ ca vinardantaṃ dadṛśuḥ kapayo ripum | [Rām, Yu, 84 31.2]
tathā tu tau saṃyati samprayuktau tarasvinau vānararākṣasānām | [Rām, Yu, 84 32.1]
balārṇavau sasvanatuḥ sabhīmaṃ mahārṇavau dvāviva bhinnavelau | [Rām, Yu, 84 32.2]
vināśitaṃ prekṣya virūpanetraṃ mahābalaṃ taṃ haripārthivena | [Rām, Yu, 84 33.1]
balaṃ samastaṃ kapirākṣasānām unmattagaṅgāpratimaṃ babhūva | [Rām, Yu, 84 33.2]
{Rām, Yu, 85}
hanyamāne bale tūrṇam anyonyaṃ te mahāmṛdhe | [Rām, Yu, 85 1.1]
sarasīva mahāgharme sūpakṣīṇe babhūvatuḥ | [Rām, Yu, 85 1.2]
svabalasya vighātena virūpākṣavadhena ca | [Rām, Yu, 85 2.1]
babhūva dviguṇaṃ kruddho rāvaṇo rākṣasādhipaḥ | [Rām, Yu, 85 2.2]
prakṣīṇaṃ tu balaṃ dṛṣṭvā vadhyamānaṃ valīmukhaiḥ | [Rām, Yu, 85 3.1]
babhūvāsya vyathā yuddhe prekṣya daivaviparyayam | [Rām, Yu, 85 3.2]
uvāca ca samīpasthaṃ mahodaram ariṃdamam | [Rām, Yu, 85 4.1]
asmin kāle mahābāho jayāśā tvayi me sthitā | [Rām, Yu, 85 4.2]
jahi śatrucamūṃ vīra darśayādya parākramam | [Rām, Yu, 85 5.1]
bhartṛpiṇḍasya kālo 'yaṃ nirveṣṭuṃ sādhu yudhyatām | [Rām, Yu, 85 5.2]
evam uktastathetyuktvā rākṣasendraṃ mahodaraḥ | [Rām, Yu, 85 6.1]
praviveśārisenāṃ sa pataṃga iva pāvakam | [Rām, Yu, 85 6.2]
tataḥ sa kadanaṃ cakre vānarāṇāṃ mahābalaḥ | [Rām, Yu, 85 7.1]
bhartṛvākyena tejasvī svena vīryeṇa coditaḥ | [Rām, Yu, 85 7.2]
prabhagnāṃ samare dṛṣṭvā vānarāṇāṃ mahācamūm | [Rām, Yu, 85 8.1]
abhidudrāva sugrīvo mahodaram anantaram | [Rām, Yu, 85 8.2]
pragṛhya vipulāṃ ghorāṃ mahīdharasamāṃ śilām | [Rām, Yu, 85 9.1]
cikṣepa ca mahātejāstad vadhāya harīśvaraḥ | [Rām, Yu, 85 9.2]
tām āpatantīṃ sahasā śilāṃ dṛṣṭvā mahodaraḥ | [Rām, Yu, 85 10.1]
asaṃbhrāntastato bāṇair nirbibheda durāsadām | [Rām, Yu, 85 10.2]
rakṣasā tena bāṇaughair nikṛttā sā sahasradhā | [Rām, Yu, 85 11.1]
nipapāta śilā bhūmau gṛdhracakram ivākulam | [Rām, Yu, 85 11.2]
tāṃ tu bhinnāṃ śilāṃ dṛṣṭvā sugrīvaḥ krodhamūrchitaḥ | [Rām, Yu, 85 12.1]
sālam utpāṭya cikṣepa rakṣase raṇamūrdhani | [Rām, Yu, 85 12.2]
śaraiśca vidadārainaṃ śūraḥ parapuraṃjayaḥ | [Rām, Yu, 85 12.3]
sa dadarśa tataḥ kruddhaḥ parighaṃ patitaṃ bhuvi | [Rām, Yu, 85 13.1]
āvidhya tu sa taṃ dīptaṃ parighaṃ tasya darśayan | [Rām, Yu, 85 13.2]
parighāgreṇa vegena jaghānāsya hayottamān | [Rām, Yu, 85 13.3]
tasmāddhatahayād vīraḥ so 'vaplutya mahārathāt | [Rām, Yu, 85 14.1]
gadāṃ jagrāha saṃkruddho rākṣaso 'tha mahodaraḥ | [Rām, Yu, 85 14.2]
gadāparighahastau tau yudhi vīrau samīyatuḥ | [Rām, Yu, 85 15.1]
nardantau govṛṣaprakhyau ghanāviva savidyutau | [Rām, Yu, 85 15.2]
ājaghāna gadāṃ tasya parigheṇa harīśvaraḥ | [Rām, Yu, 85 16.1]
papāta sa gadodbhinnaḥ parighastasya bhūtale | [Rām, Yu, 85 16.2]
tato jagrāha tejasvī sugrīvo vasudhātalāt | [Rām, Yu, 85 17.1]
āyasaṃ musalaṃ ghoraṃ sarvato hemabhūṣitam | [Rām, Yu, 85 17.2]
taṃ samudyamya cikṣepa so 'pyanyāṃ vyākṣipad gadām | [Rām, Yu, 85 18.1]
bhinnāvanyonyam āsādya petatur dharaṇītale | [Rām, Yu, 85 18.2]
tato bhagnapraharaṇau muṣṭibhyāṃ tau samīyatuḥ | [Rām, Yu, 85 19.1]
tejobalasamāviṣṭau dīptāviva hutāśanau | [Rām, Yu, 85 19.2]
jaghnatustau tadānyonyaṃ nedatuśca punaḥ punaḥ | [Rām, Yu, 85 20.1]
talaiścānyonyam āhatya petatur dharaṇītale | [Rām, Yu, 85 20.2]
utpetatustatastūrṇaṃ jaghnatuśca parasparam | [Rām, Yu, 85 21.1]
bhujaiścikṣepatur vīrāvanyonyam aparājitau | [Rām, Yu, 85 21.2]
ājahāra tadā khaḍgam adūraparivartinam | [Rām, Yu, 85 22.1]
rākṣasaścarmaṇā sārdhaṃ mahāvego mahodaraḥ | [Rām, Yu, 85 22.2]
tathaiva ca mahākhaḍgaṃ carmaṇā patitaṃ saha | [Rām, Yu, 85 23.1]
jagrāha vānaraśreṣṭhaḥ sugrīvo vegavattaraḥ | [Rām, Yu, 85 23.2]
tau tu roṣaparītāṅgau nardantāvabhyadhāvatām | [Rām, Yu, 85 24.1]
udyatāsī raṇe hṛṣṭau yudhi śastraviśāradau | [Rām, Yu, 85 24.2]
dakṣiṇaṃ maṇḍalaṃ cobhau tau tūrṇaṃ saṃparīyatuḥ | [Rām, Yu, 85 25.1]
anyonyam abhisaṃkruddhau jaye praṇihitāvubhau | [Rām, Yu, 85 25.2]
sa tu śūro mahāvego vīryaślāghī mahodaraḥ | [Rām, Yu, 85 26.1]
mahācarmaṇi taṃ khaḍgaṃ pātayāmāsa durmatiḥ | [Rām, Yu, 85 26.2]
lagnam utkarṣataḥ khaḍgaṃ khaḍgena kapikuñjaraḥ | [Rām, Yu, 85 27.1]
jahāra saśirastrāṇaṃ kuṇḍalopahitaṃ śiraḥ | [Rām, Yu, 85 27.2]
nikṛttaśirasastasya patitasya mahītale | [Rām, Yu, 85 28.1]
tad balaṃ rākṣasendrasya dṛṣṭvā tatra na tiṣṭhati | [Rām, Yu, 85 28.2]
hatvā taṃ vānaraiḥ sārdhaṃ nanāda mudito hariḥ | [Rām, Yu, 85 29.1]
cukrodha ca daśagrīvo babhau hṛṣṭaśca rāghavaḥ | [Rām, Yu, 85 29.2]
{Rām, Yu, 86}
mahodare tu nihate mahāpārśvo mahābalaḥ | [Rām, Yu, 86 1.1]
aṅgadasya camūṃ bhīmāṃ kṣobhayāmāsa sāyakaiḥ | [Rām, Yu, 86 1.2]
sa vānarāṇāṃ mukhyānām uttamāṅgāni sarvaśaḥ | [Rām, Yu, 86 2.1]
pātayāmāsa kāyebhyaḥ phalaṃ vṛntād ivānilaḥ | [Rām, Yu, 86 2.2]
keṣāṃcid iṣubhir bāhūn skandhāṃścicheda rākṣasaḥ | [Rām, Yu, 86 3.1]
vānarāṇāṃ susaṃkruddhaḥ pārśvaṃ keṣāṃ vyadārayat | [Rām, Yu, 86 3.2]
te 'rditā bāṇavarṣeṇa mahāpārśvena vānarāḥ | [Rām, Yu, 86 4.1]
viṣādavimukhāḥ sarve babhūvur gatacetasaḥ | [Rām, Yu, 86 4.2]
nirīkṣya balam udvignam aṅgado rākṣasārditam | [Rām, Yu, 86 5.1]
vegaṃ cakre mahābāhuḥ samudra iva parvaṇi | [Rām, Yu, 86 5.2]
āyasaṃ parighaṃ gṛhya sūryaraśmisamaprabham | [Rām, Yu, 86 6.1]
samare vānaraśreṣṭho mahāpārśve nyapātayat | [Rām, Yu, 86 6.2]
sa tu tena prahāreṇa mahāpārśvo vicetanaḥ | [Rām, Yu, 86 7.1]
sasūtaḥ syandanāt tasmād visaṃjñaḥ prāpatad bhuvi | [Rām, Yu, 86 7.2]
sarkṣarājastu tejasvī nīlāñjanacayopamaḥ | [Rām, Yu, 86 8.1]
niṣpatya sumahāvīryaḥ svād yūthānmeghasaṃnibhāt | [Rām, Yu, 86 8.2]
pragṛhya giriśṛṅgābhāṃ kruddhaḥ sa vipulāṃ śilām | [Rām, Yu, 86 9.1]
aśvāñ jaghāna tarasā syandanaṃ ca babhañja tam | [Rām, Yu, 86 9.2]
muhūrtāl labdhasaṃjñastu mahāpārśvo mahābalaḥ | [Rām, Yu, 86 10.1]
aṅgadaṃ bahubhir bāṇair bhūyastaṃ pratyavidhyata | [Rām, Yu, 86 10.2]
jāmbavantaṃ tribhir bāṇair ājaghāna stanāntare | [Rām, Yu, 86 11.1]
ṛkṣarājaṃ gavākṣaṃ ca jaghāna bahubhiḥ śaraiḥ | [Rām, Yu, 86 11.2]
gavākṣaṃ jāmbavantaṃ ca sa dṛṣṭvā śarapīḍitau | [Rām, Yu, 86 12.1]
jagrāha parighaṃ ghoram aṅgadaḥ krodhamūrchitaḥ | [Rām, Yu, 86 12.2]
tasyāṅgadaḥ prakupito rākṣasasya tam āyasaṃ | [Rām, Yu, 86 13.1]
dūrasthitasya parighaṃ raviraśmisamaprabham | [Rām, Yu, 86 13.2]
dvābhyāṃ bhujābhyāṃ saṃgṛhya bhrāmayitvā ca vegavān | [Rām, Yu, 86 14.1]
mahāpārśvāya cikṣepa vadhārthaṃ vālinaḥ sutaḥ | [Rām, Yu, 86 14.2]
sa tu kṣipto balavatā parighastasya rakṣasaḥ | [Rām, Yu, 86 15.1]
dhanuśca saśaraṃ hastācchirastraṃ cāpyapātayat | [Rām, Yu, 86 15.2]
taṃ samāsādya vegena vāliputraḥ pratāpavān | [Rām, Yu, 86 16.1]
talenābhyahanat kruddhaḥ karṇamūle sakuṇḍale | [Rām, Yu, 86 16.2]
sa tu kruddho mahāvego mahāpārśvo mahādyutiḥ | [Rām, Yu, 86 17.1]
kareṇaikena jagrāha sumahāntaṃ paraśvadham | [Rām, Yu, 86 17.2]
taṃ tailadhautaṃ vimalaṃ śailasāramayaṃ dṛḍham | [Rām, Yu, 86 18.1]
rākṣasaḥ paramakruddho vāliputre nyapātayat | [Rām, Yu, 86 18.2]
tena vāmāṃsaphalake bhṛśaṃ pratyavapātitam | [Rām, Yu, 86 19.1]
aṅgado mokṣayāmāsa saroṣaḥ sa paraśvadham | [Rām, Yu, 86 19.2]
sa vīro vajrasaṃkāśam aṅgado muṣṭim ātmanaḥ | [Rām, Yu, 86 20.1]
saṃvartayan susaṃkruddhaḥ pitustulyaparākramaḥ | [Rām, Yu, 86 20.2]
rākṣasasya stanābhyāśe marmajño hṛdayaṃ prati | [Rām, Yu, 86 21.1]
indrāśanisamasparśaṃ sa muṣṭiṃ vinyapātayat | [Rām, Yu, 86 21.2]
tena tasya nipātena rākṣasasya mahāmṛdhe | [Rām, Yu, 86 22.1]
paphāla hṛdayaṃ cāśu sa papāta hato bhuvi | [Rām, Yu, 86 22.2]
tasminnipatite bhūmau tat sainyaṃ sampracukṣubhe | [Rām, Yu, 86 23.1]
abhavacca mahān krodhaḥ samare rāvaṇasya tu | [Rām, Yu, 86 23.2]
{Rām, Yu, 87}
mahodaramahāpārśvau hatau dṛṣṭvā tu rākṣasau | [Rām, Yu, 87 1.1]
tasmiṃśca nihate vīre virūpākṣe mahābale | [Rām, Yu, 87 1.2]
āviveśa mahān krodho rāvaṇaṃ tu mahāmṛdhe | [Rām, Yu, 87 2.1]
sūtaṃ saṃcodayāmāsa vākyaṃ cedam uvāca ha | [Rām, Yu, 87 2.2]
nihatānām amātyānāṃ ruddhasya nagarasya ca | [Rām, Yu, 87 3.1]
duḥkham eṣo 'paneṣyāmi hatvā tau rāmalakṣmaṇau | [Rām, Yu, 87 3.2]
rāmavṛkṣaṃ raṇe hanmi sītāpuṣpaphalapradam | [Rām, Yu, 87 4.1]
praśākhā yasya sugrīvo jāmbavān kumudo nalaḥ | [Rām, Yu, 87 4.2]
sa diśo daśa ghoṣeṇa rathasyātiratho mahān | [Rām, Yu, 87 5.1]
nādayan prayayau tūrṇaṃ rāghavaṃ cābhyavartata | [Rām, Yu, 87 5.2]
pūritā tena śabdena sanadīgirikānanā | [Rām, Yu, 87 6.1]
saṃcacāla mahī sarvā savarāhamṛgadvipā | [Rām, Yu, 87 6.2]
tāmasaṃ sumahāghoraṃ cakārāstraṃ sudāruṇam | [Rām, Yu, 87 7.1]
nirdadāha kapīn sarvāṃste prapetuḥ samantataḥ | [Rām, Yu, 87 7.2]
tānyanīkānyanekāni rāvaṇasya śarottamaiḥ | [Rām, Yu, 87 8.1]
dṛṣṭvā bhagnāni śataśo rāghavaḥ paryavasthitaḥ | [Rām, Yu, 87 8.2]
sa dadarśa tato rāmaṃ tiṣṭhantam aparājitam | [Rām, Yu, 87 9.1]
lakṣmaṇena saha bhrātrā viṣṇunā vāsavaṃ yathā | [Rām, Yu, 87 9.2]
ālikhantam ivākāśam avaṣṭabhya mahad dhanuḥ | [Rām, Yu, 87 10.1]
padmapatraviśālākṣaṃ dīrghabāhum ariṃdamam | [Rām, Yu, 87 10.2]
vānarāṃśca raṇe bhagnān āpatantaṃ ca rāvaṇam | [Rām, Yu, 87 11.1]
samīkṣya rāghavo hṛṣṭo madhye jagrāha kārmukam | [Rām, Yu, 87 11.2]
visphārayitum ārebhe tataḥ sa dhanur uttamam | [Rām, Yu, 87 12.1]
mahāvegaṃ mahānādaṃ nirbhindann iva medinīm | [Rām, Yu, 87 12.2]
tayoḥ śarapathaṃ prāpya rāvaṇo rājaputrayoḥ | [Rām, Yu, 87 13.1]
sa babhūva yathā rāhuḥ samīpe śaśisūryayoḥ | [Rām, Yu, 87 13.2]
rāvaṇasya ca bāṇaughai rāmavisphāritena ca | [Rām, Yu, 87 14.1]
śabdena rākṣasāstena petuśca śataśastadā | [Rām, Yu, 87 14.2]
tam icchan prathamaṃ yoddhuṃ lakṣmaṇo niśitaiḥ śaraiḥ | [Rām, Yu, 87 15.1]
mumoca dhanur āyamya śarān agniśikhopamān | [Rām, Yu, 87 15.2]
tānmuktamātrān ākāśe lakṣmaṇena dhanuṣmatā | [Rām, Yu, 87 16.1]
bāṇān bāṇair mahātejā rāvaṇaḥ pratyavārayat | [Rām, Yu, 87 16.2]
ekam ekena bāṇena tribhistrīn daśabhir daśa | [Rām, Yu, 87 17.1]
lakṣmaṇasya pracicheda darśayan pāṇilāghavam | [Rām, Yu, 87 17.2]
abhyatikramya saumitriṃ rāvaṇaḥ samitiṃjayaḥ | [Rām, Yu, 87 18.1]
āsasāda tato rāmaṃ sthitaṃ śailam ivācalam | [Rām, Yu, 87 18.2]
sa saṃkhye rāmam āsādya krodhasaṃraktalocanaḥ | [Rām, Yu, 87 19.1]
vyasṛjaccharavarṣāni rāvaṇo rāghavopari | [Rām, Yu, 87 19.2]
śaradhārās tato rāmo rāvaṇasya dhanuścyutāḥ | [Rām, Yu, 87 20.1]
dṛṣṭvaivāpatitāḥ śīghraṃ bhallāñ jagrāha satvaram | [Rām, Yu, 87 20.2]
tāñ śaraughāṃstato bhallaistīkṣṇaiścicheda rāghavaḥ | [Rām, Yu, 87 21.1]
dīpyamānānmahāvegān kruddhān āśīviṣān iva | [Rām, Yu, 87 21.2]
rāghavo rāvaṇaṃ tūrṇaṃ rāvaṇo rāghavaṃ tathā | [Rām, Yu, 87 22.1]
anyonyaṃ vividhaistīkṣṇaiḥ śarair abhivavarṣatuḥ | [Rām, Yu, 87 22.2]
ceratuśca ciraṃ citraṃ maṇḍalaṃ savyadakṣiṇam | [Rām, Yu, 87 23.1]
bāṇavegān samudīkṣya samareṣvaparājitau | [Rām, Yu, 87 23.2]
tayor bhūtāni vitreṣur yugapat samprayudhyatoḥ | [Rām, Yu, 87 24.1]
raudrayoḥ sāyakamucor yamāntakanikāśayoḥ | [Rām, Yu, 87 24.2]
saṃtataṃ vividhair bāṇair babhūva gaganaṃ tadā | [Rām, Yu, 87 25.1]
ghanair ivātapāpāye vidyunmālāsamākulaiḥ | [Rām, Yu, 87 25.2]
gavākṣitam ivākāśaṃ babhūva śaravṛṣṭibhiḥ | [Rām, Yu, 87 26.1]
mahāvegaiḥ sutīkṣṇāgrair gṛdhrapatraiḥ suvājitaiḥ | [Rām, Yu, 87 26.2]
śarāndhakāraṃ tau bhīmaṃ cakratuḥ paramaṃ tadā | [Rām, Yu, 87 27.1]
gate 'staṃ tapane cāpi mahāmeghāvivotthitau | [Rām, Yu, 87 27.2]
babhūva tumulaṃ yuddham anyonyavadhakāṅkṣiṇoḥ | [Rām, Yu, 87 28.1]
anāsādyam acintyaṃ ca vṛtravāsavayor iva | [Rām, Yu, 87 28.2]
ubhau hi parameṣvāsāvubhau śastraviśāradau | [Rām, Yu, 87 29.1]
ubhau cāstravidāṃ mukhyāvubhau yuddhe viceratuḥ | [Rām, Yu, 87 29.2]
ubhau hi yena vrajatastena tena śarormayaḥ | [Rām, Yu, 87 30.1]
ūrmayo vāyunā viddhā jagmuḥ sāgarayor iva | [Rām, Yu, 87 30.2]
tataḥ saṃsaktahastastu rāvaṇo lokarāvaṇaḥ | [Rām, Yu, 87 31.1]
nārācamālāṃ rāmasya lalāṭe pratyamuñcata | [Rām, Yu, 87 31.2]
raudracāpaprayuktāṃ tāṃ nīlotpaladalaprabhām | [Rām, Yu, 87 32.1]
śirasā dhārayan rāmo na vyathāṃ pratyapadyata | [Rām, Yu, 87 32.2]
atha mantrān api japan raudram astram udīrayan | [Rām, Yu, 87 33.1]
śarān bhūyaḥ samādāya rāmaḥ krodhasamanvitaḥ | [Rām, Yu, 87 33.2]
mumoca ca mahātejāścāpam āyamya vīryavān | [Rām, Yu, 87 34.1]
tāñ śarān rākṣasendrāya cikṣepācchinnasāyakaḥ | [Rām, Yu, 87 34.2]
te mahāmeghasaṃkāśe kavace patitāḥ śarāḥ | [Rām, Yu, 87 35.1]
avadhye rākṣasendrasya na vyathāṃ janayaṃstadā | [Rām, Yu, 87 35.2]
punar evātha taṃ rāmo rathasthaṃ rākṣasādhipam | [Rām, Yu, 87 36.1]
lalāṭe paramāstreṇa sarvāstrakuśalo 'bhinat | [Rām, Yu, 87 36.2]
te bhittvā bāṇarūpāṇi pañcaśīrṣā ivoragāḥ | [Rām, Yu, 87 37.1]
śvasanto viviśur bhūmiṃ rāvaṇapratikūlitāḥ | [Rām, Yu, 87 37.2]
nihatya rāghavasyāstraṃ rāvaṇaḥ krodhamūrchitaḥ | [Rām, Yu, 87 38.1]
āsuraṃ sumahāghoram anyad astraṃ samādade | [Rām, Yu, 87 38.2]
siṃhavyāghramukhāṃścānyān kaṅkakākamukhān api | [Rām, Yu, 87 39.1]
gṛdhraśyenamukhāṃścāpi sṛgālavadanāṃstathā | [Rām, Yu, 87 39.2]
īhāmṛgamukhāṃścānyān vyāditāsyān bhayāvahān | [Rām, Yu, 87 40.1]
pañcāsyāṃllelihānāṃśca sasarja niśitāñ śarān | [Rām, Yu, 87 40.2]
śarān kharamukhāṃścānyān varāhamukhasaṃsthitān | [Rām, Yu, 87 41.1]
śvānakukkuṭavaktrāṃśca makarāśīviṣānanān | [Rām, Yu, 87 41.2]
etāṃścānyāṃśca māyābhiḥ sasarja niśitāñ śarān | [Rām, Yu, 87 42.1]
rāmaṃ prati mahātejāḥ kruddhaḥ sarpa iva śvasan | [Rām, Yu, 87 42.2]
āsureṇa samāviṣṭaḥ so 'streṇa raghunandanaḥ | [Rām, Yu, 87 43.1]
sasarjāstraṃ mahotsāhaḥ pāvakaṃ pāvakopamaḥ | [Rām, Yu, 87 43.2]
agnidīptamukhān bāṇāṃstathā sūryamukhān api | [Rām, Yu, 87 44.1]
candrārdhacandravaktrāṃśca dhūmaketumukhān api | [Rām, Yu, 87 44.2]
grahanakṣatravarṇāṃśca maholkāmukhasaṃsthitān | [Rām, Yu, 87 45.1]
vidyujjihvopamāṃścānyān sasarja niśitāñ śarān | [Rām, Yu, 87 45.2]
te rāvaṇaśarā ghorā rāghavāstrasamāhatāḥ | [Rām, Yu, 87 46.1]
vilayaṃ jagmur ākāśe jagmuścaiva sahasraśaḥ | [Rām, Yu, 87 46.2]
tad astraṃ nihataṃ dṛṣṭvā rāmeṇākliṣṭakarmaṇā | [Rām, Yu, 87 47.1]
hṛṣṭā nedustataḥ sarve kapayaḥ kāmarūpiṇaḥ | [Rām, Yu, 87 47.2]
{Rām, Yu, 88}
tasmin pratihate 'stre tu rāvaṇo rākṣasādhipaḥ | [Rām, Yu, 88 1.1]
krodhaṃ ca dviguṇaṃ cakre krodhāccāstram anantaram | [Rām, Yu, 88 1.2]
mayena vihitaṃ raudram anyad astraṃ mahādyutiḥ | [Rām, Yu, 88 2.1]
utsraṣṭuṃ rāvaṇo ghoraṃ rāghavāya pracakrame | [Rām, Yu, 88 2.2]
tataḥ śūlāni niścerur gadāśca musalāni ca | [Rām, Yu, 88 3.1]
kārmukād dīpyamānāni vajrasārāṇi sarvaśaḥ | [Rām, Yu, 88 3.2]
kūṭamudgarapāśāśca dīptāścāśanayastathā | [Rām, Yu, 88 4.1]
niṣpetur vividhāstīkṣṇā vātā iva yugakṣaye | [Rām, Yu, 88 4.2]
tad astraṃ rāghavaḥ śrīmān uttamāstravidāṃ varaḥ | [Rām, Yu, 88 5.1]
jaghāna paramāstreṇa gāndharveṇa mahādyutiḥ | [Rām, Yu, 88 5.2]
tasmin pratihate 'stre tu rāghaveṇa mahātmanā | [Rām, Yu, 88 6.1]
rāvaṇaḥ krodhatāmrākṣaḥ sauram astram udīrayat | [Rām, Yu, 88 6.2]
tataścakrāṇi niṣpetur bhāsvarāṇi mahānti ca | [Rām, Yu, 88 7.1]
kārmukād bhīmavegasya daśagrīvasya dhīmataḥ | [Rām, Yu, 88 7.2]
tair āsīd gaganaṃ dīptaṃ saṃpatadbhir itastataḥ | [Rām, Yu, 88 8.1]
patadbhiśca diśo dīptaiścandrasūryagrahair iva | [Rām, Yu, 88 8.2]
tāni cicheda bāṇaughaiścakrāṇi tu sa rāghavaḥ | [Rām, Yu, 88 9.1]
āyudhāni vicitrāṇi rāvaṇasya camūmukhe | [Rām, Yu, 88 9.2]
tad astraṃ tu hataṃ dṛṣṭvā rāvaṇo rākṣasādhipaḥ | [Rām, Yu, 88 10.1]
vivyādha daśabhir bāṇai rāmaṃ sarveṣu marmasu | [Rām, Yu, 88 10.2]
sa viddho daśabhir bāṇair mahākārmukaniḥsṛtaiḥ | [Rām, Yu, 88 11.1]
rāvaṇena mahātejā na prākampata rāghavaḥ | [Rām, Yu, 88 11.2]
tato vivyādha gātreṣu sarveṣu samitiṃjayaḥ | [Rām, Yu, 88 12.1]
rāghavastu susaṃkruddho rāvaṇaṃ bahubhiḥ śaraiḥ | [Rām, Yu, 88 12.2]
etasminn antare kruddho rāghavasyānujo balī | [Rām, Yu, 88 13.1]
lakṣmaṇaḥ sāyakān sapta jagrāha paravīrahā | [Rām, Yu, 88 13.2]
taiḥ sāyakair mahāvegai rāvaṇasya mahādyutiḥ | [Rām, Yu, 88 14.1]
dhvajaṃ manuṣyaśīrṣaṃ tu tasya cicheda naikadhā | [Rām, Yu, 88 14.2]
sāratheścāpi bāṇena śiro jvalitakuṇḍalam | [Rām, Yu, 88 15.1]
jahāra lakṣmaṇaḥ śrīmānnairṛtasya mahābalaḥ | [Rām, Yu, 88 15.2]
tasya bāṇaiśca cicheda dhanur gajakaropamam | [Rām, Yu, 88 16.1]
lakṣmaṇo rākṣasendrasya pañcabhir niśitaiḥ śaraiḥ | [Rām, Yu, 88 16.2]
nīlameghanibhāṃścāsya sadaśvān parvatopamān | [Rām, Yu, 88 17.1]
jaghānāplutya gadayā rāvaṇasya vibhīṣaṇaḥ | [Rām, Yu, 88 17.2]
hatāśvād vegavān vegād avaplutya mahārathāt | [Rām, Yu, 88 18.1]
krodham āhārayat tīvraṃ bhrātaraṃ prati rāvaṇaḥ | [Rām, Yu, 88 18.2]
tataḥ śaktiṃ mahāśaktir dīptāṃ dīptāśanīm iva | [Rām, Yu, 88 19.1]
vibhīṣaṇāya cikṣepa rākṣasendraḥ pratāpavān | [Rām, Yu, 88 19.2]
aprāptām eva tāṃ bāṇaistribhiścicheda lakṣmaṇaḥ | [Rām, Yu, 88 20.1]
athodatiṣṭhat saṃnādo vānarāṇāṃ tadā raṇe | [Rām, Yu, 88 20.2]
sā papāta tridhā chinnā śaktiḥ kāñcanamālinī | [Rām, Yu, 88 21.1]
savisphuliṅgā jvalitā maholkeva divaścyutā | [Rām, Yu, 88 21.2]
tataḥ saṃbhāvitatarāṃ kālenāpi durāsadām | [Rām, Yu, 88 22.1]
jagrāha vipulāṃ śaktiṃ dīpyamānāṃ svatejasā | [Rām, Yu, 88 22.2]
sā veginā balavatā rāvaṇena durātmanā | [Rām, Yu, 88 23.1]
jajvāla sumahāghorā śakrāśanisamaprabhā | [Rām, Yu, 88 23.2]
etasminn antare vīro lakṣmaṇastaṃ vibhīṣaṇam | [Rām, Yu, 88 24.1]
prāṇasaṃśayam āpannaṃ tūrṇam evābhyapadyata | [Rām, Yu, 88 24.2]
taṃ vimokṣayituṃ vīraścāpam āyamya lakṣmaṇaḥ | [Rām, Yu, 88 25.1]
rāvaṇaṃ śaktihastaṃ taṃ śaravarṣair avākirat | [Rām, Yu, 88 25.2]
kīryamāṇaḥ śaraugheṇa visṛṣṭena mahātmanā | [Rām, Yu, 88 26.1]
na prahartuṃ manaścakre vimukhīkṛtavikramaḥ | [Rām, Yu, 88 26.2]
mokṣitaṃ bhrātaraṃ dṛṣṭvā lakṣmaṇena sa rāvaṇaḥ | [Rām, Yu, 88 27.1]
lakṣmaṇābhimukhastiṣṭhann idaṃ vacanam abravīt | [Rām, Yu, 88 27.2]
mokṣitaste balaślāghin yasmād evaṃ vibhīṣaṇaḥ | [Rām, Yu, 88 28.1]
vimucya rākṣasaṃ śaktistvayīyaṃ vinipātyate | [Rām, Yu, 88 28.2]
eṣā te hṛdayaṃ bhittvā śaktir lohitalakṣaṇā | [Rām, Yu, 88 29.1]
madbāhuparighotsṛṣṭā prāṇān ādāya yāsyati | [Rām, Yu, 88 29.2]
ityevam uktvā tāṃ śaktim aṣṭaghaṇṭāṃ mahāsvanām | [Rām, Yu, 88 30.1]
mayena māyāvihitām amoghāṃ śatrughātinīm | [Rām, Yu, 88 30.2]
lakṣmaṇāya samuddiśya jvalantīm iva tejasā | [Rām, Yu, 88 31.1]
rāvaṇaḥ paramakruddhaścikṣepa ca nanāda ca | [Rām, Yu, 88 31.2]
sā kṣiptā bhīmavegena śakrāśanisamasvanā | [Rām, Yu, 88 32.1]
śaktir abhyapatad vegāllakṣmaṇaṃ raṇamūrdhani | [Rām, Yu, 88 32.2]
tām anuvyāharacchaktim āpatantīṃ sa rāghavaḥ | [Rām, Yu, 88 33.1]
svastyastu lakṣmaṇāyeti moghā bhava hatodyamā | [Rām, Yu, 88 33.2]
nyapatat sā mahāvegā lakṣmaṇasya mahorasi | [Rām, Yu, 88 34.1]
jihvevoragarājasya dīpyamānā mahādyutiḥ | [Rām, Yu, 88 34.2]
tato rāvaṇavegena sudūram avagāḍhayā | [Rām, Yu, 88 35.1]
śaktyā nirbhinnahṛdayaḥ papāta bhuvi lakṣmaṇaḥ | [Rām, Yu, 88 35.2]
tadavasthaṃ samīpastho lakṣmaṇaṃ prekṣya rāghavaḥ | [Rām, Yu, 88 36.1]
bhrātṛsnehānmahātejā viṣaṇṇahṛdayo 'bhavat | [Rām, Yu, 88 36.2]
sa muhūrtam anudhyāya bāṣpavyākulalocanaḥ | [Rām, Yu, 88 37.1]
babhūva saṃrabdhataro yugānta iva pāvakaḥ | [Rām, Yu, 88 37.2]
na viṣādasya kālo 'yam iti saṃcintya rāghavaḥ | [Rām, Yu, 88 38.1]
cakre sutumulaṃ yuddhaṃ rāvaṇasya vadhe dhṛtaḥ | [Rām, Yu, 88 38.2]
sa dadarśa tato rāmaḥ śaktyā bhinnaṃ mahāhave | [Rām, Yu, 88 39.1]
lakṣmaṇaṃ rudhirādigdhaṃ sapannagam ivācalam | [Rām, Yu, 88 39.2]
tām api prahitāṃ śaktiṃ rāvaṇena balīyasā | [Rām, Yu, 88 40.1]
yatnataste hariśreṣṭhā na śekur avamarditum | [Rām, Yu, 88 40.2]
arditāścaiva bāṇaughaiḥ kṣiprahastena rakṣasā | [Rām, Yu, 88 40.3]
saumitriṃ sā vinirbhidya praviṣṭā dharaṇītalam | [Rām, Yu, 88 41.1]
tāṃ karābhyāṃ parāmṛśya rāmaḥ śaktiṃ bhayāvahām | [Rām, Yu, 88 41.2]
babhañja samare kruddho balavad vicakarṣa ca | [Rām, Yu, 88 41.3]
tasya niṣkarṣataḥ śaktiṃ rāvaṇena balīyasā | [Rām, Yu, 88 42.1]
śarāḥ sarveṣu gātreṣu pātitā marmabhedinaḥ | [Rām, Yu, 88 42.2]
acintayitvā tān bāṇān samāśliṣya ca lakṣmaṇam | [Rām, Yu, 88 43.1]
abravīcca hanūmantaṃ sugrīvaṃ caiva rāghavaḥ | [Rām, Yu, 88 43.2]
lakṣmaṇaṃ parivāryeha tiṣṭhadhvaṃ vānarottamāḥ | [Rām, Yu, 88 43.3]
parākramasya kālo 'yaṃ samprāpto me cirepsitaḥ | [Rām, Yu, 88 44.1]
pāpātmāyaṃ daśagrīvo vadhyatāṃ pāpaniścayaḥ | [Rām, Yu, 88 44.2]
kāṅkṣataḥ stokakasyeva gharmānte meghadarśanam | [Rām, Yu, 88 44.3]
asminmuhūrte nacirāt satyaṃ pratiśṛṇomi vaḥ | [Rām, Yu, 88 45.1]
arāvaṇam arāmaṃ vā jagad drakṣyatha vānarāḥ | [Rām, Yu, 88 45.2]
rājyanāśaṃ vane vāsaṃ daṇḍake paridhāvanam | [Rām, Yu, 88 46.1]
vaidehyāśca parāmarśaṃ rakṣobhiśca samāgamam | [Rām, Yu, 88 46.2]
prāptaṃ duḥkhaṃ mahad ghoraṃ kleśaṃ ca nirayopamam | [Rām, Yu, 88 47.1]
adya sarvam ahaṃ tyakṣye hatvā taṃ rāvaṇaṃ raṇe | [Rām, Yu, 88 47.2]
yadarthaṃ vānaraṃ sainyaṃ samānītam idaṃ mayā | [Rām, Yu, 88 48.1]
sugrīvaśca kṛto rājye nihatvā vālinaṃ raṇe | [Rām, Yu, 88 48.2]
yadarthaṃ sāgaraḥ krāntaḥ setur baddhaśca sāgare | [Rām, Yu, 88 49.1]
so 'yam adya raṇe pāpaścakṣurviṣayam āgataḥ | [Rām, Yu, 88 49.2]
cakṣurviṣayam āgamya nāyaṃ jīvitum arhati | [Rām, Yu, 88 50.1]
dṛṣṭiṃ dṛṣṭiviṣasyeva sarpasya mama rāvaṇaḥ | [Rām, Yu, 88 50.2]
svasthāḥ paśyata durdharṣā yuddhaṃ vānarapuṃgavāḥ | [Rām, Yu, 88 51.1]
āsīnāḥ parvatāgreṣu mamedaṃ rāvaṇasya ca | [Rām, Yu, 88 51.2]
adya rāmasya rāmatvaṃ paśyantu mama saṃyuge | [Rām, Yu, 88 52.1]
trayo lokāḥ sagandharvāḥ sadevāḥ sarṣicāraṇāḥ | [Rām, Yu, 88 52.2]
adya karma kariṣyāmi yallokāḥ sacarācarāḥ | [Rām, Yu, 88 53.1]
sadevāḥ kathayiṣyanti yāvad bhūmir dhariṣyati | [Rām, Yu, 88 53.2]
evam uktvā śitair bāṇaistaptakāñcanabhūṣaṇaiḥ | [Rām, Yu, 88 54.1]
ājaghāna daśagrīvaṃ raṇe rāmaḥ samāhitaḥ | [Rām, Yu, 88 54.2]
atha pradīptair nārācair musalaiścāpi rāvaṇaḥ | [Rām, Yu, 88 55.1]
abhyavarṣat tadā rāmaṃ dhārābhir iva toyadaḥ | [Rām, Yu, 88 55.2]
rāmarāvaṇamuktānām anyonyam abhinighnatām | [Rām, Yu, 88 56.1]
śarāṇāṃ ca śarāṇāṃ ca babhūva tumulaḥ svanaḥ | [Rām, Yu, 88 56.2]
te bhinnāśca vikīrṇāśca rāmarāvaṇayoḥ śarāḥ | [Rām, Yu, 88 57.1]
antarikṣāt pradīptāgrā nipetur dharaṇītale | [Rām, Yu, 88 57.2]
tayor jyātalanirghoṣo rāmarāvaṇayor mahān | [Rām, Yu, 88 58.1]
trāsanaḥ sarvabhūtānāṃ sa babhūvādbhutopamaḥ | [Rām, Yu, 88 58.2]
sa kīryamāṇaḥ śarajālavṛṣṭibhir mahātmanā dīptadhanuṣmatārditaḥ | [Rām, Yu, 88 59.1]
bhayāt pradudrāva sametya rāvaṇo yathānilenābhihato balāhakaḥ | [Rām, Yu, 88 59.2]
{Rām, Yu, 89}
sa dattvā tumulaṃ yuddhaṃ rāvaṇasya durātmanaḥ | [Rām, Yu, 89 1.1]
visṛjan eva bāṇaughān suṣeṇaṃ vākyam abravīt | [Rām, Yu, 89 1.2]
eṣa rāvaṇavegena lakṣmaṇaḥ patitaḥ kṣitau | [Rām, Yu, 89 2.1]
sarpavad veṣṭate vīro mama śokam udīrayan | [Rām, Yu, 89 2.2]
śoṇitārdram imaṃ vīraṃ prāṇair iṣṭataraṃ mama | [Rām, Yu, 89 3.1]
paśyato mama kā śaktir yoddhuṃ paryākulātmanaḥ | [Rām, Yu, 89 3.2]
ayaṃ sa samaraślāghī bhrātā me śubhalakṣaṇaḥ | [Rām, Yu, 89 4.1]
yadi pañcatvam āpannaḥ prāṇair me kiṃ sukhena vā | [Rām, Yu, 89 4.2]
lajjatīva hi me vīryaṃ bhraśyatīva karād dhanuḥ | [Rām, Yu, 89 5.1]
sāyakā vyavasīdanti dṛṣṭir bāṣpavaśaṃ gatā | [Rām, Yu, 89 5.2]
cintā me vardhate tīvrā mumūrṣā copajāyate | [Rām, Yu, 89 5.3]
bhrātaraṃ nihataṃ dṛṣṭvā rāvaṇena durātmanā | [Rām, Yu, 89 6.1]
paraṃ viṣādam āpanno vilalāpākulendriyaḥ | [Rām, Yu, 89 6.2]
na hi yuddhena me kāryaṃ naiva prāṇair na sītayā | [Rām, Yu, 89 7.1]
bhrātaraṃ nihataṃ dṛṣṭvā lakṣmaṇaṃ raṇapāṃsuṣu | [Rām, Yu, 89 7.2]
kiṃ me rājyena kiṃ prāṇair yuddhe kāryaṃ na vidyate | [Rām, Yu, 89 8.1]
yatrāyaṃ nihataḥ śete raṇamūrdhani lakṣmaṇaḥ | [Rām, Yu, 89 8.2]
rāmam āśvāsayan vīraḥ suṣeṇo vākyam abravīt | [Rām, Yu, 89 9.1]
na mṛto 'yaṃ mahābāhur lakṣmaṇo lakṣmivardhanaḥ | [Rām, Yu, 89 9.2]
na cāsya vikṛtaṃ vaktraṃ nāpi śyāmaṃ na niṣprabham | [Rām, Yu, 89 10.1]
suprabhaṃ ca prasannaṃ ca mukham asyābhilakṣyate | [Rām, Yu, 89 10.2]
padmaraktatalau hastau suprasanne ca locane | [Rām, Yu, 89 11.1]
evaṃ na vidyate rūpaṃ gatāsūnāṃ viśāṃ pate | [Rām, Yu, 89 11.2]
mā viṣādaṃ kṛtvā vīra saprāṇo 'yam ariṃdama | [Rām, Yu, 89 11.3]
ākhyāsyate prasuptasya srastagātrasya bhūtale | [Rām, Yu, 89 12.1]
socchvāsaṃ hṛdayaṃ vīra kampamānaṃ muhur muhuḥ | [Rām, Yu, 89 12.2]
evam uktvā tu vākyajñaḥ suṣeṇo rāghavaṃ vacaḥ | [Rām, Yu, 89 13.1]
samīpastham uvācedaṃ hanūmantam abhitvaran | [Rām, Yu, 89 13.2]
saumya śīghram ito gatvā śailam oṣadhiparvatam | [Rām, Yu, 89 14.1]
pūrvaṃ hi kathito yo 'sau vīra jāmbavatā śubhaḥ | [Rām, Yu, 89 14.2]
dakṣiṇe śikhare tasya jātām oṣadhim ānaya | [Rām, Yu, 89 15.1]
viśalyakaraṇī nāma viśalyakaraṇīṃ śubhām | [Rām, Yu, 89 15.2]
sauvarṇakaraṇīṃ cāpi tathā saṃjīvanīm api | [Rām, Yu, 89 16.1]
saṃdhānakaraṇīṃ cāpi gatvā śīghram ihānaya | [Rām, Yu, 89 16.2]
saṃjīvanārthaṃ vīrasya lakṣmaṇasya mahātmanaḥ | [Rām, Yu, 89 16.3]
ityevam ukto hanumān gatvā cauṣadhiparvatam | [Rām, Yu, 89 17.1]
cintām abhyagamacchrīmān ajānaṃs tā mahauṣadhīḥ | [Rām, Yu, 89 17.2]
tasya buddhiḥ samutpannā māruter amitaujasaḥ | [Rām, Yu, 89 18.1]
idam eva gamiṣyāmi gṛhītvā śikharaṃ gireḥ | [Rām, Yu, 89 18.2]
agṛhya yadi gacchāmi viśalyakaraṇīm aham | [Rām, Yu, 89 19.1]
kālātyayena doṣaḥ syād vaiklavyaṃ ca mahad bhavet | [Rām, Yu, 89 19.2]
iti saṃcintya hanumān gatvā kṣipraṃ mahābalaḥ | [Rām, Yu, 89 20.1]
utpapāta gṛhītvā tu hanūmāñśikharaṃ gireḥ | [Rām, Yu, 89 20.2]
oṣadhīr nāvagacchāmi tā ahaṃ haripuṃgava | [Rām, Yu, 89 21.1]
tad idaṃ śikharaṃ kṛtsnaṃ girestasyāhṛtaṃ mayā | [Rām, Yu, 89 21.2]
evaṃ kathayamānaṃ taṃ praśasya pavanātmajam | [Rām, Yu, 89 22.1]
suṣeṇo vānaraśreṣṭho jagrāhotpāṭya cauṣadhīḥ | [Rām, Yu, 89 22.2]
tataḥ saṃkṣodayitvā tām oṣadhiṃ vānarottamaḥ | [Rām, Yu, 89 23.1]
lakṣmaṇasya dadau nastaḥ suṣeṇaḥ sumahādyutiḥ | [Rām, Yu, 89 23.2]
saśalyaḥ sa samāghrāya lakṣmaṇaḥ paravīrahā | [Rām, Yu, 89 24.1]
viśalyo virujaḥ śīghram udatiṣṭhanmahītalāt | [Rām, Yu, 89 24.2]
samutthitaṃ te harayo bhūtalāt prekṣya lakṣmaṇam | [Rām, Yu, 89 25.1]
sādhu sādhviti suprītāḥ suṣeṇaṃ pratyapūjayan | [Rām, Yu, 89 25.2]
ehyehītyabravīd rāmo lakṣmaṇaṃ paravīrahā | [Rām, Yu, 89 26.1]
sasvaje snehagāḍhaṃ ca bāṣpaparyākulekṣaṇaḥ | [Rām, Yu, 89 26.2]
abravīcca pariṣvajya saumitriṃ rāghavastadā | [Rām, Yu, 89 27.1]
diṣṭyā tvāṃ vīra paśyāmi maraṇāt punar āgatam | [Rām, Yu, 89 27.2]
na hi me jīvitenārthaḥ sītayā ca jayena vā | [Rām, Yu, 89 28.1]
ko hi me jīvitenārthastvayi pañcatvam āgate | [Rām, Yu, 89 28.2]
ityevaṃ vadatastasya rāghavasya mahātmanaḥ | [Rām, Yu, 89 29.1]
khinnaḥ śithilayā vācā lakṣmaṇo vākyam abravīt | [Rām, Yu, 89 29.2]
tāṃ pratijñāṃ pratijñāya purā satyaparākrama | [Rām, Yu, 89 30.1]
laghuḥ kaścid ivāsattvo naivaṃ vaktum ihārhasi | [Rām, Yu, 89 30.2]
na pratijñāṃ hi kurvanti vitathāṃ sādhavo 'nagha | [Rām, Yu, 89 31.1]
lakṣaṇaṃ hi mahat tvasya pratijñāparipālanam | [Rām, Yu, 89 31.2]
nairāśyam upagantuṃ te tad alaṃ matkṛte 'nagha | [Rām, Yu, 89 32.1]
vadhena rāvaṇasyādya pratijñām anupālaya | [Rām, Yu, 89 32.2]
na jīvan yāsyate śatrustava bāṇapathaṃ gataḥ | [Rām, Yu, 89 33.1]
nardatastīkṣṇadaṃṣṭrasya siṃhasyeva mahāgajaḥ | [Rām, Yu, 89 33.2]
ahaṃ tu vadham icchāmi śīghram asya durātmanaḥ | [Rām, Yu, 89 34.1]
yāvad astaṃ na yātyeṣa kṛtakarmā divākaraḥ | [Rām, Yu, 89 34.2]
{Rām, Yu, 90}
lakṣmaṇena tu tadvākyam uktaṃ śrutvā sa rāghavaḥ | [Rām, Yu, 90 1.1]
rāvaṇāya śarān ghorān visasarja camūmukhe | [Rām, Yu, 90 1.2]
daśagrīvo rathasthastu rāmaṃ vajropamaiḥ śaraiḥ | [Rām, Yu, 90 2.1]
ājaghāna mahāghorair dhārābhir iva toyadaḥ | [Rām, Yu, 90 2.2]
dīptapāvakasaṃkāśaiḥ śaraiḥ kāñcanabhūṣaṇaiḥ | [Rām, Yu, 90 3.1]
nirbibheda raṇe rāmo daśagrīvaṃ samāhitaḥ | [Rām, Yu, 90 3.2]
bhūmisthitasya rāmasya rathasthasya ca rakṣasaḥ | [Rām, Yu, 90 4.1]
na samaṃ yuddham ityāhur devagandharvadānavāḥ | [Rām, Yu, 90 4.2]
tataḥ kāñcanacitrāṅgaḥ kiṃkiṇīśatabhūṣitaḥ | [Rām, Yu, 90 5.1]
taruṇādityasaṃkāśo vaidūryamayakūbaraḥ | [Rām, Yu, 90 5.2]
sadaśvaiḥ kāñcanāpīḍair yuktaḥ śvetaprakīrṇakaiḥ | [Rām, Yu, 90 6.1]
haribhiḥ sūryasaṃkāśair hemajālavibhūṣitaiḥ | [Rām, Yu, 90 6.2]
rukmaveṇudhvajaḥ śrīmān devarājaratho varaḥ | [Rām, Yu, 90 7.1]
abhyavartata kākutstham avatīrya triviṣṭapāt | [Rām, Yu, 90 7.2]
abravīcca tadā rāmaṃ sapratodo rathe sthitaḥ | [Rām, Yu, 90 8.1]
prāñjalir mātalir vākyaṃ sahasrākṣasya sārathiḥ | [Rām, Yu, 90 8.2]
sahasrākṣeṇa kākutstha ratho 'yaṃ vijayāya te | [Rām, Yu, 90 9.1]
dattastava mahāsattva śrīmāñ śatrunibarhaṇaḥ | [Rām, Yu, 90 9.2]
idam aindraṃ mahaccāpaṃ kavacaṃ cāgnisaṃnibham | [Rām, Yu, 90 10.1]
śarāścādityasaṃkāśāḥ śaktiśca vimalā śitāḥ | [Rām, Yu, 90 10.2]
āruhyemaṃ rathaṃ vīra rākṣasaṃ jahi rāvaṇam | [Rām, Yu, 90 11.1]
mayā sārathinā rāma mahendra iva dānavān | [Rām, Yu, 90 11.2]
ityuktaḥ sa parikramya rathaṃ tam abhivādya ca | [Rām, Yu, 90 12.1]
āruroha tadā rāmo lokāṃllakṣmyā virājayan | [Rām, Yu, 90 12.2]
tad babhūvādbhutaṃ yuddhaṃ dvairathaṃ lomaharṣaṇam | [Rām, Yu, 90 13.1]
rāmasya ca mahābāho rāvaṇasya ca rakṣasaḥ | [Rām, Yu, 90 13.2]
sa gāndharveṇa gāndharvaṃ daivaṃ daivena rāghavaḥ | [Rām, Yu, 90 14.1]
astraṃ rākṣasarājasya jaghāna paramāstravit | [Rām, Yu, 90 14.2]
astraṃ tu paramaṃ ghoraṃ rākṣasaṃ rākṣasādhipaḥ | [Rām, Yu, 90 15.1]
sasarja paramakruddhaḥ punar eva niśācaraḥ | [Rām, Yu, 90 15.2]
te rāvaṇadhanurmuktāḥ śarāḥ kāñcanabhūṣaṇāḥ | [Rām, Yu, 90 16.1]
abhyavartanta kākutsthaṃ sarpā bhūtvā mahāviṣāḥ | [Rām, Yu, 90 16.2]
te dīptavadanā dīptaṃ vamanto jvalanaṃ mukhaiḥ | [Rām, Yu, 90 17.1]
rāmam evābhyavartanta vyāditāsyā bhayānakāḥ | [Rām, Yu, 90 17.2]
tair vāsukisamasparśair dīptabhogair mahāviṣaiḥ | [Rām, Yu, 90 18.1]
diśaśca saṃtatāḥ sarvāḥ pradiśaśca samāvṛtāḥ | [Rām, Yu, 90 18.2]
tān dṛṣṭvā pannagān rāmaḥ samāpatata āhave | [Rām, Yu, 90 19.1]
astraṃ gārutmataṃ ghoraṃ prāduścakre bhayāvaham | [Rām, Yu, 90 19.2]
te rāghavadhanurmuktā rukmapuṅkhāḥ śikhiprabhāḥ | [Rām, Yu, 90 20.1]
suparṇāḥ kāñcanā bhūtvā viceruḥ sarpaśatravaḥ | [Rām, Yu, 90 20.2]
te tān sarvāñśarāñ jaghnuḥ sarparūpānmahājavān | [Rām, Yu, 90 21.1]
suparṇarūpā rāmasya viśikhāḥ kāmarūpiṇaḥ | [Rām, Yu, 90 21.2]
astre pratihate kruddho rāvaṇo rākṣasādhipaḥ | [Rām, Yu, 90 22.1]
abhyavarṣat tadā rāmaṃ ghorābhiḥ śaravṛṣṭibhiḥ | [Rām, Yu, 90 22.2]
tataḥ śarasahasreṇa rāmam akliṣṭakāriṇam | [Rām, Yu, 90 23.1]
ardayitvā śaraugheṇa mātaliṃ pratyavidhyata | [Rām, Yu, 90 23.2]
pātayitvā rathopasthe rathāt ketuṃ ca kāñcanam | [Rām, Yu, 90 24.1]
aindrān abhijaghānāśvāñ śarajālena rāvaṇaḥ | [Rām, Yu, 90 24.2]
viṣedur devagandharvā dānavāścāraṇaiḥ saha | [Rām, Yu, 90 25.1]
rāmam ārtaṃ tadā dṛṣṭvā siddhāśca paramarṣayaḥ | [Rām, Yu, 90 25.2]
vyathitā vānarendrāśca babhūvuḥ savibhīṣaṇāḥ | [Rām, Yu, 90 26.1]
rāmacandramasaṃ dṛṣṭvā grastaṃ rāvaṇarāhuṇā | [Rām, Yu, 90 26.2]
prājāpatyaṃ ca nakṣatraṃ rohiṇīṃ śaśinaḥ priyām | [Rām, Yu, 90 27.1]
samākramya budhastasthau prajānām aśubhāvahaḥ | [Rām, Yu, 90 27.2]
sadhūmaparivṛttormiḥ prajvalann iva sāgaraḥ | [Rām, Yu, 90 28.1]
utpapāta tadā kruddhaḥ spṛśann iva divākaram | [Rām, Yu, 90 28.2]
śastravarṇaḥ suparuṣo mandaraśmir divākaraḥ | [Rām, Yu, 90 29.1]
adṛśyata kabandhāṅgaḥ saṃsakto dhūmaketunā | [Rām, Yu, 90 29.2]
kosalānāṃ ca nakṣatraṃ vyaktam indrāgnidaivatam | [Rām, Yu, 90 30.1]
ākramyāṅgārakastasthau viśākhām api cāmbare | [Rām, Yu, 90 30.2]
daśāsyo viṃśatibhujaḥ pragṛhītaśarāsanaḥ | [Rām, Yu, 90 31.1]
adṛśyata daśagrīvo maināka iva parvataḥ | [Rām, Yu, 90 31.2]
nirasyamāno rāmastu daśagrīveṇa rakṣasā | [Rām, Yu, 90 32.1]
nāśakad abhisaṃdhātuṃ sāyakān raṇamūrdhani | [Rām, Yu, 90 32.2]
sa kṛtvā bhrukuṭīṃ kruddhaḥ kiṃcit saṃraktalocanaḥ | [Rām, Yu, 90 33.1]
jagāma sumahākrodhaṃ nirdahann iva cakṣuṣā | [Rām, Yu, 90 33.2]
{Rām, Yu, 91}
tasya kruddhasya vadanaṃ dṛṣṭvā rāmasya dhīmataḥ | [Rām, Yu, 91 1.1]
sarvabhūtāni vitreṣuḥ prākampata ca medinī | [Rām, Yu, 91 1.2]
siṃhaśārdūlavāñśailaḥ saṃcacālācaladrumaḥ | [Rām, Yu, 91 2.1]
babhūva cāpi kṣubhitaḥ samudraḥ saritāṃ patiḥ | [Rām, Yu, 91 2.2]
khagāśca kharanirghoṣā gagane paruṣasvanāḥ | [Rām, Yu, 91 3.1]
autpātikā vinardantaḥ samantāt paricakramuḥ | [Rām, Yu, 91 3.2]
rāmaṃ dṛṣṭvā susaṃkruddham utpātāṃśca sudāruṇān | [Rām, Yu, 91 4.1]
vitreṣuḥ sarvabhūtāni rāvaṇasyāviśad bhayam | [Rām, Yu, 91 4.2]
vimānasthāstadā devā gandharvāśca mahoragāḥ | [Rām, Yu, 91 5.1]
ṛṣidānavadaityāśca garutmantaśca khecarāḥ | [Rām, Yu, 91 5.2]
dadṛśuste tadā yuddhaṃ lokasaṃvartasaṃsthitam | [Rām, Yu, 91 6.1]
nānāpraharaṇair bhīmaiḥ śūrayoḥ samprayudhyatoḥ | [Rām, Yu, 91 6.2]
ūcuḥ surāsurāḥ sarve tadā vigraham āgatāḥ | [Rām, Yu, 91 7.1]
prekṣamāṇā mahāyuddhaṃ vākyaṃ bhaktyā prahṛṣṭavat | [Rām, Yu, 91 7.2]
daśagrīvaṃ jayetyāhur asurāḥ samavasthitāḥ | [Rām, Yu, 91 8.1]
devā rāmam athocuste tvaṃ jayeti punaḥ punaḥ | [Rām, Yu, 91 8.2]
etasminn antare krodhād rāghavasya sa rāvaṇaḥ | [Rām, Yu, 91 9.1]
prahartukāmo duṣṭātmā spṛśan praharaṇaṃ mahat | [Rām, Yu, 91 9.2]
vajrasāraṃ mahānādaṃ sarvaśatrunibarhaṇam | [Rām, Yu, 91 10.1]
śailaśṛṅganibhaiḥ kūṭaiścitaṃ dṛṣṭibhayāvaham | [Rām, Yu, 91 10.2]
sadhūmam iva tīkṣṇāgraṃ yugāntāgnicayopamam | [Rām, Yu, 91 11.1]
atiraudram anāsādyaṃ kālenāpi durāsadam | [Rām, Yu, 91 11.2]
trāsanaṃ sarvabhūtānāṃ dāraṇaṃ bhedanaṃ tathā | [Rām, Yu, 91 12.1]
pradīpta iva roṣeṇa śūlaṃ jagrāha rāvaṇaḥ | [Rām, Yu, 91 12.2]
tacchūlaṃ paramakruddho madhye jagrāha vīryavān | [Rām, Yu, 91 13.1]
anekaiḥ samare śūrai rākṣasaiḥ parivāritaḥ | [Rām, Yu, 91 13.2]
samudyamya mahākāyo nanāda yudhi bhairavam | [Rām, Yu, 91 14.1]
saṃraktanayano roṣāt svasainyam abhiharṣayan | [Rām, Yu, 91 14.2]
pṛthivīṃ cāntarikṣaṃ ca diśaśca pradiśastathā | [Rām, Yu, 91 15.1]
prākampayat tadā śabdo rākṣasendrasya dāruṇaḥ | [Rām, Yu, 91 15.2]
atinādasya nādena tena tasya durātmanaḥ | [Rām, Yu, 91 16.1]
sarvabhūtāni vitreṣuḥ sāgaraśca pracukṣubhe | [Rām, Yu, 91 16.2]
sa gṛhītvā mahāvīryaḥ śūlaṃ tad rāvaṇo mahat | [Rām, Yu, 91 17.1]
vinadya sumahānādaṃ rāmaṃ paruṣam abravīt | [Rām, Yu, 91 17.2]
śūlo 'yaṃ vajrasāraste rāma roṣānmayodyataḥ | [Rām, Yu, 91 18.1]
tava bhrātṛsahāyasya sadyaḥ prāṇān hariṣyati | [Rām, Yu, 91 18.2]
rakṣasām adya śūrāṇāṃ nihatānāṃ camūmukhe | [Rām, Yu, 91 19.1]
tvāṃ nihatya raṇaślāghin karomi tarasā samam | [Rām, Yu, 91 19.2]
tiṣṭhedānīṃ nihanmi tvām eṣa śūlena rāghava | [Rām, Yu, 91 20.1]
evam uktvā sa cikṣepa tacchūlaṃ rākṣasādhipaḥ | [Rām, Yu, 91 20.2]
āpatantaṃ śaraugheṇa vārayāmāsa rāghavaḥ | [Rām, Yu, 91 21.1]
utpatantaṃ yugāntāgniṃ jalaughair iva vāsavaḥ | [Rām, Yu, 91 21.2]
nirdadāha sa tān bāṇān rāmakārmukaniḥsṛtān | [Rām, Yu, 91 22.1]
rāvaṇasya mahāśūlaḥ pataṃgān iva pāvakaḥ | [Rām, Yu, 91 22.2]
tān dṛṣṭvā bhasmasādbhūtāñśūlasaṃsparśacūrṇitān | [Rām, Yu, 91 23.1]
sāyakān antarikṣasthān rāghavaḥ krodham āharat | [Rām, Yu, 91 23.2]
sa tāṃ mātalinānītāṃ śaktiṃ vāsavanirmitām | [Rām, Yu, 91 24.1]
jagrāha paramakruddho rāghavo raghunandanaḥ | [Rām, Yu, 91 24.2]
sā tolitā balavatā śaktir ghaṇṭākṛtasvanā | [Rām, Yu, 91 25.1]
nabhaḥ prajvālayāmāsa yugāntolkena saprabhā | [Rām, Yu, 91 25.2]
sā kṣiptā rākṣasendrasya tasmiñ śūle papāta ha | [Rām, Yu, 91 26.1]
bhinnaḥ śaktyā mahāñśūlo nipapāta gatadyutiḥ | [Rām, Yu, 91 26.2]
nirbibheda tato bāṇair hayān asya mahājavān | [Rām, Yu, 91 27.1]
rāmastīkṣṇair mahāvegair vajrakalpaiḥ śitaiḥ śaraiḥ | [Rām, Yu, 91 27.2]
nirbibhedorasi tadā rāvaṇaṃ niśitaiḥ śaraiḥ | [Rām, Yu, 91 28.1]
rāghavaḥ paramāyatto lalāṭe patribhistribhiḥ | [Rām, Yu, 91 28.2]
sa śarair bhinnasarvāṅgo gātraprasrutaśoṇitaḥ | [Rām, Yu, 91 29.1]
rākṣasendraḥ samūhasthaḥ phullāśoka ivābabhau | [Rām, Yu, 91 29.2]
sa rāmabāṇair atividdhagātro niśācarendraḥ kṣatajārdragātraḥ | [Rām, Yu, 91 30.1]
jagāma khedaṃ ca samājamadhye krodhaṃ ca cakre subhṛśaṃ tadānīm | [Rām, Yu, 91 30.2]
{Rām, Yu, 92}
sa tu tena tadā krodhāt kākutsthenārdito raṇe | [Rām, Yu, 92 1.1]
rāvaṇaḥ samaraślāghī mahākrodham upāgamat | [Rām, Yu, 92 1.2]
sa dīptanayano roṣāccāpam āyamya vīryavān | [Rām, Yu, 92 2.1]
abhyardayat susaṃkruddho rāghavaṃ paramāhave | [Rām, Yu, 92 2.2]
bāṇadhārāsahasraistu sa toyada ivāmbarāt | [Rām, Yu, 92 3.1]
rāghavaṃ rāvaṇo bāṇaistaṭākam iva pūrayat | [Rām, Yu, 92 3.2]
pūritaḥ śarajālena dhanurmuktena saṃyuge | [Rām, Yu, 92 4.1]
mahāgirir ivākampyaḥ kākutstho na prakampate | [Rām, Yu, 92 4.2]
sa śaraiḥ śarajālāni vārayan samare sthitaḥ | [Rām, Yu, 92 5.1]
gabhastīn iva sūryasya pratijagrāha vīryavān | [Rām, Yu, 92 5.2]
tataḥ śarasahasrāṇi kṣiprahasto niśācaraḥ | [Rām, Yu, 92 6.1]
nijaghānorasi kruddho rāghavasya mahātmanaḥ | [Rām, Yu, 92 6.2]
sa śoṇitasamādigdhaḥ samare lakṣmaṇāgrajaḥ | [Rām, Yu, 92 7.1]
dṛṣṭaḥ phulla ivāraṇye sumahān kiṃśukadrumaḥ | [Rām, Yu, 92 7.2]
śarābhighātasaṃrabdhaḥ so 'pi jagrāha sāyakān | [Rām, Yu, 92 8.1]
kākutsthaḥ sumahātejā yugāntādityavarcasaḥ | [Rām, Yu, 92 8.2]
tato 'nyonyaṃ susaṃrabdhāvubhau tau rāmarāvaṇau | [Rām, Yu, 92 9.1]
śarāndhakāre samare nopālakṣayatāṃ tadā | [Rām, Yu, 92 9.2]
tataḥ krodhasamāviṣṭo rāmo daśarathātmajaḥ | [Rām, Yu, 92 10.1]
uvāca rāvaṇaṃ vīraḥ prahasya paruṣaṃ vacaḥ | [Rām, Yu, 92 10.2]
mama bhāryā janasthānād ajñānād rākṣasādhama | [Rām, Yu, 92 11.1]
hṛtā te vivaśā yasmāt tasmāt tvaṃ nāsi vīryavān | [Rām, Yu, 92 11.2]
mayā virahitāṃ dīnāṃ vartamānāṃ mahāvane | [Rām, Yu, 92 12.1]
vaidehīṃ prasabhaṃ hṛtvā śūro 'ham iti manyase | [Rām, Yu, 92 12.2]
strīṣu śūra vināthāsu paradārābhimarśaka | [Rām, Yu, 92 13.1]
kṛtvā kāpuruṣaṃ karma śūro 'ham iti manyase | [Rām, Yu, 92 13.2]
bhinnamaryāda nirlajja cāritreṣvanavasthita | [Rām, Yu, 92 14.1]
darpānmṛtyum upādāya śūro 'ham iti manyase | [Rām, Yu, 92 14.2]
śūreṇa dhanadabhrātrā balaiḥ samuditena ca | [Rām, Yu, 92 15.1]
ślāghanīyaṃ yaśasyaṃ ca kṛtaṃ karma mahat tvayā | [Rām, Yu, 92 15.2]
utsekenābhipannasya garhitasyāhitasya ca | [Rām, Yu, 92 16.1]
karmaṇaḥ prāpnuhīdānīṃ tasyādya sumahat phalam | [Rām, Yu, 92 16.2]
śūro 'ham iti cātmānam avagacchasi durmate | [Rām, Yu, 92 17.1]
naiva lajjāsti te sītāṃ coravad vyapakarṣataḥ | [Rām, Yu, 92 17.2]
yadi matsaṃnidhau sītā dharṣitā syāt tvayā balāt | [Rām, Yu, 92 18.1]
bhrātaraṃ tu kharaṃ paśyestadā matsāyakair hataḥ | [Rām, Yu, 92 18.2]
diṣṭyāsi mama duṣṭātmaṃścakṣurviṣayam āgataḥ | [Rām, Yu, 92 19.1]
adya tvāṃ sāyakaistīkṣṇair nayāmi yamasādanam | [Rām, Yu, 92 19.2]
adya te maccharaiśchinnaṃ śiro jvalitakuṇḍalam | [Rām, Yu, 92 20.1]
kravyādā vyapakarṣantu vikīrṇaṃ raṇapāṃsuṣu | [Rām, Yu, 92 20.2]
nipatyorasi gṛdhrāste kṣitau kṣiptasya rāvaṇa | [Rām, Yu, 92 21.1]
pibantu rudhiraṃ tarṣād bāṇaśalyāntarotthitam | [Rām, Yu, 92 21.2]
adya madbāṇabhinnasya gatāsoḥ patitasya te | [Rām, Yu, 92 22.1]
karṣantvantrāṇi patagā garutmanta ivoragān | [Rām, Yu, 92 22.2]
ityevaṃ sa vadan vīro rāmaḥ śatrunibarhaṇaḥ | [Rām, Yu, 92 23.1]
rākṣasendraṃ samīpasthaṃ śaravarṣair avākirat | [Rām, Yu, 92 23.2]
babhūva dviguṇaṃ vīryaṃ balaṃ harṣaśca saṃyuge | [Rām, Yu, 92 24.1]
rāmasyāstrabalaṃ caiva śatror nidhanakāṅkṣiṇaḥ | [Rām, Yu, 92 24.2]
prādurbabhūvur astrāṇi sarvāṇi viditātmanaḥ | [Rām, Yu, 92 25.1]
praharṣācca mahātejāḥ śīghrahastataro 'bhavat | [Rām, Yu, 92 25.2]
śubhānyetāni cihnāni vijñāyātmagatāni saḥ | [Rām, Yu, 92 26.1]
bhūya evārdayad rāmo rāvaṇaṃ rākṣasāntakṛt | [Rām, Yu, 92 26.2]
harīṇāṃ cāśmanikaraiḥ śaravarṣaiśca rāghavāt | [Rām, Yu, 92 27.1]
hanyamāno daśagrīvo vighūrṇahṛdayo 'bhavat | [Rām, Yu, 92 27.2]
yadā ca śastraṃ nārebhe na vyakarṣaccharāsanam | [Rām, Yu, 92 28.1]
nāsya pratyakarod vīryaṃ viklavenāntarātmanā | [Rām, Yu, 92 28.2]
kṣiptāścāpi śarāstena śastrāṇi vividhāni ca | [Rām, Yu, 92 29.1]
na raṇārthāya vartante mṛtyukāle 'bhivartataḥ | [Rām, Yu, 92 29.2]
sūtastu rathanetāsya tadavasthaṃ nirīkṣya tam | [Rām, Yu, 92 30.1]
śanair yuddhād asaṃbhrānto rathaṃ tasyāpavāhayat | [Rām, Yu, 92 30.2]
{Rām, Yu, 93}
sa tu mohāt susaṃkruddhaḥ kṛtāntabalacoditaḥ | [Rām, Yu, 93 1.1]
krodhasaṃraktanayano rāvaṇaḥ sūtam abravīt | [Rām, Yu, 93 1.2]
hīnavīryam ivāśaktaṃ pauruṣeṇa vivarjitam | [Rām, Yu, 93 2.1]
bhīruṃ laghum ivāsattvaṃ vihīnam iva tejasā | [Rām, Yu, 93 2.2]
vimuktam iva māyābhir astrair iva bahiṣkṛtam | [Rām, Yu, 93 3.1]
mām avajñāya durbuddhe svayā buddhyā viceṣṭase | [Rām, Yu, 93 3.2]
kimarthaṃ mām avajñāya macchandam anavekṣya ca | [Rām, Yu, 93 4.1]
tvayā śatrusamakṣaṃ me ratho 'yam apavāhitaḥ | [Rām, Yu, 93 4.2]
tvayādya hi mamānārya cirakālasamārjitam | [Rām, Yu, 93 5.1]
yaśo vīryaṃ ca tejaśca pratyayaśca vināśitaḥ | [Rām, Yu, 93 5.2]
śatroḥ prakhyātavīryasya rañjanīyasya vikramaiḥ | [Rām, Yu, 93 6.1]
paśyato yuddhalubdho 'haṃ kṛtaḥ kāpuruṣastvayā | [Rām, Yu, 93 6.2]
yastvaṃ ratham imaṃ mohānna codvahasi durmate | [Rām, Yu, 93 7.1]
satyo 'yaṃ pratitarko me pareṇa tvam upaskṛtaḥ | [Rām, Yu, 93 7.2]
na hīdaṃ vidyate karma suhṛdo hitakāṅkṣiṇaḥ | [Rām, Yu, 93 8.1]
ripūṇāṃ sadṛśaṃ caitanna tvayaitat svanuṣṭhitam | [Rām, Yu, 93 8.2]
nivartaya rathaṃ śīghraṃ yāvannāpaiti me ripuḥ | [Rām, Yu, 93 9.1]
yadi vāpyuṣito 'si tvaṃ smaryante yadi vā guṇāḥ | [Rām, Yu, 93 9.2]
evaṃ paruṣam uktastu hitabuddhir abuddhinā | [Rām, Yu, 93 10.1]
abravīd rāvaṇaṃ sūto hitaṃ sānunayaṃ vacaḥ | [Rām, Yu, 93 10.2]
na bhīto 'smi na mūḍho 'smi nopajapto 'smi śatrubhiḥ | [Rām, Yu, 93 11.1]
na pramatto na niḥsneho vismṛtā na ca satkriyā | [Rām, Yu, 93 11.2]
mayā tu hitakāmena yaśaśca parirakṣatā | [Rām, Yu, 93 12.1]
snehapraskannamanasā priyam ityapriyaṃ kṛtam | [Rām, Yu, 93 12.2]
nāsminn arthe mahārāja tvaṃ māṃ priyahite ratam | [Rām, Yu, 93 13.1]
kaścillaghur ivānāryo doṣato gantum arhasi | [Rām, Yu, 93 13.2]
śrūyatām abhidhāsyāmi yannimittaṃ mayā rathaḥ | [Rām, Yu, 93 14.1]
nadīvega ivāmbhobhiḥ saṃyuge vinivartitaḥ | [Rām, Yu, 93 14.2]
śramaṃ tavāvagacchāmi mahatā raṇakarmaṇā | [Rām, Yu, 93 15.1]
na hi te vīra saumukhyaṃ praharṣaṃ vopadhāraye | [Rām, Yu, 93 15.2]
rathodvahanakhinnāśca ta ime rathavājinaḥ | [Rām, Yu, 93 16.1]
dīnā gharmapariśrāntā gāvo varṣahatā iva | [Rām, Yu, 93 16.2]
nimittāni ca bhūyiṣṭhaṃ yāni prādurbhavanti naḥ | [Rām, Yu, 93 17.1]
teṣu teṣvabhipanneṣu lakṣayāmyapradakṣiṇam | [Rām, Yu, 93 17.2]
deśakālau ca vijñeyau lakṣmaṇānīṅgitāni ca | [Rām, Yu, 93 18.1]
dainyaṃ harṣaśca khedaśca rathinaśca balābalam | [Rām, Yu, 93 18.2]
sthalanimnāni bhūmeśca samāni viṣamāṇi ca | [Rām, Yu, 93 19.1]
yuddhakālaśca vijñeyaḥ parasyāntaradarśanam | [Rām, Yu, 93 19.2]
upayānāpayāne ca sthānaṃ pratyapasarpaṇam | [Rām, Yu, 93 20.1]
sarvam etad rathasthena jñeyaṃ rathakuṭumbinā | [Rām, Yu, 93 20.2]
tava viśrāmahetostu tathaiṣāṃ rathavājinām | [Rām, Yu, 93 21.1]
raudraṃ varjayatā khedaṃ kṣamaṃ kṛtam idaṃ mayā | [Rām, Yu, 93 21.2]
na mayā svecchayā vīra ratho 'yam apavāhitaḥ | [Rām, Yu, 93 22.1]
bhartṛsnehaparītena mayedaṃ yatkṛtaṃ vibho | [Rām, Yu, 93 22.2]
ājñāpaya yathātattvaṃ vakṣyasyariniṣūdana | [Rām, Yu, 93 23.1]
tat kariṣyāmyahaṃ vīra gatānṛṇyena cetasā | [Rām, Yu, 93 23.2]
saṃtuṣṭastena vākyena rāvaṇastasya sāratheḥ | [Rām, Yu, 93 24.1]
praśasyainaṃ bahuvidhaṃ yuddhalubdho 'bravīd idam | [Rām, Yu, 93 24.2]
rathaṃ śīghram imaṃ sūta rāghavābhimukhaṃ kuru | [Rām, Yu, 93 25.1]
nāhatvā samare śatrūnnivartiṣyati rāvaṇaḥ | [Rām, Yu, 93 25.2]
evam uktvā tatastuṣṭo rāvaṇo rākṣaseśvaraḥ | [Rām, Yu, 93 26.1]
dadau tasya śubhaṃ hyekaṃ hastābharaṇam uttamam | [Rām, Yu, 93 26.2]
tato drutaṃ rāvaṇavākyacoditaḥ pracodayāmāsa hayān sa sārathiḥ | [Rām, Yu, 93 27.1]
sa rākṣasendrasya tato mahārathaḥ kṣaṇena rāmasya raṇāgrato 'bhavat | [Rām, Yu, 93 27.2]
{Rām, Yu, 94}
tam āpatantaṃ sahasā svanavantaṃ mahādhvajam | [Rām, Yu, 94 1.1]
rathaṃ rākṣasarājasya nararājo dadarśa ha | [Rām, Yu, 94 1.2]
kṛṣṇavājisamāyuktaṃ yuktaṃ raudreṇa varcasā | [Rām, Yu, 94 2.1]
taḍitpatākāgahanaṃ darśitendrāyudhāyudham | [Rām, Yu, 94 2.2]
śaradhārā vimuñcantaṃ dhārāsāram ivāmbudam | [Rām, Yu, 94 2.3]
taṃ dṛṣṭvā meghasaṃkāśam āpatantaṃ rathaṃ ripoḥ | [Rām, Yu, 94 3.1]
girer vajrābhimṛṣṭasya dīryataḥ sadṛśasvanam | [Rām, Yu, 94 3.2]
uvāca mātaliṃ rāmaḥ sahasrākṣasya sārathim | [Rām, Yu, 94 3.3]
mātale paśya saṃrabdham āpatantaṃ rathaṃ ripoḥ | [Rām, Yu, 94 4.1]
yathāpasavyaṃ patatā vegena mahatā punaḥ | [Rām, Yu, 94 4.2]
samare hantum ātmānaṃ tathānena kṛtā matiḥ | [Rām, Yu, 94 4.3]
tad apramādam ātiṣṭha pratyudgaccha rathaṃ ripoḥ | [Rām, Yu, 94 5.1]
vidhvaṃsayitum icchāmi vāyur megham ivotthitam | [Rām, Yu, 94 5.2]
aviklavam asaṃbhrāntam avyagrahṛdayekṣaṇam | [Rām, Yu, 94 6.1]
raśmisaṃcāraniyataṃ pracodaya rathaṃ drutam | [Rām, Yu, 94 6.2]
kāmaṃ na tvaṃ samādheyaḥ puraṃdararathocitaḥ | [Rām, Yu, 94 7.1]
yuyutsur aham ekāgraḥ smāraye tvāṃ na śikṣaye | [Rām, Yu, 94 7.2]
parituṣṭaḥ sa rāmasya tena vākyena mātaliḥ | [Rām, Yu, 94 8.1]
pracodayāmāsa rathaṃ surasārathisattamaḥ | [Rām, Yu, 94 8.2]
apasavyaṃ tataḥ kurvan rāvaṇasya mahāratham | [Rām, Yu, 94 9.1]
cakrotkṣiptena rajasā rāvaṇaṃ vyavadhūnayat | [Rām, Yu, 94 9.2]
tataḥ kruddho daśagrīvastāmravisphāritekṣaṇaḥ | [Rām, Yu, 94 10.1]
rathapratimukhaṃ rāmaṃ sāyakair avadhūnayat | [Rām, Yu, 94 10.2]
dharṣaṇāmarṣito rāmo dhairyaṃ roṣeṇa laṅghayan | [Rām, Yu, 94 11.1]
jagrāha sumahāvegam aindraṃ yudhi śarāsanam | [Rām, Yu, 94 11.2]
śarāṃśca sumahātejāḥ sūryaraśmisamaprabhān | [Rām, Yu, 94 11.3]
tad upoḍhaṃ mahad yuddham anyonyavadhakāṅkṣiṇoḥ | [Rām, Yu, 94 12.1]
parasparābhimukhayor dṛptayor iva siṃhayoḥ | [Rām, Yu, 94 12.2]
tato devāḥ sagandharvāḥ siddhāśca paramarṣayaḥ | [Rām, Yu, 94 13.1]
samīyur dvairathaṃ draṣṭuṃ rāvaṇakṣayakāṅkṣiṇaḥ | [Rām, Yu, 94 13.2]
samutpetur athotpātā dāruṇā lomaharṣaṇāḥ | [Rām, Yu, 94 14.1]
rāvaṇasya vināśāya rāghavasya jayāya ca | [Rām, Yu, 94 14.2]
vavarṣa rudhiraṃ devo rāvaṇasya rathopari | [Rām, Yu, 94 15.1]
vātā maṇḍalinastīvrā apasavyaṃ pracakramuḥ | [Rām, Yu, 94 15.2]
mahad gṛdhrakulaṃ cāsya bhramamāṇaṃ nabhastale | [Rām, Yu, 94 16.1]
yena yena ratho yāti tena tena pradhāvati | [Rām, Yu, 94 16.2]
saṃdhyayā cāvṛtā laṅkā japāpuṣpanikāśayā | [Rām, Yu, 94 17.1]
dṛśyate saṃpradīpteva divase 'pi vasuṃdharā | [Rām, Yu, 94 17.2]
sanirghātā maholkāśca sampracerur mahāsvanāḥ | [Rām, Yu, 94 18.1]
viṣādayantyo rakṣāṃsi rāvaṇasya tadāhitāḥ | [Rām, Yu, 94 18.2]
rāvaṇaśca yatastatra pracacāla vasuṃdharā | [Rām, Yu, 94 19.1]
rakṣasāṃ ca praharatāṃ gṛhītā iva bāhavaḥ | [Rām, Yu, 94 19.2]
tāmrāḥ pītāḥ sitāḥ śvetāḥ patitāḥ sūryaraśmayaḥ | [Rām, Yu, 94 20.1]
dṛśyante rāvaṇasyāṅge parvatasyeva dhātavaḥ | [Rām, Yu, 94 20.2]
gṛdhrair anugatāścāsya vamantyo jvalanaṃ mukhaiḥ | [Rām, Yu, 94 21.1]
praṇedur mukham īkṣantyaḥ saṃrabdham aśivaṃ śivāḥ | [Rām, Yu, 94 21.2]
pratikūlaṃ vavau vāyū raṇe pāṃsūn samutkiran | [Rām, Yu, 94 22.1]
tasya rākṣasarājasya kurvan dṛṣṭivilopanam | [Rām, Yu, 94 22.2]
nipetur indrāśanayaḥ sainye cāsya samantataḥ | [Rām, Yu, 94 23.1]
durviṣahyasvanā ghorā vinā jaladharasvanam | [Rām, Yu, 94 23.2]
diśaśca pradiśaḥ sarvā babhūvustimirāvṛtāḥ | [Rām, Yu, 94 24.1]
pāṃsuvarṣeṇa mahatā durdarśaṃ ca nabho 'bhavat | [Rām, Yu, 94 24.2]
kurvantyaḥ kalahaṃ ghoraṃ sārikāstadrathaṃ prati | [Rām, Yu, 94 25.1]
nipetuḥ śataśastatra dāruṇā dāruṇasvanāḥ | [Rām, Yu, 94 25.2]
jaghanebhyaḥ sphuliṅgāṃśca netrebhyo 'śrūṇi saṃtatam | [Rām, Yu, 94 26.1]
mumucustasya turagāstulyam agniṃ ca vāri ca | [Rām, Yu, 94 26.2]
evaṃprakārā bahavaḥ samutpātā bhayāvahāḥ | [Rām, Yu, 94 27.1]
rāvaṇasya vināśāya dāruṇāḥ samprajajñire | [Rām, Yu, 94 27.2]
rāmasyāpi nimittāni saumyāni ca śivāni ca | [Rām, Yu, 94 28.1]
babhūvur jayaśaṃsīni prādurbhūtāni sarvaśaḥ | [Rām, Yu, 94 28.2]
tato nirīkṣyātmagatāni rāghavo raṇe nimittāni nimittakovidaḥ | [Rām, Yu, 94 29.1]
jagāma harṣaṃ ca parāṃ ca nirvṛtiṃ cakāra yuddhe 'bhyadhikaṃ ca vikramam | [Rām, Yu, 94 29.2]
{Rām, Yu, 95}
tataḥ pravṛttaṃ sukrūraṃ rāmarāvaṇayostadā | [Rām, Yu, 95 1.1]
sumahad dvairathaṃ yuddhaṃ sarvalokabhayāvaham | [Rām, Yu, 95 1.2]
tato rākṣasasainyaṃ ca harīṇāṃ ca mahad balam | [Rām, Yu, 95 2.1]
pragṛhītapraharaṇaṃ niśceṣṭaṃ samatiṣṭhata | [Rām, Yu, 95 2.2]
samprayuddhau tato dṛṣṭvā balavannararākṣasau | [Rām, Yu, 95 3.1]
vyākṣiptahṛdayāḥ sarve paraṃ vismayam āgatāḥ | [Rām, Yu, 95 3.2]
nānāpraharaṇair vyagrair bhujair vismitabuddhayaḥ | [Rām, Yu, 95 4.1]
tasthuḥ prekṣya ca saṃgrāmaṃ nābhijaghnuḥ parasparam | [Rām, Yu, 95 4.2]
rakṣasāṃ rāvaṇaṃ cāpi vānarāṇāṃ ca rāghavam | [Rām, Yu, 95 5.1]
paśyatāṃ vismitākṣāṇāṃ sainyaṃ citram ivābabhau | [Rām, Yu, 95 5.2]
tau tu tatra nimittāni dṛṣṭvā rāghavarāvaṇau | [Rām, Yu, 95 6.1]
kṛtabuddhī sthirāmarṣau yuyudhāte abhītavat | [Rām, Yu, 95 6.2]
jetavyam iti kākutstho martavyam iti rāvaṇaḥ | [Rām, Yu, 95 7.1]
dhṛtau svavīryasarvasvaṃ yuddhe 'darśayatāṃ tadā | [Rām, Yu, 95 7.2]
tataḥ krodhād daśagrīvaḥ śarān saṃdhāya vīryavān | [Rām, Yu, 95 8.1]
mumoca dhvajam uddiśya rāghavasya rathe sthitam | [Rām, Yu, 95 8.2]
te śarāstam anāsādya puraṃdararathadhvajam | [Rām, Yu, 95 9.1]
raktaśaktiṃ parāmṛśya nipetur dharaṇītale | [Rām, Yu, 95 9.2]
tato rāmo 'bhisaṃkruddhaścāpam āyamya vīryavān | [Rām, Yu, 95 10.1]
kṛtapratikṛtaṃ kartuṃ manasā sampracakrame | [Rām, Yu, 95 10.2]
rāvaṇadhvajam uddiśya mumoca niśitaṃ śaram | [Rām, Yu, 95 11.1]
mahāsarpam ivāsahyaṃ jvalantaṃ svena tejasā | [Rām, Yu, 95 11.2]
jagāma sa mahīṃ bhittvā daśagrīvadhvajaṃ śaraḥ | [Rām, Yu, 95 12.1]
sa nikṛtto 'patad bhūmau rāvaṇasya rathadhvajaḥ | [Rām, Yu, 95 12.2]
dhvajasyonmathanaṃ dṛṣṭvā rāvaṇaḥ sumahābalaḥ | [Rām, Yu, 95 13.1]
krodhajenāgninā saṃkhye pradīpta iva cābhavat | [Rām, Yu, 95 13.2]
sa roṣavaśam āpannaḥ śaravarṣaṃ mahad vaman | [Rām, Yu, 95 14.1]
rāmasya turagān divyāñ śarair vivyādha rāvaṇaḥ | [Rām, Yu, 95 14.2]
te viddhā harayastasya nāskhalannāpi babhramuḥ | [Rām, Yu, 95 15.1]
babhūvuḥ svasthahṛdayāḥ padmanālair ivāhatāḥ | [Rām, Yu, 95 15.2]
teṣām asaṃbhramaṃ dṛṣṭvā vājināṃ rāvaṇastadā | [Rām, Yu, 95 16.1]
bhūya eva susaṃkruddhaḥ śaravarṣaṃ mumoca ha | [Rām, Yu, 95 16.2]
gadāśca parighāṃścaiva cakrāṇi musalāni ca | [Rām, Yu, 95 17.1]
giriśṛṅgāṇi vṛkṣāṃśca tathā śūlaparaśvadhān | [Rām, Yu, 95 17.2]
māyāvihitam etat tu śastravarṣam apātayat | [Rām, Yu, 95 18.1]
sahasraśastato bāṇān aśrāntahṛdayodyamaḥ | [Rām, Yu, 95 18.2]
tumulaṃ trāsajananaṃ bhīmaṃ bhīmapratisvanam | [Rām, Yu, 95 19.1]
durdharṣam abhavad yuddhe naikaśastramayaṃ mahat | [Rām, Yu, 95 19.2]
vimucya rāghavarathaṃ samantād vānare bale | [Rām, Yu, 95 20.1]
sāyakair antarikṣaṃ ca cakārāśu nirantaram | [Rām, Yu, 95 20.2]
mumoca ca daśagrīvo niḥsaṅgenāntarātmanā | [Rām, Yu, 95 20.3]
vyāyacchamānaṃ taṃ dṛṣṭvā tatparaṃ rāvaṇaṃ raṇe | [Rām, Yu, 95 21.1]
prahasann iva kākutsthaḥ saṃdadhe sāyakāñ śitān | [Rām, Yu, 95 21.2]
sa mumoca tato bāṇān raṇe śatasahasraśaḥ | [Rām, Yu, 95 22.1]
tān dṛṣṭvā rāvaṇaścakre svaśaraiḥ khaṃ nirantaram | [Rām, Yu, 95 22.2]
tatastābhyāṃ prayuktena śaravarṣeṇa bhāsvatā | [Rām, Yu, 95 23.1]
śarabaddham ivābhāti dvitīyaṃ bhāsvad ambaram | [Rām, Yu, 95 23.2]
nānimitto 'bhavad bāṇo nātibhettā na niṣphalaḥ | [Rām, Yu, 95 24.1]
tathā visṛjator bāṇān rāmarāvaṇayor mṛdhe | [Rām, Yu, 95 24.2]
prāyudhyetām avicchinnam asyantau savyadakṣiṇam | [Rām, Yu, 95 25.1]
cakratustau śaraughaistu nirucchvāsam ivāmbaram | [Rām, Yu, 95 25.2]
rāvaṇasya hayān rāmo hayān rāmasya rāvaṇaḥ | [Rām, Yu, 95 26.1]
jaghnatustau tadānyonyaṃ kṛtānukṛtakāriṇau | [Rām, Yu, 95 26.2]
{Rām, Yu, 96}
tau tathā yudhyamānau tu samare rāmarāvaṇau | [Rām, Yu, 96 1.1]
dadṛśuḥ sarvabhūtāni vismitenāntarātmanā | [Rām, Yu, 96 1.2]
ardayantau tu samare tayostau syandanottamau | [Rām, Yu, 96 2.1]
parasparavadhe yuktau ghorarūpau babhūvatuḥ | [Rām, Yu, 96 2.2]
maṇḍalāni ca vīthīśca gatapratyāgatāni ca | [Rām, Yu, 96 3.1]
darśayantau bahuvidhāṃ sūtau sārathyajāṃ gatim | [Rām, Yu, 96 3.2]
ardayan rāvaṇaṃ rāmo rāghavaṃ cāpi rāvaṇaḥ | [Rām, Yu, 96 4.1]
gativegaṃ samāpannau pravartananivartane | [Rām, Yu, 96 4.2]
kṣipatoḥ śarajālāni tayostau syandanottamau | [Rām, Yu, 96 5.1]
ceratuḥ saṃyugamahīṃ sāsārau jaladāviva | [Rām, Yu, 96 5.2]
darśayitvā tadā tau tu gatiṃ bahuvidhāṃ raṇe | [Rām, Yu, 96 6.1]
parasparasyābhimukhau punar eva ca tasthatuḥ | [Rām, Yu, 96 6.2]
dhuraṃ dhureṇa rathayor vaktraṃ vaktreṇa vājinām | [Rām, Yu, 96 7.1]
patākāśca patākābhiḥ sameyuḥ sthitayostadā | [Rām, Yu, 96 7.2]
rāvaṇasya tato rāmo dhanurmuktaiḥ śitaiḥ śaraiḥ | [Rām, Yu, 96 8.1]
caturbhiścaturo dīptān hayān pratyapasarpayat | [Rām, Yu, 96 8.2]
sa krodhavaśam āpanno hayānām apasarpaṇe | [Rām, Yu, 96 9.1]
mumoca niśitān bāṇān rāghavāya niśācaraḥ | [Rām, Yu, 96 9.2]
so 'tividdho balavatā daśagrīveṇa rāghavaḥ | [Rām, Yu, 96 10.1]
jagāma na vikāraṃ ca na cāpi vyathito 'bhavat | [Rām, Yu, 96 10.2]
cikṣepa ca punar bāṇān vajrapātasamasvanān | [Rām, Yu, 96 11.1]
sārathiṃ vajrahastasya samuddiśya niśācaraḥ | [Rām, Yu, 96 11.2]
mātalestu mahāvegāḥ śarīre patitāḥ śarāḥ | [Rām, Yu, 96 12.1]
na sūkṣmam api saṃmohaṃ vyathāṃ vā pradadur yudhi | [Rām, Yu, 96 12.2]
tayā dharṣaṇayā kruddho mātaler na tathātmanaḥ | [Rām, Yu, 96 13.1]
cakāra śarajālena rāghavo vimukhaṃ ripum | [Rām, Yu, 96 13.2]
viṃśatiṃ triṃśataṃ ṣaṣṭiṃ śataśo 'tha sahasraśaḥ | [Rām, Yu, 96 14.1]
mumoca rāghavo vīraḥ sāyakān syandane ripoḥ | [Rām, Yu, 96 14.2]
gadānāṃ musalānāṃ ca parighāṇāṃ ca nisvanaiḥ | [Rām, Yu, 96 15.1]
śarāṇāṃ puṅkhavātaiśca kṣubhitāḥ saptasāgarāḥ | [Rām, Yu, 96 15.2]
kṣubdhānāṃ sāgarāṇāṃ ca pātālatalavāsinaḥ | [Rām, Yu, 96 16.1]
vyathitāḥ pannagāḥ sarve dānavāśca sahasraśaḥ | [Rām, Yu, 96 16.2]
cakampe medinī kṛtsnā saśailavanakānanā | [Rām, Yu, 96 17.1]
bhāskaro niṣprabhaścābhūnna vavau cāpi mārutaḥ | [Rām, Yu, 96 17.2]
tato devāḥ sagandharvāḥ siddhāśca paramarṣayaḥ | [Rām, Yu, 96 18.1]
cintām āpedire sarve sakiṃnaramahoragāḥ | [Rām, Yu, 96 18.2]
svasti gobrāhmaṇebhyo 'stu lokāstiṣṭhantu śāśvatāḥ | [Rām, Yu, 96 19.1]
jayatāṃ rāghavaḥ saṃkhye rāvaṇaṃ rākṣaseśvaram | [Rām, Yu, 96 19.2]
tataḥ kruddho mahābāhū raghūṇāṃ kīrtivardhanaḥ | [Rām, Yu, 96 20.1]
saṃdhāya dhanuṣā rāmaḥ kṣuram āśīviṣopamam | [Rām, Yu, 96 20.2]
rāvaṇasya śiro 'chindacchrīmajjvalitakuṇḍalam | [Rām, Yu, 96 20.3]
tacchiraḥ patitaṃ bhūmau dṛṣṭaṃ lokaistribhistadā | [Rām, Yu, 96 21.1]
tasyaiva sadṛśaṃ cānyad rāvaṇasyotthitaṃ śiraḥ | [Rām, Yu, 96 21.2]
tat kṣipraṃ kṣiprahastena rāmeṇa kṣiprakāriṇā | [Rām, Yu, 96 22.1]
dvitīyaṃ rāvaṇaśiraśchinnaṃ saṃyati sāyakaiḥ | [Rām, Yu, 96 22.2]
chinnamātraṃ ca tacchīrṣaṃ punar anyat sma dṛśyate | [Rām, Yu, 96 23.1]
tad apyaśanisaṃkāśaiśchinnaṃ rāmeṇa sāyakaiḥ | [Rām, Yu, 96 23.2]
evam eva śataṃ chinnaṃ śirasāṃ tulyavarcasām | [Rām, Yu, 96 24.1]
na caiva rāvaṇasyānto dṛśyate jīvitakṣaye | [Rām, Yu, 96 24.2]
tataḥ sarvāstravid vīraḥ kausalyānandivardhanaḥ | [Rām, Yu, 96 25.1]
mārgaṇair bahubhir yuktaścintayāmāsa rāghavaḥ | [Rām, Yu, 96 25.2]
mārīco nihato yaistu kharo yaistu sudūṣaṇaḥ | [Rām, Yu, 96 26.1]
krauñcāraṇye virādhastu kabandho daṇḍakāvane | [Rām, Yu, 96 26.2]
ta ime sāyakāḥ sarve yuddhe pratyayikā mama | [Rām, Yu, 96 27.1]
kiṃ nu tat kāraṇaṃ yena rāvaṇe mandatejasaḥ | [Rām, Yu, 96 27.2]
iti cintāparaścāsīd apramattaśca saṃyuge | [Rām, Yu, 96 28.1]
vavarṣa śaravarṣāṇi rāghavo rāvaṇorasi | [Rām, Yu, 96 28.2]
rāvaṇo 'pi tataḥ kruddho rathastho rākṣaseśvaraḥ | [Rām, Yu, 96 29.1]
gadāmusalavarṣeṇa rāmaṃ pratyardayad raṇe | [Rām, Yu, 96 29.2]
devadānavayakṣāṇāṃ piśācoragarakṣasām | [Rām, Yu, 96 30.1]
paśyatāṃ tanmahad yuddhaṃ sarvarātram avartata | [Rām, Yu, 96 30.2]
naiva rātriṃ na divasaṃ na muhūrtaṃ na ca kṣaṇam | [Rām, Yu, 96 31.1]
rāmarāvaṇayor yuddhaṃ virāmam upagacchati | [Rām, Yu, 96 31.2]
{Rām, Yu, 97}
atha saṃsmārayāmāsa rāghavaṃ mātalistadā | [Rām, Yu, 97 1.1]
ajānann iva kiṃ vīra tvam enam anuvartase | [Rām, Yu, 97 1.2]
visṛjāsmai vadhāya tvam astraṃ paitāmahaṃ prabho | [Rām, Yu, 97 2.1]
vināśakālaḥ kathito yaḥ suraiḥ so 'dya vartate | [Rām, Yu, 97 2.2]
tataḥ saṃsmārito rāmastena vākyena mātaleḥ | [Rām, Yu, 97 3.1]
jagrāha sa śaraṃ dīptaṃ niśvasantam ivoragam | [Rām, Yu, 97 3.2]
yam asmai prathamaṃ prādād agastyo bhagavān ṛṣiḥ | [Rām, Yu, 97 4.1]
brahmadattaṃ mahadbāṇam amoghaṃ yudhi vīryavān | [Rām, Yu, 97 4.2]
brahmaṇā nirmitaṃ pūrvam indrārtham amitaujasā | [Rām, Yu, 97 5.1]
dattaṃ surapateḥ pūrvaṃ trilokajayakāṅkṣiṇaḥ | [Rām, Yu, 97 5.2]
yasya vājeṣu pavanaḥ phale pāvakabhāskarau | [Rām, Yu, 97 6.1]
śarīram ākāśamayaṃ gaurave merumandarau | [Rām, Yu, 97 6.2]
jājvalyamānaṃ vapuṣā supuṅkhaṃ hemabhūṣitam | [Rām, Yu, 97 7.1]
tejasā sarvabhūtānāṃ kṛtaṃ bhāskaravarcasaṃ | [Rām, Yu, 97 7.2]
sadhūmam iva kālāgniṃ dīptam āśīviṣaṃ yathā | [Rām, Yu, 97 8.1]
rathanāgāśvavṛndānāṃ bhedanaṃ kṣiprakāriṇam | [Rām, Yu, 97 8.2]
dvārāṇāṃ parighāṇāṃ ca girīṇām api bhedanam | [Rām, Yu, 97 9.1]
nānārudhirasiktāṅgaṃ medodigdhaṃ sudāruṇam | [Rām, Yu, 97 9.2]
vajrasāraṃ mahānādaṃ nānāsamitidāruṇam | [Rām, Yu, 97 10.1]
sarvavitrāsanaṃ bhīmaṃ śvasantam iva pannagam | [Rām, Yu, 97 10.2]
kaṅkagṛdhrabalānāṃ ca gomāyugaṇarakṣasām | [Rām, Yu, 97 11.1]
nityaṃ bhakṣapradaṃ yuddhe yamarūpaṃ bhayāvaham | [Rām, Yu, 97 11.2]
nandanaṃ vānarendrāṇāṃ rakṣasām avasādanam | [Rām, Yu, 97 12.1]
vājitaṃ vividhair vājaiścārucitrair garutmataḥ | [Rām, Yu, 97 12.2]
tam uttameṣuṃ lokānām ikṣvākubhayanāśanam | [Rām, Yu, 97 13.1]
dviṣatāṃ kīrtiharaṇaṃ praharṣakaram ātmanaḥ | [Rām, Yu, 97 13.2]
abhimantrya tato rāmastaṃ maheṣuṃ mahābalaḥ | [Rām, Yu, 97 14.1]
vedaproktena vidhinā saṃdadhe kārmuke balī | [Rām, Yu, 97 14.2]
sa rāvaṇāya saṃkruddho bhṛśam āyamya kārmukam | [Rām, Yu, 97 15.1]
cikṣepa param āyattastaṃ śaraṃ marmaghātinam | [Rām, Yu, 97 15.2]
sa vajra iva durdharṣo vajrabāhuvisarjitaḥ | [Rām, Yu, 97 16.1]
kṛtānta iva cāvāryo nyapatad rāvaṇorasi | [Rām, Yu, 97 16.2]
sa visṛṣṭo mahāvegaḥ śarīrāntakaraḥ śaraḥ | [Rām, Yu, 97 17.1]
bibheda hṛdayaṃ tasya rāvaṇasya durātmanaḥ | [Rām, Yu, 97 17.2]
rudhirāktaḥ sa vegena jīvitāntakaraḥ śaraḥ | [Rām, Yu, 97 18.1]
rāvaṇasya haran prāṇān viveśa dharaṇītalam | [Rām, Yu, 97 18.2]
sa śaro rāvaṇaṃ hatvā rudhirārdrakṛtacchaviḥ | [Rām, Yu, 97 19.1]
kṛtakarmā nibhṛtavat svatūṇīṃ punar āviśat | [Rām, Yu, 97 19.2]
tasya hastāddhatasyāśu kārmukaṃ tat sasāyakam | [Rām, Yu, 97 20.1]
nipapāta saha prāṇair bhraśyamānasya jīvitāt | [Rām, Yu, 97 20.2]
gatāsur bhīmavegastu nairṛtendro mahādyutiḥ | [Rām, Yu, 97 21.1]
papāta syandanād bhūmau vṛtro vajrahato yathā | [Rām, Yu, 97 21.2]
taṃ dṛṣṭvā patitaṃ bhūmau hataśeṣā niśācarāḥ | [Rām, Yu, 97 22.1]
hatanāthā bhayatrastāḥ sarvataḥ sampradudruvuḥ | [Rām, Yu, 97 22.2]
nardantaścābhipetustān vānarā drumayodhinaḥ | [Rām, Yu, 97 23.1]
daśagrīvavadhaṃ dṛṣṭvā vijayaṃ rāghavasya ca | [Rām, Yu, 97 23.2]
arditā vānarair hṛṣṭair laṅkām abhyapatan bhayāt | [Rām, Yu, 97 24.1]
hatāśrayatvāt karuṇair bāṣpaprasravaṇair mukhaiḥ | [Rām, Yu, 97 24.2]
tato vineduḥ saṃhṛṣṭā vānarā jitakāśinaḥ | [Rām, Yu, 97 25.1]
vadanto rāghavajayaṃ rāvaṇasya ca taṃ vadham | [Rām, Yu, 97 25.2]
athāntarikṣe vyanadat saumyastridaśadundubhiḥ | [Rām, Yu, 97 26.1]
divyagandhavahastatra mārutaḥ susukho vavau | [Rām, Yu, 97 26.2]
nipapātāntarikṣācca puṣpavṛṣṭistadā bhuvi | [Rām, Yu, 97 27.1]
kirantī rāghavarathaṃ duravāpā manoharāḥ | [Rām, Yu, 97 27.2]
rāghavastavasaṃyuktā gagane ca viśuśruve | [Rām, Yu, 97 28.1]
sādhu sādhviti vāg agryā devatānāṃ mahātmanām | [Rām, Yu, 97 28.2]
āviveśa mahān harṣo devānāṃ cāraṇaiḥ saha | [Rām, Yu, 97 29.1]
rāvaṇe nihate raudre sarvalokabhayaṃkare | [Rām, Yu, 97 29.2]
tataḥ sakāmaṃ sugrīvam aṅgadaṃ ca mahābalam | [Rām, Yu, 97 30.1]
cakāra rāghavaḥ prīto hatvā rākṣasapuṃgavam | [Rām, Yu, 97 30.2]
tataḥ prajagmuḥ praśamaṃ marudgaṇā diśaḥ prasedur vimalaṃ nabho'bhavat | [Rām, Yu, 97 31.1]
mahī cakampe na ca mārutā vavuḥ sthiraprabhaścāpyabhavad divākaraḥ | [Rām, Yu, 97 31.2]
tatastu sugrīvavibhīṣaṇādayaḥ suhṛdviśeṣāḥ sahalakṣmaṇāstadā | [Rām, Yu, 97 32.1]
sametya hṛṣṭā vijayena rāghavaṃ raṇe 'bhirāmaṃ vidhinābhyapūjayan | [Rām, Yu, 97 32.2]
sa tu nihataripuḥ sthirapratijñaḥ svajanabalābhivṛto raṇe rarāja | [Rām, Yu, 97 33.1]
raghukulanṛpanandano mahaujās tridaśagaṇair abhisaṃvṛto yathendraḥ | [Rām, Yu, 97 33.2]
{Rām, Yu, 98}
rāvaṇaṃ nihataṃ śrutvā rāghaveṇa mahātmanā | [Rām, Yu, 98 1.1]
antaḥpurād viniṣpetū rākṣasyaḥ śokakarśitāḥ | [Rām, Yu, 98 1.2]
vāryamāṇāḥ subahuśo veṣṭantyaḥ kṣitipāṃsuṣu | [Rām, Yu, 98 2.1]
vimuktakeśyo duḥkhārtā gāvo vatsahatā yathā | [Rām, Yu, 98 2.2]
uttareṇa viniṣkramya dvāreṇa saha rākṣasaiḥ | [Rām, Yu, 98 3.1]
praviśyāyodhanaṃ ghoraṃ vicinvantyo hataṃ patim | [Rām, Yu, 98 3.2]
āryaputreti vādinyo hā nātheti ca sarvaśaḥ | [Rām, Yu, 98 4.1]
paripetuḥ kabandhāṅkāṃ mahīṃ śoṇitakardamām | [Rām, Yu, 98 4.2]
tā bāṣpaparipūrṇākṣyo bhartṛśokaparājitāḥ | [Rām, Yu, 98 5.1]
kareṇva iva nardantyo vinedur hatayūthapāḥ | [Rām, Yu, 98 5.2]
dadṛśustā mahākāyaṃ mahāvīryaṃ mahādyutim | [Rām, Yu, 98 6.1]
rāvaṇaṃ nihataṃ bhūmau nīlāñjanacayopamam | [Rām, Yu, 98 6.2]
tāḥ patiṃ sahasā dṛṣṭvā śayānaṃ raṇapāṃsuṣu | [Rām, Yu, 98 7.1]
nipetustasya gātreṣu chinnā vanalatā iva | [Rām, Yu, 98 7.2]
bahumānāt pariṣvajya kācid enaṃ ruroda ha | [Rām, Yu, 98 8.1]
caraṇau kācid āliṅgya kācit kaṇṭhe 'valambya ca | [Rām, Yu, 98 8.2]
uddhṛtya ca bhujau kācid bhūmau sma parivartate | [Rām, Yu, 98 9.1]
hatasya vadanaṃ dṛṣṭvā kācinmoham upāgamat | [Rām, Yu, 98 9.2]
kācid aṅke śiraḥ kṛtvā ruroda mukham īkṣatī | [Rām, Yu, 98 10.1]
snāpayantī mukhaṃ bāṣpaistuṣārair iva paṅkajam | [Rām, Yu, 98 10.2]
evam ārtāḥ patiṃ dṛṣṭvā rāvaṇaṃ nihataṃ bhuvi | [Rām, Yu, 98 11.1]
cukruśur bahudhā śokād bhūyastāḥ paryadevayan | [Rām, Yu, 98 11.2]
yena vitrāsitaḥ śakro yena vitrāsito yamaḥ | [Rām, Yu, 98 12.1]
yena vaiśravaṇo rājā puṣpakeṇa viyojitaḥ | [Rām, Yu, 98 12.2]
gandharvāṇām ṛṣīṇāṃ ca surāṇāṃ ca mahātmanām | [Rām, Yu, 98 13.1]
bhayaṃ yena mahad dattaṃ so 'yaṃ śete raṇe hataḥ | [Rām, Yu, 98 13.2]
asurebhyaḥ surebhyo vā pannagebhyo 'pi vā tathā | [Rām, Yu, 98 14.1]
na bhayaṃ yo vijānāti tasyedaṃ mānuṣād bhayam | [Rām, Yu, 98 14.2]
avadhyo devatānāṃ yastathā dānavarakṣasām | [Rām, Yu, 98 15.1]
hataḥ so 'yaṃ raṇe śete mānuṣeṇa padātinā | [Rām, Yu, 98 15.2]
yo na śakyaḥ surair hantuṃ na yakṣair nāsuraistathā | [Rām, Yu, 98 16.1]
so 'yaṃ kaścid ivāsattvo mṛtyuṃ martyena lambhitaḥ | [Rām, Yu, 98 16.2]
evaṃ vadantyo bahudhā rurudustasya tāḥ striyaḥ | [Rām, Yu, 98 17.1]
bhūya eva ca duḥkhārtā vilepuśca punaḥ punaḥ | [Rām, Yu, 98 17.2]
aśṛṇvatā tu suhṛdāṃ satataṃ hitavādinām | [Rām, Yu, 98 18.1]
etāḥ samam idānīṃ te vayam ātmā ca pātitāḥ | [Rām, Yu, 98 18.2]
bruvāṇo 'pi hitaṃ vākyam iṣṭo bhrātā vibhīṣaṇaḥ | [Rām, Yu, 98 19.1]
dhṛṣṭaṃ paruṣito mohāt tvayātmavadhakāṅkṣiṇā | [Rām, Yu, 98 19.2]
yadi niryātitā te syāt sītā rāmāya maithilī | [Rām, Yu, 98 20.1]
na naḥ syād vyasanaṃ ghoram idaṃ mūlaharaṃ mahat | [Rām, Yu, 98 20.2]
vṛttakāmo bhaved bhrātā rāmo mitrakulaṃ bhavet | [Rām, Yu, 98 21.1]
vayaṃ cāvidhavāḥ sarvāḥ sakāmā na ca śatravaḥ | [Rām, Yu, 98 21.2]
tvayā punar nṛśaṃsena sītāṃ saṃrundhatā balāt | [Rām, Yu, 98 22.1]
rākṣasā vayam ātmā ca trayaṃ tulyaṃ nipātitam | [Rām, Yu, 98 22.2]
na kāmakāraḥ kāmaṃ vā tava rākṣasapuṃgava | [Rām, Yu, 98 23.1]
daivaṃ ceṣṭayate sarvaṃ hataṃ daivena hanyate | [Rām, Yu, 98 23.2]
vānarāṇāṃ vināśo 'yaṃ rākṣasānāṃ ca te raṇe | [Rām, Yu, 98 24.1]
tava caiva mahābāho daivayogād upāgataḥ | [Rām, Yu, 98 24.2]
naivārthena na kāmena vikrameṇa na cājñayā | [Rām, Yu, 98 25.1]
śakyā daivagatir loke nivartayitum udyatā | [Rām, Yu, 98 25.2]
vilepur evaṃ dīnāstā rākṣasādhipayoṣitaḥ | [Rām, Yu, 98 26.1]
kurarya iva duḥkhārtā bāṣpaparyākulekṣaṇāḥ | [Rām, Yu, 98 26.2]
{Rām, Yu, 99}
tāsāṃ vilapamānānāṃ tathā rākṣasayoṣitām | [Rām, Yu, 99 1.1]
jyeṣṭhā patnī priyā dīnā bhartāraṃ samudaikṣata | [Rām, Yu, 99 1.2]
daśagrīvaṃ hataṃ dṛṣṭvā rāmeṇācintyakarmaṇā | [Rām, Yu, 99 2.1]
patiṃ mandodarī tatra kṛpaṇā paryadevayat | [Rām, Yu, 99 2.2]
nanu nāma mahābāho tava vaiśravaṇānuja | [Rām, Yu, 99 3.1]
kruddhasya pramukhe sthātuṃ trasyatyapi puraṃdaraḥ | [Rām, Yu, 99 3.2]
ṛṣayaśca mahīdevā gandharvāśca yaśasvinaḥ | [Rām, Yu, 99 4.1]
nanu nāma tavodvegāccāraṇāśca diśo gatāḥ | [Rām, Yu, 99 4.2]
sa tvaṃ mānuṣamātreṇa rāmeṇa yudhi nirjitaḥ | [Rām, Yu, 99 5.1]
na vyapatrapase rājan kim idaṃ rākṣasarṣabha | [Rām, Yu, 99 5.2]
kathaṃ trailokyam ākramya śriyā vīryeṇa cānvitam | [Rām, Yu, 99 6.1]
aviṣahyaṃ jaghāna tvāṃ mānuṣo vanagocaraḥ | [Rām, Yu, 99 6.2]
mānuṣāṇām aviṣaye carataḥ kāmarūpiṇaḥ | [Rām, Yu, 99 7.1]
vināśastava rāmeṇa saṃyuge nopapadyate | [Rām, Yu, 99 7.2]
na caitat karma rāmasya śraddadhāmi camūmukhe | [Rām, Yu, 99 8.1]
sarvataḥ samupetasya tava tenābhimarśanam | [Rām, Yu, 99 8.2]
indriyāṇi purā jitvā jitaṃ tribhuvanaṃ tvayā | [Rām, Yu, 99 9.1]
smaradbhir iva tad vairam indriyair eva nirjitaḥ | [Rām, Yu, 99 9.2]
atha vā rāmarūpeṇa vāsavaḥ svayam āgataḥ | [Rām, Yu, 99 10.1]
māyāṃ tava vināśāya vidhāyāpratitarkitām | [Rām, Yu, 99 10.2]
yadaiva hi janasthāne rākṣasair bahubhir vṛtaḥ | [Rām, Yu, 99 11.1]
kharastava hato bhrātā tadaivāsau na mānuṣaḥ | [Rām, Yu, 99 11.2]
yadaiva nagarīṃ laṅkāṃ duṣpraveśāṃ surair api | [Rām, Yu, 99 12.1]
praviṣṭo hanumān vīryāt tadaiva vyathitā vayam | [Rām, Yu, 99 12.2]
kriyatām avirodhaśca rāghaveṇeti yanmayā | [Rām, Yu, 99 13.1]
ucyamāno na gṛhṇāsi tasyeyaṃ vyuṣṭir āgatā | [Rām, Yu, 99 13.2]
akasmāccābhikāmo 'si sītāṃ rākṣasapuṃgava | [Rām, Yu, 99 14.1]
aiśvaryasya vināśāya dehasya svajanasya ca | [Rām, Yu, 99 14.2]
arundhatyā viśiṣṭāṃ tāṃ rohiṇyāścāpi durmate | [Rām, Yu, 99 15.1]
sītāṃ dharṣayatā mānyāṃ tvayā hy asadṛśaṃ kṛtam | [Rām, Yu, 99 15.2]
na kulena na rūpeṇa na dākṣiṇyena maithilī | [Rām, Yu, 99 16.1]
mayādhikā vā tulyā vā tvaṃ tu mohānna budhyase | [Rām, Yu, 99 16.2]
sarvathā sarvabhūtānāṃ nāsti mṛtyur alakṣaṇaḥ | [Rām, Yu, 99 17.1]
tava tāvad ayaṃ mṛtyur maithilīkṛtalakṣaṇaḥ | [Rām, Yu, 99 17.2]
maithilī saha rāmeṇa viśokā vihariṣyati | [Rām, Yu, 99 18.1]
alpapuṇyā tvahaṃ ghore patitā śokasāgare | [Rām, Yu, 99 18.2]
kailāse mandare merau tathā caitrarathe vane | [Rām, Yu, 99 19.1]
devodyāneṣu sarveṣu vihṛtya sahitā tvayā | [Rām, Yu, 99 19.2]
vimānenānurūpeṇa yā yāmyatulayā śriyā | [Rām, Yu, 99 20.1]
paśyantī vividhān deśāṃstāṃstāṃścitrasragambarā | [Rām, Yu, 99 20.2]
bhraṃśitā kāmabhogebhyaḥ sāsmi vīravadhāt tava | [Rām, Yu, 99 20.3]
satyavāk sa mahābhāgo devaro me yad abravīt | [Rām, Yu, 99 21.1]
ayaṃ rākṣasamukhyānāṃ vināśaḥ paryupasthitaḥ | [Rām, Yu, 99 21.2]
kāmakrodhasamutthena vyasanena prasaṅginā | [Rām, Yu, 99 22.1]
tvayā kṛtam idaṃ sarvam anāthaṃ rakṣasāṃ kulam | [Rām, Yu, 99 22.2]
na hi tvaṃ śocitavyo me prakhyātabalapauruṣaḥ | [Rām, Yu, 99 23.1]
strīsvabhāvāt tu me buddhiḥ kāruṇye parivartate | [Rām, Yu, 99 23.2]
sukṛtaṃ duṣkṛtaṃ ca tvaṃ gṛhītvā svāṃ gatiṃ gataḥ | [Rām, Yu, 99 24.1]
ātmānam anuśocāmi tvadviyogena duḥkhitām | [Rām, Yu, 99 24.2]
nīlajīmūtasaṃkāśaḥ pītāmbaraśubhāṅgadaḥ | [Rām, Yu, 99 25.1]
sarvagātrāṇi vikṣipya kiṃ śeṣe rudhirāplutaḥ | [Rām, Yu, 99 25.2]
prasupta iva śokārtāṃ kiṃ māṃ na pratibhāṣase | [Rām, Yu, 99 25.3]
mahāvīryasya dakṣasya saṃyugeṣvapalāyinaḥ | [Rām, Yu, 99 26.1]
yātudhānasya dauhitrīṃ kiṃ tvaṃ māṃ nābhyudīkṣase | [Rām, Yu, 99 26.2]
yena sūdayase śatrūn samare sūryavarcasā | [Rām, Yu, 99 27.1]
vajro vajradharasyeva so 'yaṃ te satatārcitaḥ | [Rām, Yu, 99 27.2]
raṇe śatrupraharaṇo hemajālapariṣkṛtaḥ | [Rām, Yu, 99 28.1]
parigho vyavakīrṇaste bāṇaiśchinnaḥ sahasradhā | [Rām, Yu, 99 28.2]
dhig astu hṛdayaṃ yasyā mamedaṃ na sahasradhā | [Rām, Yu, 99 29.1]
tvayi pañcatvam āpanne phalate śokapīḍitam | [Rām, Yu, 99 29.2]
etasminn antare rāmo vibhīṣaṇam uvāca ha | [Rām, Yu, 99 30.1]
saṃskāraḥ kriyatāṃ bhrātuḥ striyaścaitā nivartaya | [Rām, Yu, 99 30.2]
taṃ praśritas tato rāmaṃ śrutavākyo vibhīṣaṇaḥ | [Rām, Yu, 99 31.1]
vimṛśya buddhyā dharmajño dharmārthasahitaṃ vacaḥ | [Rām, Yu, 99 31.2]
rāmasyaivānuvṛttyartham uttaraṃ pratyabhāṣata | [Rām, Yu, 99 31.3]
tyaktadharmavrataṃ krūraṃ nṛśaṃsam anṛtaṃ tathā | [Rām, Yu, 99 32.1]
nāham arho 'smi saṃskartuṃ paradārābhimarśakam | [Rām, Yu, 99 32.2]
bhrātṛrūpo hi me śatrur eṣa sarvāhite rataḥ | [Rām, Yu, 99 33.1]
rāvaṇo nārhate pūjāṃ pūjyo 'pi gurugauravāt | [Rām, Yu, 99 33.2]
nṛśaṃsa iti māṃ rāma vakṣyanti manujā bhuvi | [Rām, Yu, 99 34.1]
śrutvā tasya guṇān sarve vakṣyanti sukṛtaṃ punaḥ | [Rām, Yu, 99 34.2]
tacchrutvā paramaprīto rāmo dharmabhṛtāṃ varaḥ | [Rām, Yu, 99 35.1]
vibhīṣaṇam uvācedaṃ vākyajño vākyakovidam | [Rām, Yu, 99 35.2]
tavāpi me priyaṃ kāryaṃ tvatprabhavācca me jitam | [Rām, Yu, 99 36.1]
avaśyaṃ tu kṣamaṃ vācyo mayā tvaṃ rākṣaseśvara | [Rām, Yu, 99 36.2]
adharmānṛtasaṃyuktaḥ kāmam eṣa niśācaraḥ | [Rām, Yu, 99 37.1]
tejasvī balavāñ śūraḥ saṃgrāmeṣu ca nityaśaḥ | [Rām, Yu, 99 37.2]
śatakratumukhair devaiḥ śrūyate na parājitaḥ | [Rām, Yu, 99 38.1]
mahātmā balasampanno rāvaṇo lokarāvaṇaḥ | [Rām, Yu, 99 38.2]
maraṇāntāni vairāṇi nirvṛttaṃ naḥ prayojanam | [Rām, Yu, 99 39.1]
kriyatām asya saṃskāro mamāpyeṣa yathā tava | [Rām, Yu, 99 39.2]
tvatsakāśānmahābāho saṃskāraṃ vidhipūrvakam | [Rām, Yu, 99 40.1]
kṣipram arhati dharmajña tvaṃ yaśobhāg bhaviṣyasi | [Rām, Yu, 99 40.2]
rāghavasya vacaḥ śrutvā tvaramāṇo vibhīṣaṇaḥ | [Rām, Yu, 99 41.1]
saṃskāreṇānurūpeṇa yojayāmāsa rāvaṇam | [Rām, Yu, 99 41.2]
sa dadau pāvakaṃ tasya vidhiyuktaṃ vibhīṣaṇaḥ | [Rām, Yu, 99 42.1]
tāḥ striyo 'nunayāmāsa sāntvam uktvā punaḥ punaḥ | [Rām, Yu, 99 42.2]
praviṣṭāsu ca sarvāsu rākṣasīṣu vibhīṣaṇaḥ | [Rām, Yu, 99 43.1]
rāmapārśvam upāgamya tadātiṣṭhad vinītavat | [Rām, Yu, 99 43.2]
rāmo 'pi saha sainyena sasugrīvaḥ salakṣmaṇaḥ | [Rām, Yu, 99 44.1]
harṣaṃ lebhe ripuṃ hatvā yathā vṛtraṃ śatakratuḥ | [Rām, Yu, 99 44.2]
{Rām, Yu, 100}
te rāvaṇavadhaṃ dṛṣṭvā devagandharvadānavāḥ | [Rām, Yu, 100 1.1]
jagmustaistair vimānaiḥ svaiḥ kathayantaḥ śubhāḥ kathāḥ | [Rām, Yu, 100 1.2]
rāvaṇasya vadhaṃ ghoraṃ rāghavasya parākramam | [Rām, Yu, 100 2.1]
suyuddhaṃ vānarāṇāṃ ca sugrīvasya ca mantritam | [Rām, Yu, 100 2.2]
anurāgaṃ ca vīryaṃ ca saumitrer lakṣmaṇasya ca | [Rām, Yu, 100 3.1]
kathayanto mahābhāgā jagmur hṛṣṭā yathāgatam | [Rām, Yu, 100 3.2]
rāghavastu rathaṃ divyam indradattaṃ śikhiprabham | [Rām, Yu, 100 4.1]
anujñāya mahābhāgo mātaliṃ pratyapūjayat | [Rām, Yu, 100 4.2]
rāghaveṇābhyanujñāto mātaliḥ śakrasārathiḥ | [Rām, Yu, 100 5.1]
divyaṃ taṃ ratham āsthāya divam evāruroha saḥ | [Rām, Yu, 100 5.2]
tasmiṃstu divam ārūḍhe surasārathisattame | [Rām, Yu, 100 6.1]
rāghavaḥ paramaprītaḥ sugrīvaṃ pariṣasvaje | [Rām, Yu, 100 6.2]
pariṣvajya ca sugrīvaṃ lakṣmaṇenābhivāditaḥ | [Rām, Yu, 100 7.1]
pūjyamāno hariśreṣṭhair ājagāma balālayam | [Rām, Yu, 100 7.2]
abravīcca tadā rāmaḥ samīpaparivartinam | [Rām, Yu, 100 8.1]
saumitriṃ sattvasampannaṃ lakṣmaṇaṃ dīptatejasaṃ | [Rām, Yu, 100 8.2]
vibhīṣaṇam imaṃ saumya laṅkāyām abhiṣecaya | [Rām, Yu, 100 9.1]
anuraktaṃ ca bhaktaṃ ca mama caivopakāriṇam | [Rām, Yu, 100 9.2]
eṣa me paramaḥ kāmo yad imaṃ rāvaṇānujam | [Rām, Yu, 100 10.1]
laṅkāyāṃ saumya paśyeyam abhiṣiktaṃ vibhīṣaṇam | [Rām, Yu, 100 10.2]
evam uktastu saumitrī rāghaveṇa mahātmanā | [Rām, Yu, 100 11.1]
tathetyuktvā tu saṃhṛṣṭaḥ sauvarṇaṃ ghaṭam ādade | [Rām, Yu, 100 11.2]
ghaṭena tena saumitrir abhyaṣiñcad vibhīṣaṇam | [Rām, Yu, 100 12.1]
laṅkāyāṃ rakṣasāṃ madhye rājānaṃ rāmaśāsanāt | [Rām, Yu, 100 12.2]
abhyaṣiñcat sa dharmātmā śuddhātmānaṃ vibhīṣaṇam | [Rām, Yu, 100 13.1]
tasyāmātyā jahṛṣire bhaktā ye cāsya rākṣasāḥ | [Rām, Yu, 100 13.2]
dṛṣṭvābhiṣiktaṃ laṅkāyāṃ rākṣasendraṃ vibhīṣaṇam | [Rām, Yu, 100 14.1]
rāghavaḥ paramāṃ prītiṃ jagāma sahalakṣmaṇaḥ | [Rām, Yu, 100 14.2]
sa tad rājyaṃ mahat prāpya rāmadattaṃ vibhīṣaṇaḥ | [Rām, Yu, 100 15.1]
prakṛtīḥ sāntvayitvā ca tato rāmam upāgamat | [Rām, Yu, 100 15.2]
akṣatānmodakāṃllājān divyāḥ sumanasastathā | [Rām, Yu, 100 16.1]
ājahrur atha saṃhṛṣṭāḥ paurāstasmai niśācarāḥ | [Rām, Yu, 100 16.2]
sa tān gṛhītvā durdharṣo rāghavāya nyavedayat | [Rām, Yu, 100 17.1]
maṅgalyaṃ maṅgalaṃ sarvaṃ lakṣmaṇāya ca vīryavān | [Rām, Yu, 100 17.2]
kṛtakāryaṃ samṛddhārthaṃ dṛṣṭvā rāmo vibhīṣaṇam | [Rām, Yu, 100 18.1]
pratijagrāha tat sarvaṃ tasyaiva priyakāmyayā | [Rām, Yu, 100 18.2]
tataḥ śailopamaṃ vīraṃ prāñjaliṃ pārśvataḥ sthitam | [Rām, Yu, 100 19.1]
abravīd rāghavo vākyaṃ hanūmantaṃ plavaṃgamam | [Rām, Yu, 100 19.2]
anumānya mahārājam imaṃ saumya vibhīṣaṇam | [Rām, Yu, 100 20.1]
praviśya rāvaṇagṛhaṃ vinayenopasṛtya ca | [Rām, Yu, 100 20.2]
vaidehyā māṃ kuśalinaṃ sasugrīvaṃ salakṣmaṇam | [Rām, Yu, 100 21.1]
ācakṣva jayatāṃ śreṣṭha rāvaṇaṃ ca mayā hatam | [Rām, Yu, 100 21.2]
priyam etad udāhṛtya maithilyāstvaṃ harīśvara | [Rām, Yu, 100 22.1]
pratigṛhya ca saṃdeśam upāvartitum arhasi | [Rām, Yu, 100 22.2]
{Rām, Yu, 101}
iti pratisamādiṣṭo hanūmānmārutātmajaḥ | [Rām, Yu, 101 1.1]
praviveśa purīṃ laṅkāṃ pūjyamāno niśācaraiḥ | [Rām, Yu, 101 1.2]
praviśya tu mahātejā rāvaṇasya niveśanam | [Rām, Yu, 101 2.1]
dadarśa śaśinā hīnāṃ sātaṅkām iva rohiṇīm | [Rām, Yu, 101 2.2]
nibhṛtaḥ praṇataḥ prahvaḥ so 'bhigamyābhivādya ca | [Rām, Yu, 101 3.1]
rāmasya vacanaṃ sarvam ākhyātum upacakrame | [Rām, Yu, 101 3.2]
vaidehi kuśalī rāmaḥ sasugrīvaḥ salakṣmaṇaḥ | [Rām, Yu, 101 4.1]
kuśalaṃ cāha siddhārtho hataśatrur ariṃdamaḥ | [Rām, Yu, 101 4.2]
vibhīṣaṇasahāyena rāmeṇa haribhiḥ saha | [Rām, Yu, 101 5.1]
nihato rāvaṇo devi lakṣmaṇasya nayena ca | [Rām, Yu, 101 5.2]
pṛṣṭvā ca kuśalaṃ rāmo vīrastvāṃ raghunandanaḥ | [Rām, Yu, 101 6.1]
abravīt paramaprītaḥ kṛtārthenāntarātmanā | [Rām, Yu, 101 6.2]
priyam ākhyāmi te devi tvāṃ tu bhūyaḥ sabhājaye | [Rām, Yu, 101 7.1]
diṣṭyā jīvasi dharmajñe jayena mama saṃyuge | [Rām, Yu, 101 7.2]
labdho no vijayaḥ sīte svasthā bhava gatavyathā | [Rām, Yu, 101 8.1]
rāvaṇaḥ sa hataḥ śatrur laṅkā ceyaṃ vaśe sthitā | [Rām, Yu, 101 8.2]
mayā hyalabdhanidreṇa dhṛtena tava nirjaye | [Rām, Yu, 101 9.1]
pratijñaiṣā vinistīrṇā baddhvā setuṃ mahodadhau | [Rām, Yu, 101 9.2]
saṃbhramaśca na kartavyo vartantyā rāvaṇālaye | [Rām, Yu, 101 10.1]
vibhīṣaṇavidheyaṃ hi laṅkaiśvaryam idaṃ kṛtam | [Rām, Yu, 101 10.2]
tad āśvasihi viśvastā svagṛhe parivartase | [Rām, Yu, 101 11.1]
ayaṃ cābhyeti saṃhṛṣṭastvaddarśanasamutsukaḥ | [Rām, Yu, 101 11.2]
evam uktā samutpatya sītā śaśinibhānanā | [Rām, Yu, 101 12.1]
praharṣeṇāvaruddhā sā vyājahāra na kiṃcana | [Rām, Yu, 101 12.2]
abravīcca hariśreṣṭhaḥ sītām apratijalpatīm | [Rām, Yu, 101 13.1]
kiṃ tvaṃ cintayase devi kiṃ ca māṃ nābhibhāṣase | [Rām, Yu, 101 13.2]
evam uktā hanumatā sītā dharme vyavasthitā | [Rām, Yu, 101 14.1]
abravīt paramaprītā harṣagadgadayā girā | [Rām, Yu, 101 14.2]
priyam etad upaśrutya bhartur vijayasaṃśritam | [Rām, Yu, 101 15.1]
praharṣavaśam āpannā nirvākyāsmi kṣaṇāntaram | [Rām, Yu, 101 15.2]
na hi paśyāmi sadṛśaṃ cintayantī plavaṃgama | [Rām, Yu, 101 16.1]
matpriyākhyānakasyeha tava pratyabhinandanam | [Rām, Yu, 101 16.2]
na ca paśyāmi tat saumya pṛthivyām api vānara | [Rām, Yu, 101 17.1]
sadṛśaṃ matpriyākhyāne tava dātuṃ bhavet samam | [Rām, Yu, 101 17.2]
hiraṇyaṃ vā suvarṇaṃ vā ratnāni vividhāni ca | [Rām, Yu, 101 18.1]
rājyaṃ vā triṣu lokeṣu naitad arhati bhāṣitum | [Rām, Yu, 101 18.2]
evam uktastu vaidehyā pratyuvāca plavaṃgamaḥ | [Rām, Yu, 101 19.1]
pragṛhītāñjalir vākyaṃ sītāyāḥ pramukhe sthitaḥ | [Rām, Yu, 101 19.2]
bhartuḥ priyahite yukte bhartur vijayakāṅkṣiṇi | [Rām, Yu, 101 20.1]
snigdham evaṃvidhaṃ vākyaṃ tvam evārhasi bhāṣitum | [Rām, Yu, 101 20.2]
tavaitad vacanaṃ saumye sāravat snigdham eva ca | [Rām, Yu, 101 21.1]
ratnaughād vividhāccāpi devarājyād viśiṣyate | [Rām, Yu, 101 21.2]
arthataśca mayā prāptā devarājyādayo guṇāḥ | [Rām, Yu, 101 22.1]
hataśatruṃ vijayinaṃ rāmaṃ paśyāmi yat sthitam | [Rām, Yu, 101 22.2]
imāstu khalu rākṣasyo yadi tvam anumanyase | [Rām, Yu, 101 23.1]
hantum icchāmyahaṃ sarvā yābhistvaṃ tarjitā purā | [Rām, Yu, 101 23.2]
kliśyantīṃ patidevāṃ tvām aśokavanikāṃ gatām | [Rām, Yu, 101 24.1]
ghorarūpasamācārāḥ krūrāḥ krūratarekṣaṇāḥ | [Rām, Yu, 101 24.2]
rākṣasyo dāruṇakathā varam etaṃ prayaccha me | [Rām, Yu, 101 25.1]
icchāmi vividhair ghātair hantum etāḥ sudāruṇāḥ | [Rām, Yu, 101 25.2]
muṣṭibhiḥ pāṇibhiścaiva caraṇaiścaiva śobhane | [Rām, Yu, 101 26.1]
ghorair jānuprahāraiśca daśanānāṃ ca pātanaiḥ | [Rām, Yu, 101 26.2]
bhakṣaṇaiḥ karṇanāsānāṃ keśānāṃ luñcanaistathā | [Rām, Yu, 101 27.1]
bhṛśaṃ śuṣkamukhībhiśca dāruṇair laṅghanair hataiḥ | [Rām, Yu, 101 27.2]
evaṃprakārair bahubhir viprakārair yaśasvini | [Rām, Yu, 101 28.1]
hantum icchāmyahaṃ devi tavemāḥ kṛtakilbiṣāḥ | [Rām, Yu, 101 28.2]
evam uktā hanumatā vaidehī janakātmajā | [Rām, Yu, 101 29.1]
uvāca dharmasahitaṃ hanūmantaṃ yaśasvinī | [Rām, Yu, 101 29.2]
rājasaṃśrayavaśyānāṃ kurvatīnāṃ parājñayā | [Rām, Yu, 101 30.1]
vidheyānāṃ ca dāsīnāṃ kaḥ kupyed vānarottama | [Rām, Yu, 101 30.2]
bhāgyavaiṣamyayogena purā duścaritena ca | [Rām, Yu, 101 31.1]
mayaitat prāpyate sarvaṃ svakṛtaṃ hyupabhujyate | [Rām, Yu, 101 31.2]
prāptavyaṃ tu daśāyogānmayaitad iti niścitam | [Rām, Yu, 101 32.1]
dāsīnāṃ rāvaṇasyāhaṃ marṣayāmīha durbalā | [Rām, Yu, 101 32.2]
ājñaptā rāvaṇenaitā rākṣasyo mām atarjayan | [Rām, Yu, 101 33.1]
hate tasminna kuryur hi tarjanaṃ vānarottama | [Rām, Yu, 101 33.2]
ayaṃ vyāghrasamīpe tu purāṇo dharmasaṃhitaḥ | [Rām, Yu, 101 34.1]
ṛkṣeṇa gītaḥ śloko me taṃ nibodha plavaṃgama | [Rām, Yu, 101 34.2]
na paraḥ pāpam ādatte pareṣāṃ pāpakarmaṇām | [Rām, Yu, 101 35.1]
samayo rakṣitavyastu santaścāritrabhūṣaṇāḥ | [Rām, Yu, 101 35.2]
pāpānāṃ vā śubhānāṃ vā vadhārhāṇāṃ plavaṃgama | [Rām, Yu, 101 36.1]
kāryaṃ kāruṇyam āryeṇa na kaścinnāparādhyati | [Rām, Yu, 101 36.2]
lokahiṃsāvihārāṇāṃ rakṣasāṃ kāmarūpiṇām | [Rām, Yu, 101 37.1]
kurvatām api pāpāni naiva kāryam aśobhanam | [Rām, Yu, 101 37.2]
evam uktastu hanumān sītayā vākyakovidaḥ | [Rām, Yu, 101 38.1]
pratyuvāca tataḥ sītāṃ rāmapatnīṃ yaśasvinīm | [Rām, Yu, 101 38.2]
yuktā rāmasya bhavatī dharmapatnī yaśasvinī | [Rām, Yu, 101 39.1]
pratisaṃdiśa māṃ devi gamiṣye yatra rāghavaḥ | [Rām, Yu, 101 39.2]
evam uktā hanumatā vaidehī janakātmajā | [Rām, Yu, 101 40.1]
abravīd draṣṭum icchāmi bhartāraṃ vānarottama | [Rām, Yu, 101 40.2]
tasyāstadvacanaṃ śrutvā hanumān pavanātmajaḥ | [Rām, Yu, 101 41.1]
harṣayanmaithilīṃ vākyam uvācedaṃ mahādyutiḥ | [Rām, Yu, 101 41.2]
pūrṇacandrānanaṃ rāmaṃ drakṣyasyārye salakṣmaṇam | [Rām, Yu, 101 42.1]
sthiramitraṃ hatāmitraṃ śacīva tridaśeśvaram | [Rām, Yu, 101 42.2]
tām evam uktvā rājantīṃ sītāṃ sākṣād iva śriyam | [Rām, Yu, 101 43.1]
ājagāma mahāvego hanūmān yatra rāghavaḥ | [Rām, Yu, 101 43.2]
{Rām, Yu, 102}
sa uvāca mahāprajñam abhigamya plavaṃgamaḥ | [Rām, Yu, 102 1.1]
rāmaṃ vacanam arthajño varaṃ sarvadhanuṣmatām | [Rām, Yu, 102 1.2]
yannimitto 'yam ārambhaḥ karmaṇāṃ ca phalodayaḥ | [Rām, Yu, 102 2.1]
tāṃ devīṃ śokasaṃtaptāṃ maithilīṃ draṣṭum arhasi | [Rām, Yu, 102 2.2]
sā hi śokasamāviṣṭā bāṣpaparyākulekṣaṇā | [Rām, Yu, 102 3.1]
maithilī vijayaṃ śrutvā tava harṣam upāgamat | [Rām, Yu, 102 3.2]
pūrvakāt pratyayāccāham ukto viśvastayā tayā | [Rām, Yu, 102 4.1]
bhartāraṃ draṣṭum icchāmi kṛtārthaṃ sahalakṣmaṇam | [Rām, Yu, 102 4.2]
evam ukto hanumatā rāmo dharmabhṛtāṃ varaḥ | [Rām, Yu, 102 5.1]
agacchat sahasā dhyānam āsīd bāṣpapariplutaḥ | [Rām, Yu, 102 5.2]
dīrgham uṣṇaṃ ca niśvasya medinīm avalokayan | [Rām, Yu, 102 6.1]
uvāca meghasaṃkāśaṃ vibhīṣaṇam upasthitam | [Rām, Yu, 102 6.2]
divyāṅgarāgāṃ vaidehīṃ divyābharaṇabhūṣitām | [Rām, Yu, 102 7.1]
iha sītāṃ śiraḥsnātām upasthāpaya māciram | [Rām, Yu, 102 7.2]
evam uktastu rāmeṇa tvaramāṇo vibhīṣaṇaḥ | [Rām, Yu, 102 8.1]
praviśyāntaḥpuraṃ sītāṃ strībhiḥ svābhir acodayat | [Rām, Yu, 102 8.2]
divyāṅgarāgā vaidehī divyābharaṇabhūṣitā | [Rām, Yu, 102 9.1]
yānam āroha bhadraṃ te bhartā tvāṃ draṣṭum icchati | [Rām, Yu, 102 9.2]
evam uktā tu vaidehī pratyuvāca vibhīṣaṇam | [Rām, Yu, 102 10.1]
asnātā draṣṭum icchāmi bhartāraṃ rākṣasādhipa | [Rām, Yu, 102 10.2]
tasyāstadvacanaṃ śrutvā pratyuvāca vibhīṣaṇaḥ | [Rām, Yu, 102 11.1]
yathāhaṃ rāmo bhartā te tat tathā kartum arhasi | [Rām, Yu, 102 11.2]
tasya tadvacanaṃ śrutvā maithilī bhrātṛdevatā | [Rām, Yu, 102 12.1]
bhartṛbhaktivratā sādhvī tatheti pratyabhāṣata | [Rām, Yu, 102 12.2]
tataḥ sītāṃ śiraḥsnātāṃ yuvatībhir alaṃkṛtām | [Rām, Yu, 102 13.1]
mahārhābharaṇopetāṃ mahārhāmbaradhāriṇīm | [Rām, Yu, 102 13.2]
āropya śibikāṃ dīptāṃ parārdhyāmbarasaṃvṛtām | [Rām, Yu, 102 14.1]
rakṣobhir bahubhir guptām ājahāra vibhīṣaṇaḥ | [Rām, Yu, 102 14.2]
so 'bhigamya mahātmānaṃ jñātvābhidhyānam āsthitam | [Rām, Yu, 102 15.1]
praṇataśca prahṛṣṭaśca prāptāṃ sītāṃ nyavedayat | [Rām, Yu, 102 15.2]
tām āgatām upaśrutya rakṣogṛhaciroṣitām | [Rām, Yu, 102 16.1]
harṣo dainyaṃ ca roṣaśca trayaṃ rāghavam āviśat | [Rām, Yu, 102 16.2]
tataḥ pārśvagataṃ dṛṣṭvā savimarśaṃ vicārayan | [Rām, Yu, 102 17.1]
vibhīṣaṇam idaṃ vākyam ahṛṣṭo rāghavo 'bravīt | [Rām, Yu, 102 17.2]
rākṣasādhipate saumya nityaṃ madvijaye rata | [Rām, Yu, 102 18.1]
vaidehī saṃnikarṣaṃ me śīghraṃ samupagacchatu | [Rām, Yu, 102 18.2]
sa tadvacanam ājñāya rāghavasya vibhīṣaṇaḥ | [Rām, Yu, 102 19.1]
tūrṇam utsāraṇe yatnaṃ kārayāmāsa sarvataḥ | [Rām, Yu, 102 19.2]
kañcukoṣṇīṣiṇastatra vetrajharjharapāṇayaḥ | [Rām, Yu, 102 20.1]
utsārayantaḥ puruṣāḥ samantāt paricakramuḥ | [Rām, Yu, 102 20.2]
ṛkṣāṇāṃ vānarāṇāṃ ca rākṣasānāṃ ca sarvataḥ | [Rām, Yu, 102 21.1]
vṛndānyutsāryamāṇāni dūram utsasṛjustataḥ | [Rām, Yu, 102 21.2]
teṣām utsāryamāṇānāṃ sarveṣāṃ dhvanir utthitaḥ | [Rām, Yu, 102 22.1]
vāyunodvartamānasya sāgarasyeva nisvanaḥ | [Rām, Yu, 102 22.2]
utsāryamāṇāṃstān dṛṣṭvā samantājjātasaṃbhramān | [Rām, Yu, 102 23.1]
dākṣiṇyāt tadamarṣācca vārayāmāsa rāghavaḥ | [Rām, Yu, 102 23.2]
saṃrabdhaścābravīd rāmaścakṣuṣā pradahann iva | [Rām, Yu, 102 24.1]
vibhīṣaṇaṃ mahāprājñaṃ sopālambham idaṃ vacaḥ | [Rām, Yu, 102 24.2]
kimarthaṃ mām anādṛtya kliśyate 'yaṃ tvayā janaḥ | [Rām, Yu, 102 25.1]
nivartayainam udyogaṃ jano 'yaṃ svajano mama | [Rām, Yu, 102 25.2]
na gṛhāṇi na vastrāṇi na prākārāstiraskriyāḥ | [Rām, Yu, 102 26.1]
nedṛśā rājasatkārā vṛttam āvaraṇaṃ striyaḥ | [Rām, Yu, 102 26.2]
vyasaneṣu na kṛcchreṣu na yuddhe na svayaṃvare | [Rām, Yu, 102 27.1]
na kratau no vivāhe ca darśanaṃ duṣyate striyaḥ | [Rām, Yu, 102 27.2]
saiṣā yuddhagatā caiva kṛcchre mahati ca sthitā | [Rām, Yu, 102 28.1]
darśane 'syā na doṣaḥ syānmatsamīpe viśeṣataḥ | [Rām, Yu, 102 28.2]
tad ānaya samīpaṃ me śīghram enāṃ vibhīṣaṇa | [Rām, Yu, 102 29.1]
sītā paśyatu mām eṣā suhṛdgaṇavṛtaṃ sthitam | [Rām, Yu, 102 29.2]
evam uktastu rāmeṇa savimarśo vibhīṣaṇaḥ | [Rām, Yu, 102 30.1]
rāmasyopānayat sītāṃ saṃnikarṣaṃ vinītavat | [Rām, Yu, 102 30.2]
tato lakṣmaṇasugrīvau hanūmāṃśca plavaṃgamaḥ | [Rām, Yu, 102 31.1]
niśamya vākyaṃ rāmasya babhūvur vyathitā bhṛśam | [Rām, Yu, 102 31.2]
kalatranirapekṣaiśca iṅgitair asya dāruṇaiḥ | [Rām, Yu, 102 32.1]
aprītam iva sītāyāṃ tarkayanti sma rāghavam | [Rām, Yu, 102 32.2]
lajjayā tvavalīyantī sveṣu gātreṣu maithilī | [Rām, Yu, 102 33.1]
vibhīṣaṇenānugatā bhartāraṃ sābhyavartata | [Rām, Yu, 102 33.2]
sā vastrasaṃruddhamukhī lajjayā janasaṃsadi | [Rām, Yu, 102 34.1]
rurodāsādya bhartāram āryaputreti bhāṣiṇī | [Rām, Yu, 102 34.2]
vismayācca praharṣācca snehācca paridevatā | [Rām, Yu, 102 35.1]
udaikṣata mukhaṃ bhartuḥ saumyaṃ saumyatarānanā | [Rām, Yu, 102 35.2]
atha samapanudanmanaḥklamaṃ sā suciram adṛṣṭam udīkṣya vai priyasya | [Rām, Yu, 102 36.1]
vadanam uditapūrṇacandrakāntaṃ vimalaśaśāṅkanibhānanā tadāsīt | [Rām, Yu, 102 36.2]
{Rām, Yu, 103}
tāṃ tu pārśve sthitāṃ prahvāṃ rāmaḥ samprekṣya maithilīm | [Rām, Yu, 103 1.1]
hṛdayāntargatakrodho vyāhartum upacakrame | [Rām, Yu, 103 1.2]
eṣāsi nirjitā bhadre śatruṃ jitvā mayā raṇe | [Rām, Yu, 103 2.1]
pauruṣād yad anuṣṭheyaṃ tad etad upapāditam | [Rām, Yu, 103 2.2]
gato 'smyantam amarṣasya dharṣaṇā saṃpramārjitā | [Rām, Yu, 103 3.1]
avamānaśca śatruśca mayā yugapad uddhṛtau | [Rām, Yu, 103 3.2]
adya me pauruṣaṃ dṛṣṭam adya me saphalaḥ śramaḥ | [Rām, Yu, 103 4.1]
adya tīrṇapratijñatvāt prabhavāmīha cātmanaḥ | [Rām, Yu, 103 4.2]
yā tvaṃ virahitā nītā calacittena rakṣasā | [Rām, Yu, 103 5.1]
daivasampādito doṣo mānuṣeṇa mayā jitaḥ | [Rām, Yu, 103 5.2]
samprāptam avamānaṃ yastejasā na pramārjati | [Rām, Yu, 103 6.1]
kastasya puruṣārtho 'sti puruṣasyālpatejasaḥ | [Rām, Yu, 103 6.2]
laṅghanaṃ ca samudrasya laṅkāyāścāvamardanam | [Rām, Yu, 103 7.1]
saphalaṃ tasya tacchlāghyam adya karma hanūmataḥ | [Rām, Yu, 103 7.2]
yuddhe vikramataścaiva hitaṃ mantrayataśca me | [Rām, Yu, 103 8.1]
sugrīvasya sasainyasya saphalo 'dya pariśramaḥ | [Rām, Yu, 103 8.2]
nirguṇaṃ bhrātaraṃ tyaktvā yo māṃ svayam upasthitaḥ | [Rām, Yu, 103 9.1]
vibhīṣaṇasya bhaktasya saphalo 'dya pariśramaḥ | [Rām, Yu, 103 9.2]
ityevaṃ bruvatastasya sītā rāmasya tadvacaḥ | [Rām, Yu, 103 10.1]
mṛgīvotphullanayanā babhūvāśrupariplutā | [Rām, Yu, 103 10.2]
paśyatastāṃ tu rāmasya bhūyaḥ krodho 'bhyavartata | [Rām, Yu, 103 11.1]
prabhūtājyāvasiktasya pāvakasyeva dīpyataḥ | [Rām, Yu, 103 11.2]
sa baddhvā bhrukuṭiṃ vaktre tiryakprekṣitalocanaḥ | [Rām, Yu, 103 12.1]
abravīt paruṣaṃ sītāṃ madhye vānararakṣasām | [Rām, Yu, 103 12.2]
yat kartavyaṃ manuṣyeṇa dharṣaṇāṃ parimārjatā | [Rām, Yu, 103 13.1]
tat kṛtaṃ sakalaṃ sīte śatruhastād amarṣaṇāt | [Rām, Yu, 103 13.2]
nirjitā jīvalokasya tapasā bhāvitātmanā | [Rām, Yu, 103 14.1]
agastyena durādharṣā muninā dakṣiṇeva dik | [Rām, Yu, 103 14.2]
viditaścāstu bhadraṃ te yo 'yaṃ raṇapariśramaḥ | [Rām, Yu, 103 15.1]
sa tīrṇaḥ suhṛdāṃ vīryānna tvadarthaṃ mayā kṛtaḥ | [Rām, Yu, 103 15.2]
rakṣatā tu mayā vṛttam apavādaṃ ca sarvaśaḥ | [Rām, Yu, 103 16.1]
prakhyātasyātmavaṃśasya nyaṅgaṃ ca parimārjatā | [Rām, Yu, 103 16.2]
prāptacāritrasaṃdehā mama pratimukhe sthitā | [Rām, Yu, 103 17.1]
dīpo netrāturasyeva pratikūlāsi me dṛḍham | [Rām, Yu, 103 17.2]
tad gaccha hyabhyanujñātā yatheṣṭaṃ janakātmaje | [Rām, Yu, 103 18.1]
etā daśa diśo bhadre kāryam asti na me tvayā | [Rām, Yu, 103 18.2]
kaḥ pumān hi kule jātaḥ striyaṃ paragṛhoṣitām | [Rām, Yu, 103 19.1]
tejasvī punar ādadyāt suhṛllekhena cetasā | [Rām, Yu, 103 19.2]
rāvaṇāṅkaparibhraṣṭāṃ dṛṣṭāṃ duṣṭena cakṣuṣā | [Rām, Yu, 103 20.1]
kathaṃ tvāṃ punarādadyāṃ kulaṃ vyapadiśanmahat | [Rām, Yu, 103 20.2]
tadarthaṃ nirjitā me tvaṃ yaśaḥ pratyāhṛtaṃ mayā | [Rām, Yu, 103 21.1]
nāsti me tvayyabhiṣvaṅgo yatheṣṭaṃ gamyatām itaḥ | [Rām, Yu, 103 21.2]
iti pravyāhṛtaṃ bhadre mayaitat kṛtabuddhinā | [Rām, Yu, 103 22.1]
lakṣmaṇe bharate vā tvaṃ kuru buddhiṃ yathāsukham | [Rām, Yu, 103 22.2]
sugrīve vānarendre vā rākṣasendre vibhīṣaṇe | [Rām, Yu, 103 23.1]
niveśaya manaḥ sīte yathā vā sukham ātmanaḥ | [Rām, Yu, 103 23.2]
na hi tvāṃ rāvaṇo dṛṣṭvā divyarūpāṃ manoramām | [Rām, Yu, 103 24.1]
marṣayate ciraṃ sīte svagṛhe parivartinīm | [Rām, Yu, 103 24.2]
tataḥ priyārhaśravaṇā tad apriyaṃ priyād upaśrutya cirasya maithilī | [Rām, Yu, 103 25.1]
mumoca bāṣpaṃ subhṛśaṃ pravepitā gajendrahastābhihateva vallarī | [Rām, Yu, 103 25.2]
{Rām, Yu, 104}
evam uktā tu vaidehī paruṣaṃ lomaharṣaṇam | [Rām, Yu, 104 1.1]
rāghaveṇa saroṣeṇa bhṛśaṃ pravyathitābhavat | [Rām, Yu, 104 1.2]
sā tad aśrutapūrvaṃ hi jane mahati maithilī | [Rām, Yu, 104 2.1]
śrutvā bhartṛvaco rūkṣaṃ lajjayā vrīḍitābhavat | [Rām, Yu, 104 2.2]
praviśantīva gātrāṇi svānyeva janakātmajā | [Rām, Yu, 104 3.1]
vākśalyaistaiḥ saśalyeva bhṛśam aśrūṇyavartayat | [Rām, Yu, 104 3.2]
tato bāṣpaparikliṣṭaṃ pramārjantī svam ānanam | [Rām, Yu, 104 4.1]
śanair gadgadayā vācā bhartāram idam abravīt | [Rām, Yu, 104 4.2]
kiṃ mām asadṛśaṃ vākyam īdṛśaṃ śrotradāruṇam | [Rām, Yu, 104 5.1]
rūkṣaṃ śrāvayase vīra prākṛtaḥ prākṛtām iva | [Rām, Yu, 104 5.2]
na tathāsmi mahābāho yathā tvam avagacchasi | [Rām, Yu, 104 6.1]
pratyayaṃ gaccha me svena cāritreṇaiva te śape | [Rām, Yu, 104 6.2]
pṛthak strīṇāṃ pracāreṇa jātiṃ tvaṃ pariśaṅkase | [Rām, Yu, 104 7.1]
parityajemāṃ śaṅkāṃ tu yadi te 'haṃ parīkṣitā | [Rām, Yu, 104 7.2]
yadyahaṃ gātrasaṃsparśaṃ gatāsmi vivaśā prabho | [Rām, Yu, 104 8.1]
kāmakāro na me tatra daivaṃ tatrāparādhyati | [Rām, Yu, 104 8.2]
madadhīnaṃ tu yat tanme hṛdayaṃ tvayi vartate | [Rām, Yu, 104 9.1]
parādhīneṣu gātreṣu kiṃ kariṣyāmyanīśvarā | [Rām, Yu, 104 9.2]
sahasaṃvṛddhabhāvācca saṃsargeṇa ca mānada | [Rām, Yu, 104 10.1]
yadyahaṃ te na vijñātā hatā tenāsmi śāśvatam | [Rām, Yu, 104 10.2]
preṣitaste yadā vīro hanūmān avalokakaḥ | [Rām, Yu, 104 11.1]
laṅkāsthāhaṃ tvayā vīra kiṃ tadā na visarjitā | [Rām, Yu, 104 11.2]
pratyakṣaṃ vānarendrasya tvadvākyasamanantaram | [Rām, Yu, 104 12.1]
tvayā saṃtyaktayā vīra tyaktaṃ syājjīvitaṃ mayā | [Rām, Yu, 104 12.2]
na vṛthā te śramo 'yaṃ syāt saṃśaye nyasya jīvitam | [Rām, Yu, 104 13.1]
suhṛjjanaparikleśo na cāyaṃ niṣphalastava | [Rām, Yu, 104 13.2]
tvayā tu naraśārdūla krodham evānuvartatā | [Rām, Yu, 104 14.1]
laghuneva manuṣyeṇa strītvam eva puraskṛtam | [Rām, Yu, 104 14.2]
apadeśena janakānnotpattir vasudhātalāt | [Rām, Yu, 104 15.1]
mama vṛttaṃ ca vṛttajña bahu te na puraskṛtam | [Rām, Yu, 104 15.2]
na pramāṇīkṛtaḥ pāṇir bālye bālena pīḍitaḥ | [Rām, Yu, 104 16.1]
mama bhaktiśca śīlaṃ ca sarvaṃ te pṛṣṭhataḥ kṛtam | [Rām, Yu, 104 16.2]
evaṃ bruvāṇā rudatī bāṣpagadgadabhāṣiṇī | [Rām, Yu, 104 17.1]
abravīl lakṣmaṇaṃ sītā dīnaṃ dhyānaparaṃ sthitam | [Rām, Yu, 104 17.2]
citāṃ me kuru saumitre vyasanasyāsya bheṣajam | [Rām, Yu, 104 18.1]
mithyāpavādopahatā nāhaṃ jīvitum utsahe | [Rām, Yu, 104 18.2]
aprītasya guṇair bhartustyaktayā janasaṃsadi | [Rām, Yu, 104 19.1]
yā kṣamā me gatir gantuṃ pravekṣye havyavāhanam | [Rām, Yu, 104 19.2]
evam uktastu vaidehyā lakṣmaṇaḥ paravīrahā | [Rām, Yu, 104 20.1]
amarṣavaśam āpanno rāghavānanam aikṣata | [Rām, Yu, 104 20.2]
sa vijñāya manaśchandaṃ rāmasyākārasūcitam | [Rām, Yu, 104 21.1]
citāṃ cakāra saumitrir mate rāmasya vīryavān | [Rām, Yu, 104 21.2]
adhomukhaṃ tato rāmaṃ śanaiḥ kṛtvā pradakṣiṇam | [Rām, Yu, 104 22.1]
upāsarpata vaidehī dīpyamānaṃ hutāśanam | [Rām, Yu, 104 22.2]
praṇamya devatābhyaśca brāhmaṇebhyaśca maithilī | [Rām, Yu, 104 23.1]
baddhāñjalipuṭā cedam uvācāgnisamīpataḥ | [Rām, Yu, 104 23.2]
yathā me hṛdayaṃ nityaṃ nāpasarpati rāghavāt | [Rām, Yu, 104 24.1]
tathā lokasya sākṣī māṃ sarvataḥ pātu pāvakaḥ | [Rām, Yu, 104 24.2]
evam uktvā tu vaidehī parikramya hutāśanam | [Rām, Yu, 104 25.1]
viveśa jvalanaṃ dīptaṃ niḥsaṅgenāntarātmanā | [Rām, Yu, 104 25.2]
janaḥ sa sumahāṃstatra bālavṛddhasamākulaḥ | [Rām, Yu, 104 26.1]
dadarśa maithilīṃ tatra praviśantīṃ hutāśanam | [Rām, Yu, 104 26.2]
tasyām agniṃ viśantyāṃ tu hāheti vipulaḥ svanaḥ | [Rām, Yu, 104 27.1]
rakṣasāṃ vānarāṇāṃ ca saṃbabhūvādbhutopamaḥ | [Rām, Yu, 104 27.2]
{Rām, Yu, 105}
tato vaiśravaṇo rājā yamaścāmitrakarśanaḥ | [Rām, Yu, 105 1.1]
sahasrākṣo mahendraśca varuṇaśca paraṃtapaḥ | [Rām, Yu, 105 1.2]
ṣaḍardhanayanaḥ śrīmānmahādevo vṛṣadhvajaḥ | [Rām, Yu, 105 2.1]
kartā sarvasya lokasya brahmā brahmavidāṃ varaḥ | [Rām, Yu, 105 2.2]
ete sarve samāgamya vimānaiḥ sūryasaṃnibhaiḥ | [Rām, Yu, 105 3.1]
āgamya nagarīṃ laṅkām abhijagmuśca rāghavam | [Rām, Yu, 105 3.2]
tataḥ sahastābharaṇān pragṛhya vipulān bhujān | [Rām, Yu, 105 4.1]
abruvaṃstridaśaśreṣṭhāḥ prāñjaliṃ rāghavaṃ sthitam | [Rām, Yu, 105 4.2]
kartā sarvasya lokasya śreṣṭho jñānavatāṃ varaḥ | [Rām, Yu, 105 5.1]
upekṣase kathaṃ sītāṃ patantīṃ havyavāhane | [Rām, Yu, 105 5.2]
kathaṃ devagaṇaśreṣṭham ātmānaṃ nāvabudhyase | [Rām, Yu, 105 5.3]
ṛtadhāmā vasuḥ pūrvaṃ vasūnāṃ ca prajāpatiḥ | [Rām, Yu, 105 6.1]
tvaṃ trayāṇāṃ hi lokānām ādikartā svayamprabhuḥ | [Rām, Yu, 105 6.2]
rudrāṇām aṣṭamo rudraḥ sādhyānām api pañcamaḥ | [Rām, Yu, 105 7.1]
aśvinau cāpi te karṇau candrasūryau ca cakṣuṣī | [Rām, Yu, 105 7.2]
ante cādau ca lokānāṃ dṛśyase tvaṃ paraṃtapa | [Rām, Yu, 105 8.1]
upekṣase ca vaidehīṃ mānuṣaḥ prākṛto yathā | [Rām, Yu, 105 8.2]
ityukto lokapālaistaiḥ svāmī lokasya rāghavaḥ | [Rām, Yu, 105 9.1]
abravīt tridaśaśreṣṭhān rāmo dharmabhṛtāṃ varaḥ | [Rām, Yu, 105 9.2]
ātmānaṃ mānuṣaṃ manye rāmaṃ daśarathātmajam | [Rām, Yu, 105 10.1]
yo 'haṃ yasya yataścāhaṃ bhagavāṃstad bravītu me | [Rām, Yu, 105 10.2]
iti bruvāṇaṃ kākutsthaṃ brahmā brahmavidāṃ varaḥ | [Rām, Yu, 105 11.1]
abravīcchṛṇu me rāma satyaṃ satyaparākrama | [Rām, Yu, 105 11.2]
bhavānnārāyaṇo devaḥ śrīmāṃścakrāyudho vibhuḥ | [Rām, Yu, 105 12.1]
ekaśṛṅgo varāhastvaṃ bhūtabhavyasapatnajit | [Rām, Yu, 105 12.2]
akṣaraṃ brahmasatyaṃ ca madhye cānte ca rāghava | [Rām, Yu, 105 13.1]
lokānāṃ tvaṃ paro dharmo viṣvaksenaścaturbhujaḥ | [Rām, Yu, 105 13.2]
śārṅgadhanvā hṛṣīkeśaḥ puruṣaḥ puruṣottamaḥ | [Rām, Yu, 105 14.1]
ajitaḥ khaḍgadhṛg viṣṇuḥ kṛṣṇaścaiva bṛhadbalaḥ | [Rām, Yu, 105 14.2]
senānīr grāmaṇīśca tvaṃ buddhiḥ sattvaṃ kṣamā damaḥ | [Rām, Yu, 105 15.1]
prabhavaścāpyayaśca tvam upendro madhusūdanaḥ | [Rām, Yu, 105 15.2]
indrakarmā mahendrastvaṃ padmanābho raṇāntakṛt | [Rām, Yu, 105 16.1]
śaraṇyaṃ śaraṇaṃ ca tvām āhur divyā maharṣayaḥ | [Rām, Yu, 105 16.2]
sahasraśṛṅgo vedātmā śatajihvo maharṣabhaḥ | [Rām, Yu, 105 17.1]
tvaṃ yajñastvaṃ vaṣaṭkārastvam oṃkāraḥ paraṃtapa | [Rām, Yu, 105 17.2]
prabhavaṃ nidhanaṃ vā te na viduḥ ko bhavān iti | [Rām, Yu, 105 18.1]
dṛśyase sarvabhūteṣu brāhmaṇeṣu ca goṣu ca | [Rām, Yu, 105 18.2]
dikṣu sarvāsu gagane parvateṣu vaneṣu ca | [Rām, Yu, 105 19.1]
sahasracaraṇaḥ śrīmāñ śataśīrṣaḥ sahasradhṛk | [Rām, Yu, 105 19.2]
tvaṃ dhārayasi bhūtāni vasudhāṃ ca saparvatām | [Rām, Yu, 105 20.1]
ante pṛthivyāḥ salile dṛśyase tvaṃ mahoragaḥ | [Rām, Yu, 105 20.2]
trīṃl lokān dhārayan rāma devagandharvadānavān | [Rām, Yu, 105 21.1]
ahaṃ te hṛdayaṃ rāma jihvā devī sarasvatī | [Rām, Yu, 105 21.2]
devā gātreṣu lomāni nirmitā brahmaṇā prabho | [Rām, Yu, 105 22.1]
nimeṣaste 'bhavad rātrir unmeṣaste 'bhavad divā | [Rām, Yu, 105 22.2]
saṃskārāste 'bhavan vedā na tad asti tvayā vinā | [Rām, Yu, 105 23.1]
jagat sarvaṃ śarīraṃ te sthairyaṃ te vasudhātalam | [Rām, Yu, 105 23.2]
agniḥ kopaḥ prasādaste somaḥ śrīvatsalakṣaṇa | [Rām, Yu, 105 24.1]
tvayā lokāstrayaḥ krāntāḥ purāṇe vikramaistribhiḥ | [Rām, Yu, 105 24.2]
mahendraśca kṛto rājā baliṃ baddhvā mahāsuram | [Rām, Yu, 105 25.1]
sītā lakṣmīr bhavān viṣṇur devaḥ kṛṣṇaḥ prajāpatiḥ | [Rām, Yu, 105 25.2]
vadhārthaṃ rāvaṇasyeha praviṣṭo mānuṣīṃ tanum | [Rām, Yu, 105 26.1]
tad idaṃ naḥ kṛtaṃ kāryaṃ tvayā dharmabhṛtāṃ vara | [Rām, Yu, 105 26.2]
nihato rāvaṇo rāma prahṛṣṭo divam ākrama | [Rām, Yu, 105 27.1]
amoghaṃ balavīryaṃ te amoghaste parākramaḥ | [Rām, Yu, 105 27.2]
amoghāste bhaviṣyanti bhaktimantaśca ye narāḥ | [Rām, Yu, 105 28.1]
ye tvāṃ devaṃ dhruvaṃ bhaktāḥ purāṇaṃ puruṣottamam | [Rām, Yu, 105 28.2]
ye narāḥ kīrtayiṣyanti nāsti teṣāṃ parābhavaḥ | [Rām, Yu, 105 28.3]
{Rām, Yu, 106}
etacchrutvā śubhaṃ vākyaṃ pitāmahasamīritam | [Rām, Yu, 106 1.1]
aṅkenādāya vaidehīm utpapāta vibhāvasuḥ | [Rām, Yu, 106 1.2]
taruṇādityasaṃkāśāṃ taptakāñcanabhūṣaṇām | [Rām, Yu, 106 2.1]
raktāmbaradharāṃ bālāṃ nīlakuñcitamūrdhajām | [Rām, Yu, 106 2.2]
akliṣṭamālyābharaṇāṃ tathārūpāṃ manasvinīm | [Rām, Yu, 106 3.1]
dadau rāmāya vaidehīm aṅke kṛtvā vibhāvasuḥ | [Rām, Yu, 106 3.2]
abravīcca tadā rāmaṃ sākṣī lokasya pāvakaḥ | [Rām, Yu, 106 4.1]
eṣā te rāma vaidehī pāpam asyā na vidyate | [Rām, Yu, 106 4.2]
naiva vācā na manasā nānudhyānānna cakṣuṣā | [Rām, Yu, 106 5.1]
suvṛttā vṛttaśauṇḍīrā na tvām aticacāra ha | [Rām, Yu, 106 5.2]
rāvaṇenāpanītaiṣā vīryotsiktena rakṣasā | [Rām, Yu, 106 6.1]
tvayā virahitā dīnā vivaśā nirjanād vanāt | [Rām, Yu, 106 6.2]
ruddhā cāntaḥpure guptā tvaccittā tvatparāyaṇā | [Rām, Yu, 106 7.1]
rakṣitā rākṣasīsaṃghair vikṛtair ghoradarśanaiḥ | [Rām, Yu, 106 7.2]
pralobhyamānā vividhaṃ bhartsyamānā ca maithilī | [Rām, Yu, 106 8.1]
nācintayata tad rakṣastvadgatenāntarātmanā | [Rām, Yu, 106 8.2]
viśuddhabhāvāṃ niṣpāpāṃ pratigṛhṇīṣva rāghava | [Rām, Yu, 106 9.1]
na kiṃcid abhidhātavyam aham ājñāpayāmi te | [Rām, Yu, 106 9.2]
evam ukto mahātejā dhṛtimān dṛḍhavikramaḥ | [Rām, Yu, 106 10.1]
abravīt tridaśaśreṣṭhaṃ rāmo dharmabhṛtāṃ varaḥ | [Rām, Yu, 106 10.2]
avaśyaṃ triṣu lokeṣu sītā pāvanam arhati | [Rām, Yu, 106 11.1]
dīrghakāloṣitā ceyaṃ rāvaṇāntaḥpure śubhā | [Rām, Yu, 106 11.2]
bāliśaḥ khalu kāmātmā rāmo daśarathātmajaḥ | [Rām, Yu, 106 12.1]
iti vakṣyanti māṃ santo jānakīm aviśodhya hi | [Rām, Yu, 106 12.2]
ananyahṛdayāṃ bhaktāṃ maccittaparirakṣaṇīm | [Rām, Yu, 106 13.1]
aham apyavagacchāmi maithilīṃ janakātmajām | [Rām, Yu, 106 13.2]
pratyayārthaṃ tu lokānāṃ trayāṇāṃ satyasaṃśrayaḥ | [Rām, Yu, 106 14.1]
upekṣe cāpi vaidehīṃ praviśantīṃ hutāśanam | [Rām, Yu, 106 14.2]
imām api viśālākṣīṃ rakṣitāṃ svena tejasā | [Rām, Yu, 106 15.1]
rāvaṇo nātivarteta velām iva mahodadhiḥ | [Rām, Yu, 106 15.2]
na hi śaktaḥ sa duṣṭātmā manasāpi hi maithilīm | [Rām, Yu, 106 16.1]
pradharṣayitum aprāptāṃ dīptām agniśikhām iva | [Rām, Yu, 106 16.2]
neyam arhati caiśvaryaṃ rāvaṇāntaḥpure śubhā | [Rām, Yu, 106 17.1]
ananyā hi mayā sītāṃ bhāskareṇa prabhā yathā | [Rām, Yu, 106 17.2]
viśuddhā triṣu lokeṣu maithilī janakātmajā | [Rām, Yu, 106 18.1]
na hi hātum iyaṃ śakyā kīrtir ātmavatā yathā | [Rām, Yu, 106 18.2]
avaśyaṃ ca mayā kāryaṃ sarveṣāṃ vo vaco hitam | [Rām, Yu, 106 19.1]
snigdhānāṃ lokamānyānām evaṃ ca bruvatāṃ hitam | [Rām, Yu, 106 19.2]
itīdam uktvā vacanaṃ mahābalaiḥ praśasyamānaḥ svakṛtena karmaṇā | [Rām, Yu, 106 20.1]
sametya rāmaḥ priyayā mahābalaḥ sukhaṃ sukhārho 'nubabhūva rāghavaḥ | [Rām, Yu, 106 20.2]
{Rām, Yu, 107}
etacchrutvā śubhaṃ vākyaṃ rāghaveṇa subhāṣitam | [Rām, Yu, 107 1.1]
idaṃ śubhataraṃ vākyaṃ vyājahāra maheśvaraḥ | [Rām, Yu, 107 1.2]
puṣkarākṣa mahābāho mahāvakṣaḥ paraṃtapa | [Rām, Yu, 107 2.1]
diṣṭyā kṛtam idaṃ karma tvayā śastrabhṛtāṃ vara | [Rām, Yu, 107 2.2]
diṣṭyā sarvasya lokasya pravṛddhaṃ dāruṇaṃ tamaḥ | [Rām, Yu, 107 3.1]
apāvṛttaṃ tvayā saṃkhye rāma rāvaṇajaṃ bhayam | [Rām, Yu, 107 3.2]
āśvāsya bharataṃ dīnaṃ kausalyāṃ ca yaśasvinīm | [Rām, Yu, 107 4.1]
kaikeyīṃ ca sumitrāṃ ca dṛṣṭvā lakṣmaṇamātaram | [Rām, Yu, 107 4.2]
prāpya rājyam ayodhyāyāṃ nandayitvā suhṛjjanam | [Rām, Yu, 107 5.1]
ikṣvākūṇāṃ kule vaṃśaṃ sthāpayitvā mahābala | [Rām, Yu, 107 5.2]
iṣṭvā turagamedhena prāpya cānuttamaṃ yaśaḥ | [Rām, Yu, 107 6.1]
brāhmaṇebhyo dhanaṃ dattvā tridivaṃ gantum arhasi | [Rām, Yu, 107 6.2]
eṣa rājā vimānasthaḥ pitā daśarathastava | [Rām, Yu, 107 7.1]
kākutstha mānuṣe loke gurustava mahāyaśāḥ | [Rām, Yu, 107 7.2]
indralokaṃ gataḥ śrīmāṃstvayā putreṇa tāritaḥ | [Rām, Yu, 107 8.1]
lakṣmaṇena saha bhrātrā tvam enam abhivādaya | [Rām, Yu, 107 8.2]
mahādevavacaḥ śrutvā kākutsthaḥ sahalakṣmaṇaḥ | [Rām, Yu, 107 9.1]
vimānaśikharasthasya praṇāmam akarot pituḥ | [Rām, Yu, 107 9.2]
dīpyamānaṃ svayā lakṣmyā virajo'mbaradhāriṇam | [Rām, Yu, 107 10.1]
lakṣmaṇena saha bhrātrā dadarśa pitaraṃ prabhuḥ | [Rām, Yu, 107 10.2]
harṣeṇa mahatāviṣṭo vimānastho mahīpatiḥ | [Rām, Yu, 107 11.1]
prāṇaiḥ priyataraṃ dṛṣṭvā putraṃ daśarathastadā | [Rām, Yu, 107 11.2]
āropyāṅkaṃ mahābāhur varāsanagataḥ prabhuḥ | [Rām, Yu, 107 12.1]
bāhubhyāṃ sampariṣvajya tato vākyaṃ samādade | [Rām, Yu, 107 12.2]
na me svargo bahumataḥ saṃmānaśca surarṣibhiḥ | [Rām, Yu, 107 13.1]
tvayā rāma vihīnasya satyaṃ pratiśṛṇomi te | [Rām, Yu, 107 13.2]
kaikeyyā yāni coktāni vākyāni vadatāṃ vara | [Rām, Yu, 107 14.1]
tava pravrājanārthāni sthitāni hṛdaye mama | [Rām, Yu, 107 14.2]
tvāṃ tu dṛṣṭvā kuśalinaṃ pariṣvajya salakṣmaṇam | [Rām, Yu, 107 15.1]
adya duḥkhād vimukto 'smi nīhārād iva bhāskaraḥ | [Rām, Yu, 107 15.2]
tārito 'haṃ tvayā putra suputreṇa mahātmanā | [Rām, Yu, 107 16.1]
aṣṭāvakreṇa dharmātmā tārito brāhmaṇo yathā | [Rām, Yu, 107 16.2]
idānīṃ ca vijānāmi yathā saumya sureśvaraiḥ | [Rām, Yu, 107 17.1]
vadhārthaṃ rāvaṇasyeha vihitaṃ puruṣottamam | [Rām, Yu, 107 17.2]
siddhārthā khalu kausalyā yā tvāṃ rāma gṛhaṃ gatam | [Rām, Yu, 107 18.1]
vanānnivṛttaṃ saṃhṛṣṭā drakṣyate śatrusūdana | [Rām, Yu, 107 18.2]
siddhārthāḥ khalu te rāma narā ye tvāṃ purīṃ gatam | [Rām, Yu, 107 19.1]
jalārdram abhiṣiktaṃ ca drakṣyanti vasudhādhipam | [Rām, Yu, 107 19.2]
anuraktena balinā śucinā dharmacāriṇā | [Rām, Yu, 107 20.1]
iccheyaṃ tvām ahaṃ draṣṭuṃ bharatena samāgatam | [Rām, Yu, 107 20.2]
caturdaśasamāḥ saumya vane niryāpitāstvayā | [Rām, Yu, 107 21.1]
vasatā sītayā sārdhaṃ lakṣmaṇena ca dhīmatā | [Rām, Yu, 107 21.2]
nivṛttavanavāso 'si pratijñā saphalā kṛtā | [Rām, Yu, 107 22.1]
rāvaṇaṃ ca raṇe hatvā devāste paritoṣitāḥ | [Rām, Yu, 107 22.2]
kṛtaṃ karma yaśaḥ ślāghyaṃ prāptaṃ te śatrusūdana | [Rām, Yu, 107 23.1]
bhrātṛbhiḥ saha rājyastho dīrgham āyur avāpnuhi | [Rām, Yu, 107 23.2]
iti bruvāṇaṃ rājānaṃ rāmaḥ prāñjalir abravīt | [Rām, Yu, 107 24.1]
kuru prasādaṃ dharmajña kaikeyyā bharatasya ca | [Rām, Yu, 107 24.2]
saputrāṃ tvāṃ tyajāmīti yad uktā kaikayī tvayā | [Rām, Yu, 107 25.1]
sa śāpaḥ kaikayīṃ ghoraḥ saputrāṃ na spṛśet prabho | [Rām, Yu, 107 25.2]
sa tatheti mahārājo rāmam uktvā kṛtāñjalim | [Rām, Yu, 107 26.1]
lakṣmaṇaṃ ca pariṣvajya punar vākyam uvāca ha | [Rām, Yu, 107 26.2]
rāmaṃ śuśrūṣatā bhaktyā vaidehyā saha sītayā | [Rām, Yu, 107 27.1]
kṛtā mama mahāprītiḥ prāptaṃ dharmaphalaṃ ca te | [Rām, Yu, 107 27.2]
dharmaṃ prāpsyasi dharmajña yaśaśca vipulaṃ bhuvi | [Rām, Yu, 107 28.1]
rāme prasanne svargaṃ ca mahimānaṃ tathaiva ca | [Rām, Yu, 107 28.2]
rāmaṃ śuśrūṣa bhadraṃ te sumitrānandavardhana | [Rām, Yu, 107 29.1]
rāmaḥ sarvasya lokasya śubheṣvabhirataḥ sadā | [Rām, Yu, 107 29.2]
ete sendrāstrayo lokāḥ siddhāśca paramarṣayaḥ | [Rām, Yu, 107 30.1]
abhigamya mahātmānam arcanti puruṣottamam | [Rām, Yu, 107 30.2]
etat tad uktam avyaktam akṣaraṃ brahmanirmitam | [Rām, Yu, 107 31.1]
devānāṃ hṛdayaṃ saumya guhyaṃ rāmaḥ paraṃtapaḥ | [Rām, Yu, 107 31.2]
avāptaṃ dharmacaraṇaṃ yaśaśca vipulaṃ tvayā | [Rām, Yu, 107 32.1]
rāmaṃ śuśrūṣatā bhaktyā vaidehyā saha sītayā | [Rām, Yu, 107 32.2]
sa tathoktvā mahābāhur lakṣmaṇaṃ prāñjaliṃ sthitam | [Rām, Yu, 107 33.1]
uvāca rājā dharmātmā vaidehīṃ vacanaṃ śubham | [Rām, Yu, 107 33.2]
kartavyo na tu vaidehi manyustyāgam imaṃ prati | [Rām, Yu, 107 34.1]
rāmeṇa tvadviśuddhyarthaṃ kṛtam etaddhitaiṣiṇā | [Rām, Yu, 107 34.2]
na tvaṃ subhru samādheyā patiśuśrūṣaṇaṃ prati | [Rām, Yu, 107 35.1]
avaśyaṃ tu mayā vācyam eṣa te daivataṃ param | [Rām, Yu, 107 35.2]
iti pratisamādiśya putrau sītāṃ tathā snuṣām | [Rām, Yu, 107 36.1]
indralokaṃ vimānena yayau daśaratho jvalan | [Rām, Yu, 107 36.2]
{Rām, Yu, 108}
pratiprayāte kākutsthe mahendraḥ pākaśāsanaḥ | [Rām, Yu, 108 1.1]
abravīt paramaprīto rāghavaṃ prāñjaliṃ sthitam | [Rām, Yu, 108 1.2]
amoghaṃ darśanaṃ rāma tavāsmākaṃ paraṃtapa | [Rām, Yu, 108 2.1]
prītiyukto 'smi tena tvaṃ brūhi yanmanasecchasi | [Rām, Yu, 108 2.2]
evam uktastu kākutsthaḥ pratyuvāca kṛtāñjaliḥ | [Rām, Yu, 108 3.1]
lakṣmaṇena saha bhrātrā sītayā cāpi bhāryayā | [Rām, Yu, 108 3.2]
yadi prītiḥ samutpannā mayi sarvasureśvara | [Rām, Yu, 108 4.1]
vakṣyāmi kuru me satyaṃ vacanaṃ vadatāṃ vara | [Rām, Yu, 108 4.2]
mama hetoḥ parākrāntā ye gatā yamasādanam | [Rām, Yu, 108 5.1]
te sarve jīvitaṃ prāpya samuttiṣṭhantu vānarāḥ | [Rām, Yu, 108 5.2]
matpriyeṣvabhiraktāśca na mṛtyuṃ gaṇayanti ca | [Rām, Yu, 108 6.1]
tvatprasādāt sameyuste varam etad ahaṃ vṛṇe | [Rām, Yu, 108 6.2]
nīrujānnirvraṇāṃścaiva sampannabalapauruṣān | [Rām, Yu, 108 7.1]
golāṅgūlāṃstathaivarkṣān draṣṭum icchāmi mānada | [Rām, Yu, 108 7.2]
akāle cāpi mukhyāni mūlāni ca phalāni ca | [Rām, Yu, 108 8.1]
nadyaśca vimalāstatra tiṣṭheyur yatra vānarāḥ | [Rām, Yu, 108 8.2]
śrutvā tu vacanaṃ tasya rāghavasya mahātmanaḥ | [Rām, Yu, 108 9.1]
mahendraḥ pratyuvācedaṃ vacanaṃ prītilakṣaṇam | [Rām, Yu, 108 9.2]
mahān ayaṃ varastāta tvayokto raghunandana | [Rām, Yu, 108 10.1]
samutthāsyanti harayaḥ suptā nidrākṣaye yathā | [Rām, Yu, 108 10.2]
suhṛdbhir bāndhavaiścaiva jñātibhiḥ svajanena ca | [Rām, Yu, 108 11.1]
sarva eva sameṣyanti saṃyuktāḥ parayā mudā | [Rām, Yu, 108 11.2]
akāle puṣpaśabalāḥ phalavantaśca pādapāḥ | [Rām, Yu, 108 12.1]
bhaviṣyanti maheṣvāsa nadyaśca salilāyutāḥ | [Rām, Yu, 108 12.2]
savraṇaiḥ prathamaṃ gātraiḥ saṃvṛtair nirvraṇaiḥ punaḥ | [Rām, Yu, 108 13.1]
babhūvur vānarāḥ sarve kim etad iti vismitāḥ | [Rām, Yu, 108 13.2]
kākutsthaṃ paripūrṇārthaṃ dṛṣṭvā sarve surottamāḥ | [Rām, Yu, 108 14.1]
ūcuste prathamaṃ stutvā stavārhaṃ sahalakṣmaṇam | [Rām, Yu, 108 14.2]
gacchāyodhyām ito vīra visarjaya ca vānarān | [Rām, Yu, 108 15.1]
maithilīṃ sāntvayasvainām anuraktāṃ tapasvinīm | [Rām, Yu, 108 15.2]
bhrātaraṃ paśya bharataṃ tvacchokād vratacāriṇam | [Rām, Yu, 108 16.1]
abhiṣecaya cātmānaṃ paurān gatvā praharṣaya | [Rām, Yu, 108 16.2]
evam uktvā tam āmantrya rāmaṃ saumitriṇā saha | [Rām, Yu, 108 17.1]
vimānaiḥ sūryasaṃkāśair hṛṣṭā jagmuḥ surā divam | [Rām, Yu, 108 17.2]
abhivādya ca kākutsthaḥ sarvāṃstāṃstridaśottamān | [Rām, Yu, 108 18.1]
lakṣmaṇena saha bhrātrā vāsam ājñāpayat tadā | [Rām, Yu, 108 18.2]
tatastu sā lakṣmaṇarāmapālitā mahācamūr hṛṣṭajanā yaśasvinī | [Rām, Yu, 108 19.1]
śriyā jvalantī virarāja sarvato niśāpraṇīteva hi śītaraśminā | [Rām, Yu, 108 19.2]
{Rām, Yu, 109}
tāṃ rātrim uṣitaṃ rāmaṃ sukhotthitam ariṃdamam | [Rām, Yu, 109 1.1]
abravīt prāñjalir vākyaṃ jayaṃ pṛṣṭvā vibhīṣaṇaḥ | [Rām, Yu, 109 1.2]
snānāni cāṅgarāgāṇi vastrāṇyābharaṇāni ca | [Rām, Yu, 109 2.1]
candanāni ca divyāni mālyāni vividhāni ca | [Rām, Yu, 109 2.2]
alaṃkāravidaścemā nāryaḥ padmanibhekṣaṇāḥ | [Rām, Yu, 109 3.1]
upasthitāstvāṃ vidhivat snāpayiṣyanti rāghava | [Rām, Yu, 109 3.2]
evam uktastu kākutsthaḥ pratyuvāca vibhīṣaṇam | [Rām, Yu, 109 4.1]
harīn sugrīvamukhyāṃstvaṃ snānenopanimantraya | [Rām, Yu, 109 4.2]
sa tu tāmyati dharmātmā mama hetoḥ sukhocitaḥ | [Rām, Yu, 109 5.1]
sukumāro mahābāhuḥ kumāraḥ satyasaṃśravaḥ | [Rām, Yu, 109 5.2]
taṃ vinā kaikeyīputraṃ bharataṃ dharmacāriṇam | [Rām, Yu, 109 6.1]
na me snānaṃ bahumataṃ vastrāṇyābharaṇāni ca | [Rām, Yu, 109 6.2]
ita eva pathā kṣipraṃ pratigacchāma tāṃ purīm | [Rām, Yu, 109 7.1]
ayodhyām āyato hyeṣa panthāḥ paramadurgamaḥ | [Rām, Yu, 109 7.2]
evam uktastu kākutsthaṃ pratyuvāca vibhīṣaṇaḥ | [Rām, Yu, 109 8.1]
ahnā tvāṃ prāpayiṣyāmi tāṃ purīṃ pārthivātmaja | [Rām, Yu, 109 8.2]
puṣpakaṃ nāma bhadraṃ te vimānaṃ sūryasaṃnibham | [Rām, Yu, 109 9.1]
mama bhrātuḥ kuberasya rāvaṇenāhṛtaṃ balāt | [Rām, Yu, 109 9.2]
tad idaṃ meghasaṃkāśaṃ vimānam iha tiṣṭhati | [Rām, Yu, 109 10.1]
tena yāsyasi yānena tvam ayodhyāṃ gatajvaraḥ | [Rām, Yu, 109 10.2]
ahaṃ te yadyanugrāhyo yadi smarasi me guṇān | [Rām, Yu, 109 11.1]
vasa tāvad iha prājña yadyasti mayi sauhṛdam | [Rām, Yu, 109 11.2]
lakṣmaṇena saha bhrātrā vaidehyā cāpi bhāryayā | [Rām, Yu, 109 12.1]
arcitaḥ sarvakāmaistvaṃ tato rāma gamiṣyasi | [Rām, Yu, 109 12.2]
prītiyuktastu me rāma sasainyaḥ sasuhṛdgaṇaḥ | [Rām, Yu, 109 13.1]
satkriyāṃ vihitāṃ tāvad gṛhāṇa tvaṃ mayodyatām | [Rām, Yu, 109 13.2]
praṇayād bahumānācca sauhṛdena ca rāghava | [Rām, Yu, 109 14.1]
prasādayāmi preṣyo 'haṃ na khalvājñāpayāmi te | [Rām, Yu, 109 14.2]
evam uktastato rāmaḥ pratyuvāca vibhīṣaṇam | [Rām, Yu, 109 15.1]
rakṣasāṃ vānarāṇāṃ ca sarveṣāṃ copaśṛṇvatām | [Rām, Yu, 109 15.2]
pūjito 'haṃ tvayā vīra sācivyena paraṃtapa | [Rām, Yu, 109 16.1]
sarvātmanā ca ceṣṭibhiḥ sauhṛdenottamena ca | [Rām, Yu, 109 16.2]
na khalvetanna kuryāṃ te vacanaṃ rākṣaseśvara | [Rām, Yu, 109 17.1]
taṃ tu me bhrātaraṃ draṣṭuṃ bharataṃ tvarate manaḥ | [Rām, Yu, 109 17.2]
māṃ nivartayituṃ yo 'sau citrakūṭam upāgataḥ | [Rām, Yu, 109 18.1]
śirasā yācato yasya vacanaṃ na kṛtaṃ mayā | [Rām, Yu, 109 18.2]
kausalyāṃ ca sumitrāṃ ca kaikeyīṃ ca yaśasvinīm | [Rām, Yu, 109 19.1]
gurūṃśca suhṛdaścaiva paurāṃśca tanayaiḥ saha | [Rām, Yu, 109 19.2]
upasthāpaya me kṣipraṃ vimānaṃ rākṣaseśvara | [Rām, Yu, 109 20.1]
kṛtakāryasya me vāsaḥ kathaṃcid iha saṃmataḥ | [Rām, Yu, 109 20.2]
anujānīhi māṃ saumya pūjito 'smi vibhīṣaṇa | [Rām, Yu, 109 21.1]
manyur na khalu kartavyastvaritastvānumānaye | [Rām, Yu, 109 21.2]
tataḥ kāñcanacitrāṅgaṃ vaidūryamaṇivedikam | [Rām, Yu, 109 22.1]
kūṭāgāraiḥ parikṣiptaṃ sarvato rajataprabham | [Rām, Yu, 109 22.2]
pāṇḍurābhiḥ patākābhir dhvajaiśca samalaṃkṛtam | [Rām, Yu, 109 23.1]
śobhitaṃ kāñcanair harmyair hemapadmavibhūṣitam | [Rām, Yu, 109 23.2]
prakīrṇaṃ kiṅkiṇījālair muktāmaṇigavākṣitam | [Rām, Yu, 109 24.1]
ghaṇṭājālaiḥ parikṣiptaṃ sarvato madhurasvanam | [Rām, Yu, 109 24.2]
tanmeruśikharākāraṃ nirmitaṃ viśvakarmaṇā | [Rām, Yu, 109 25.1]
bahubhir bhūṣitaṃ harmyair muktārajatasaṃnibhaiḥ | [Rām, Yu, 109 25.2]
talaiḥ sphaṭikacitrāṅgair vaidūryaiśca varāsanaiḥ | [Rām, Yu, 109 26.1]
mahārhāstaraṇopetair upapannaṃ mahādhanaiḥ | [Rām, Yu, 109 26.2]
upasthitam anādhṛṣyaṃ tad vimānaṃ manojavam | [Rām, Yu, 109 27.1]
nivedayitvā rāmāya tasthau tatra vibhīṣaṇaḥ | [Rām, Yu, 109 27.2]
{Rām, Yu, 110}
upasthitaṃ tu taṃ dṛṣṭvā puṣpakaṃ puṣpabhūṣitam | [Rām, Yu, 110 1.1]
avidūre sthitaṃ rāmaṃ pratyuvāca vibhīṣaṇaḥ | [Rām, Yu, 110 1.2]
sa tu baddhāñjaliḥ prahvo vinīto rākṣaseśvaraḥ | [Rām, Yu, 110 2.1]
abravīt tvarayopetaḥ kiṃ karomīti rāghavam | [Rām, Yu, 110 2.2]
tam abravīnmahātejā lakṣmaṇasyopaśṛṇvataḥ | [Rām, Yu, 110 3.1]
vimṛśya rāghavo vākyam idaṃ snehapuraskṛtam | [Rām, Yu, 110 3.2]
kṛtaprayatnakarmāṇo vibhīṣaṇa vanaukasaḥ | [Rām, Yu, 110 4.1]
ratnair arthaiśca vividhair bhūṣaṇaiścābhipūjaya | [Rām, Yu, 110 4.2]
sahaibhir arditā laṅkā nirjitā rākṣaseśvara | [Rām, Yu, 110 5.1]
hṛṣṭaiḥ prāṇabhayaṃ tyaktvā saṃgrāmeṣvanivartibhiḥ | [Rām, Yu, 110 5.2]
evaṃ saṃmānitāśceme mānārhā mānada tvayā | [Rām, Yu, 110 6.1]
bhaviṣyanti kṛtajñena nirvṛtā hariyūthapāḥ | [Rām, Yu, 110 6.2]
tyāginaṃ saṃgrahītāraṃ sānukrośaṃ yaśasvinam | [Rām, Yu, 110 7.1]
yatastvām avagacchanti tataḥ saṃbodhayāmi te | [Rām, Yu, 110 7.2]
evam uktastu rāmeṇa vānarāṃstān vibhīṣaṇaḥ | [Rām, Yu, 110 8.1]
ratnārthaiḥ saṃvibhāgena sarvān evānvapūjayat | [Rām, Yu, 110 8.2]
tatastān pūjitān dṛṣṭvā ratnair arthaiśca yūthapān | [Rām, Yu, 110 9.1]
āruroha tato rāmastad vimānam anuttamam | [Rām, Yu, 110 9.2]
aṅkenādāya vaidehīṃ lajjamānāṃ yaśasvinīm | [Rām, Yu, 110 10.1]
lakṣmaṇena saha bhrātrā vikrāntena dhanuṣmatā | [Rām, Yu, 110 10.2]
abravīcca vimānasthaḥ kākutsthaḥ sarvavānarān | [Rām, Yu, 110 11.1]
sugrīvaṃ ca mahāvīryaṃ rākṣasaṃ ca vibhīṣaṇam | [Rām, Yu, 110 11.2]
mitrakāryaṃ kṛtam idaṃ bhavadbhir vānarottamāḥ | [Rām, Yu, 110 12.1]
anujñātā mayā sarve yatheṣṭaṃ pratigacchata | [Rām, Yu, 110 12.2]
yat tu kāryaṃ vayasyena suhṛdā vā paraṃtapa | [Rām, Yu, 110 13.1]
kṛtaṃ sugrīva tat sarvaṃ bhavatā dharmabhīruṇā | [Rām, Yu, 110 13.2]
kiṣkindhāṃ pratiyāhyāśu svasainyenābhisaṃvṛtaḥ | [Rām, Yu, 110 13.3]
svarājye vasa laṅkāyāṃ mayā datte vibhīṣaṇa | [Rām, Yu, 110 14.1]
na tvāṃ dharṣayituṃ śaktāḥ sendrā api divaukasaḥ | [Rām, Yu, 110 14.2]
ayodhyāṃ pratiyāsyāmi rājadhānīṃ pitur mama | [Rām, Yu, 110 15.1]
abhyanujñātum icchāmi sarvān āmantrayāmi vaḥ | [Rām, Yu, 110 15.2]
evam uktāstu rāmeṇa vānarāste mahābalāḥ | [Rām, Yu, 110 16.1]
ūcuḥ prāñjalayo rāmaṃ rākṣasaśca vibhīṣaṇaḥ | [Rām, Yu, 110 16.2]
ayodhyāṃ gantum icchāmaḥ sarvānnayatu no bhavān | [Rām, Yu, 110 16.3]
dṛṣṭvā tvām abhiṣekārdraṃ kausalyām abhivādya ca | [Rām, Yu, 110 17.1]
acireṇāgamiṣyāmaḥ svān gṛhānnṛpateḥ suta | [Rām, Yu, 110 17.2]
evam uktastu dharmātmā vānaraiḥ savibhīṣaṇaiḥ | [Rām, Yu, 110 18.1]
abravīd rāghavaḥ śrīmān sasugrīvavibhīṣaṇān | [Rām, Yu, 110 18.2]
priyāt priyataraṃ labdhaṃ yad ahaṃ sasuhṛjjanaḥ | [Rām, Yu, 110 19.1]
sarvair bhavadbhiḥ sahitaḥ prītiṃ lapsye purīṃ gataḥ | [Rām, Yu, 110 19.2]
kṣipram āroha sugrīva vimānaṃ vānaraiḥ saha | [Rām, Yu, 110 20.1]
tvam adhyāroha sāmātyo rākṣasendra vibhīṣaṇa | [Rām, Yu, 110 20.2]
tatastat puṣpakaṃ divyaṃ sugrīvaḥ saha senayā | [Rām, Yu, 110 21.1]
adhyārohat tvarañ śīghraṃ sāmātyaśca vibhīṣaṇaḥ | [Rām, Yu, 110 21.2]
teṣvārūḍheṣu sarveṣu kauberaṃ paramāsanam | [Rām, Yu, 110 22.1]
rāghaveṇābhyanujñātam utpapāta vihāyasaṃ | [Rām, Yu, 110 22.2]
yayau tena vimānena haṃsayuktena bhāsvatā | [Rām, Yu, 110 23.1]
prahṛṣṭaśca pratītaśca babhau rāmaḥ kuberavat | [Rām, Yu, 110 23.2]
{Rām, Yu, 111}
anujñātaṃ tu rāmeṇa tad vimānam anuttamam | [Rām, Yu, 111 1.1]
utpapāta mahāmeghaḥ śvasanenoddhato yathā | [Rām, Yu, 111 1.2]
pātayitvā tataścakṣuḥ sarvato raghunandanaḥ | [Rām, Yu, 111 2.1]
abravīnmaithilīṃ sītāṃ rāmaḥ śaśinibhānanām | [Rām, Yu, 111 2.2]
kailāsaśikharākāre trikūṭaśikhare sthitām | [Rām, Yu, 111 3.1]
laṅkām īkṣasva vaidehi nirmitāṃ viśvakarmaṇā | [Rām, Yu, 111 3.2]
etad āyodhanaṃ paśya māṃsaśoṇitakardamam | [Rām, Yu, 111 4.1]
harīṇāṃ rākṣasānāṃ ca sīte viśasanaṃ mahat | [Rām, Yu, 111 4.2]
tava hetor viśālākṣi rāvaṇo nihato mayā | [Rām, Yu, 111 5.1]
kumbhakarṇo 'tra nihataḥ prahastaśca niśācaraḥ | [Rām, Yu, 111 5.2]
lakṣmaṇenendrajiccātra rāvaṇir nihato raṇe | [Rām, Yu, 111 6.1]
virūpākṣaśca duṣprekṣyo mahāpārśvamahodarau | [Rām, Yu, 111 6.2]
akampanaśca nihato balino 'nye ca rākṣasāḥ | [Rām, Yu, 111 7.1]
triśirāścātikāyaśca devāntakanarāntakau | [Rām, Yu, 111 7.2]
atra mandodarī nāma bhāryā taṃ paryadevayat | [Rām, Yu, 111 8.1]
sapatnīnāṃ sahasreṇa sāsreṇa parivāritā | [Rām, Yu, 111 8.2]
etat tu dṛśyate tīrthaṃ samudrasya varānane | [Rām, Yu, 111 9.1]
yatra sāgaram uttīrya tāṃ rātrim uṣitā vayam | [Rām, Yu, 111 9.2]
eṣa setur mayā baddhaḥ sāgare salilārṇave | [Rām, Yu, 111 10.1]
tava hetor viśālākṣi nalasetuḥ suduṣkaraḥ | [Rām, Yu, 111 10.2]
paśya sāgaram akṣobhyaṃ vaidehi varuṇālayam | [Rām, Yu, 111 11.1]
apāram abhigarjantaṃ śaṅkhaśuktiniṣevitam | [Rām, Yu, 111 11.2]
hiraṇyanābhaṃ śailendraṃ kāñcanaṃ paśya maithili | [Rām, Yu, 111 12.1]
viśramārthaṃ hanumato bhittvā sāgaram utthitam | [Rām, Yu, 111 12.2]
atra rākṣasarājo 'yam ājagāma vibhīṣaṇaḥ | [Rām, Yu, 111 13.1]
eṣā sā dṛśyate sīte kiṣkindhā citrakānanā | [Rām, Yu, 111 14.1]
sugrīvasya purī ramyā yatra vālī mayā hataḥ | [Rām, Yu, 111 14.2]
dṛśyate 'sau mahān sīte savidyud iva toyadaḥ | [Rām, Yu, 111 15.1]
ṛśyamūko giriśreṣṭhaḥ kāñcanair dhātubhir vṛtaḥ | [Rām, Yu, 111 15.2]
atrāhaṃ vānarendreṇa sugrīveṇa samāgataḥ | [Rām, Yu, 111 16.1]
samayaśca kṛtaḥ sīte vadhārthaṃ vālino mayā | [Rām, Yu, 111 16.2]
eṣā sā dṛśyate pampā nalinī citrakānanā | [Rām, Yu, 111 17.1]
tvayā vihīno yatrāhaṃ vilalāpa suduḥkhitaḥ | [Rām, Yu, 111 17.2]
asyāstīre mayā dṛṣṭā śabarī dharmacāriṇī | [Rām, Yu, 111 18.1]
atra yojanabāhuśca kabandho nihato mayā | [Rām, Yu, 111 18.2]
dṛśyate 'sau janasthāne sīte śrīmān vanaspatiḥ | [Rām, Yu, 111 19.1]
yatra yuddhaṃ mahad vṛttaṃ tava hetor vilāsini | [Rām, Yu, 111 19.2]
rāvaṇasya nṛśaṃsasya jaṭāyośca mahātmanaḥ | [Rām, Yu, 111 19.3]
kharaśca nihataḥ saṃkhye dūṣaṇaśca nipātitaḥ | [Rām, Yu, 111 20.1]
triśirāśca mahāvīryo mayā bāṇair ajihmagaiḥ | [Rām, Yu, 111 20.2]
parṇaśālā tathā citrā dṛśyate śubhadarśanā | [Rām, Yu, 111 21.1]
yatra tvaṃ rākṣasendreṇa rāvaṇena hṛtā balāt | [Rām, Yu, 111 21.2]
eṣā godāvarī ramyā prasannasalilā śivā | [Rām, Yu, 111 22.1]
agastyasyāśramo hyeṣa dṛśyate paśya maithili | [Rām, Yu, 111 22.2]
vaidehi dṛśyate cātra śarabhaṅgāśramo mahān | [Rām, Yu, 111 23.1]
upayātaḥ sahasrākṣo yatra śakraḥ puraṃdaraḥ | [Rām, Yu, 111 23.2]
ete te tāpasāvāsā dṛśyante tanumadhyame | [Rām, Yu, 111 24.1]
atriḥ kulapatir yatra sūryavaiśvānaraprabhaḥ | [Rām, Yu, 111 24.2]
atra sīte tvayā dṛṣṭā tāpasī dharmacāriṇī | [Rām, Yu, 111 24.3]
asmin deśe mahākāyo virādho nihato mayā | [Rām, Yu, 111 25.1]
asau sutanu śailendraś citrakūṭaḥ prakāśate | [Rām, Yu, 111 26.1]
yatra māṃ kaikayīputraḥ prasādayitum āgataḥ | [Rām, Yu, 111 26.2]
eṣā sā yamunā dūrād dṛśyate citrakānanā | [Rām, Yu, 111 27.1]
bharadvājāśramo yatra śrīmān eṣa prakāśate | [Rām, Yu, 111 27.2]
eṣā tripathagā gaṅgā dṛśyate varavarṇini | [Rām, Yu, 111 28.1]
śṛṅgaverapuraṃ caitad guho yatra samāgataḥ | [Rām, Yu, 111 28.2]
eṣā sā dṛśyate 'yodhyā rājadhānī pitur mama | [Rām, Yu, 111 29.1]
ayodhyāṃ kuru vaidehi praṇāmaṃ punar āgatā | [Rām, Yu, 111 29.2]
tataste vānarāḥ sarve rākṣasaśca vibhīṣaṇaḥ | [Rām, Yu, 111 30.1]
utpatyotpatya dadṛśustāṃ purīṃ śubhadarśanām | [Rām, Yu, 111 30.2]
tatastu tāṃ pāṇḍuraharmyamālinīṃ viśālakakṣyāṃ gajavājisaṃkulām | [Rām, Yu, 111 31.1]
purīm ayodhyāṃ dadṛśuḥ plavaṃgamāḥ purīṃ mahendrasya yathāmarāvatīm | [Rām, Yu, 111 31.2]
{Rām, Yu, 112}
pūrṇe caturdaśe varṣe pañcabhyāṃ lakṣmaṇāgrajaḥ | [Rām, Yu, 112 1.1]
bharadvājāśramaṃ prāpya vavande niyato munim | [Rām, Yu, 112 1.2]
so 'pṛcchad abhivādyainaṃ bharadvājaṃ tapodhanam | [Rām, Yu, 112 2.1]
śṛṇoṣi kaccid bhagavan subhikṣānāmayaṃ pure | [Rām, Yu, 112 2.2]
kaccicca yukto bharato jīvantyapi ca mātaraḥ | [Rām, Yu, 112 2.3]
evam uktastu rāmeṇa bharadvājo mahāmuniḥ | [Rām, Yu, 112 3.1]
pratyuvāca raghuśreṣṭhaṃ smitapūrvaṃ prahṛṣṭavat | [Rām, Yu, 112 3.2]
paṅkadigdhastu bharato jaṭilastvāṃ pratīkṣate | [Rām, Yu, 112 4.1]
pāduke te puraskṛtya sarvaṃ ca kuśalaṃ gṛhe | [Rām, Yu, 112 4.2]
tvāṃ purā cīravasanaṃ praviśantaṃ mahāvanam | [Rām, Yu, 112 5.1]
strītṛtīyaṃ cyutaṃ rājyād dharmakāmaṃ ca kevalam | [Rām, Yu, 112 5.2]
padātiṃ tyaktasarvasvaṃ pitur vacanakāriṇam | [Rām, Yu, 112 6.1]
svargabhogaiḥ parityaktaṃ svargacyutam ivāmaram | [Rām, Yu, 112 6.2]
dṛṣṭvā tu karuṇā pūrvaṃ mamāsīt samitiṃjaya | [Rām, Yu, 112 7.1]
kaikeyīvacane yuktaṃ vanyamūlaphalāśanam | [Rām, Yu, 112 7.2]
sāmprataṃ susamṛddhārthaṃ samitragaṇabāndhavam | [Rām, Yu, 112 8.1]
samīkṣya vijitāriṃ tvāṃ mama prītir anuttamā | [Rām, Yu, 112 8.2]
sarvaṃ ca sukhaduḥkhaṃ te viditaṃ mama rāghava | [Rām, Yu, 112 9.1]
yat tvayā vipulaṃ prāptaṃ janasthānavadhādikam | [Rām, Yu, 112 9.2]
brāhmaṇārthe niyuktasya rakṣataḥ sarvatāpasān | [Rām, Yu, 112 10.1]
mārīcadarśanaṃ caiva sītonmathanam eva ca | [Rām, Yu, 112 10.2]
kabandhadarśanaṃ caiva pampābhigamanaṃ tathā | [Rām, Yu, 112 11.1]
sugrīveṇa ca te sakhyaṃ yacca vālī hatastvayā | [Rām, Yu, 112 11.2]
mārgaṇaṃ caiva vaidehyāḥ karma vātātmajasya ca | [Rām, Yu, 112 12.1]
viditāyāṃ ca vaidehyāṃ nalasetur yathā kṛtaḥ | [Rām, Yu, 112 12.2]
yathā ca dīpitā laṅkā prahṛṣṭair hariyūthapaiḥ | [Rām, Yu, 112 12.3]
saputrabāndhavāmātyaḥ sabalaḥ sahavāhanaḥ | [Rām, Yu, 112 13.1]
yathā ca nihataḥ saṃkhye rāvaṇo devakaṇṭakaḥ | [Rām, Yu, 112 13.2]
samāgamaśca tridaśair yathā dattaśca te varaḥ | [Rām, Yu, 112 14.1]
sarvaṃ mamaitad viditaṃ tapasā dharmavatsala | [Rām, Yu, 112 14.2]
aham apyatra te dadmi varaṃ śastrabhṛtāṃ vara | [Rām, Yu, 112 15.1]
arghyaṃ pratigṛhāṇedam ayodhyāṃ śvo gamiṣyasi | [Rām, Yu, 112 15.2]
tasya tacchirasā vākyaṃ pratigṛhya nṛpātmajaḥ | [Rām, Yu, 112 16.1]
bāḍham ityeva saṃhṛṣṭaḥ śrīmān varam ayācata | [Rām, Yu, 112 16.2]
akālaphalino vṛkṣāḥ sarve cāpi madhusravāḥ | [Rām, Yu, 112 17.1]
bhavantu mārge bhagavann ayodhyāṃ prati gacchataḥ | [Rām, Yu, 112 17.2]
niṣphalāḥ phalinaścāsan vipuṣpāḥ puṣpaśālinaḥ | [Rām, Yu, 112 18.1]
śuṣkāḥ samagrapatrāste nagāścaiva madhusravāḥ | [Rām, Yu, 112 18.2]
{Rām, Yu, 113}
ayodhyāṃ tu samālokya cintayāmāsa rāghavaḥ | [Rām, Yu, 113 1.1]
cintayitvā tato dṛṣṭiṃ vānareṣu nyapātayat | [Rām, Yu, 113 1.2]
priyakāmaḥ priyaṃ rāmastatastvaritavikramam | [Rām, Yu, 113 2.1]
uvāca dhīmāṃstejasvī hanūmantaṃ plavaṃgamam | [Rām, Yu, 113 2.2]
ayodhyāṃ tvarito gaccha kṣipraṃ tvaṃ plavagottama | [Rām, Yu, 113 3.1]
jānīhi kaccit kuśalī jano nṛpatimandire | [Rām, Yu, 113 3.2]
śṛṅgaverapuraṃ prāpya guhaṃ gahanagocaram | [Rām, Yu, 113 4.1]
niṣādādhipatiṃ brūhi kuśalaṃ vacanānmama | [Rām, Yu, 113 4.2]
śrutvā tu māṃ kuśalinam arogaṃ vigatajvaram | [Rām, Yu, 113 5.1]
bhaviṣyati guhaḥ prītaḥ sa mamātmasamaḥ sakhā | [Rām, Yu, 113 5.2]
ayodhyāyāśca te mārgaṃ pravṛttiṃ bharatasya ca | [Rām, Yu, 113 6.1]
nivedayiṣyati prīto niṣādādhipatir guhaḥ | [Rām, Yu, 113 6.2]
bharatastu tvayā vācyaḥ kuśalaṃ vacanānmama | [Rām, Yu, 113 7.1]
siddhārthaṃ śaṃsa māṃ tasmai sabhāryaṃ sahalakṣmaṇam | [Rām, Yu, 113 7.2]
haraṇaṃ cāpi vaidehyā rāvaṇena balīyasā | [Rām, Yu, 113 8.1]
sugrīveṇa ca saṃvādaṃ vālinaśca vadhaṃ raṇe | [Rām, Yu, 113 8.2]
maithilyanveṣaṇaṃ caiva yathā cādhigatā tvayā | [Rām, Yu, 113 9.1]
laṅghayitvā mahātoyam āpagāpatim avyayam | [Rām, Yu, 113 9.2]
upayānaṃ samudrasya sāgarasya ca darśanam | [Rām, Yu, 113 10.1]
yathā ca kāritaḥ setū rāvaṇaśca yathā hataḥ | [Rām, Yu, 113 10.2]
varadānaṃ mahendreṇa brahmaṇā varuṇena ca | [Rām, Yu, 113 11.1]
mahādevaprasādācca pitrā mama samāgamam | [Rām, Yu, 113 11.2]
jitvā śatrugaṇān rāmaḥ prāpya cānuttamaṃ yaśaḥ | [Rām, Yu, 113 12.1]
upayāti samṛddhārthaḥ saha mitrair mahābalaḥ | [Rām, Yu, 113 12.2]
etacchrutvā yamākāraṃ bhajate bharatastataḥ | [Rām, Yu, 113 13.1]
sa ca te veditavyaḥ syāt sarvaṃ yaccāpi māṃ prati | [Rām, Yu, 113 13.2]
jñeyāḥ sarve ca vṛttāntā bharatasyeṅgitāni ca | [Rām, Yu, 113 14.1]
tattvena mukhavarṇena dṛṣṭyā vyābhāṣaṇena ca | [Rām, Yu, 113 14.2]
sarvakāmasamṛddhaṃ hi hastyaśvarathasaṃkulam | [Rām, Yu, 113 15.1]
pitṛpaitāmahaṃ rājyaṃ kasya nāvartayenmanaḥ | [Rām, Yu, 113 15.2]
saṃgatyā bharataḥ śrīmān rājyenārthī svayaṃ bhavet | [Rām, Yu, 113 16.1]
praśāstu vasudhāṃ sarvām akhilāṃ raghunandanaḥ | [Rām, Yu, 113 16.2]
tasya buddhiṃ ca vijñāya vyavasāyaṃ ca vānara | [Rām, Yu, 113 17.1]
yāvanna dūraṃ yātāḥ smaḥ kṣipram āgantum arhasi | [Rām, Yu, 113 17.2]
iti pratisamādiṣṭo hanūmānmārutātmajaḥ | [Rām, Yu, 113 18.1]
mānuṣaṃ dhārayan rūpam ayodhyāṃ tvarito yayau | [Rām, Yu, 113 18.2]
laṅghayitvā pitṛpathaṃ bhujagendrālayaṃ śubham | [Rām, Yu, 113 19.1]
gaṅgāyamunayor bhīmaṃ saṃnipātam atītya ca | [Rām, Yu, 113 19.2]
śṛṅgaverapuraṃ prāpya guham āsādya vīryavān | [Rām, Yu, 113 20.1]
sa vācā śubhayā hṛṣṭo hanūmān idam abravīt | [Rām, Yu, 113 20.2]
sakhā tu tava kākutstho rāmaḥ satyaparākramaḥ | [Rām, Yu, 113 21.1]
sasītaḥ saha saumitriḥ sa tvāṃ kuśalam abravīt | [Rām, Yu, 113 21.2]
pañcamīm adya rajanīm uṣitvā vacanānmuneḥ | [Rām, Yu, 113 22.1]
bharadvājābhyanujñātaṃ drakṣyasyadyaiva rāghavam | [Rām, Yu, 113 22.2]
evam uktvā mahātejāḥ samprahṛṣṭatanūruhaḥ | [Rām, Yu, 113 23.1]
utpapāta mahāvego vegavān avicārayan | [Rām, Yu, 113 23.2]
so 'paśyad rāmatīrthaṃ ca nadīṃ vālukinīṃ tathā | [Rām, Yu, 113 24.1]
gomatīṃ tāṃ ca so 'paśyad bhīmaṃ sālavanaṃ tathā | [Rām, Yu, 113 24.2]
sa gatvā dūram adhvānaṃ tvaritaḥ kapikuñjaraḥ | [Rām, Yu, 113 25.1]
āsasāda drumān phullān nandigrāmasamīpajān | [Rām, Yu, 113 25.2]
krośamātre tvayodhyāyāścīrakṛṣṇājināmbaram | [Rām, Yu, 113 26.1]
dadarśa bharataṃ dīnaṃ kṛśam āśramavāsinam | [Rām, Yu, 113 26.2]
jaṭilaṃ maladigdhāṅgaṃ bhrātṛvyasanakarśitam | [Rām, Yu, 113 27.1]
phalamūlāśinaṃ dāntaṃ tāpasaṃ dharmacāriṇam | [Rām, Yu, 113 27.2]
samunnatajaṭābhāraṃ valkalājinavāsasaṃ | [Rām, Yu, 113 28.1]
niyataṃ bhāvitātmānaṃ brahmarṣisamatejasaṃ | [Rām, Yu, 113 28.2]
pāduke te puraskṛtya śāsantaṃ vai vasuṃdharām | [Rām, Yu, 113 29.1]
caturvarṇyasya lokasya trātāraṃ sarvato bhayāt | [Rām, Yu, 113 29.2]
upasthitam amātyaiśca śucibhiśca purohitaiḥ | [Rām, Yu, 113 30.1]
balamukhyaiśca yuktaiśca kāṣāyāmbaradhāribhiḥ | [Rām, Yu, 113 30.2]
na hi te rājaputraṃ taṃ cīrakṛṣṇājināmbaram | [Rām, Yu, 113 31.1]
parimoktuṃ vyavasyanti paurā vai dharmavatsalāḥ | [Rām, Yu, 113 31.2]
taṃ dharmam iva dharmajñaṃ devavantam ivāparam | [Rām, Yu, 113 32.1]
uvāca prāñjalir vākyaṃ hanūmānmārutātmajaḥ | [Rām, Yu, 113 32.2]
vasantaṃ daṇḍakāraṇye yaṃ tvaṃ cīrajaṭādharam | [Rām, Yu, 113 33.1]
anuśocasi kākutsthaṃ sa tvā kuśalam abravīt | [Rām, Yu, 113 33.2]
priyam ākhyāmi te deva śokaṃ tyakṣyasi dāruṇam | [Rām, Yu, 113 34.1]
asminmuhūrte bhrātrā tvaṃ rāmeṇa saha saṃgataḥ | [Rām, Yu, 113 34.2]
nihatya rāvaṇaṃ rāmaḥ pratilabhya ca maithilīm | [Rām, Yu, 113 35.1]
upayāti samṛddhārthaḥ saha mitrair mahābalaiḥ | [Rām, Yu, 113 35.2]
lakṣmaṇaśca mahātejā vaidehī ca yaśasvinī | [Rām, Yu, 113 36.1]
sītā samagrā rāmeṇa mahendreṇa śacī yathā | [Rām, Yu, 113 36.2]
evam ukto hanumatā bharataḥ kaikayīsutaḥ | [Rām, Yu, 113 37.1]
papāta sahasā hṛṣṭo harṣānmohaṃ jagāma ha | [Rām, Yu, 113 37.2]
tato muhūrtād utthāya pratyāśvasya ca rāghavaḥ | [Rām, Yu, 113 38.1]
hanūmantam uvācedaṃ bharataḥ priyavādinam | [Rām, Yu, 113 38.2]
aśokajaiḥ prītimayaiḥ kapim āliṅgya saṃbhramāt | [Rām, Yu, 113 39.1]
siṣeca bharataḥ śrīmān vipulair aśrubindubhiḥ | [Rām, Yu, 113 39.2]
devo vā mānuṣo vā tvam anukrośād ihāgataḥ | [Rām, Yu, 113 40.1]
priyākhyānasya te saumya dadāmi bruvataḥ priyam | [Rām, Yu, 113 40.2]
gavāṃ śatasahasraṃ ca grāmāṇāṃ ca śataṃ param | [Rām, Yu, 113 41.1]
sakuṇḍalāḥ śubhācārā bhāryāḥ kanyāśca ṣoḍaśa | [Rām, Yu, 113 41.2]
hemavarṇāḥ sunāsorūḥ śaśisaumyānanāḥ striyaḥ | [Rām, Yu, 113 42.1]
sarvābharaṇasampannāḥ sampannāḥ kulajātibhiḥ | [Rām, Yu, 113 42.2]
niśamya rāmāgamanaṃ nṛpātmajaḥ kapipravīrasya tadādbhutopamam | [Rām, Yu, 113 43.1]
praharṣito rāmadidṛkṣayābhavat punaśca harṣād idam abravīd vacaḥ | [Rām, Yu, 113 43.2]
{Rām, Yu, 114}
bahūni nāma varṣāṇi gatasya sumahad vanam | [Rām, Yu, 114 1.1]
śṛṇomyahaṃ prītikaraṃ mama nāthasya kīrtanam | [Rām, Yu, 114 1.2]
kalyāṇī bata gātheyaṃ laukikī pratibhāti me | [Rām, Yu, 114 2.1]
eti jīvantam ānando naraṃ varṣaśatād api | [Rām, Yu, 114 2.2]
rāghavasya harīṇāṃ ca katham āsīt samāgamaḥ | [Rām, Yu, 114 3.1]
kasmin deśe kim āśritya tat tvam ākhyāhi pṛcchataḥ | [Rām, Yu, 114 3.2]
sa pṛṣṭo rājaputreṇa bṛsyāṃ samupaveśitaḥ | [Rām, Yu, 114 4.1]
ācacakṣe tataḥ sarvaṃ rāmasya caritaṃ vane | [Rām, Yu, 114 4.2]
yathā pravrajito rāmo mātur datte vare tava | [Rām, Yu, 114 5.1]
yathā ca putraśokena rājā daśaratho mṛtaḥ | [Rām, Yu, 114 5.2]
yathā dūtaistvam ānītastūrṇaṃ rājagṛhāt prabho | [Rām, Yu, 114 6.1]
tvayāyodhyāṃ praviṣṭena yathā rājyaṃ na cepsitam | [Rām, Yu, 114 6.2]
citrakūṭaṃ giriṃ gatvā rājyenāmitrakarśanaḥ | [Rām, Yu, 114 7.1]
nimantritastvayā bhrātā dharmam ācaratā satām | [Rām, Yu, 114 7.2]
sthitena rājño vacane yathā rājyaṃ visarjitam | [Rām, Yu, 114 8.1]
āryasya pāduke gṛhya yathāsi punar āgataḥ | [Rām, Yu, 114 8.2]
sarvam etanmahābāho yathāvad viditaṃ tava | [Rām, Yu, 114 9.1]
tvayi pratiprayāte tu yad vṛttaṃ tannibodha me | [Rām, Yu, 114 9.2]
apayāte tvayi tadā samudbhrāntamṛgadvijam | [Rām, Yu, 114 10.1]
praviveśātha vijanaṃ sumahad daṇḍakāvanam | [Rām, Yu, 114 10.2]
teṣāṃ purastād balavān gacchatāṃ gahane vane | [Rām, Yu, 114 11.1]
vinadan sumahānādaṃ virādhaḥ pratyadṛśyata | [Rām, Yu, 114 11.2]
tam utkṣipya mahānādam ūrdhvabāhum adhomukham | [Rām, Yu, 114 12.1]
nikhāte prakṣipanti sma nadantam iva kuñjaram | [Rām, Yu, 114 12.2]
tat kṛtvā duṣkaraṃ karma bhrātarau rāmalakṣmaṇau | [Rām, Yu, 114 13.1]
sāyāhne śarabhaṅgasya ramyam āśramam īyatuḥ | [Rām, Yu, 114 13.2]
śarabhaṅge divaṃ prāpte rāmaḥ satyaparākramaḥ | [Rām, Yu, 114 14.1]
abhivādya munīn sarvāñ janasthānam upāgamat | [Rām, Yu, 114 14.2]
caturdaśasahasrāṇi rakṣasāṃ bhīmakarmaṇām | [Rām, Yu, 114 15.1]
hatāni vasatā tatra rāghaveṇa mahātmanā | [Rām, Yu, 114 15.2]
tataḥ paścācchūrpaṇakhā rāmapārśvam upāgatā | [Rām, Yu, 114 16.1]
tato rāmeṇa saṃdiṣṭo lakṣmaṇaḥ sahasotthitaḥ | [Rām, Yu, 114 16.2]
pragṛhya khaḍgaṃ cicheda karṇanāse mahābalaḥ | [Rām, Yu, 114 17.1]
tatastenārditā bālā rāvaṇaṃ samupāgatā | [Rām, Yu, 114 17.2]
rāvaṇānucaro ghoro mārīco nāma rākṣasaḥ | [Rām, Yu, 114 18.1]
lobhayāmāsa vaidehīṃ bhūtvā ratnamayo mṛgaḥ | [Rām, Yu, 114 18.2]
sā rāmam abravīd dṛṣṭvā vaidehī gṛhyatām iti | [Rām, Yu, 114 19.1]
aho manoharaḥ kānta āśrame no bhaviṣyati | [Rām, Yu, 114 19.2]
tato rāmo dhanuṣpāṇir dhāvantam anudhāvati | [Rām, Yu, 114 20.1]
sa taṃ jaghāna dhāvantaṃ śareṇānataparvaṇā | [Rām, Yu, 114 20.2]
atha saumya daśagrīvo mṛgaṃ yāte tu rāghave | [Rām, Yu, 114 21.1]
lakṣmaṇe cāpi niṣkrānte praviveśāśramaṃ tadā | [Rām, Yu, 114 21.2]
jagrāha tarasā sītāṃ grahaḥ khe rohiṇīm iva | [Rām, Yu, 114 21.3]
trātukāmaṃ tato yuddhe hatvā gṛdhraṃ jaṭāyuṣam | [Rām, Yu, 114 22.1]
pragṛhya sītāṃ sahasā jagāmāśu sa rāvaṇaḥ | [Rām, Yu, 114 22.2]
tatastvadbhutasaṃkāśāḥ sthitāḥ parvatamūrdhani | [Rām, Yu, 114 23.1]
sītāṃ gṛhītvā gacchantaṃ vānarāḥ parvatopamāḥ | [Rām, Yu, 114 23.2]
dadṛśur vismitāstatra rāvaṇaṃ rākṣasādhipam | [Rām, Yu, 114 23.3]
praviveśa tadā laṅkāṃ rāvaṇo lokarāvaṇaḥ | [Rām, Yu, 114 24.1]
tāṃ suvarṇaparikrānte śubhe mahati veśmani | [Rām, Yu, 114 25.1]
praveśya maithilīṃ vākyaiḥ sāntvayāmāsa rāvaṇaḥ | [Rām, Yu, 114 25.2]
nivartamānaḥ kākutstho dṛṣṭvā gṛdhraṃ pravivyathe | [Rām, Yu, 114 26.1]
gṛdhraṃ hataṃ tadā dagdhvā rāmaḥ priyasakhaṃ pituḥ | [Rām, Yu, 114 27.1]
godāvarīm anucaran vanoddeśāṃśca puṣpitān | [Rām, Yu, 114 27.2]
āsedatur mahāraṇye kabandhaṃ nāma rākṣasaṃ | [Rām, Yu, 114 27.3]
tataḥ kabandhavacanād rāmaḥ satyaparākramaḥ | [Rām, Yu, 114 28.1]
ṛśyamūkaṃ giriṃ gatvā sugrīveṇa samāgataḥ | [Rām, Yu, 114 28.2]
tayoḥ samāgamaḥ pūrvaṃ prītyā hārdo vyajāyata | [Rām, Yu, 114 29.1]
itaretarasaṃvādāt pragāḍhaḥ praṇayastayoḥ | [Rām, Yu, 114 29.2]
rāmaḥ svabāhuvīryeṇa svarājyaṃ pratyapādayat | [Rām, Yu, 114 30.1]
vālinaṃ samare hatvā mahākāyaṃ mahābalam | [Rām, Yu, 114 30.2]
sugrīvaḥ sthāpito rājye sahitaḥ sarvavānaraiḥ | [Rām, Yu, 114 31.1]
rāmāya pratijānīte rājaputryāstu mārgaṇam | [Rām, Yu, 114 31.2]
ādiṣṭā vānarendreṇa sugrīveṇa mahātmanā | [Rām, Yu, 114 32.1]
daśakoṭyaḥ plavaṃgānāṃ sarvāḥ prasthāpitā diśaḥ | [Rām, Yu, 114 32.2]
teṣāṃ no vipranaṣṭānāṃ vindhye parvatasattame | [Rām, Yu, 114 33.1]
bhṛśaṃ śokābhitaptānāṃ mahān kālo 'tyavartata | [Rām, Yu, 114 33.2]
bhrātā tu gṛdhrarājasya saṃpātir nāma vīryavān | [Rām, Yu, 114 34.1]
samākhyāti sma vasatiṃ sītāyā rāvaṇālaye | [Rām, Yu, 114 34.2]
so 'haṃ duḥkhaparītānāṃ duḥkhaṃ tajjñātināṃ nudan | [Rām, Yu, 114 35.1]
ātmavīryaṃ samāsthāya yojanānāṃ śataṃ plutaḥ | [Rām, Yu, 114 35.2]
tatrāham ekām adrākṣam aśokavanikāṃ gatām | [Rām, Yu, 114 36.1]
kauśeyavastrāṃ malināṃ nirānandāṃ dṛḍhavratām | [Rām, Yu, 114 36.2]
tayā sametya vidhivat pṛṣṭvā sarvam aninditām | [Rām, Yu, 114 37.1]
abhijñānaṃ maṇiṃ labdhvā caritārtho 'ham āgataḥ | [Rām, Yu, 114 37.2]
mayā ca punar āgamya rāmasyākliṣṭakarmaṇaḥ | [Rām, Yu, 114 38.1]
abhijñānaṃ mayā dattam arciṣmān sa mahāmaṇiḥ | [Rām, Yu, 114 38.2]
śrutvā tāṃ maithilīṃ hṛṣṭastvāśaśaṃse sa jīvitam | [Rām, Yu, 114 39.1]
jīvitāntam anuprāptaḥ pītvāmṛtam ivāturaḥ | [Rām, Yu, 114 39.2]
udyojayiṣyann udyogaṃ dadhre laṅkāvadhe manaḥ | [Rām, Yu, 114 40.1]
jighāṃsur iva lokāṃste sarvāṃllokān vibhāvasuḥ | [Rām, Yu, 114 40.2]
tataḥ samudram āsādya nalaṃ setum akārayat | [Rām, Yu, 114 41.1]
atarat kapivīrāṇāṃ vāhinī tena setunā | [Rām, Yu, 114 41.2]
prahastam avadhīnnīlaḥ kumbhakarṇaṃ tu rāghavaḥ | [Rām, Yu, 114 42.1]
lakṣmaṇo rāvaṇasutaṃ svayaṃ rāmastu rāvaṇam | [Rām, Yu, 114 42.2]
sa śakreṇa samāgamya yamena varuṇena ca | [Rām, Yu, 114 43.1]
surarṣibhiśca kākutstho varāṃllebhe paraṃtapaḥ | [Rām, Yu, 114 43.2]
sa tu dattavaraḥ prītyā vānaraiśca samāgataḥ | [Rām, Yu, 114 44.1]
puṣpakeṇa vimānena kiṣkindhām abhyupāgamat | [Rām, Yu, 114 44.2]
taṃ gaṅgāṃ punar āsādya vasantaṃ munisaṃnidhau | [Rām, Yu, 114 45.1]
avighnaṃ puṣyayogena śvo rāmaṃ draṣṭum arhasi | [Rām, Yu, 114 45.2]
tataḥ sa satyaṃ hanumadvaco mahan niśamya hṛṣṭo bharataḥ kṛtāñjaliḥ | [Rām, Yu, 114 46.1]
uvāca vāṇīṃ manasaḥ praharṣiṇīṃ cirasya pūrṇaḥ khalu me manorathaḥ | [Rām, Yu, 114 46.2]
{Rām, Yu, 115}
śrutvā tu param ānandaṃ bharataḥ satyavikramaḥ | [Rām, Yu, 115 1.1]
hṛṣṭam ājñāpayāmāsa śatrughnaṃ paravīrahā | [Rām, Yu, 115 1.2]
daivatāni ca sarvāṇi caityāni nagarasya ca | [Rām, Yu, 115 2.1]
sugandhamālyair vāditrair arcantu śucayo narāḥ | [Rām, Yu, 115 2.2]
rājadārāstathāmātyāḥ sainyāḥ senāgaṇāṅganāḥ | [Rām, Yu, 115 3.1]
abhiniryāntu rāmasya draṣṭuṃ śaśinibhaṃ mukham | [Rām, Yu, 115 3.2]
bharatasya vacaḥ śrutvā śatrughnaḥ paravīrahā | [Rām, Yu, 115 4.1]
viṣṭīr anekasāhasrīścodayāmāsa vīryavān | [Rām, Yu, 115 4.2]
samīkuruta nimnāni viṣamāṇi samāni ca | [Rām, Yu, 115 5.1]
sthānāni ca nirasyantāṃ nandigrāmād itaḥ param | [Rām, Yu, 115 5.2]
siñcantu pṛthivīṃ kṛtsnāṃ himaśītena vāriṇā | [Rām, Yu, 115 6.1]
tato 'bhyavakiraṃstvanye lājaiḥ puṣpaiśca sarvataḥ | [Rām, Yu, 115 6.2]
samucchritapatākāstu rathyāḥ puravarottame | [Rām, Yu, 115 7.1]
śobhayantu ca veśmāni sūryasyodayanaṃ prati | [Rām, Yu, 115 7.2]
sragdāmamuktapuṣpaiśca sugandhaiḥ pañcavarṇakaiḥ | [Rām, Yu, 115 8.1]
rājamārgam asaṃbādhaṃ kirantu śataśo narāḥ | [Rām, Yu, 115 8.2]
mattair nāgasahasraiśca śātakumbhavibhūṣitaiḥ | [Rām, Yu, 115 9.1]
apare hemakakṣyābhiḥ sagajābhiḥ kareṇubhiḥ | [Rām, Yu, 115 9.2]
niryayustvarayā yuktā rathaiśca sumahārathāḥ | [Rām, Yu, 115 9.3]
tato yānānyupārūḍhāḥ sarvā daśarathastriyaḥ | [Rām, Yu, 115 10.1]
kausalyāṃ pramukhe kṛtvā sumitrāṃ cāpi niryayuḥ | [Rām, Yu, 115 10.2]
aśvānāṃ khuraśabdena rathanemisvanena ca | [Rām, Yu, 115 11.1]
śaṅkhadundubhinādena saṃcacāleva medinī | [Rām, Yu, 115 11.2]
kṛtsnaṃ ca nagaraṃ tat tu nandigrāmam upāgamat | [Rām, Yu, 115 12.1]
dvijātimukhyair dharmātmā śreṇīmukhyaiḥ sanaigamaiḥ | [Rām, Yu, 115 12.2]
mālyamodakahastaiśca mantribhir bharato vṛtaḥ | [Rām, Yu, 115 13.1]
śaṅkhabherīninādaiśca bandibhiścābhivanditaḥ | [Rām, Yu, 115 13.2]
āryapādau gṛhītvā tu śirasā dharmakovidaḥ | [Rām, Yu, 115 14.1]
pāṇḍuraṃ chatram ādāya śuklamālyopaśobhitam | [Rām, Yu, 115 14.2]
śukle ca vālavyajane rājārhe hemabhūṣite | [Rām, Yu, 115 15.1]
upavāsakṛśo dīnaścīrakṛṣṇājināmbaraḥ | [Rām, Yu, 115 15.2]
bhrātur āgamanaṃ śrutvā tat pūrvaṃ harṣam āgataḥ | [Rām, Yu, 115 16.1]
pratyudyayau tadā rāmaṃ mahātmā sacivaiḥ saha | [Rām, Yu, 115 16.2]
samīkṣya bharato vākyam uvāca pavanātmajam | [Rām, Yu, 115 17.1]
kaccinna khalu kāpeyī sevyate calacittatā | [Rām, Yu, 115 17.2]
na hi paśyāmi kākutsthaṃ rāmam āryaṃ paraṃtapam | [Rām, Yu, 115 17.3]
athaivam ukte vacane hanūmān idam abravīt | [Rām, Yu, 115 18.1]
arthaṃ vijñāpayann eva bharataṃ satyavikramam | [Rām, Yu, 115 18.2]
sadāphalān kusumitān vṛkṣān prāpya madhusravān | [Rām, Yu, 115 19.1]
bharadvājaprasādena mattabhramaranāditān | [Rām, Yu, 115 19.2]
tasya caiṣa varo datto vāsavena paraṃtapa | [Rām, Yu, 115 20.1]
sasainyasya tadātithyaṃ kṛtaṃ sarvaguṇānvitam | [Rām, Yu, 115 20.2]
nisvanaḥ śrūyate bhīmaḥ prahṛṣṭānāṃ vanaukasām | [Rām, Yu, 115 21.1]
manye vānarasenā sā nadīṃ tarati gomatīm | [Rām, Yu, 115 21.2]
rajovarṣaṃ samudbhūtaṃ paśya vālukinīṃ prati | [Rām, Yu, 115 22.1]
manye sālavanaṃ ramyaṃ lolayanti plavaṃgamāḥ | [Rām, Yu, 115 22.2]
tad etad dṛśyate dūrād vimalaṃ candrasaṃnibham | [Rām, Yu, 115 23.1]
vimānaṃ puṣpakaṃ divyaṃ manasā brahmanirmitam | [Rām, Yu, 115 23.2]
rāvaṇaṃ bāndhavaiḥ sārdhaṃ hatvā labdhaṃ mahātmanā | [Rām, Yu, 115 24.1]
dhanadasya prasādena divyam etanmanojavam | [Rām, Yu, 115 24.2]
etasmin bhrātarau vīrau vaidehyā saha rāghavau | [Rām, Yu, 115 25.1]
sugrīvaśca mahātejā rākṣasendro vibhīṣaṇaḥ | [Rām, Yu, 115 25.2]
tato harṣasamudbhūto nisvano divam aspṛśat | [Rām, Yu, 115 26.1]
strībālayuvavṛddhānāṃ rāmo 'yam iti kīrtitaḥ | [Rām, Yu, 115 26.2]
rathakuñjaravājibhyaste 'vatīrya mahīṃ gatāḥ | [Rām, Yu, 115 27.1]
dadṛśustaṃ vimānasthaṃ narāḥ somam ivāmbare | [Rām, Yu, 115 27.2]
prāñjalir bharato bhūtvā prahṛṣṭo rāghavonmukhaḥ | [Rām, Yu, 115 28.1]
svāgatena yathārthena tato rāmam apūjayat | [Rām, Yu, 115 28.2]
manasā brahmaṇā sṛṣṭe vimāne lakṣmaṇāgrajaḥ | [Rām, Yu, 115 29.1]
rarāja pṛthudīrghākṣo vajrapāṇir ivāparaḥ | [Rām, Yu, 115 29.2]
tato vimānāgragataṃ bharato bhrātaraṃ tadā | [Rām, Yu, 115 30.1]
vavande praṇato rāmaṃ merustham iva bhāskaram | [Rām, Yu, 115 30.2]
āropito vimānaṃ tad bharataḥ satyavikramaḥ | [Rām, Yu, 115 31.1]
rāmam āsādya muditaḥ punar evābhyavādayat | [Rām, Yu, 115 31.2]
taṃ samutthāpya kākutsthaścirasyākṣipathaṃ gatam | [Rām, Yu, 115 32.1]
aṅke bharatam āropya muditaḥ pariṣasvaje | [Rām, Yu, 115 32.2]
tato lakṣmaṇam āsādya vaidehīṃ ca paraṃtapaḥ | [Rām, Yu, 115 33.1]
abhyavādayata prīto bharato nāma cābravīt | [Rām, Yu, 115 33.2]
sugrīvaṃ kaikayīputro jāmbavantaṃ tathāṅgadam | [Rām, Yu, 115 34.1]
maindaṃ ca dvividaṃ nīlam ṛṣabhaṃ caiva sasvaje | [Rām, Yu, 115 34.2]
te kṛtvā mānuṣaṃ rūpaṃ vānarāḥ kāmarūpiṇaḥ | [Rām, Yu, 115 35.1]
kuśalaṃ paryapṛcchanta prahṛṣṭā bharataṃ tadā | [Rām, Yu, 115 35.2]
vibhīṣaṇaṃ ca bharataḥ sāntvayan vākyam abravīt | [Rām, Yu, 115 36.1]
diṣṭyā tvayā sahāyena kṛtaṃ karma suduṣkaram | [Rām, Yu, 115 36.2]
śatrughnaśca tadā rāmam abhivādya salakṣmaṇam | [Rām, Yu, 115 37.1]
sītāyāścaraṇau paścād vavande vinayānvitaḥ | [Rām, Yu, 115 37.2]
rāmo mātaram āsādya viṣaṇṇāṃ śokakarśitām | [Rām, Yu, 115 38.1]
jagrāha praṇataḥ pādau mano mātuḥ prasādayan | [Rām, Yu, 115 38.2]
abhivādya sumitrāṃ ca kaikeyīṃ ca yaśasvinīm | [Rām, Yu, 115 39.1]
sa mātṝśca tadā sarvāḥ purohitam upāgamat | [Rām, Yu, 115 39.2]
svāgataṃ te mahābāho kausalyānandavardhana | [Rām, Yu, 115 40.1]
iti prāñjalayaḥ sarve nāgarā rāmam abruvan | [Rām, Yu, 115 40.2]
tānyañjalisahasrāṇi pragṛhītāni nāgaraiḥ | [Rām, Yu, 115 41.1]
ākośānīva padmāni dadarśa bharatāgrajaḥ | [Rām, Yu, 115 41.2]
pāduke te tu rāmasya gṛhītvā bharataḥ svayam | [Rām, Yu, 115 42.1]
caraṇābhyāṃ narendrasya yojayāmāsa dharmavit | [Rām, Yu, 115 42.2]
abravīcca tadā rāmaṃ bharataḥ sa kṛtāñjaliḥ | [Rām, Yu, 115 43.1]
etat te rakṣitaṃ rājan rājyaṃ niryātitaṃ mayā | [Rām, Yu, 115 43.2]
adya janma kṛtārthaṃ me saṃvṛttaśca manorathaḥ | [Rām, Yu, 115 44.1]
yastvāṃ paśyāmi rājānam ayodhyāṃ punar āgatam | [Rām, Yu, 115 44.2]
avekṣatāṃ bhavān kośaṃ koṣṭhāgāraṃ puraṃ balam | [Rām, Yu, 115 45.1]
bhavatastejasā sarvaṃ kṛtaṃ daśaguṇaṃ mayā | [Rām, Yu, 115 45.2]
tathā bruvāṇaṃ bharataṃ dṛṣṭvā taṃ bhrātṛvatsalam | [Rām, Yu, 115 46.1]
mumucur vānarā bāṣpaṃ rākṣasaśca vibhīṣaṇaḥ | [Rām, Yu, 115 46.2]
tataḥ praharṣād bharatam aṅkam āropya rāghavaḥ | [Rām, Yu, 115 47.1]
yayau tena vimānena sasainyo bharatāśramam | [Rām, Yu, 115 47.2]
bharatāśramam āsādya sasainyo rāghavastadā | [Rām, Yu, 115 48.1]
avatīrya vimānāgrād avatasthe mahītale | [Rām, Yu, 115 48.2]
abravīcca tadā rāmastadvimānam anuttamam | [Rām, Yu, 115 49.1]
vaha vaiśravaṇaṃ devam anujānāmi gamyatām | [Rām, Yu, 115 49.2]
tato rāmābhyanujñātaṃ tadvimānam anuttamam | [Rām, Yu, 115 50.1]
uttarāṃ diśam uddiśya jagāma dhanadālayam | [Rām, Yu, 115 50.2]
purohitasyātmasamasya rāghavo bṛhaspateḥ śakra ivāmarādhipaḥ | [Rām, Yu, 115 51.1]
nipīḍya pādau pṛthag āsane śubhe sahaiva tenopaviveśa vīryavān | [Rām, Yu, 115 51.2]
{Rām, Yu, 116}
śirasyañjalim ādāya kaikeyīnandivardhanaḥ | [Rām, Yu, 116 1.1]
babhāṣe bharato jyeṣṭhaṃ rāmaṃ satyaparākramam | [Rām, Yu, 116 1.2]
pūjitā māmikā mātā dattaṃ rājyam idaṃ mama | [Rām, Yu, 116 2.1]
tad dadāmi punas tubhyaṃ yathā tvam adadā mama | [Rām, Yu, 116 2.2]
dhuram ekākinā nyastām ṛṣabheṇa balīyasā | [Rām, Yu, 116 3.1]
kiśoravad guruṃ bhāraṃ na voḍhum aham utsahe | [Rām, Yu, 116 3.2]
vārivegena mahatā bhinnaḥ setur iva kṣaran | [Rām, Yu, 116 4.1]
durbandhanam idaṃ manye rājyacchidram asaṃvṛtam | [Rām, Yu, 116 4.2]
gatiṃ khara ivāśvasya haṃsasyeva ca vāyasaḥ | [Rām, Yu, 116 5.1]
nānvetum utsahe deva tava mārgam ariṃdama | [Rām, Yu, 116 5.2]
yathā ca ropito vṛkṣo jātaś cāntarniveśane | [Rām, Yu, 116 6.1]
mahāṃś ca sudurāroho mahāskandhaḥ praśākhavān | [Rām, Yu, 116 6.2]
śīryeta puṣpito bhūtvā na phalāni pradarśayet | [Rām, Yu, 116 7.1]
tasya nānubhaved arthaṃ yasya hetoḥ sa ropyate | [Rām, Yu, 116 7.2]
eṣopamā mahābāho tvam arthaṃ vettum arhasi | [Rām, Yu, 116 8.1]
yady asmān manujendra tvaṃ bhaktān bhṛtyān na śādhi hi | [Rām, Yu, 116 8.2]
jagad adyābhiṣiktaṃ tvām anupaśyatu sarvataḥ | [Rām, Yu, 116 9.1]
pratapantam ivādityaṃ madhyāhne dīptatejasaṃ | [Rām, Yu, 116 9.2]
tūryasaṃghātanirghoṣaiḥ kāñcīnūpuranisvanaiḥ | [Rām, Yu, 116 10.1]
madhurair gītaśabdaiś ca pratibudhyasva śeṣva ca | [Rām, Yu, 116 10.2]
yāvad āvartate cakraṃ yāvatī ca vasuṃdharā | [Rām, Yu, 116 11.1]
tāvat tvam iha sarvasya svāmitvam abhivartaya | [Rām, Yu, 116 11.2]
bharatasya vacaḥ śrutvā rāmaḥ parapuraṃjayaḥ | [Rām, Yu, 116 12.1]
tatheti pratijagrāha niṣasādāsane śubhe | [Rām, Yu, 116 12.2]
tataḥ śatrughnavacanān nipuṇāḥ śmaśruvardhakāḥ | [Rām, Yu, 116 13.1]
sukhahastāḥ suśīghrāś ca rāghavaṃ paryupāsata | [Rām, Yu, 116 13.2]
pūrvaṃ tu bharate snāte lakṣmaṇe ca mahābale | [Rām, Yu, 116 14.1]
sugrīve vānarendre ca rākṣasendre vibhīṣaṇe | [Rām, Yu, 116 14.2]
viśodhitajaṭaḥ snātaś citramālyānulepanaḥ | [Rām, Yu, 116 15.1]
mahārhavasanopetas tasthau tatra śriyā jvalan | [Rām, Yu, 116 15.2]
pratikarma ca rāmasya kārayāmāsa vīryavān | [Rām, Yu, 116 16.1]
lakṣmaṇasya ca lakṣmīvān ikṣvākukulavardhanaḥ | [Rām, Yu, 116 16.2]
pratikarma ca sītāyāḥ sarvā daśarathastriyaḥ | [Rām, Yu, 116 17.1]
ātmanaiva tadā cakrur manasvinyo manoharam | [Rām, Yu, 116 17.2]
tato rāghavapatnīnāṃ sarvāsām eva śobhanam | [Rām, Yu, 116 18.1]
cakāra yatnāt kausalyā prahṛṣṭā putravatsalā | [Rām, Yu, 116 18.2]
tataḥ śatrughnavacanāt sumantro nāma sārathiḥ | [Rām, Yu, 116 19.1]
yojayitvābhicakrāma rathaṃ sarvāṅgaśobhanam | [Rām, Yu, 116 19.2]
arkamaṇḍalasaṃkāśaṃ divyaṃ dṛṣṭvā rathaṃ sthitam | [Rām, Yu, 116 20.1]
āruroha mahābāhū rāmaḥ satyaparākramaḥ | [Rām, Yu, 116 20.2]
ayodhyāyāṃ tu sacivā rājño daśarathasya ye | [Rām, Yu, 116 21.1]
purohitaṃ puraskṛtya mantrayāmāsur arthavat | [Rām, Yu, 116 21.2]
mantrayan rāmavṛddhyarthaṃ vṛttyarthaṃ nagarasya ca | [Rām, Yu, 116 22.1]
sarvam evābhiṣekārthaṃ jayārhasya mahātmanaḥ | [Rām, Yu, 116 22.2]
kartum arhatha rāmasya yad yan maṅgalapūrvakam | [Rām, Yu, 116 22.3]
iti te mantriṇaḥ sarve saṃdiśya tu purohitam | [Rām, Yu, 116 23.1]
nagarān niryayus tūrṇaṃ rāmadarśanabuddhayaḥ | [Rām, Yu, 116 23.2]
hariyuktaṃ sahasrākṣo ratham indra ivānaghaḥ | [Rām, Yu, 116 24.1]
prayayau ratham āsthāya rāmo nagaram uttamam | [Rām, Yu, 116 24.2]
jagrāha bharato raśmīñ śatrughnaś chatram ādade | [Rām, Yu, 116 25.1]
lakṣmaṇo vyajanaṃ tasya mūrdhni saṃparyavījayat | [Rām, Yu, 116 25.2]
śvetaṃ ca vālavyajanaṃ sugrīvo vānareśvaraḥ | [Rām, Yu, 116 26.1]
aparaṃ candrasaṃkāśaṃ rākṣasendro vibhīṣaṇaḥ | [Rām, Yu, 116 26.2]
ṛṣisaṃghaistadākāśe devaiś ca samarudgaṇaiḥ | [Rām, Yu, 116 27.1]
stūyamānasya rāmasya śuśruve madhuradhvaniḥ | [Rām, Yu, 116 27.2]
tataḥ śatruṃjayaṃ nāma kuñjaraṃ parvatopamam | [Rām, Yu, 116 28.1]
āruroha mahātejāḥ sugrīvo vānareśvaraḥ | [Rām, Yu, 116 28.2]
navanāgasahasrāṇi yayur āsthāya vānarāḥ | [Rām, Yu, 116 29.1]
mānuṣaṃ vigrahaṃ kṛtvā sarvābharaṇabhūṣitāḥ | [Rām, Yu, 116 29.2]
śaṅkhaśabdapraṇādaiś ca dundubhīnāṃ ca nisvanaiḥ | [Rām, Yu, 116 30.1]
prayayau puruṣavyāghras tāṃ purīṃ harmyamālinīm | [Rām, Yu, 116 30.2]
dadṛśus te samāyāntaṃ rāghavaṃ sapuraḥsaram | [Rām, Yu, 116 31.1]
virājamānaṃ vapuṣā rathenātirathaṃ tadā | [Rām, Yu, 116 31.2]
te vardhayitvā kākutsthaṃ rāmeṇa pratinanditāḥ | [Rām, Yu, 116 32.1]
anujagmur mahātmānaṃ bhrātṛbhiḥ parivāritam | [Rām, Yu, 116 32.2]
amātyair brāhmaṇaiś caiva tathā prakṛtibhir vṛtaḥ | [Rām, Yu, 116 33.1]
śriyā viruruce rāmo nakṣatrair iva candramāḥ | [Rām, Yu, 116 33.2]
sa purogāmibhis tūryais tālasvastikapāṇibhiḥ | [Rām, Yu, 116 34.1]
pravyāharadbhir muditair maṅgalāni yayau vṛtaḥ | [Rām, Yu, 116 34.2]
akṣataṃ jātarūpaṃ ca gāvaḥ kanyās tathā dvijāḥ | [Rām, Yu, 116 35.1]
narā modakahastāś ca rāmasya purato yayuḥ | [Rām, Yu, 116 35.2]
sakhyaṃ ca rāmaḥ sugrīve prabhāvaṃ cānilātmaje | [Rām, Yu, 116 36.1]
vānarāṇāṃ ca tat karma vyācacakṣe 'tha mantriṇām | [Rām, Yu, 116 36.2]
śrutvā ca vismayaṃ jagmur ayodhyāpuravāsinaḥ | [Rām, Yu, 116 36.3]
dyutimān etad ākhyāya rāmo vānarasaṃvṛtaḥ | [Rām, Yu, 116 37.1]
hṛṣṭapuṣṭajanākīrṇām ayodhyāṃ praviveśa ha | [Rām, Yu, 116 37.2]
tato hy abhyucchrayan paurāḥ patākās te gṛhe gṛhe | [Rām, Yu, 116 38.1]
aikṣvākādhyuṣitaṃ ramyam āsasāda pitur gṛham | [Rām, Yu, 116 38.2]
pitur bhavanam āsādya praviśya ca mahātmanaḥ | [Rām, Yu, 116 39.1]
kausalyāṃ ca sumitrāṃ ca kaikeyīṃ cābhyavādayat | [Rām, Yu, 116 39.2]
athābravīd rājaputro bharataṃ dharmiṇāṃ varam | [Rām, Yu, 116 40.1]
athopahitayā vācā madhuraṃ raghunandanaḥ | [Rām, Yu, 116 40.2]
yac ca madbhavanaṃ śreṣṭhaṃ sāśokavanikaṃ mahat | [Rām, Yu, 116 41.1]
muktāvaidūryasaṃkīrṇaṃ sugrīvasya nivedaya | [Rām, Yu, 116 41.2]
tasya tadvacanaṃ śrutvā bharataḥ satyavikramaḥ | [Rām, Yu, 116 42.1]
pāṇau gṛhītvā sugrīvaṃ praviveśa tam ālayam | [Rām, Yu, 116 42.2]
tatas tailapradīpāṃś ca paryaṅkāstaraṇāni ca | [Rām, Yu, 116 43.1]
gṛhītvā viviśuḥ kṣipraṃ śatrughnena pracoditāḥ | [Rām, Yu, 116 43.2]
uvāca ca mahātejāḥ sugrīvaṃ rāghavānujaḥ | [Rām, Yu, 116 44.1]
abhiṣekāya rāmasya dūtān ājñāpaya prabho | [Rām, Yu, 116 44.2]
sauvarṇān vānarendrāṇāṃ caturṇāṃ caturo ghaṭān | [Rām, Yu, 116 45.1]
dadau kṣipraṃ sa sugrīvaḥ sarvaratnavibhūṣitān | [Rām, Yu, 116 45.2]
yathā pratyūṣasamaye caturṇāṃ sāgarāmbhasām | [Rām, Yu, 116 46.1]
pūrṇair ghaṭaiḥ pratīkṣadhvaṃ tathā kuruta vānarāḥ | [Rām, Yu, 116 46.2]
evam uktā mahātmāno vānarā vāraṇopamāḥ | [Rām, Yu, 116 47.1]
utpetur gaganaṃ śīghraṃ garuḍā iva śīghragāḥ | [Rām, Yu, 116 47.2]
jāmbavāṃś ca hanūmāṃś ca vegadarśī ca vānaraḥ | [Rām, Yu, 116 48.1]
ṛṣabhaś caiva kalaśāñ jalapūrṇān athānayan | [Rām, Yu, 116 48.2]
nadīśatānāṃ pañcānāṃ jale kumbhair upāharan | [Rām, Yu, 116 48.3]
pūrvāt samudrāt kalaśaṃ jalapūrṇam athānayat | [Rām, Yu, 116 49.1]
suṣeṇaḥ sattvasampannaḥ sarvaratnavibhūṣitam | [Rām, Yu, 116 49.2]
ṛṣabho dakṣiṇāt tūrṇaṃ samudrājjalam āharat | [Rām, Yu, 116 50.1]
raktacandanakarpūraiḥ saṃvṛtaṃ kāñcanaṃ ghaṭam | [Rām, Yu, 116 51.1]
gavayaḥ paścimāt toyam ājahāra mahārṇavāt | [Rām, Yu, 116 51.2]
ratnakumbhena mahatā śītaṃ mārutavikramaḥ | [Rām, Yu, 116 52.1]
uttarāc ca jalaṃ śīghraṃ garuḍānilavikramaḥ | [Rām, Yu, 116 52.2]
abhiṣekāya rāmasya śatrughnaḥ sacivaiḥ saha | [Rām, Yu, 116 53.1]
purohitāya śreṣṭhāya suhṛdbhyaś ca nyavedayat | [Rām, Yu, 116 53.2]
tataḥ sa prayato vṛddho vasiṣṭho brāhmaṇaiḥ saha | [Rām, Yu, 116 54.1]
rāmaṃ ratnamaye pīṭhe sahasītaṃ nyaveśayat | [Rām, Yu, 116 54.2]
vasiṣṭho vāmadevaś ca jābālir atha kāśyapaḥ | [Rām, Yu, 116 55.1]
kātyāyanaḥ suyajñaś ca gautamo vijayas tathā | [Rām, Yu, 116 55.2]
abhyaṣiñcan naravyāghraṃ prasannena sugandhinā | [Rām, Yu, 116 56.1]
salilena sahasrākṣaṃ vasavo vāsavaṃ yathā | [Rām, Yu, 116 56.2]
ṛtvigbhir brāhmaṇaiḥ pūrvaṃ kanyābhir mantribhis tathā | [Rām, Yu, 116 57.1]
yodhaiś caivābhyaṣiñcaṃs te samprahṛṣṭāḥ sanaigamaiḥ | [Rām, Yu, 116 57.2]
sarvauṣadhirasaiś cāpi daivatair nabhasi sthitaiḥ | [Rām, Yu, 116 58.1]
caturbhir lokapālaiś ca sarvair devaiś ca saṃgataiḥ | [Rām, Yu, 116 58.2]
chatraṃ tasya ca jagrāha śatrughnaḥ pāṇḍuraṃ śubham | [Rām, Yu, 116 59.1]
śvetaṃ ca vālavyajanaṃ sugrīvo vānareśvaraḥ | [Rām, Yu, 116 59.2]
aparaṃ candrasaṃkāśaṃ rākṣasendro vibhīṣaṇaḥ | [Rām, Yu, 116 59.3]
mālāṃ jvalantīṃ vapuṣā kāñcanīṃ śatapuṣkarām | [Rām, Yu, 116 60.1]
rāghavāya dadau vāyur vāsavena pracoditaḥ | [Rām, Yu, 116 60.2]
sarvaratnasamāyuktaṃ maṇiratnavibhūṣitam | [Rām, Yu, 116 61.1]
muktāhāraṃ narendrāya dadau śakrapracoditaḥ | [Rām, Yu, 116 61.2]
prajagur devagandharvā nanṛtuś cāpsarogaṇāḥ | [Rām, Yu, 116 62.1]
abhiṣeke tadarhasya tadā rāmasya dhīmataḥ | [Rām, Yu, 116 62.2]
bhūmiḥ sasyavatī caiva phalavantaś ca pādapāḥ | [Rām, Yu, 116 63.1]
gandhavanti ca puṣpāṇi babhūvū rāghavotsave | [Rām, Yu, 116 63.2]
sahasraśatam aśvānāṃ dhenūnāṃ ca gavāṃ tathā | [Rām, Yu, 116 64.1]
dadau śataṃ vṛṣān pūrvaṃ dvijebhyo manujarṣabhaḥ | [Rām, Yu, 116 64.2]
triṃśatkoṭīr hiraṇyasya brāhmaṇebhyo dadau punaḥ | [Rām, Yu, 116 65.1]
nānābharaṇavastrāṇi mahārhāṇi ca rāghavaḥ | [Rām, Yu, 116 65.2]
arkaraśmipratīkāśāṃ kāñcanīṃ maṇivigrahām | [Rām, Yu, 116 66.1]
sugrīvāya srajaṃ divyāṃ prāyacchan manujarṣabhaḥ | [Rām, Yu, 116 66.2]
vaidūryamaṇicitre ca vajraratnavibhūṣite | [Rām, Yu, 116 67.1]
vāliputrāya dhṛtimān aṅgadāyāṅgade dadau | [Rām, Yu, 116 67.2]
maṇipravarajuṣṭaṃ ca muktāhāram anuttamam | [Rām, Yu, 116 68.1]
sītāyai pradadau rāmaś candraraśmisamaprabham | [Rām, Yu, 116 68.2]
araje vāsasī divye śubhāny ābharaṇāni ca | [Rām, Yu, 116 69.1]
avekṣamāṇā vaidehī pradadau vāyusūnave | [Rām, Yu, 116 69.2]
avamucyātmanaḥ kaṇṭhāddhāraṃ janakanandinī | [Rām, Yu, 116 70.1]
avaikṣata harīn sarvān bhartāraṃ ca muhur muhuḥ | [Rām, Yu, 116 70.2]
tām iṅgitajñaḥ samprekṣya babhāṣe janakātmajām | [Rām, Yu, 116 71.1]
pradehi subhage hāraṃ yasya tuṣṭāsi bhāmini | [Rām, Yu, 116 71.2]
pauruṣaṃ vikramo buddhir yasminn etāni nityadā | [Rām, Yu, 116 72.1]
dadau sā vāyuputrāya taṃ hāram asitekṣaṇā | [Rām, Yu, 116 72.2]
hanūmāṃs tena hāreṇa śuśubhe vānararṣabhaḥ | [Rām, Yu, 116 73.1]
candrāṃśucayagaureṇa śvetābhreṇa yathācalaḥ | [Rām, Yu, 116 73.2]
tato dvividamaindābhyāṃ nīlāya ca paraṃtapaḥ | [Rām, Yu, 116 74.1]
sarvān kāmaguṇān vīkṣya pradadau vasudhādhipaḥ | [Rām, Yu, 116 74.2]
sarvavānaravṛddhāś ca ye cānye vānareśvarāḥ | [Rām, Yu, 116 75.1]
vāsobhir bhūṣaṇaiś caiva yathārhaṃ pratipūjitāḥ | [Rām, Yu, 116 75.2]
yathārhaṃ pūjitāḥ sarve kāmai ratnaiś ca puṣkalaiḥ | [Rām, Yu, 116 76.1]
prahṛṣṭamanasaḥ sarve jagmur eva yathāgatam | [Rām, Yu, 116 76.2]
rāghavaḥ paramodāraḥ śaśāsa parayā mudā | [Rām, Yu, 116 77.1]
uvāca lakṣmaṇaṃ rāmo dharmajñaṃ dharmavatsalaḥ | [Rām, Yu, 116 77.2]
ātiṣṭha dharmajña mayā sahemāṃ gāṃ pūrvarājādhyuṣitāṃ balena | [Rām, Yu, 116 78.1]
tulyaṃ mayā tvaṃ pitṛbhir dhṛtā yā tāṃ yauvarājye dhuram udvahasva | [Rām, Yu, 116 78.2]
sarvātmanā paryanunīyamāno yadā na saumitrir upaiti yogam | [Rām, Yu, 116 79.1]
niyujyamāno bhuvi yauvarājye tato 'bhyaṣiñcad bharataṃ mahātmā | [Rām, Yu, 116 79.2]
rāghavaś cāpi dharmātmā prāpya rājyam anuttamam | [Rām, Yu, 116 80.1]
īje bahuvidhair yajñaiḥ sasuhṛdbhrātṛbāndhavaḥ | [Rām, Yu, 116 80.2]
pauṇḍarīkāśvamedhābhyāṃ vājapeyena cāsakṛt | [Rām, Yu, 116 81.1]
anyaiś ca vividhair yajñair ayajat pārthivarṣabhaḥ | [Rām, Yu, 116 81.2]
rājyaṃ daśasahasrāṇi prāpya varṣāṇi rāghavaḥ | [Rām, Yu, 116 82.1]
śatāśvamedhān ājahre sadaśvān bhūridakṣiṇān | [Rām, Yu, 116 82.2]
ājānulambibāhuś ca mahāskandhaḥ pratāpavān | [Rām, Yu, 116 83.1]
lakṣmaṇānucaro rāmaḥ pṛthivīm anvapālayat | [Rām, Yu, 116 83.2]
na paryadevan vidhavā na ca vyālakṛtaṃ bhayam | [Rām, Yu, 116 84.1]
na vyādhijaṃ bhayaṃ vāpi rāme rājyaṃ praśāsati | [Rām, Yu, 116 84.2]
nirdasyur abhavalloko nānarthaḥ kaṃcid aspṛśat | [Rām, Yu, 116 85.1]
na ca sma vṛddhā bālānāṃ pretakāryāṇi kurvate | [Rām, Yu, 116 85.2]
sarvaṃ muditam evāsīt sarvo dharmaparo 'bhavat | [Rām, Yu, 116 86.1]
rāmam evānupaśyanto nābhyahiṃsan parasparam | [Rām, Yu, 116 86.2]
āsan varṣasahasrāṇi tathā putrasahasriṇaḥ | [Rām, Yu, 116 87.1]
nirāmayā viśokāś ca rāme rājyaṃ praśāsati | [Rām, Yu, 116 87.2]
nityapuṣpā nityaphalās taravaḥ skandhavistṛtāḥ | [Rām, Yu, 116 88.1]
kālavarṣī ca parjanyaḥ sukhasparśaś ca mārutaḥ | [Rām, Yu, 116 88.2]
svakarmasu pravartante tuṣṭāḥ svair eva karmabhiḥ | [Rām, Yu, 116 89.1]
āsan prajā dharmaparā rāme śāsati nānṛtāḥ | [Rām, Yu, 116 89.2]
sarve lakṣaṇasampannāḥ sarve dharmaparāyaṇāḥ | [Rām, Yu, 116 90.1]
daśavarṣasahasrāṇi rāmo rājyam akārayat | [Rām, Yu, 116 90.2]
{Rām, Utt, 1}
prāptarājyasya rāmasya rākṣasānāṃ vadhe kṛte | [Rām, Utt, 1 1.1]
ājagmur ṛṣayaḥ sarve rāghavaṃ pratinanditum | [Rām, Utt, 1 1.2]
kauśiko 'tha yavakrīto raibhyaścyavana eva ca | [Rām, Utt, 1 2.1]
kaṇvo medhātitheḥ putraḥ pūrvasyāṃ diśi ye śritāḥ | [Rām, Utt, 1 2.2]
svastyātreyaśca bhagavānnamuciḥ pramucustathā | [Rām, Utt, 1 3.1]
ājagmuste sahāgastyā ye śritā dakṣiṇāṃ diśam | [Rām, Utt, 1 3.2]
pṛṣadguḥ kavaṣo dhaumyo raudreyaśca mahān ṛṣiḥ | [Rām, Utt, 1 4.1]
te 'pyājagmuḥ saśiṣyā vai ye śritāḥ paścimāṃ diśam | [Rām, Utt, 1 4.2]
vasiṣṭhaḥ kaśyapo 'thātrir viśvāmitro 'tha gautamaḥ | [Rām, Utt, 1 5.1]
jamadagnir bharadvājaste 'pi saptamaharṣayaḥ | [Rām, Utt, 1 5.2]
samprāpyaite mahātmāno rāghavasya niveśanam | [Rām, Utt, 1 6.1]
viṣṭhitāḥ pratihārārthaṃ hutāśanasamaprabhāḥ | [Rām, Utt, 1 6.2]
pratihārastatastūrṇam agastyavacanād atha | [Rām, Utt, 1 7.1]
samīpaṃ rāghavasyāśu praviveśa mahātmanaḥ | [Rām, Utt, 1 7.2]
sa rāmaṃ dṛśya sahasā pūrṇacandrasamadyutim | [Rām, Utt, 1 8.1]
agastyaṃ kathayāmāsa samprāptam ṛṣibhiḥ saha | [Rām, Utt, 1 8.2]
śrutvā prāptānmunīṃstāṃstu bālasūryasamaprabhān | [Rām, Utt, 1 9.1]
tadovāca nṛpo dvāḥsthaṃ praveśaya yathāsukham | [Rām, Utt, 1 9.2]
dṛṣṭvā prāptānmunīṃstāṃstu pratyutthāya kṛtāñjaliḥ | [Rām, Utt, 1 10.1]
rāmo 'bhivādya prayata āsanānyādideśa ha | [Rām, Utt, 1 10.2]
teṣu kāñcanacitreṣu svāstīrṇeṣu sukheṣu ca | [Rām, Utt, 1 11.1]
yathārham upaviṣṭāste āsaneṣv ṛṣipuṃgavāḥ | [Rām, Utt, 1 11.2]
rāmeṇa kuśalaṃ pṛṣṭāḥ saśiṣyāḥ sapurogamāḥ | [Rām, Utt, 1 12.1]
maharṣayo vedavido rāmaṃ vacanam abruvan | [Rām, Utt, 1 12.2]
kuśalaṃ no mahābāho sarvatra raghunandana | [Rām, Utt, 1 13.1]
tvāṃ tu diṣṭyā kuśalinaṃ paśyāmo hataśātravam | [Rām, Utt, 1 13.2]
na hi bhāraḥ sa te rāma rāvaṇo rākṣaseśvaraḥ | [Rām, Utt, 1 14.1]
sadhanustvaṃ hi lokāṃstrīn vijayethā na saṃśayaḥ | [Rām, Utt, 1 14.2]
diṣṭyā tvayā hato rāma rāvaṇaḥ putrapautravān | [Rām, Utt, 1 15.1]
diṣṭyā vijayinaṃ tvādya paśyāmaḥ saha bhāryayā | [Rām, Utt, 1 15.2]
diṣṭyā prahasto vikaṭo virūpākṣo mahodaraḥ | [Rām, Utt, 1 16.1]
akampanaśca durdharṣo nihatāste niśācarāḥ | [Rām, Utt, 1 16.2]
yasya pramāṇād vipulaṃ pramāṇaṃ neha vidyate | [Rām, Utt, 1 17.1]
diṣṭyā te samare rāma kumbhakarṇo nipātitaḥ | [Rām, Utt, 1 17.2]
diṣṭyā tvaṃ rākṣasendreṇa dvandvayuddham upāgataḥ | [Rām, Utt, 1 18.1]
devatānām avadhyena vijayaṃ prāptavān asi | [Rām, Utt, 1 18.2]
saṃkhye tasya na kiṃcit tu rāvaṇasya parābhavaḥ | [Rām, Utt, 1 19.1]
dvandvayuddham anuprāpto diṣṭyā te rāvaṇir hataḥ | [Rām, Utt, 1 19.2]
diṣṭyā tasya mahābāho kālasyevābhidhāvataḥ | [Rām, Utt, 1 20.1]
muktaḥ suraripor vīra prāptaśca vijayastvayā | [Rām, Utt, 1 20.2]
vismayastveṣa naḥ saumya saṃśrutyendrajitaṃ hatam | [Rām, Utt, 1 21.1]
avadhyaḥ sarvabhūtānāṃ mahāmāyādharo yudhi | [Rām, Utt, 1 21.2]
dattvā puṇyām imāṃ vīra saumyām abhayadakṣiṇām | [Rām, Utt, 1 22.1]
diṣṭyā vardhasi kākutstha jayenāmitrakarśana | [Rām, Utt, 1 22.2]
śrutvā tu vacanaṃ teṣām ṛṣīṇāṃ bhāvitātmanām | [Rām, Utt, 1 23.1]
vismayaṃ paramaṃ gatvā rāmaḥ prāñjalir abravīt | [Rām, Utt, 1 23.2]
bhavantaḥ kumbhakarṇaṃ ca rāvaṇaṃ ca niśācaram | [Rām, Utt, 1 24.1]
atikramya mahāvīryau kiṃ praśaṃsatha rāvaṇim | [Rām, Utt, 1 24.2]
mahodaraṃ prahastaṃ ca virūpākṣaṃ ca rākṣasaṃ | [Rām, Utt, 1 25.1]
atikramya mahāvīryān kiṃ praśaṃsatha rāvaṇim | [Rām, Utt, 1 25.2]
kīdṛśo vai prabhāvo 'sya kiṃ balaṃ kaḥ parākramaḥ | [Rām, Utt, 1 26.1]
kena vā kāraṇenaiṣa rāvaṇād atiricyate | [Rām, Utt, 1 26.2]
śakyaṃ yadi mayā śrotuṃ na khalvājñāpayāmi vaḥ | [Rām, Utt, 1 27.1]
yadi guhyaṃ na ced vaktuṃ śrotum icchāmi kathyatām | [Rām, Utt, 1 27.2]
kathaṃ śakro jitastena kathaṃ labdhavaraśca saḥ | [Rām, Utt, 1 27.3]
{Rām, Utt, 2}
tasya tadvacanaṃ śrutvā rāghavasya mahātmanaḥ | [Rām, Utt, 2 1.1]
kumbhayonir mahātejā vākyam etad uvāca ha | [Rām, Utt, 2 1.2]
śṛṇu rājan yathāvṛttaṃ yasya tejobalaṃ mahat | [Rām, Utt, 2 2.1]
jaghāna ca ripūn yuddhe yathāvadhyaśca śatrubhiḥ | [Rām, Utt, 2 2.2]
ahaṃ te rāvaṇasyedaṃ kulaṃ janma ca rāghava | [Rām, Utt, 2 3.1]
varapradānaṃ ca tathā tasmai dattaṃ bravīmi te | [Rām, Utt, 2 3.2]
purā kṛtayuge rāma prajāpatisutaḥ prabhuḥ | [Rām, Utt, 2 4.1]
pulastyo nāma brahmarṣiḥ sākṣād iva pitāmahaḥ | [Rām, Utt, 2 4.2]
nānukīrtyā guṇāstasya dharmataḥ śīlatastathā | [Rām, Utt, 2 5.1]
prajāpateḥ putra iti vaktuṃ śakyaṃ hi nāmataḥ | [Rām, Utt, 2 5.2]
sa tu dharmaprasaṅgena meroḥ pārśve mahāgireḥ | [Rām, Utt, 2 6.1]
tṛṇabindvāśramaṃ gatvā nyavasanmunipuṃgavaḥ | [Rām, Utt, 2 6.2]
tapastepe sa dharmātmā svādhyāyaniyatendriyaḥ | [Rām, Utt, 2 7.1]
gatvāśramapadaṃ tasya vighnaṃ kurvanti kanyakāḥ | [Rām, Utt, 2 7.2]
devapannagakanyāśca rājarṣitanayāśca yāḥ | [Rām, Utt, 2 8.1]
krīḍantyo 'psarasaścaiva taṃ deśam upapedire | [Rām, Utt, 2 8.2]
sarvartuṣūpabhogyatvād ramyatvāt kānanasya ca | [Rām, Utt, 2 9.1]
nityaśastāstu taṃ deśaṃ gatvā krīḍanti kanyakāḥ | [Rām, Utt, 2 9.2]
atha ruṣṭo mahātejā vyājahāra mahāmuniḥ | [Rām, Utt, 2 10.1]
yā me darśanam āgacchet sā garbhaṃ dhārayiṣyati | [Rām, Utt, 2 10.2]
tāstu sarvāḥ pratigatāḥ śrutvā vākyaṃ mahātmanaḥ | [Rām, Utt, 2 11.1]
brahmaśāpabhayād bhītāstaṃ deśaṃ nopacakramuḥ | [Rām, Utt, 2 11.2]
tṛṇabindostu rājarṣestanayā na śṛṇoti tat | [Rām, Utt, 2 12.1]
gatvāśramapadaṃ tasya vicacāra sunirbhayā | [Rām, Utt, 2 12.2]
tasminn eva tu kāle sa prājāpatyo mahān ṛṣiḥ | [Rām, Utt, 2 13.1]
svādhyāyam akarot tatra tapasā dyotitaprabhaḥ | [Rām, Utt, 2 13.2]
sā tu vedadhvaniṃ śrutvā dṛṣṭvā caiva tapodhanam | [Rām, Utt, 2 14.1]
abhavat pāṇḍudehā sā suvyañjitaśarīrajā | [Rām, Utt, 2 14.2]
dṛṣṭvā paramasaṃvignā sā tu tadrūpam ātmanaḥ | [Rām, Utt, 2 15.1]
idaṃ me kiṃ nviti jñātvā pitur gatvāgrataḥ sthitā | [Rām, Utt, 2 15.2]
tāṃ tu dṛṣṭvā tathābhūtāṃ tṛṇabindur athābravīt | [Rām, Utt, 2 16.1]
kiṃ tvam etat tv asadṛśaṃ dhārayasyātmano vapuḥ | [Rām, Utt, 2 16.2]
sā tu kṛtvāñjaliṃ dīnā kanyovāca tapodhanam | [Rām, Utt, 2 17.1]
na jāne kāraṇaṃ tāta yena me rūpam īdṛśam | [Rām, Utt, 2 17.2]
kiṃ tu pūrvaṃ gatāsmyekā maharṣer bhāvitātmanaḥ | [Rām, Utt, 2 18.1]
pulastyasyāśramaṃ divyam anveṣṭuṃ svasakhījanam | [Rām, Utt, 2 18.2]
na ca paśyāmyahaṃ tatra kāṃcid apyāgatāṃ sakhīm | [Rām, Utt, 2 19.1]
rūpasya tu viparyāsaṃ dṛṣṭvā cāham ihāgatā | [Rām, Utt, 2 19.2]
tṛṇabindustu rājarṣistapasā dyotitaprabhaḥ | [Rām, Utt, 2 20.1]
dhyānaṃ viveśa taccāpi apaśyad ṛṣikarmajam | [Rām, Utt, 2 20.2]
sa tu vijñāya taṃ śāpaṃ maharṣer bhāvitātmanaḥ | [Rām, Utt, 2 21.1]
gṛhītvā tanayāṃ gatvā pulastyam idam abravīt | [Rām, Utt, 2 21.2]
bhagavaṃstanayāṃ me tvaṃ guṇaiḥ svair eva bhūṣitām | [Rām, Utt, 2 22.1]
bhikṣāṃ pratigṛhāṇemāṃ maharṣe svayam udyatām | [Rām, Utt, 2 22.2]
tapaścaraṇayuktasya śrāmyamāṇendriyasya te | [Rām, Utt, 2 23.1]
śuśrūṣātatparā nityaṃ bhaviṣyati na saṃśayaḥ | [Rām, Utt, 2 23.2]
taṃ bruvāṇaṃ tu tadvākyaṃ rājarṣiṃ dhārmikaṃ tadā | [Rām, Utt, 2 24.1]
jighṛkṣur abravīt kanyāṃ bāḍham ityeva sa dvijaḥ | [Rām, Utt, 2 24.2]
dattvā tu sa gato rājā svam āśramapadaṃ tadā | [Rām, Utt, 2 25.1]
sāpi tatrāvasat kanyā toṣayantī patiṃ guṇaiḥ | [Rām, Utt, 2 25.2]
prītaḥ sa tu mahātejā vākyam etad uvāca ha | [Rām, Utt, 2 25.3]
parituṣṭo 'smi bhadraṃ te guṇānāṃ saṃpadā bhṛśam | [Rām, Utt, 2 26.1]
tasmāt te viramāmyadya putram ātmasamaṃ guṇaiḥ | [Rām, Utt, 2 26.2]
ubhayor vaṃśakartāraṃ paulastya iti viśrutam | [Rām, Utt, 2 26.3]
yasmāt tu viśruto vedastvayehābhyasyato mama | [Rām, Utt, 2 27.1]
tasmāt sa viśravā nāma bhaviṣyati na saṃśayaḥ | [Rām, Utt, 2 27.2]
evam uktā tu sā kanyā prahṛṣṭenāntarātmanā | [Rām, Utt, 2 28.1]
acireṇaiva kālena sūtā viśravasaṃ sutam | [Rām, Utt, 2 28.2]
sa tu lokatraye khyātaḥ śaucadharmasamanvitaḥ | [Rām, Utt, 2 29.1]
piteva tapasā yukto viśravā munipuṃgavaḥ | [Rām, Utt, 2 29.2]
{Rām, Utt, 3}
atha putraḥ pulastyasya viśravā munipuṃgavaḥ | [Rām, Utt, 3 1.1]
acireṇaiva kālena piteva tapasi sthitaḥ | [Rām, Utt, 3 1.2]
satyavāñ śīlavān dakṣaḥ svādhyāyanirataḥ śuciḥ | [Rām, Utt, 3 2.1]
sarvabhogeṣvasaṃsakto nityaṃ dharmaparāyaṇaḥ | [Rām, Utt, 3 2.2]
jñātvā tasya tu tadvṛttaṃ bharadvājo mahān ṛṣiḥ | [Rām, Utt, 3 3.1]
dadau viśravase bhāryāṃ svāṃ sutāṃ devavarṇinīm | [Rām, Utt, 3 3.2]
pratigṛhya tu dharmeṇa bharadvājasutāṃ tadā | [Rām, Utt, 3 4.1]
mudā paramayā yukto viśravā munipuṃgavaḥ | [Rām, Utt, 3 4.2]
sa tasyāṃ vīryasampannam apatyaṃ paramādbhutam | [Rām, Utt, 3 5.1]
janayāmāsa dharmātmā sarvair brahmaguṇair yutam | [Rām, Utt, 3 5.2]
tasmiñ jāte tu saṃhṛṣṭaḥ sa babhūva pitāmahaḥ | [Rām, Utt, 3 6.1]
nāma cāsyākarot prītaḥ sārdhaṃ devarṣibhistadā | [Rām, Utt, 3 6.2]
yasmād viśravaso 'patyaṃ sādṛśyād viśravā iva | [Rām, Utt, 3 7.1]
tasmād vaiśravaṇo nāma bhaviṣyatyeṣa viśrutaḥ | [Rām, Utt, 3 7.2]
sa tu vaiśravaṇastatra tapovanagatastadā | [Rām, Utt, 3 8.1]
avardhata mahātejā hutāhutir ivānalaḥ | [Rām, Utt, 3 8.2]
tasyāśramapadasthasya buddhir jajñe mahātmanaḥ | [Rām, Utt, 3 9.1]
cariṣye niyato dharmaṃ dharmo hi paramā gatiḥ | [Rām, Utt, 3 9.2]
sa tu varṣasahasrāṇi tapastaptvā mahāvane | [Rām, Utt, 3 10.1]
pūrṇe varṣasahasre tu taṃ taṃ vidhim avartata | [Rām, Utt, 3 10.2]
jalāśī mārutāhāro nirāhārastathaiva ca | [Rām, Utt, 3 11.1]
evaṃ varṣasahasrāṇi jagmustānyeva varṣavat | [Rām, Utt, 3 11.2]
atha prīto mahātejāḥ sendraiḥ suragaṇaiḥ saha | [Rām, Utt, 3 12.1]
gatvā tasyāśramapadaṃ brahmedaṃ vākyam abravīt | [Rām, Utt, 3 12.2]
parituṣṭo 'smi te vatsa karmaṇānena suvrata | [Rām, Utt, 3 13.1]
varaṃ vṛṇīṣva bhadraṃ te varārhastvaṃ hi me mataḥ | [Rām, Utt, 3 13.2]
athābravīd vaiśravaṇaḥ pitāmaham upasthitam | [Rām, Utt, 3 14.1]
bhagavaṃllokapālatvam iccheyaṃ vittarakṣaṇam | [Rām, Utt, 3 14.2]
tato 'bravīd vaiśravaṇaṃ parituṣṭena cetasā | [Rām, Utt, 3 15.1]
brahmā suragaṇaiḥ sārdhaṃ bāḍham ityeva hṛṣṭavat | [Rām, Utt, 3 15.2]
ahaṃ hi lokapālānāṃ caturthaṃ sraṣṭum udyataḥ | [Rām, Utt, 3 16.1]
yamendravaruṇānāṃ hi padaṃ yat tava cepsitam | [Rām, Utt, 3 16.2]
tatkṛtaṃ gaccha dharmajña dhaneśatvam avāpnuhi | [Rām, Utt, 3 17.1]
yamendravaruṇānāṃ hi caturtho 'dya bhaviṣyasi | [Rām, Utt, 3 17.2]
etacca puṣpakaṃ nāma vimānaṃ sūryasaṃnibham | [Rām, Utt, 3 18.1]
pratigṛhṇīṣva yānārthaṃ tridaśaiḥ samatāṃ vraja | [Rām, Utt, 3 18.2]
svasti te 'stu gamiṣyāmaḥ sarva eva yathāgatam | [Rām, Utt, 3 19.1]
kṛtakṛtyā vayaṃ tāta dattvā tava mahāvaram | [Rām, Utt, 3 19.2]
gateṣu brahmapūrveṣu deveṣvatha nabhastalam | [Rām, Utt, 3 20.1]
dhaneśaḥ pitaraṃ prāha vinayāt praṇato vacaḥ | [Rām, Utt, 3 20.2]
bhagavaṃllabdhavān asmi varaṃ kamalayonitaḥ | [Rām, Utt, 3 21.1]
nivāsaṃ na tu me devo vidadhe sa prajāpatiḥ | [Rām, Utt, 3 21.2]
tat paśya bhagavan kaṃcid deśaṃ vāsāya naḥ prabho | [Rām, Utt, 3 22.1]
na ca pīḍā bhaved yatra prāṇino yasya kasyacit | [Rām, Utt, 3 22.2]
evam uktastu putreṇa viśravā munipuṃgavaḥ | [Rām, Utt, 3 23.1]
vacanaṃ prāha dharmajña śrūyatām iti dharmavit | [Rām, Utt, 3 23.2]
laṅkā nāma purī ramyā nirmitā viśvakarmaṇā | [Rām, Utt, 3 24.1]
rākṣasānāṃ nivāsārthaṃ yathendrasyāmarāvatī | [Rām, Utt, 3 24.2]
ramaṇīyā purī sā hi rukmavaidūryatoraṇā | [Rām, Utt, 3 25.1]
rākṣasaiḥ sā parityaktā purā viṣṇubhayārditaiḥ | [Rām, Utt, 3 25.2]
śūnyā rakṣogaṇaiḥ sarvai rasātalatalaṃ gataiḥ | [Rām, Utt, 3 25.3]
sa tvaṃ tatra nivāsāya rocayasva matiṃ svakām | [Rām, Utt, 3 26.1]
nirdoṣastatra te vāso na ca bādhāsti kasyacit | [Rām, Utt, 3 26.2]
etacchrutvā tu dharmātmā dharmiṣṭhaṃ vacanaṃ pituḥ | [Rām, Utt, 3 27.1]
niveśayāmāsa tadā laṅkāṃ parvatamūrdhani | [Rām, Utt, 3 27.2]
nairṛtānāṃ sahasraistu hṛṣṭaiḥ pramuditaiḥ sadā | [Rām, Utt, 3 28.1]
acireṇaikakālena sampūrṇā tasya śāsanāt | [Rām, Utt, 3 28.2]
atha tatrāvasat prīto dharmātmā nairṛtādhipaḥ | [Rām, Utt, 3 29.1]
samudraparidhānāyāṃ laṅkāyāṃ viśravātmajaḥ | [Rām, Utt, 3 29.2]
kāle kāle vinītātmā puṣpakeṇa dhaneśvaraḥ | [Rām, Utt, 3 30.1]
abhyagacchat susaṃhṛṣṭaḥ pitaraṃ mātaraṃ ca saḥ | [Rām, Utt, 3 30.2]
sa devagandharvagaṇair abhiṣṭutas tathaiva siddhaiḥ saha cāraṇair api | [Rām, Utt, 3 31.1]
gabhastibhiḥ sūrya ivaujasā vṛtaḥ pituḥ samīpaṃ prayayau śriyā vṛtaḥ | [Rām, Utt, 3 31.2]
{Rām, Utt, 4}
śrutvāgastyeritaṃ vākyaṃ rāmo vismayam āgataḥ | [Rām, Utt, 4 1.1]
pūrvam āsīt tu laṅkāyāṃ rakṣasām iti saṃbhavaḥ | [Rām, Utt, 4 1.2]
tataḥ śiraḥ kampayitvā tretāgnisamavigraham | [Rām, Utt, 4 2.1]
agastyaṃ taṃ muhur dṛṣṭvā smayamāno 'bhyabhāṣata | [Rām, Utt, 4 2.2]
bhagavan pūrvam apyeṣā laṅkāsīt piśitāśinām | [Rām, Utt, 4 3.1]
itīdaṃ bhavataḥ śrutvā vismayo janito mama | [Rām, Utt, 4 3.2]
pulastyavaṃśād udbhūtā rākṣasā iti naḥ śrutam | [Rām, Utt, 4 4.1]
idānīm anyataścāpi saṃbhavaḥ kīrtitastvayā | [Rām, Utt, 4 4.2]
rāvaṇāt kumbhakarṇācca prahastād vikaṭād api | [Rām, Utt, 4 5.1]
rāvaṇasya ca putrebhyaḥ kiṃ nu te balavattarāḥ | [Rām, Utt, 4 5.2]
ka eṣāṃ pūrvako brahman kiṃnāmā kiṃtapobalaḥ | [Rām, Utt, 4 6.1]
aparādhaṃ ca kaṃ prāpya viṣṇunā drāvitāḥ purā | [Rām, Utt, 4 6.2]
etad vistarataḥ sarvaṃ kathayasva mamānagha | [Rām, Utt, 4 7.1]
kautūhalaṃ kṛtaṃ mahyaṃ nuda bhānur yathā tamaḥ | [Rām, Utt, 4 7.2]
rāghavasya tu tacchrutvā saṃskārālaṃkṛtaṃ vacaḥ | [Rām, Utt, 4 8.1]
īṣadvismayamānastam agastyaḥ prāha rāghavam | [Rām, Utt, 4 8.2]
prajāpatiḥ purā sṛṣṭvā apaḥ salilasaṃbhavaḥ | [Rām, Utt, 4 9.1]
tāsāṃ gopāyane sattvān asṛjat padmasaṃbhavaḥ | [Rām, Utt, 4 9.2]
te sattvāḥ sattvakartāraṃ vinītavad upasthitāḥ | [Rām, Utt, 4 10.1]
kiṃ kurma iti bhāṣantaḥ kṣutpipāsābhayārditāḥ | [Rām, Utt, 4 10.2]
prajāpatistu tānyāha sattvāni prahasann iva | [Rām, Utt, 4 11.1]
ābhāṣya vācā yatnena rakṣadhvam iti mānadaḥ | [Rām, Utt, 4 11.2]
rakṣāma iti tatrānyair yakṣāmeti tathāparaiḥ | [Rām, Utt, 4 12.1]
bhuṅkṣitābhuṅkṣitair uktastatastān āha bhūtakṛt | [Rām, Utt, 4 12.2]
rakṣāma iti yair uktaṃ rākṣasāste bhavantu vaḥ | [Rām, Utt, 4 13.1]
yakṣāma iti yair uktaṃ te vai yakṣā bhavantu vaḥ | [Rām, Utt, 4 13.2]
tatra hetiḥ prahetiśca bhrātarau rākṣasarṣabhau | [Rām, Utt, 4 14.1]
madhukaiṭabhasaṃkāśau babhūvatur ariṃdamau | [Rām, Utt, 4 14.2]
prahetir dhārmikastatra na dārān so 'bhikāṅkṣati | [Rām, Utt, 4 15.1]
hetir dārakriyārthaṃ tu yatnaṃ param athākarot | [Rām, Utt, 4 15.2]
sa kālabhaginīṃ kanyāṃ bhayāṃ nāma bhayāvahām | [Rām, Utt, 4 16.1]
udāvahad ameyātmā svayam eva mahāmatiḥ | [Rām, Utt, 4 16.2]
sa tasyāṃ janayāmāsa hetī rākṣasapuṃgavaḥ | [Rām, Utt, 4 17.1]
putraṃ putravatāṃ śreṣṭho vidyutkeśa iti śrutam | [Rām, Utt, 4 17.2]
vidyutkeśo hetiputraḥ pradīptāgnisamaprabhaḥ | [Rām, Utt, 4 18.1]
vyavardhata mahātejāstoyamadhya ivāmbujam | [Rām, Utt, 4 18.2]
sa yadā yauvanaṃ bhadram anuprāpto niśācaraḥ | [Rām, Utt, 4 19.1]
tato dārakriyāṃ tasya kartuṃ vyavasitaḥ pitā | [Rām, Utt, 4 19.2]
saṃdhyāduhitaraṃ so 'tha saṃdhyātulyāṃ prabhāvataḥ | [Rām, Utt, 4 20.1]
varayāmāsa putrārthaṃ hetī rākṣasapuṃgavaḥ | [Rām, Utt, 4 20.2]
avaśyam eva dātavyā parasmai seti saṃdhyayā | [Rām, Utt, 4 21.1]
cintayitvā sutā dattā vidyutkeśāya rāghava | [Rām, Utt, 4 21.2]
saṃdhyāyāstanayāṃ labdhvā vidyutkeśo niśācaraḥ | [Rām, Utt, 4 22.1]
ramate sa tayā sārdhaṃ paulomyā maghavān iva | [Rām, Utt, 4 22.2]
kenacit tvatha kālena rāma sālakaṭaṃkaṭā | [Rām, Utt, 4 23.1]
vidyutkeśād garbham āpa ghanarājir ivārṇavāt | [Rām, Utt, 4 23.2]
tataḥ sā rākṣasī garbhaṃ ghanagarbhasamaprabham | [Rām, Utt, 4 24.1]
prasūtā mandaraṃ gatvā gaṅgā garbham ivāgnijam | [Rām, Utt, 4 24.2]
tam utsṛjya tu sā garbhaṃ vidyutkeśād ratārthinī | [Rām, Utt, 4 25.1]
reme sā patinā sārdhaṃ vismṛtya sutam ātmajam | [Rām, Utt, 4 25.2]
tayotsṛṣṭaḥ sa tu śiśuḥ śaradarkasamadyutiḥ | [Rām, Utt, 4 26.1]
pāṇim āsye samādhāya ruroda ghanarāḍ iva | [Rām, Utt, 4 26.2]
athopariṣṭād gacchan vai vṛṣabhastho haraḥ prabhuḥ | [Rām, Utt, 4 27.1]
apaśyad umayā sārdhaṃ rudantaṃ rākṣasātmajam | [Rām, Utt, 4 27.2]
kāruṇyabhāvāt pārvatyā bhavastripurahā tataḥ | [Rām, Utt, 4 28.1]
taṃ rākṣasātmajaṃ cakre mātur eva vayaḥsamam | [Rām, Utt, 4 28.2]
amaraṃ caiva taṃ kṛtvā mahādevo 'kṣayo 'vyayaḥ | [Rām, Utt, 4 29.1]
puram ākāśagaṃ prādāt pārvatyāḥ priyakāmyayā | [Rām, Utt, 4 29.2]
umayāpi varo datto rākṣasīnāṃ nṛpātmaja | [Rām, Utt, 4 30.1]
sadya upalabdhir garbhasya prasūtiḥ sadya eva ca | [Rām, Utt, 4 30.2]
sadya eva vayaḥprāptir mātur eva vayaḥsamam | [Rām, Utt, 4 30.3]
tataḥ sukeśo varadānagarvitaḥ śriyaṃ prabhoḥ prāpya harasya pārśvataḥ | [Rām, Utt, 4 31.1]
cacāra sarvatra mahāmatiḥ khagaḥ khagaṃ puraṃ prāpya puraṃdaro yathā | [Rām, Utt, 4 31.2]
{Rām, Utt, 5}
sukeśaṃ dhārmikaṃ dṛṣṭvā varalabdhaṃ ca rākṣasaṃ | [Rām, Utt, 5 1.1]
grāmaṇīr nāma gandharvo viśvāvasusamaprabhaḥ | [Rām, Utt, 5 1.2]
tasya devavatī nāma dvitīyā śrīr ivātmajā | [Rām, Utt, 5 2.1]
tāṃ sukeśāya dharmeṇa dadau dakṣaḥ śriyaṃ yathā | [Rām, Utt, 5 2.2]
varadānakṛtaiśvaryaṃ sā taṃ prāpya patiṃ priyam | [Rām, Utt, 5 3.1]
āsīd devavatī tuṣṭā dhanaṃ prāpyeva nirdhanaḥ | [Rām, Utt, 5 3.2]
sa tayā saha saṃyukto rarāja rajanīcaraḥ | [Rām, Utt, 5 4.1]
añjanād abhiniṣkrāntaḥ kareṇveva mahāgajaḥ | [Rām, Utt, 5 4.2]
devavatyāṃ sukeśastu janayāmāsa rāghava | [Rām, Utt, 5 5.1]
trīṃstrinetrasamān putrān rākṣasān rākṣasādhipaḥ | [Rām, Utt, 5 5.2]
mālyavantaṃ sumāliṃ ca māliṃ ca balināṃ varam | [Rām, Utt, 5 5.3]
trayo lokā ivāvyagrāḥ sthitāstraya ivāgnayaḥ | [Rām, Utt, 5 6.1]
trayo mantrā ivātyugrāstrayo ghorā ivāmayāḥ | [Rām, Utt, 5 6.2]
trayaḥ sukeśasya sutāstretāgnisamavarcasaḥ | [Rām, Utt, 5 7.1]
vivṛddhim agamaṃstatra vyādhayopekṣitā iva | [Rām, Utt, 5 7.2]
varaprāptiṃ pituste tu jñātvaiśvaryaṃ tato mahat | [Rām, Utt, 5 8.1]
tapastaptuṃ gatā meruṃ bhrātaraḥ kṛtaniścayāḥ | [Rām, Utt, 5 8.2]
pragṛhya niyamān ghorān rākṣasā nṛpasattama | [Rām, Utt, 5 9.1]
viceruste tapo ghoraṃ sarvabhūtabhayāvaham | [Rām, Utt, 5 9.2]
satyārjavadamopetaistapobhir bhuvi duṣkaraiḥ | [Rām, Utt, 5 10.1]
saṃtāpayantastrīṃl lokān sadevāsuramānuṣān | [Rām, Utt, 5 10.2]
tato vibhuścaturvaktro vimānavaram āsthitaḥ | [Rām, Utt, 5 11.1]
sukeśaputrān āmantrya varado 'smītyabhāṣata | [Rām, Utt, 5 11.2]
brahmāṇaṃ varadaṃ jñātvā sendrair devagaṇair vṛtam | [Rām, Utt, 5 12.1]
ūcuḥ prāñjalayaḥ sarve vepamānā iva drumāḥ | [Rām, Utt, 5 12.2]
tapasārādhito deva yadi no diśase varam | [Rām, Utt, 5 13.1]
ajeyāḥ śatruhantārastathaiva cirajīvinaḥ | [Rām, Utt, 5 13.2]
prabhaviṣṇavo bhavāmeti parasparam anuvratāḥ | [Rām, Utt, 5 13.3]
evaṃ bhaviṣyatītyuktvā sukeśatanayān prabhuḥ | [Rām, Utt, 5 14.1]
prayayau brahmalokāya brahmā brāhmaṇavatsalaḥ | [Rām, Utt, 5 14.2]
varaṃ labdhvā tataḥ sarve rāma rātriṃcarāstadā | [Rām, Utt, 5 15.1]
surāsurān prabādhante varadānāt sunirbhayāḥ | [Rām, Utt, 5 15.2]
tair vadhyamānāstridaśāḥ sarṣisaṃghāḥ sacāraṇāḥ | [Rām, Utt, 5 16.1]
trātāraṃ nādhigacchanti nirayasthā yathā narāḥ | [Rām, Utt, 5 16.2]
atha te viśvakarmāṇaṃ śilpināṃ varam avyayam | [Rām, Utt, 5 17.1]
ūcuḥ sametya saṃhṛṣṭā rākṣasā raghusattama | [Rām, Utt, 5 17.2]
gṛhakartā bhavān eva devānāṃ hṛdayepsitam | [Rām, Utt, 5 18.1]
asmākam api tāvat tvaṃ gṛhaṃ kuru mahāmate | [Rām, Utt, 5 18.2]
himavantaṃ samāśritya meruṃ mandaram eva vā | [Rām, Utt, 5 19.1]
maheśvaragṛhaprakhyaṃ gṛhaṃ naḥ kriyatāṃ mahat | [Rām, Utt, 5 19.2]
viśvakarmā tatasteṣāṃ rākṣasānāṃ mahābhujaḥ | [Rām, Utt, 5 20.1]
nivāsaṃ kathayāmāsa śakrasyevāmarāvatīm | [Rām, Utt, 5 20.2]
dakṣiṇasyodadhestīre trikūṭo nāma parvataḥ | [Rām, Utt, 5 21.1]
śikhare tasya śailasya madhyame 'mbudasaṃnibhe | [Rām, Utt, 5 21.2]
śakunair api duṣprāpe ṭaṅkacchinnacaturdiśi | [Rām, Utt, 5 21.3]
triṃśadyojanavistīrṇā svarṇaprākāratoraṇā | [Rām, Utt, 5 22.1]
mayā laṅketi nagarī śakrājñaptena nirmitā | [Rām, Utt, 5 22.2]
tasyāṃ vasata durdharṣāḥ puryāṃ rākṣasasattamāḥ | [Rām, Utt, 5 23.1]
amarāvatīṃ samāsādya sendrā iva divaukasaḥ | [Rām, Utt, 5 23.2]
laṅkādurgaṃ samāsādya rākṣasair bahubhir vṛtāḥ | [Rām, Utt, 5 24.1]
bhaviṣyatha durādharṣāḥ śatrūṇāṃ śatrusūdanāḥ | [Rām, Utt, 5 24.2]
viśvakarmavacaḥ śrutvā tataste rāma rākṣasāḥ | [Rām, Utt, 5 25.1]
sahasrānucarā gatvā laṅkāṃ tām avasan purīm | [Rām, Utt, 5 25.2]
dṛḍhaprākāraparikhāṃ haimair gṛhaśatair vṛtām | [Rām, Utt, 5 26.1]
laṅkām avāpya te hṛṣṭā viharanti niśācarāḥ | [Rām, Utt, 5 26.2]
narmadā nāma gandharvī nānādharmasamedhitā | [Rām, Utt, 5 27.1]
tasyāḥ kanyātrayaṃ hyāsīd dhīśrīkīrtisamadyuti | [Rām, Utt, 5 27.2]
jyeṣṭhakrameṇa sā teṣāṃ rākṣasānām arākṣasī | [Rām, Utt, 5 28.1]
kanyāstāḥ pradadau hṛṣṭā pūrṇacandranibhānanāḥ | [Rām, Utt, 5 28.2]
trayāṇāṃ rākṣasendrāṇāṃ tisro gandharvakanyakāḥ | [Rām, Utt, 5 29.1]
mātrā dattā mahābhāgā nakṣatre bhagadaivate | [Rām, Utt, 5 29.2]
kṛtadārāstu te rāma sukeśatanayāḥ prabho | [Rām, Utt, 5 30.1]
bhāryābhiḥ saha cikrīḍur apsarobhir ivāmarāḥ | [Rām, Utt, 5 30.2]
tatra mālyavato bhāryā sundarī nāma sundarī | [Rām, Utt, 5 31.1]
sa tasyāṃ janayāmāsa yad apatyaṃ nibodha tat | [Rām, Utt, 5 31.2]
vajramuṣṭir virūpākṣo durmukhaścaiva rākṣasaḥ | [Rām, Utt, 5 32.1]
suptaghno yajñakopaśca mattonmattau tathaiva ca | [Rām, Utt, 5 32.2]
analā cābhavat kanyā sundaryāṃ rāma sundarī | [Rām, Utt, 5 32.3]
sumālino 'pi bhāryāsīt pūrṇacandranibhānanā | [Rām, Utt, 5 33.1]
nāmnā ketumatī nāma prāṇebhyo 'pi garīyasī | [Rām, Utt, 5 33.2]
sumālī janayāmāsa yad apatyaṃ niśācaraḥ | [Rām, Utt, 5 34.1]
ketumatyāṃ mahārāja tannibodhānupūrvaśaḥ | [Rām, Utt, 5 34.2]
prahasto 'kampanaiścaiva vikaṭaḥ kālakārmukaḥ | [Rām, Utt, 5 35.1]
dhūmrākṣaścātha daṇḍaśca supārśvaśca mahābalaḥ | [Rām, Utt, 5 35.2]
saṃhrādiḥ praghasaścaiva bhāsakarṇaśca rākṣasaḥ | [Rām, Utt, 5 36.1]
rākā puṣpotkaṭā caiva kaikasī ca śucismitā | [Rām, Utt, 5 36.2]
kumbhīnasī ca ityete sumāleḥ prasavāḥ smṛtāḥ | [Rām, Utt, 5 36.3]
mālestu vasudā nāma gandharvī rūpaśālinī | [Rām, Utt, 5 37.1]
bhāryāsīt padmapatrākṣī svakṣī yakṣīvaropamā | [Rām, Utt, 5 37.2]
sumāler anujastasyāṃ janayāmāsa yat prabho | [Rām, Utt, 5 38.1]
apatyaṃ kathyamānaṃ tanmayā tvaṃ śṛṇu rāghava | [Rām, Utt, 5 38.2]
analaścānilaścaiva haraḥ saṃpātir eva ca | [Rām, Utt, 5 39.1]
ete vibhīṣaṇāmātyā māleyāste niśācarāḥ | [Rām, Utt, 5 39.2]
tatastu te rākṣasapuṃgavāstrayo niśācaraiḥ putraśataiśca saṃvṛtāḥ | [Rām, Utt, 5 40.1]
surān sahendrān ṛṣināgadānavān babādhire te balavīryadarpitāḥ | [Rām, Utt, 5 40.2]
jagad bhramanto 'nilavad durāsadā raṇe ca mṛtyupratimāḥ samāhitāḥ | [Rām, Utt, 5 41.1]
varapradānād abhigarvitā bhṛśaṃ kratukriyāṇāṃ praśamaṃkarāḥ sadā | [Rām, Utt, 5 41.2]
{Rām, Utt, 6}
tair vadhyamānā devāśca ṛṣayaśca tapodhanāḥ | [Rām, Utt, 6 1.1]
bhayārtāḥ śaraṇaṃ jagmur devadevaṃ maheśvaram | [Rām, Utt, 6 1.2]
te sametya tu kāmāriṃ tripurāriṃ trilocanam | [Rām, Utt, 6 2.1]
ūcuḥ prāñjalayo devā bhayagadgadabhāṣiṇaḥ | [Rām, Utt, 6 2.2]
sukeśaputrair bhagavan pitāmahavaroddhataiḥ | [Rām, Utt, 6 3.1]
prajādhyakṣa prajāḥ sarvā bādhyante ripubādhana | [Rām, Utt, 6 3.2]
śaraṇyānyaśaraṇyāni āśramāṇi kṛtāni naḥ | [Rām, Utt, 6 4.1]
svargācca cyāvitaḥ śakraḥ svarge krīḍanti śakravat | [Rām, Utt, 6 4.2]
ahaṃ viṣṇur ahaṃ rudro brahmāhaṃ devarāḍ aham | [Rām, Utt, 6 5.1]
ahaṃ yamo 'haṃ varuṇaścandro 'haṃ ravir apyaham | [Rām, Utt, 6 5.2]
iti te rākṣasā deva varadānena darpitāḥ | [Rām, Utt, 6 6.1]
bādhante samaroddharṣā ye ca teṣāṃ puraḥsarāḥ | [Rām, Utt, 6 6.2]
tanno deva bhayārtānām abhayaṃ dātum arhasi | [Rām, Utt, 6 7.1]
aśivaṃ vapur āsthāya jahi daivatakaṇṭakān | [Rām, Utt, 6 7.2]
ityuktastu suraiḥ sarvaiḥ kapardī nīlalohitaḥ | [Rām, Utt, 6 8.1]
sukeśaṃ prati sāpekṣa āha devagaṇān prabhuḥ | [Rām, Utt, 6 8.2]
nāhaṃ tānnihaniṣyāmi avadhyā mama te 'surāḥ | [Rām, Utt, 6 9.1]
kiṃ tu mantraṃ pradāsyāmi yo vai tānnihaniṣyati | [Rām, Utt, 6 9.2]
evam eva samudyogaṃ puraskṛtya surarṣabhāḥ | [Rām, Utt, 6 10.1]
gacchantu śaraṇaṃ viṣṇuṃ haniṣyati sa tān prabhuḥ | [Rām, Utt, 6 10.2]
tataste jayaśabdena pratinandya maheśvaram | [Rām, Utt, 6 11.1]
viṣṇoḥ samīpam ājagmur niśācarabhayārditāḥ | [Rām, Utt, 6 11.2]
śaṅkhacakradharaṃ devaṃ praṇamya bahu mānya ca | [Rām, Utt, 6 12.1]
ūcuḥ saṃbhrāntavad vākyaṃ sukeśatanayārditāḥ | [Rām, Utt, 6 12.2]
sukeśatanayair deva tribhistretāgnisaṃnibhaiḥ | [Rām, Utt, 6 13.1]
ākramya varadānena sthānānyapahṛtāni naḥ | [Rām, Utt, 6 13.2]
laṅkā nāma purī durgā trikūṭaśikhare sthitā | [Rām, Utt, 6 14.1]
tatra sthitāḥ prabādhante sarvānnaḥ kṣaṇadācarāḥ | [Rām, Utt, 6 14.2]
sa tvam asmatpriyārthaṃ tu jahi tānmadhusūdana | [Rām, Utt, 6 15.1]
cakrakṛttāsyakamalānnivedaya yamāya vai | [Rām, Utt, 6 15.2]
bhayeṣvabhayado 'smākaṃ nānyo 'sti bhavatā samaḥ | [Rām, Utt, 6 16.1]
nuda tvaṃ no bhayaṃ deva nīhāram iva bhāskaraḥ | [Rām, Utt, 6 16.2]
ityevaṃ daivatair ukto devadevo janārdanaḥ | [Rām, Utt, 6 17.1]
abhayaṃ bhayado 'rīṇāṃ dattvā devān uvāca ha | [Rām, Utt, 6 17.2]
sukeśaṃ rākṣasaṃ jāne īśāna varadarpitam | [Rām, Utt, 6 18.1]
tāṃścāsya tanayāñ jāne yeṣāṃ jyeṣṭhaḥ sa mālyavān | [Rām, Utt, 6 18.2]
tān ahaṃ samatikrāntamaryādān rākṣasādhamān | [Rām, Utt, 6 19.1]
sūdayiṣyāmi saṃgrāme surā bhavata vijvarāḥ | [Rām, Utt, 6 19.2]
ityuktāste surāḥ sarve viṣṇunā prabhaviṣṇunā | [Rām, Utt, 6 20.1]
yathā vāsaṃ yayur hṛṣṭāḥ praśaṃsanto janārdanam | [Rām, Utt, 6 20.2]
vibudhānāṃ samudyogaṃ mālyavān sa niśācaraḥ | [Rām, Utt, 6 21.1]
śrutvā tau bhrātarau vīrāvidaṃ vacanam abravīt | [Rām, Utt, 6 21.2]
amarā ṛṣayaścaiva saṃhatya kila śaṃkaram | [Rām, Utt, 6 22.1]
asmadvadhaṃ parīpsanta idam ūcustrilocanam | [Rām, Utt, 6 22.2]
sukeśatanayā deva varadānabaloddhatāḥ | [Rām, Utt, 6 23.1]
bādhante 'smān samudyuktā ghorarūpāḥ pade pade | [Rām, Utt, 6 23.2]
rākṣasair abhibhūtāḥ sma na śaktāḥ sma umāpate | [Rām, Utt, 6 24.1]
sveṣu veśmasu saṃsthātuṃ bhayāt teṣāṃ durātmanām | [Rām, Utt, 6 24.2]
tad asmākaṃ hitārthe tvaṃ jahi tāṃstāṃstrilocana | [Rām, Utt, 6 25.1]
rākṣasān huṃkṛtenaiva daha pradahatāṃ vara | [Rām, Utt, 6 25.2]
ityevaṃ tridaśair ukto niśamyāndhakasūdanaḥ | [Rām, Utt, 6 26.1]
śiraḥ karaṃ ca dhunvāna idaṃ vacanam abravīt | [Rām, Utt, 6 26.2]
avadhyā mama te devāḥ sukeśatanayā raṇe | [Rām, Utt, 6 27.1]
mantraṃ tu vaḥ pradāsyāmi yo vai tānnihaniṣyati | [Rām, Utt, 6 27.2]
yaḥ sa cakragadāpāṇiḥ pītavāsā janārdanaḥ | [Rām, Utt, 6 28.1]
haniṣyati sa tān yuddhe śaraṇaṃ taṃ prapadyatha | [Rām, Utt, 6 28.2]
harānnāvāpya te kāmaṃ kāmārim abhivādya ca | [Rām, Utt, 6 29.1]
nārāyaṇālayaṃ prāptāstasmai sarvaṃ nyavedayan | [Rām, Utt, 6 29.2]
tato nārāyaṇenoktā devā indrapurogamāḥ | [Rām, Utt, 6 30.1]
surārīn sūdayiṣyāmi surā bhavata vijvarāḥ | [Rām, Utt, 6 30.2]
devānāṃ bhayabhītānāṃ hariṇā rākṣasarṣabhau | [Rām, Utt, 6 31.1]
pratijñāto vadho 'smākaṃ taccintayatha yat kṣamam | [Rām, Utt, 6 31.2]
hiraṇyakaśipor mṛtyur anyeṣāṃ ca suradviṣām | [Rām, Utt, 6 32.1]
duḥkhaṃ nārāyaṇaṃ jetuṃ yo no hantum abhīpsati | [Rām, Utt, 6 32.2]
tataḥ sumālī mālī ca śrutvā mālyavato vacaḥ | [Rām, Utt, 6 33.1]
ūcatur bhrātaraṃ jyeṣṭhaṃ bhagāṃśāviva vāsavam | [Rām, Utt, 6 33.2]
svadhītaṃ dattam iṣṭaṃ ca aiśvaryaṃ paripālitam | [Rām, Utt, 6 34.1]
āyur nirāmayaṃ prāptaṃ svadharmaḥ sthāpitaśca naḥ | [Rām, Utt, 6 34.2]
devasāgaram akṣobhyaṃ śastraughaiḥ pravigāhya ca | [Rām, Utt, 6 35.1]
jitā devā raṇe nityaṃ na no mṛtyukṛtaṃ bhayam | [Rām, Utt, 6 35.2]
nārāyaṇaśca rudraśca śakraścāpi yamastathā | [Rām, Utt, 6 36.1]
asmākaṃ pramukhe sthātuṃ sarva eva hi bibhyati | [Rām, Utt, 6 36.2]
viṣṇor doṣaśca nāstyatra kāraṇaṃ rākṣaseśvara | [Rām, Utt, 6 37.1]
devānām eva doṣeṇa viṣṇoḥ pracalitaṃ manaḥ | [Rām, Utt, 6 37.2]
tasmād adya samudyuktāḥ sarvasainyasamāvṛtāḥ | [Rām, Utt, 6 38.1]
devān eva jighāṃsāmo yebhyo doṣaḥ samutthitaḥ | [Rām, Utt, 6 38.2]
iti mālī sumālī ca mālyavān agrajaḥ prabhuḥ | [Rām, Utt, 6 39.1]
udyogaṃ ghoṣayitvātha rākṣasāḥ sarva eva te | [Rām, Utt, 6 39.2]
yuddhāya niryayuḥ kruddhā jambhavṛtrabalā iva | [Rām, Utt, 6 39.3]
syandanair vāraṇendraiśca hayaiśca girisaṃnibhaiḥ | [Rām, Utt, 6 40.1]
kharair gobhir athoṣṭraiśca śiṃśumārair bhujaṃgamaiḥ | [Rām, Utt, 6 40.2]
makaraiḥ kacchapair mīnair vihaṃgair garuḍopamaiḥ | [Rām, Utt, 6 41.1]
siṃhair vyāghrair varāhaiśca sṛmaraiścamarair api | [Rām, Utt, 6 41.2]
tyaktvā laṅkāṃ tataḥ sarve rākṣasā balagarvitāḥ | [Rām, Utt, 6 42.1]
prayātā devalokāya yoddhuṃ daivataśatravaḥ | [Rām, Utt, 6 42.2]
laṅkāviparyayaṃ dṛṣṭvā yāni laṅkālayānyatha | [Rām, Utt, 6 43.1]
bhūtāni bhayadarśīni vimanaskāni sarvaśaḥ | [Rām, Utt, 6 43.2]
bhaumāstathāntarikṣāśca kālājñaptā bhayāvahāḥ | [Rām, Utt, 6 44.1]
utpātā rākṣasendrāṇām abhāvāyotthitā drutam | [Rām, Utt, 6 44.2]
asthīni meghā varṣanti uṣṇaṃ śoṇitam eva ca | [Rām, Utt, 6 45.1]
velāṃ samudro 'pyutkrāntaścalante cācalottamāḥ | [Rām, Utt, 6 45.2]
aṭṭahāsān vimuñcanto ghananādasamasvanān | [Rām, Utt, 6 46.1]
bhūtāḥ paripatanti sma nṛtyamānāḥ sahasraśaḥ | [Rām, Utt, 6 46.2]
gṛdhracakraṃ mahaccāpi jvalanodgāribhir mukhaiḥ | [Rām, Utt, 6 47.1]
rākṣasānām upari vai bhramate kālacakravat | [Rām, Utt, 6 47.2]
tān acintya mahotpātān rākṣasā balagarvitāḥ | [Rām, Utt, 6 48.1]
yantyeva na nivartante mṛtyupāśāvapāśitāḥ | [Rām, Utt, 6 48.2]
mālyavāṃśca sumālī ca mālī ca rajanīcarāḥ | [Rām, Utt, 6 49.1]
āsan puraḥsarāsteṣāṃ kratūnām iva pāvakāḥ | [Rām, Utt, 6 49.2]
mālyavantaṃ tu te sarve mālyavantam ivācalam | [Rām, Utt, 6 50.1]
niśācarā āśrayante dhātāram iva dehinaḥ | [Rām, Utt, 6 50.2]
tad balaṃ rākṣasendrāṇāṃ mahābhraghananāditam | [Rām, Utt, 6 51.1]
jayepsayā devalokaṃ yayau mālīvaśe sthitam | [Rām, Utt, 6 51.2]
rākṣasānāṃ samudyogaṃ taṃ tu nārāyaṇaḥ prabhuḥ | [Rām, Utt, 6 52.1]
devadūtād upaśrutya dadhre yuddhe tato manaḥ | [Rām, Utt, 6 52.2]
sa devasiddharṣimahoragaiśca gandharvamukhyāpsarasopagītaḥ | [Rām, Utt, 6 53.1]
samāsasādāmaraśatrusainyaṃ cakrāsisīrapravarādidhārī | [Rām, Utt, 6 53.2]
suparṇapakṣānilanunnapakṣaṃ bhramatpatākaṃ pravikīrṇaśastram | [Rām, Utt, 6 54.1]
cacāla tad rākṣasarājasainyaṃ calopalo nīla ivācalendraḥ | [Rām, Utt, 6 54.2]
tathā śitaiḥ śoṇitamāṃsarūṣitair yugāntavaiśvānaratulyavigrahaiḥ | [Rām, Utt, 6 55.1]
niśācarāḥ saṃparivārya mādhavaṃ varāyudhair nirbibhiduḥ sahasraśaḥ | [Rām, Utt, 6 55.2]
{Rām, Utt, 7}
nārāyaṇagiriṃ te tu garjanto rākṣasāmbudāḥ | [Rām, Utt, 7 1.1]
avarṣann iṣuvarṣeṇa varṣeṇādrim ivāmbudāḥ | [Rām, Utt, 7 1.2]
śyāmāvadātastair viṣṇur nīlair naktaṃcarottamaiḥ | [Rām, Utt, 7 2.1]
vṛto 'ñjanagirīvāsīd varṣamāṇaiḥ payodharaiḥ | [Rām, Utt, 7 2.2]
śalabhā iva kedāraṃ maśakā iva parvatam | [Rām, Utt, 7 3.1]
yathāmṛtaghaṭaṃ jīvā makarā iva cārṇavam | [Rām, Utt, 7 3.2]
tathā rakṣodhanurmuktā vajrānilamanojavāḥ | [Rām, Utt, 7 4.1]
hariṃ viśanti sma śarā lokāstam iva paryaye | [Rām, Utt, 7 4.2]
syandanaiḥ syandanagatā gajaiśca gajadhūrgatāḥ | [Rām, Utt, 7 5.1]
aśvārohāḥ sadaśvaiśca pādātāścāmbare carāḥ | [Rām, Utt, 7 5.2]
rākṣasendrā girinibhāḥ śaraśaktyṛṣṭitomaraiḥ | [Rām, Utt, 7 6.1]
nirucchvāsaṃ hariṃ cakruḥ prāṇāyāma iva dvijam | [Rām, Utt, 7 6.2]
niśācaraistudyamāno mīnair iva mahātimiḥ | [Rām, Utt, 7 7.1]
śārṅgam āyamya gātrāṇi rākṣasānāṃ mahāhave | [Rām, Utt, 7 7.2]
śaraiḥ pūrṇāyatotsṛṣṭair vajravaktrair manojavaiḥ | [Rām, Utt, 7 8.1]
cicheda tilaśo viṣṇuḥ śataśo 'tha sahasraśaḥ | [Rām, Utt, 7 8.2]
vidrāvya śaravarṣaṃ taṃ varṣaṃ vāyur ivotthitam | [Rām, Utt, 7 9.1]
pāñcajanyaṃ mahāśaṅkhaṃ pradadhmau puruṣottamaḥ | [Rām, Utt, 7 9.2]
so 'mbujo hariṇā dhmātaḥ sarvaprāṇena śaṅkharāṭ | [Rām, Utt, 7 10.1]
rarāsa bhīmanihrādo yugānte jalado yathā | [Rām, Utt, 7 10.2]
śaṅkharājaravaḥ so 'tha trāsayāmāsa rākṣasān | [Rām, Utt, 7 11.1]
mṛgarāja ivāraṇye samadān iva kuñjarān | [Rām, Utt, 7 11.2]
na śekur aśvāḥ saṃsthātuṃ vimadāḥ kuñjarābhavan | [Rām, Utt, 7 12.1]
syandanebhyaścyutā yodhāḥ śaṅkharāvitadurbalāḥ | [Rām, Utt, 7 12.2]
śārṅgacāpavinirmuktā vajratulyānanāḥ śarāḥ | [Rām, Utt, 7 13.1]
vidārya tāni rakṣāṃsi supuṅkhā viviśuḥ kṣitim | [Rām, Utt, 7 13.2]
bhidyamānāḥ śaraiścānye nārāyaṇadhanuścyutaiḥ | [Rām, Utt, 7 14.1]
nipetū rākṣasā bhīmāḥ śailā vajrahatā iva | [Rām, Utt, 7 14.2]
vraṇair vraṇakarārīṇām adhokṣajaśarodbhavaiḥ | [Rām, Utt, 7 15.1]
asṛk kṣaranti dhārābhiḥ svarṇadhārām ivācalāḥ | [Rām, Utt, 7 15.2]
śaṅkharājaravaś cāpi śārṅgacāparavastathā | [Rām, Utt, 7 16.1]
rākṣasānāṃ ravāṃścāpi grasate vaiṣṇavo ravaḥ | [Rām, Utt, 7 16.2]
sūryād iva karā ghorā ūrmayaḥ sāgarād iva | [Rām, Utt, 7 17.1]
parvatād iva nāgendrā vāryoghā iva cāmbudāt | [Rām, Utt, 7 17.2]
tathā bāṇā vinirmuktāḥ śārṅgānnārāyaṇeritāḥ | [Rām, Utt, 7 18.1]
nirdhāvantīṣavastūrṇaṃ śataśo 'tha sahasraśaḥ | [Rām, Utt, 7 18.2]
śarabheṇa yathā siṃhāḥ siṃhena dviradā yathā | [Rām, Utt, 7 19.1]
dviradena yathā vyāghrā vyāghreṇa dvīpino yathā | [Rām, Utt, 7 19.2]
dvīpinā ca yathā śvānaḥ śunā mārjārakā yathā | [Rām, Utt, 7 20.1]
mārjāreṇa yathā sarpāḥ sarpeṇa ca yathākhavaḥ | [Rām, Utt, 7 20.2]
tathā te rākṣasā yuddhe viṣṇunā prabhaviṣṇunā | [Rām, Utt, 7 21.1]
dravanti drāvitāścaiva śāyitāśca mahītale | [Rām, Utt, 7 21.2]
rākṣasānāṃ sahasrāṇi nihatya madhusūdanaḥ | [Rām, Utt, 7 22.1]
vārijaṃ nādayāmāsa toyadaṃ surarāḍ iva | [Rām, Utt, 7 22.2]
nārāyaṇaśaragrastaṃ śaṅkhanādasuvihvalam | [Rām, Utt, 7 23.1]
yayau laṅkām abhimukhaṃ prabhagnaṃ rākṣasaṃ balam | [Rām, Utt, 7 23.2]
prabhagne rākṣasabale nārāyaṇaśarāhate | [Rām, Utt, 7 24.1]
sumālī śaravarṣeṇa āvavāra raṇe harim | [Rām, Utt, 7 24.2]
utkṣipya hemābharaṇaṃ karaṃ karam iva dvipaḥ | [Rām, Utt, 7 25.1]
rarāsa rākṣaso harṣāt sataḍit toyado yathā | [Rām, Utt, 7 25.2]
sumāler nardatastasya śiro jvalitakuṇḍalam | [Rām, Utt, 7 26.1]
cicheda yantur aśvāśca bhrāntāstasya tu rakṣasaḥ | [Rām, Utt, 7 26.2]
tair aśvair bhrāmyate bhrāntaiḥ sumālī rākṣaseśvaraḥ | [Rām, Utt, 7 27.1]
indriyāśvair yathā bhrāntair dhṛtihīno yathā naraḥ | [Rām, Utt, 7 27.2]
mālī cābhyadravad yuddhe pragṛhya saśaraṃ dhanuḥ | [Rām, Utt, 7 28.1]
māler dhanuścyutā bāṇāḥ kārtasvaravibhūṣitāḥ | [Rām, Utt, 7 28.2]
viviśur harim āsādya krauñcaṃ patrarathā iva | [Rām, Utt, 7 28.3]
ardyamānaḥ śaraiḥ so 'tha mālimuktaiḥ sahasraśaḥ | [Rām, Utt, 7 29.1]
cukṣubhe na raṇe viṣṇur jitendriya ivādhibhiḥ | [Rām, Utt, 7 29.2]
atha maurvīsvanaṃ kṛtvā bhagavān bhūtabhāvanaḥ | [Rām, Utt, 7 30.1]
mālinaṃ prati bāṇaughān sasarjāsigadādharaḥ | [Rām, Utt, 7 30.2]
te mālideham āsādya vajravidyutprabhāḥ śarāḥ | [Rām, Utt, 7 31.1]
pibanti rudhiraṃ tasya nāgā iva purāmṛtam | [Rām, Utt, 7 31.2]
mālinaṃ vimukhaṃ kṛtvā mālimauliṃ harir balāt | [Rām, Utt, 7 32.1]
rathaṃ ca sadhvajaṃ cāpaṃ vājinaśca nyapātayat | [Rām, Utt, 7 32.2]
virathastu gadāṃ gṛhya mālī naktaṃcarottamaḥ | [Rām, Utt, 7 33.1]
āpupluve gadāpāṇir giryagrād iva kesarī | [Rām, Utt, 7 33.2]
sa tayā garuḍaṃ saṃkhye īśānam iva cāntakaḥ | [Rām, Utt, 7 34.1]
lalāṭadeśe 'bhyahanad vajreṇendro yathācalam | [Rām, Utt, 7 34.2]
gadayābhihatastena mālinā garuḍo bhṛśam | [Rām, Utt, 7 35.1]
raṇāt parāṅmukhaṃ devaṃ kṛtavān vedanāturaḥ | [Rām, Utt, 7 35.2]
parāṅmukhe kṛte deve mālinā garuḍena vai | [Rām, Utt, 7 36.1]
udatiṣṭhanmahānādo rakṣasām abhinardatām | [Rām, Utt, 7 36.2]
rakṣasāṃ nadatāṃ nādaṃ śrutvā harihayānujaḥ | [Rām, Utt, 7 37.1]
parāṅmukho 'pyutsasarja cakraṃ mālijighāṃsayā | [Rām, Utt, 7 37.2]
tat sūryamaṇḍalābhāsaṃ svabhāsā bhāsayannabhaḥ | [Rām, Utt, 7 38.1]
kālacakranibhaṃ cakraṃ māleḥ śīrṣam apātayat | [Rām, Utt, 7 38.2]
tacchiro rākṣasendrasya cakrotkṛttaṃ vibhīṣaṇam | [Rām, Utt, 7 39.1]
papāta rudhirodgāri purā rāhuśiro yathā | [Rām, Utt, 7 39.2]
tataḥ suraiḥ susaṃhṛṣṭaiḥ sarvaprāṇasamīritaḥ | [Rām, Utt, 7 40.1]
siṃhanādaravo muktaḥ sādhu deveti vādibhiḥ | [Rām, Utt, 7 40.2]
mālinaṃ nihataṃ dṛṣṭvā sumālī mālyavān api | [Rām, Utt, 7 41.1]
sabalau śokasaṃtaptau laṅkāṃ prati vidhāvitau | [Rām, Utt, 7 41.2]
garuḍastu samāśvastaḥ saṃnivṛtya mahāmanāḥ | [Rām, Utt, 7 42.1]
rākṣasān drāvayāmāsa pakṣavātena kopitaḥ | [Rām, Utt, 7 42.2]
nārāyaṇo 'pīṣuvarāśanībhir vidārayāmāsa dhanuḥpramuktaiḥ | [Rām, Utt, 7 43.1]
naktaṃcarānmuktavidhūtakeśān yathāśanībhiḥ sataḍinmahendraḥ | [Rām, Utt, 7 43.2]
bhinnātapatraṃ patamānaśastraṃ śarair apadhvastaviśīrṇadeham | [Rām, Utt, 7 44.1]
viniḥsṛtāntraṃ bhayalolanetraṃ balaṃ tad unmattanibhaṃ babhūva | [Rām, Utt, 7 44.2]
siṃhārditānām iva kuñjarāṇāṃ niśācarāṇāṃ saha kuñjarāṇām | [Rām, Utt, 7 45.1]
ravāśca vegāśca samaṃ babhūvuḥ purāṇasiṃhena vimarditānām | [Rām, Utt, 7 45.2]
saṃchādyamānā haribāṇajālaiḥ svabāṇajālāni samutsṛjantaḥ | [Rām, Utt, 7 46.1]
dhāvanti naktaṃcarakālameghā vāyupraṇunnā iva kālameghāḥ | [Rām, Utt, 7 46.2]
cakraprahārair vinikṛttaśīrṣāḥ saṃcūrṇitāṅgāśca gadāprahāraiḥ | [Rām, Utt, 7 47.1]
asiprahārair bahudhā vibhaktāḥ patanti śailā iva rākṣasendrāḥ | [Rām, Utt, 7 47.2]
cakrakṛttāsyakamalā gadāsaṃcūrṇitorasaḥ | [Rām, Utt, 7 48.1]
lāṅgalaglapitagrīvā musalair bhinnamastakāḥ | [Rām, Utt, 7 48.2]
keciccaivāsinā chinnāstathānye śaratāḍitāḥ | [Rām, Utt, 7 49.1]
nipetur ambarāt tūrṇaṃ rākṣasāḥ sāgarāmbhasi | [Rām, Utt, 7 49.2]
tadāmbaraṃ vigalitahārakuṇḍalair niśācarair nīlabalāhakopamaiḥ | [Rām, Utt, 7 50.1]
nipātyamānair dadṛśe nirantaraṃ nipātyamānair iva nīlaparvataiḥ | [Rām, Utt, 7 50.2]
{Rām, Utt, 8}
hanyamāne bale tasmin padmanābhena pṛṣṭhataḥ | [Rām, Utt, 8 1.1]
mālyavān saṃnivṛtto 'tha velātiga ivārṇavaḥ | [Rām, Utt, 8 1.2]
saṃraktanayanaḥ kopāccalanmaulir niśācaraḥ | [Rām, Utt, 8 2.1]
padmanābham idaṃ prāha vacanaṃ paruṣaṃ tadā | [Rām, Utt, 8 2.2]
nārāyaṇa na jānīṣe kṣatradharmaṃ sanātanam | [Rām, Utt, 8 3.1]
ayuddhamanaso bhagnān yo 'smān haṃsi yathetaraḥ | [Rām, Utt, 8 3.2]
parāṅmukhavadhaṃ pāpaṃ yaḥ karoti sureśvara | [Rām, Utt, 8 4.1]
sa hantā na gataḥ svargaṃ labhate puṇyakarmaṇām | [Rām, Utt, 8 4.2]
yuddhaśraddhātha vā te 'sti śaṅkhacakragadādhara | [Rām, Utt, 8 5.1]
ahaṃ sthito 'smi paśyāmi balaṃ darśaya yat tava | [Rām, Utt, 8 5.2]
uvāca rākṣasendraṃ taṃ devarājānujo balī | [Rām, Utt, 8 6.1]
yuṣmatto bhayabhītānāṃ devānāṃ vai mayābhayam | [Rām, Utt, 8 6.2]
rākṣasotsādanaṃ dattaṃ tad etad anupālyate | [Rām, Utt, 8 6.3]
prāṇair api priyaṃ kāryaṃ devānāṃ hi sadā mayā | [Rām, Utt, 8 7.1]
so 'haṃ vo nihaniṣyāmi rasātalagatān api | [Rām, Utt, 8 7.2]
devam evaṃ bruvāṇaṃ tu raktāmburuhalocanam | [Rām, Utt, 8 8.1]
śaktyā bibheda saṃkruddho rākṣasendro rarāsa ca | [Rām, Utt, 8 8.2]
mālyavadbhujanirmuktā śaktir ghaṇṭākṛtasvanā | [Rām, Utt, 8 9.1]
harer urasi babhrāja meghastheva śatahradā | [Rām, Utt, 8 9.2]
tatastām eva cotkṛṣya śaktiṃ śaktidharapriyaḥ | [Rām, Utt, 8 10.1]
mālyavantaṃ samuddiśya cikṣepāmburuhekṣaṇaḥ | [Rām, Utt, 8 10.2]
skandotsṛṣṭeva sā śaktir govindakaraniḥsṛtā | [Rām, Utt, 8 11.1]
kāṅkṣantī rākṣasaṃ prāyānmaholkevāñjanācalam | [Rām, Utt, 8 11.2]
sā tasyorasi vistīrṇe hārabhāsāvabhāsite | [Rām, Utt, 8 12.1]
apatad rākṣasendrasya girikūṭa ivāśaniḥ | [Rām, Utt, 8 12.2]
tayā bhinnatanutrāṇāḥ prāviśad vipulaṃ tamaḥ | [Rām, Utt, 8 13.1]
mālyavān punar āśvastastasthau girir ivācalaḥ | [Rām, Utt, 8 13.2]
tataḥ kārṣṇāyasaṃ śūlaṃ kaṇṭakair bahubhiścitam | [Rām, Utt, 8 14.1]
pragṛhyābhyahanad devaṃ stanayor antare dṛḍham | [Rām, Utt, 8 14.2]
tathaiva raṇaraktastu muṣṭinā vāsavānujam | [Rām, Utt, 8 15.1]
tāḍayitvā dhanurmātram apakrānto niśācaraḥ | [Rām, Utt, 8 15.2]
tato 'mbare mahāñ śabdaḥ sādhu sādhviti cotthitaḥ | [Rām, Utt, 8 16.1]
āhatya rākṣaso viṣṇuṃ garuḍaṃ cāpyatāḍayat | [Rām, Utt, 8 16.2]
vainateyastataḥ kruddhaḥ pakṣavātena rākṣasaṃ | [Rām, Utt, 8 17.1]
vyapohadbalavān vāyuḥ śuṣkaparṇacayaṃ yathā | [Rām, Utt, 8 17.2]
dvijendrapakṣavātena drāvitaṃ dṛśya pūrvajam | [Rām, Utt, 8 18.1]
sumālī svabalaiḥ sārdhaṃ laṅkām abhimukho yayau | [Rām, Utt, 8 18.2]
pakṣavātabaloddhūto mālyavān api rākṣasaḥ | [Rām, Utt, 8 19.1]
svabalena samāgamya yayau laṅkāṃ hriyā vṛtaḥ | [Rām, Utt, 8 19.2]
evaṃ te rākṣasā rāma hariṇā kamalekṣaṇa | [Rām, Utt, 8 20.1]
bahuśaḥ saṃyuge bhagnā hatapravaranāyakāḥ | [Rām, Utt, 8 20.2]
aśaknuvantaste viṣṇuṃ pratiyoddhuṃ bhayārditāḥ | [Rām, Utt, 8 21.1]
tyaktvā laṅkāṃ gatā vastuṃ pātālaṃ sahapatnayaḥ | [Rām, Utt, 8 21.2]
sumālinaṃ samāsādya rākṣasaṃ raghunandana | [Rām, Utt, 8 22.1]
sthitāḥ prakhyātavīryāste vaṃśe sālakaṭaṃkaṭe | [Rām, Utt, 8 22.2]
ye tvayā nihatāste vai paulastyā nāma rākṣasāḥ | [Rām, Utt, 8 23.1]
sumālī mālyavānmālī ye ca teṣāṃ puraḥsarāḥ | [Rām, Utt, 8 23.2]
sarva ete mahābhāga rāvaṇād balavattarāḥ | [Rām, Utt, 8 23.3]
na cānyo rakṣasāṃ hantā sureṣvapi puraṃjaya | [Rām, Utt, 8 24.1]
ṛte nārāyaṇaṃ devaṃ śaṅkhacakragadādharam | [Rām, Utt, 8 24.2]
bhavānnārāyaṇo devaścaturbāhuḥ sanātanaḥ | [Rām, Utt, 8 25.1]
rākṣasān hantum utpanno 'jeyaḥ prabhur avyayaḥ | [Rām, Utt, 8 25.2]
{Rām, Utt, 9}
kasyacit tvatha kālasya sumālī nāma rākṣasaḥ | [Rām, Utt, 9 1.1]
rasātalānmartyalokaṃ sarvaṃ vai vicacāra ha | [Rām, Utt, 9 1.2]
nīlajīmūtasaṃkāśastaptakāñcanakuṇḍalaḥ | [Rām, Utt, 9 2.1]
kanyāṃ duhitaraṃ gṛhya vinā padmam iva śriyam | [Rām, Utt, 9 2.2]
athāpaśyat sa gacchantaṃ puṣpakeṇa dhaneśvaram | [Rām, Utt, 9 2.3]
taṃ dṛṣṭvāmarasaṃkāśaṃ gacchantaṃ pāvakopamam | [Rām, Utt, 9 3.1]
athābravīt sutāṃ rakṣaḥ kaikasīṃ nāma nāmataḥ | [Rām, Utt, 9 3.2]
putri pradānakālo 'yaṃ yauvanaṃ te 'tivartate | [Rām, Utt, 9 4.1]
tvatkṛte ca vayaṃ sarve yantritā dharmabuddhayaḥ | [Rām, Utt, 9 4.2]
tvaṃ hi sarvaguṇopetā śrīḥ sapadmeva putrike | [Rām, Utt, 9 5.1]
pratyākhyānācca bhītaistvaṃ na varaiḥ pratigṛhyase | [Rām, Utt, 9 5.2]
kanyāpitṛtvaṃ duḥkhaṃ hi sarveṣāṃ mānakāṅkṣiṇām | [Rām, Utt, 9 6.1]
na jñāyate ca kaḥ kanyāṃ varayed iti putrike | [Rām, Utt, 9 6.2]
mātuḥ kulaṃ pitṛkulaṃ yatra caiva pradīyate | [Rām, Utt, 9 7.1]
kulatrayaṃ sadā kanyā saṃśaye sthāpya tiṣṭhati | [Rām, Utt, 9 7.2]
sā tvaṃ munivaraśreṣṭhaṃ prajāpatikulodbhavam | [Rām, Utt, 9 8.1]
gaccha viśravasaṃ putri paulastyaṃ varaya svayam | [Rām, Utt, 9 8.2]
īdṛśāste bhaviṣyanti putrāḥ putri na saṃśayaḥ | [Rām, Utt, 9 9.1]
tejasā bhāskarasamā yādṛśo 'yaṃ dhaneśvaraḥ | [Rām, Utt, 9 9.2]
etasminn antare rāma pulastyatanayo dvijaḥ | [Rām, Utt, 9 10.1]
agnihotram upātiṣṭhaccaturtha iva pāvakaḥ | [Rām, Utt, 9 10.2]
sā tu tāṃ dāruṇāṃ velām acintya pitṛgauravāt | [Rām, Utt, 9 11.1]
upasṛtyāgratastasya caraṇādhomukhī sthitā | [Rām, Utt, 9 11.2]
sa tu tāṃ vīkṣya suśroṇīṃ pūrṇacandranibhānanām | [Rām, Utt, 9 12.1]
abravīt paramodāro dīpyamāna ivaujasā | [Rām, Utt, 9 12.2]
bhadre kasyāsi duhitā kuto vā tvam ihāgatā | [Rām, Utt, 9 13.1]
kiṃ kāryaṃ kasya vā hetostattvato brūhi śobhane | [Rām, Utt, 9 13.2]
evam uktā tu sā kanyā kṛtāñjalir athābravīt | [Rām, Utt, 9 14.1]
ātmaprabhāvena mune jñātum arhasi me matam | [Rām, Utt, 9 14.2]
kiṃ tu viddhi hi māṃ brahmañśāsanāt pitur āgatām | [Rām, Utt, 9 15.1]
kaikasī nāma nāmnāhaṃ śeṣaṃ tvaṃ jñātum arhasi | [Rām, Utt, 9 15.2]
sa tu gatvā munir dhyānaṃ vākyam etad uvāca ha | [Rām, Utt, 9 16.1]
vijñātaṃ te mayā bhadre kāraṇaṃ yanmanogatam | [Rām, Utt, 9 16.2]
dāruṇāyāṃ tu velāyāṃ yasmāt tvaṃ mām upasthitā | [Rām, Utt, 9 17.1]
śṛṇu tasmāt sutān bhadre yādṛśāñjanayiṣyasi | [Rām, Utt, 9 17.2]
dāruṇān dāruṇākārān dāruṇābhijanapriyān | [Rām, Utt, 9 18.1]
prasaviṣyasi suśroṇi rākṣasān krūrakarmaṇaḥ | [Rām, Utt, 9 18.2]
sā tu tadvacanaṃ śrutvā praṇipatyābravīd vacaḥ | [Rām, Utt, 9 19.1]
bhagavannedṛśāḥ putrāstvatto 'rhā brahmayonitaḥ | [Rām, Utt, 9 19.2]
athābravīnmunistatra paścimo yastavātmajaḥ | [Rām, Utt, 9 20.1]
mama vaṃśānurūpaśca dharmātmā ca bhaviṣyati | [Rām, Utt, 9 20.2]
evam uktā tu sā kanyā rāma kālena kenacit | [Rām, Utt, 9 21.1]
janayāmāsa bībhatsaṃ rakṣorūpaṃ sudāruṇam | [Rām, Utt, 9 21.2]
daśaśīrṣaṃ mahādaṃṣṭraṃ nīlāñjanacayopamam | [Rām, Utt, 9 22.1]
tāmrauṣṭhaṃ viṃśatibhujaṃ mahāsyaṃ dīptamūrdhajam | [Rām, Utt, 9 22.2]
jātamātre tatastasmin sajvālakavalāḥ śivāḥ | [Rām, Utt, 9 23.1]
kravyādāścāpasavyāni maṇḍalāni pracakrire | [Rām, Utt, 9 23.2]
vavarṣa rudhiraṃ devo meghāśca kharanisvanāḥ | [Rām, Utt, 9 24.1]
prababhau na ca khe sūryo maholkāścāpatan bhuvi | [Rām, Utt, 9 24.2]
atha nāmākarot tasya pitāmahasamaḥ pitā | [Rām, Utt, 9 25.1]
daśaśīrṣaḥ prasūto 'yaṃ daśagrīvo bhaviṣyati | [Rām, Utt, 9 25.2]
tasya tvanantaraṃ jātaḥ kumbhakarṇo mahābalaḥ | [Rām, Utt, 9 26.1]
pramāṇād yasya vipulaṃ pramāṇaṃ neha vidyate | [Rām, Utt, 9 26.2]
tataḥ śūrpaṇakhā nāma saṃjajñe vikṛtānanā | [Rām, Utt, 9 27.1]
vibhīṣaṇaśca dharmātmā kaikasyāḥ paścimaḥ sutaḥ | [Rām, Utt, 9 27.2]
te tu tatra mahāraṇye vavṛdhuḥ sumahaujasaḥ | [Rām, Utt, 9 28.1]
teṣāṃ krūro daśagrīvo lokodvegakaro 'bhavat | [Rām, Utt, 9 28.2]
kumbhakarṇaḥ pramattastu maharṣīn dharmasaṃśritān | [Rām, Utt, 9 29.1]
trailokyaṃ trāsayan duṣṭo bhakṣayan vicacāra ha | [Rām, Utt, 9 29.2]
vibhīṣaṇastu dharmātmā nityaṃ dharmapathe sthitaḥ | [Rām, Utt, 9 30.1]
svādhyāyaniyatāhāra uvāsa niyatendriyaḥ | [Rām, Utt, 9 30.2]
atha vitteśvaro devastatra kālena kenacit | [Rām, Utt, 9 31.1]
āgacchat pitaraṃ draṣṭuṃ puṣpakeṇa mahaujasaṃ | [Rām, Utt, 9 31.2]
taṃ dṛṣṭvā kaikasī tatra jvalantam iva tejasā | [Rām, Utt, 9 32.1]
āsthāya rākṣasīṃ buddhiṃ daśagrīvam uvāca ha | [Rām, Utt, 9 32.2]
putra vaiśravaṇaṃ paśya bhrātaraṃ tejasā vṛtam | [Rām, Utt, 9 33.1]
bhrātṛbhāve same cāpi paśyātmānaṃ tvam īdṛśam | [Rām, Utt, 9 33.2]
daśagrīva tathā yatnaṃ kuruṣvāmitavikrama | [Rām, Utt, 9 34.1]
yathā bhavasi me putra śīghraṃ vaiśravaṇopamaḥ | [Rām, Utt, 9 34.2]
mātustad vacanaṃ śrutvā daśagrīvaḥ pratāpavān | [Rām, Utt, 9 35.1]
amarṣam atulaṃ lebhe pratijñāṃ cākarot tadā | [Rām, Utt, 9 35.2]
satyaṃ te pratijānāmi tulyo bhrātrādhiko 'pi vā | [Rām, Utt, 9 36.1]
bhaviṣyāmyacirānmātaḥ saṃtāpaṃ tyaja hṛdgatam | [Rām, Utt, 9 36.2]
tataḥ krodhena tenaiva daśagrīvaḥ sahānujaḥ | [Rām, Utt, 9 37.1]
prāpsyāmi tapasā kāmam iti kṛtvādhyavasya ca | [Rām, Utt, 9 37.2]
āgacchad ātmasiddhyarthaṃ gokarṇasyāśramaṃ śubham | [Rām, Utt, 9 37.3]
{Rām, Utt, 10}
athābravīd dvijaṃ rāmaḥ kathaṃ te bhrātaro vane | [Rām, Utt, 10 1.1]
kīdṛśaṃ tu tadā brahmaṃstapaścerur mahāvratāḥ | [Rām, Utt, 10 1.2]
agastyastvabravīt tatra rāmaṃ prayatamānasaṃ | [Rām, Utt, 10 2.1]
tāṃstān dharmavidhīṃstatra bhrātaraste samāviśan | [Rām, Utt, 10 2.2]
kumbhakarṇastadā yatto nityaṃ dharmaparāyaṇaḥ | [Rām, Utt, 10 3.1]
tatāpa graiṣmike kāle pañcasvagniṣvavasthitaḥ | [Rām, Utt, 10 3.2]
varṣe meghodakaklinno vīrāsanam asevata | [Rām, Utt, 10 4.1]
nityaṃ ca śaiśire kāle jalamadhyapratiśrayaḥ | [Rām, Utt, 10 4.2]
evaṃ varṣasahasrāṇi daśa tasyāticakramuḥ | [Rām, Utt, 10 5.1]
dharme prayatamānasya satpathe niṣṭhitasya ca | [Rām, Utt, 10 5.2]
vibhīṣaṇastu dharmātmā nityaṃ dharmaparaḥ śuciḥ | [Rām, Utt, 10 6.1]
pañcavarṣasahasrāṇi pādenaikena tasthivān | [Rām, Utt, 10 6.2]
samāpte niyame tasya nanṛtuścāpsarogaṇāḥ | [Rām, Utt, 10 7.1]
papāta puṣpavarṣaṃ ca kṣubhitāścāpi devatāḥ | [Rām, Utt, 10 7.2]
pañcavarṣasahasrāṇi sūryaṃ caivānvavartata | [Rām, Utt, 10 8.1]
tasthau cordhvaśirobāhuḥ svādhyāyadhṛtamānasaḥ | [Rām, Utt, 10 8.2]
evaṃ vibhīṣaṇasyāpi gatāni niyatātmanaḥ | [Rām, Utt, 10 9.1]
daśavarṣasahasrāṇi svargasthasyeva nandane | [Rām, Utt, 10 9.2]
daśavarṣasahasraṃ tu nirāhāro daśānanaḥ | [Rām, Utt, 10 10.1]
pūrṇe varṣasahasre tu śiraścāgnau juhāva saḥ | [Rām, Utt, 10 10.2]
evaṃ varṣasahasrāṇi nava tasyāticakramuḥ | [Rām, Utt, 10 11.1]
śirāṃsi nava cāpyasya praviṣṭāni hutāśanam | [Rām, Utt, 10 11.2]
atha varṣasahasre tu daśame daśamaṃ śiraḥ | [Rām, Utt, 10 12.1]
chettukāmaḥ sa dharmātmā prāptaścātra pitāmahaḥ | [Rām, Utt, 10 12.2]
pitāmahastu suprītaḥ sārdhaṃ devair upasthitaḥ | [Rām, Utt, 10 13.1]
vatsa vatsa daśagrīva prīto 'smītyabhyabhāṣata | [Rām, Utt, 10 13.2]
śīghraṃ varaya dharmajña varo yaste 'bhikāṅkṣitaḥ | [Rām, Utt, 10 14.1]
kiṃ te kāmaṃ karomyadya na vṛthā te pariśramaḥ | [Rām, Utt, 10 14.2]
tato 'bravīd daśagrīvaḥ prahṛṣṭenāntarātmanā | [Rām, Utt, 10 15.1]
praṇamya śirasā devaṃ harṣagadgadayā girā | [Rām, Utt, 10 15.2]
bhagavan prāṇināṃ nityaṃ nānyatra maraṇād bhayam | [Rām, Utt, 10 16.1]
nāsti mṛtyusamaḥ śatrur amaratvam ato vṛṇe | [Rām, Utt, 10 16.2]
suparṇanāgayakṣāṇāṃ daityadānavarakṣasām | [Rām, Utt, 10 17.1]
avadhyaḥ syāṃ prajādhyakṣa devatānāṃ ca śāśvatam | [Rām, Utt, 10 17.2]
na hi cintā mamānyeṣu prāṇiṣvamarapūjita | [Rām, Utt, 10 18.1]
tṛṇabhūtā hi me sarve prāṇino mānuṣādayaḥ | [Rām, Utt, 10 18.2]
evam uktastu dharmātmā daśagrīveṇa rakṣasā | [Rām, Utt, 10 19.1]
uvāca vacanaṃ rāma saha devaiḥ pitāmahaḥ | [Rām, Utt, 10 19.2]
bhaviṣyatyevam evaitat tava rākṣasapuṃgava | [Rām, Utt, 10 20.1]
śṛṇu cāpi vaco bhūyaḥ prītasyeha śubhaṃ mama | [Rām, Utt, 10 20.2]
hutāni yāni śīrṣāṇi pūrvam agnau tvayānagha | [Rām, Utt, 10 21.1]
punastāni bhaviṣyanti tathaiva tava rākṣasa | [Rām, Utt, 10 21.2]
evaṃ pitāmahoktasya daśagrīvasya rakṣasaḥ | [Rām, Utt, 10 22.1]
agnau hutāni śīrṣāṇi yāni tānyutthitāni vai | [Rām, Utt, 10 22.2]
evam uktvā tu taṃ rāma daśagrīvaṃ prajāpatiḥ | [Rām, Utt, 10 23.1]
vibhīṣaṇam athovāca vākyaṃ lokapitāmahaḥ | [Rām, Utt, 10 23.2]
vibhīṣaṇa tvayā vatsa dharmasaṃhitabuddhinā | [Rām, Utt, 10 24.1]
parituṣṭo 'smi dharmajña varaṃ varaya suvrata | [Rām, Utt, 10 24.2]
vibhīṣaṇastu dharmātmā vacanaṃ prāha sāñjaliḥ | [Rām, Utt, 10 25.1]
vṛtaḥ sarvaguṇair nityaṃ candramā iva raśmibhiḥ | [Rām, Utt, 10 25.2]
bhagavan kṛtakṛtyo 'haṃ yanme lokaguruḥ svayam | [Rām, Utt, 10 26.1]
prīto yadi tvaṃ dātavyaṃ varaṃ me śṛṇu suvrata | [Rām, Utt, 10 26.2]
yā yā me jāyate buddhir yeṣu yeṣvāśrameṣviha | [Rām, Utt, 10 27.1]
sā sā bhavatu dharmiṣṭhā taṃ taṃ dharmaṃ ca pālaye | [Rām, Utt, 10 27.2]
eṣa me paramodāra varaḥ paramako mataḥ | [Rām, Utt, 10 28.1]
na hi dharmābhiraktānāṃ loke kiṃcana durlabham | [Rām, Utt, 10 28.2]
atha prajāpatiḥ prīto vibhīṣaṇam uvāca ha | [Rām, Utt, 10 29.1]
dharmiṣṭhastvaṃ yathā vatsa tathā caitad bhaviṣyati | [Rām, Utt, 10 29.2]
yasmād rākṣasayonau te jātasyāmitrakarṣaṇa | [Rām, Utt, 10 30.1]
nādharme jāyate buddhir amaratvaṃ dadāmi te | [Rām, Utt, 10 30.2]
kumbhakarṇāya tu varaṃ prayacchantam ariṃdama | [Rām, Utt, 10 31.1]
prajāpatiṃ surāḥ sarve vākyaṃ prāñjalayo 'bruvan | [Rām, Utt, 10 31.2]
na tāvat kumbhakarṇāya pradātavyo varastvayā | [Rām, Utt, 10 32.1]
jānīṣe hi yathā lokāṃstrāsayatyeṣa durmatiḥ | [Rām, Utt, 10 32.2]
nandane 'psarasaḥ sapta mahendrānucarā daśa | [Rām, Utt, 10 33.1]
anena bhakṣitā brahman ṛṣayo mānuṣāstathā | [Rām, Utt, 10 33.2]
varavyājena moho 'smai dīyatām amitaprabha | [Rām, Utt, 10 34.1]
lokānāṃ svasti caiva syād bhaved asya ca saṃnatiḥ | [Rām, Utt, 10 34.2]
evam uktaḥ surair brahmācintayat padmasaṃbhavaḥ | [Rām, Utt, 10 35.1]
cintitā copatasthe 'sya pārśvaṃ devī sarasvatī | [Rām, Utt, 10 35.2]
prāñjaliḥ sā tu pārśvasthā prāha vākyaṃ sarasvatī | [Rām, Utt, 10 36.1]
iyam asmyāgatā deva kiṃ kāryaṃ karavāṇyaham | [Rām, Utt, 10 36.2]
prajāpatistu tāṃ prāptāṃ prāha vākyaṃ sarasvatīm | [Rām, Utt, 10 37.1]
vāṇi tvaṃ rākṣasendrasya bhava yā devatepsitā | [Rām, Utt, 10 37.2]
tathetyuktvā praviṣṭā sā prajāpatir athābravīt | [Rām, Utt, 10 38.1]
kumbhakarṇa mahābāho varaṃ varaya yo mataḥ | [Rām, Utt, 10 38.2]
kumbhakarṇastu tad vākyaṃ śrutvā vacanam abravīt | [Rām, Utt, 10 39.1]
svaptuṃ varṣāṇyanekāni devadeva mamepsitam | [Rām, Utt, 10 39.2]
evam astviti taṃ coktvā saha devaiḥ pitāmahaḥ | [Rām, Utt, 10 40.1]
devī sarasvatī caiva muktvā taṃ prayayau divam | [Rām, Utt, 10 40.2]
kumbhakarṇastu duṣṭātmā cintayāmāsa duḥkhitaḥ | [Rām, Utt, 10 41.1]
kīdṛśaṃ kiṃ nvidaṃ vākyaṃ mamādya vadanāccyutam | [Rām, Utt, 10 41.2]
evaṃ labdhavarāḥ sarve bhrātaro dīptatejasaḥ | [Rām, Utt, 10 42.1]
śleṣmātakavanaṃ gatvā tatra te nyavasan sukham | [Rām, Utt, 10 42.2]
{Rām, Utt, 11}
sumālī varalabdhāṃstu jñātvā tān vai niśācarān | [Rām, Utt, 11 1.1]
udatiṣṭhad bhayaṃ tyaktvā sānugaḥ sa rasātalāt | [Rām, Utt, 11 1.2]
mārīcaśca prahastaśca virūpākṣo mahodaraḥ | [Rām, Utt, 11 2.1]
udatiṣṭhan susaṃrabdhāḥ sacivāstasya rakṣasaḥ | [Rām, Utt, 11 2.2]
sumālī caiva taiḥ sarvair vṛto rākṣasapuṃgavaiḥ | [Rām, Utt, 11 3.1]
abhigamya daśagrīvaṃ pariṣvajyedam abravīt | [Rām, Utt, 11 3.2]
diṣṭyā te putra samprāptaścintito 'yaṃ manorathaḥ | [Rām, Utt, 11 4.1]
yastvaṃ tribhuvanaśreṣṭhāllabdhavān varam īdṛśam | [Rām, Utt, 11 4.2]
yatkṛte ca vayaṃ laṅkāṃ tyaktvā yātā rasātalam | [Rām, Utt, 11 5.1]
tad gataṃ no mahābāho mahad viṣṇukṛtaṃ bhayam | [Rām, Utt, 11 5.2]
asakṛt tena bhagnā hi parityajya svam ālayam | [Rām, Utt, 11 6.1]
vidrutāḥ sahitāḥ sarve praviṣṭāḥ sma rasātalam | [Rām, Utt, 11 6.2]
asmadīyā ca laṅkeyaṃ nagarī rākṣasoṣitā | [Rām, Utt, 11 7.1]
niveśitā tava bhrātrā dhanādhyakṣeṇa dhīmatā | [Rām, Utt, 11 7.2]
yadi nāmātra śakyaṃ syāt sāmnā dānena vānagha | [Rām, Utt, 11 8.1]
tarasā vā mahābāho pratyānetuṃ kṛtaṃ bhavet | [Rām, Utt, 11 8.2]
tvaṃ ca laṅkeśvarastāta bhaviṣyasi na saṃśayaḥ | [Rām, Utt, 11 9.1]
sarveṣāṃ naḥ prabhuścaiva bhaviṣyasi mahābala | [Rām, Utt, 11 9.2]
athābravīd daśagrīvo mātāmaham upasthitam | [Rām, Utt, 11 10.1]
vitteśo gurur asmākaṃ nārhasyevaṃ prabhāṣitum | [Rām, Utt, 11 10.2]
uktavantaṃ tathā vākyaṃ daśagrīvaṃ niśācaraḥ | [Rām, Utt, 11 11.1]
prahastaḥ praśritaṃ vākyam idam āha sakāraṇam | [Rām, Utt, 11 11.2]
daśagrīva mahābāho nārhastvaṃ vaktum īdṛśam | [Rām, Utt, 11 12.1]
saubhrātraṃ nāsti śūrāṇāṃ śṛṇu cedaṃ vaco mama | [Rām, Utt, 11 12.2]
aditiśca ditiścaiva bhaginyau sahite kila | [Rām, Utt, 11 13.1]
bhārye paramarūpiṇyau kaśyapasya prajāpateḥ | [Rām, Utt, 11 13.2]
aditir janayāmāsa devāṃstribhuvaneśvarān | [Rām, Utt, 11 14.1]
ditistvajanayad daityān kaśyapasyātmasaṃbhavān | [Rām, Utt, 11 14.2]
daityānāṃ kila dharmajña pureyaṃ savanārṇavā | [Rām, Utt, 11 15.1]
saparvatā mahī vīra te 'bhavan prabhaviṣṇavaḥ | [Rām, Utt, 11 15.2]
nihatya tāṃstu samare viṣṇunā prabhaviṣṇunā | [Rām, Utt, 11 16.1]
devānāṃ vaśam ānītaṃ trailokyam idam avyayam | [Rām, Utt, 11 16.2]
naitad eko bhavān eva kariṣyati viparyayam | [Rām, Utt, 11 17.1]
surair ācaritaṃ pūrvaṃ kuruṣvaitad vaco mama | [Rām, Utt, 11 17.2]
evam ukto daśagrīvaḥ prahastena durātmanā | [Rām, Utt, 11 18.1]
cintayitvā muhūrtaṃ vai bāḍham ityeva so 'bravīt | [Rām, Utt, 11 18.2]
sa tu tenaiva harṣeṇa tasminn ahani vīryavān | [Rām, Utt, 11 19.1]
vanaṃ gato daśagrīvaḥ saha taiḥ kṣaṇadācaraiḥ | [Rām, Utt, 11 19.2]
trikūṭasthaḥ sa tu tadā daśagrīvo niśācaraḥ | [Rām, Utt, 11 20.1]
preṣayāmāsa dautyena prahastaṃ vākyakovidam | [Rām, Utt, 11 20.2]
prahasta śīghraṃ gatvā tvaṃ brūhi nairṛtapuṃgavam | [Rām, Utt, 11 21.1]
vacanānmama vitteśaṃ sāmapūrvam idaṃ vacaḥ | [Rām, Utt, 11 21.2]
iyaṃ laṅkā purī rājan rākṣasānāṃ mahātmanām | [Rām, Utt, 11 22.1]
tvayā niveśitā saumya naitad yuktaṃ tavānagha | [Rām, Utt, 11 22.2]
tad bhavān yadi sāmnaitāṃ dadyād atulavikrama | [Rām, Utt, 11 23.1]
kṛtā bhavenmama prītir dharmaścaivānupālitaḥ | [Rām, Utt, 11 23.2]
ityuktaḥ sa tadā gatvā prahasto vākyakovidaḥ | [Rām, Utt, 11 24.1]
daśagrīvavacaḥ sarvaṃ vitteśāya nyavedayat | [Rām, Utt, 11 24.2]
prahastād api saṃśrutya devo vaiśravaṇo vacaḥ | [Rām, Utt, 11 25.1]
pratyuvāca prahastaṃ taṃ vākyaṃ vākyaviśāradaḥ | [Rām, Utt, 11 25.2]
brūhi gaccha daśagrīvaṃ purī rājyaṃ ca yanmama | [Rām, Utt, 11 26.1]
tavāpyetanmahābāho bhuṅkṣvaitaddhatakaṇṭakam | [Rām, Utt, 11 26.2]
sarvaṃ kartāsmi bhadraṃ te rākṣaseśa vaco 'cirāt | [Rām, Utt, 11 27.1]
kiṃ tu tāvat pratīkṣasva pitur yāvannivedaye | [Rām, Utt, 11 27.2]
evam uktvā dhanādhyakṣo jagāma pitur antikam | [Rām, Utt, 11 28.1]
abhivādya guruṃ prāha rāvaṇasya yadīpsitam | [Rām, Utt, 11 28.2]
eṣa tāta daśagrīvo dūtaṃ preṣitavānmama | [Rām, Utt, 11 29.1]
dīyatāṃ nagarī laṅkā pūrvaṃ rakṣogaṇoṣitā | [Rām, Utt, 11 29.2]
mayātra yad anuṣṭheyaṃ tanmamācakṣva suvrata | [Rām, Utt, 11 29.3]
brahmarṣistvevam ukto 'sau viśravā munipuṃgavaḥ | [Rām, Utt, 11 30.1]
uvāca dhanadaṃ vākyaṃ śṛṇu putra vaco mama | [Rām, Utt, 11 30.2]
daśagrīvo mahābāhur uktavānmama saṃnidhau | [Rām, Utt, 11 31.1]
mayā nirbhartsitaścāsīd bahudhoktaḥ sudurmatiḥ | [Rām, Utt, 11 31.2]
sa krodhena mayā cokto dhvaṃsasveti punaḥ punaḥ | [Rām, Utt, 11 32.1]
śreyo'bhiyuktaṃ dharmyaṃ ca śṛṇu putra vaco mama | [Rām, Utt, 11 32.2]
varapradānasaṃmūḍho mānyāmānyaṃ sudurmatiḥ | [Rām, Utt, 11 33.1]
na vetti mama śāpācca prakṛtiṃ dāruṇāṃ gataḥ | [Rām, Utt, 11 33.2]
tasmād gaccha mahābāho kailāsaṃ dharaṇīdharam | [Rām, Utt, 11 34.1]
niveśaya nivāsārthaṃ tyaja laṅkāṃ sahānugaḥ | [Rām, Utt, 11 34.2]
tatra mandākinī ramyā nadīnāṃ pravarā nadī | [Rām, Utt, 11 35.1]
kāñcanaiḥ sūryasaṃkāśaiḥ paṅkajaiḥ saṃvṛtodakā | [Rām, Utt, 11 35.2]
na hi kṣamaṃ tvayā tena vairaṃ dhanada rakṣasā | [Rām, Utt, 11 36.1]
jānīṣe hi yathānena labdhaḥ paramako varaḥ | [Rām, Utt, 11 36.2]
evam ukto gṛhītvā tu tad vacaḥ pitṛgauravāt | [Rām, Utt, 11 37.1]
sadārapauraḥ sāmātyaḥ savāhanadhano gataḥ | [Rām, Utt, 11 37.2]
prahastastu daśagrīvaṃ gatvā sarvaṃ nyavedayat | [Rām, Utt, 11 38.1]
śūnyā sā nagarī laṅkā triṃśadyojanam āyatā | [Rām, Utt, 11 38.2]
praviśya tāṃ sahāsmābhiḥ svadharmaṃ tatra pālaya | [Rām, Utt, 11 38.3]
evam uktaḥ prahastena rāvaṇo rākṣasastadā | [Rām, Utt, 11 39.1]
viveśa nagarīṃ laṅkāṃ sabhrātā sabalānugaḥ | [Rām, Utt, 11 39.2]
sa cābhiṣiktaḥ kṣaṇadācaraistadā niveśayāmāsa purīṃ daśānanaḥ | [Rām, Utt, 11 40.1]
nikāmapūrṇā ca babhūva sā purī niśācarair nīlabalāhakopamaiḥ | [Rām, Utt, 11 40.2]
dhaneśvarastvatha pitṛvākyagauravān nyaveśayacchaśivimale girau | [Rām, Utt, 11 41.1]
svalaṃkṛtair bhavanavarair vibhūṣitāṃ puraṃdarasyeva tadāmarāvatīm | [Rām, Utt, 11 41.2]
{Rām, Utt, 12}
rākṣasendro 'bhiṣiktastu bhrātṛbhyāṃ sahitastadā | [Rām, Utt, 12 1.1]
tataḥ pradānaṃ rākṣasyā bhaginyāḥ samacintayat | [Rām, Utt, 12 1.2]
dadau tāṃ kālakeyāya dānavendrāya rākṣasīm | [Rām, Utt, 12 2.1]
svasāṃ śūrpaṇakhāṃ nāma vidyujjihvāya nāmataḥ | [Rām, Utt, 12 2.2]
atha dattvā svasāraṃ sa mṛgayāṃ paryaṭannṛpaḥ | [Rām, Utt, 12 3.1]
tatrāpaśyat tato rāma mayaṃ nāma diteḥ sutam | [Rām, Utt, 12 3.2]
kanyāsahāyaṃ taṃ dṛṣṭvā daśagrīvo niśācaraḥ | [Rām, Utt, 12 4.1]
apṛcchat ko bhavān eko nirmanuṣyamṛge vane | [Rām, Utt, 12 4.2]
mayastvathābravīd rāma pṛcchantaṃ taṃ niśācaram | [Rām, Utt, 12 5.1]
śrūyatāṃ sarvam ākhyāsye yathāvṛttam idaṃ mama | [Rām, Utt, 12 5.2]
hemā nāmāpsarāstāta śrutapūrvā yadi tvayā | [Rām, Utt, 12 6.1]
daivatair mama sā dattā paulomīva śatakratoḥ | [Rām, Utt, 12 6.2]
tasyāṃ saktamanāstāta pañcavarṣaśatānyaham | [Rām, Utt, 12 7.1]
sā ca daivatakāryeṇa gatā varṣaṃ caturdaśam | [Rām, Utt, 12 7.2]
tasyāḥ kṛte ca hemāyāḥ sarvaṃ hemapuraṃ mayā | [Rām, Utt, 12 8.1]
vajravaidūryacitraṃ ca māyayā nirmitaṃ tadā | [Rām, Utt, 12 8.2]
tatrāham aratiṃ vindaṃstayā hīnaḥ suduḥkhitaḥ | [Rām, Utt, 12 9.1]
tasmāt purād duhitaraṃ gṛhītvā vanam āgataḥ | [Rām, Utt, 12 9.2]
iyaṃ mamātmajā rājaṃstasyāḥ kukṣau vivardhitā | [Rām, Utt, 12 10.1]
bhartāram anayā sārdham asyāḥ prāpto 'smi mārgitum | [Rām, Utt, 12 10.2]
kanyāpitṛtvaṃ duḥkhaṃ hi narāṇāṃ mānakāṅkṣiṇām | [Rām, Utt, 12 11.1]
kanyā hi dve kule nityaṃ saṃśaye sthāpya tiṣṭhati | [Rām, Utt, 12 11.2]
dvau sutau tu mama tvasyāṃ bhāryāyāṃ saṃbabhūvatuḥ | [Rām, Utt, 12 12.1]
māyāvī prathamastāta dundubhistadanantaram | [Rām, Utt, 12 12.2]
etat te sarvam ākhyātaṃ yāthātathyena pṛcchataḥ | [Rām, Utt, 12 13.1]
tvām idānīṃ kathaṃ tāta jānīyāṃ ko bhavān iti | [Rām, Utt, 12 13.2]
evam ukto rākṣasendro vinītam idam abravīt | [Rām, Utt, 12 14.1]
ahaṃ paulastyatanayo daśagrīvaśca nāmataḥ | [Rām, Utt, 12 14.2]
brahmarṣestaṃ sutaṃ jñātvā mayo harṣam upāgataḥ | [Rām, Utt, 12 15.1]
dātuṃ duhitaraṃ tasya rocayāmāsa tatra vai | [Rām, Utt, 12 15.2]
prahasan prāha daityendro rākṣasendram idaṃ vacaḥ | [Rām, Utt, 12 16.1]
iyaṃ mamātmajā rājan hemayāpsarasā dhṛtā | [Rām, Utt, 12 16.2]
kanyā mandodarī nāma patnyarthaṃ pratigṛhyatām | [Rām, Utt, 12 16.3]
bāḍham ityeva taṃ rāma daśagrīvo 'bhyabhāṣata | [Rām, Utt, 12 17.1]
prajvālya tatra caivāgnim akarot pāṇisaṃgraham | [Rām, Utt, 12 17.2]
na hi tasya mayo rāma śāpābhijñastapodhanāt | [Rām, Utt, 12 18.1]
viditvā tena sā dattā tasya paitāmahaṃ kulam | [Rām, Utt, 12 18.2]
amoghāṃ tasya śaktiṃ ca pradadau paramādbhutām | [Rām, Utt, 12 19.1]
pareṇa tapasā labdhāṃ jaghnivāṃllakṣmaṇaṃ yayā | [Rām, Utt, 12 19.2]
evaṃ sa kṛtadāro vai laṅkāyām īśvaraḥ prabhuḥ | [Rām, Utt, 12 20.1]
gatvā tu nagaraṃ bhārye bhrātṛbhyāṃ samudāvahat | [Rām, Utt, 12 20.2]
vairocanasya dauhitrīṃ vajrajvāleti nāmataḥ | [Rām, Utt, 12 21.1]
tāṃ bhāryāṃ kumbhakarṇasya rāvaṇaḥ samudāvahat | [Rām, Utt, 12 21.2]
gandharvarājasya sutāṃ śailūṣasya mahātmanaḥ | [Rām, Utt, 12 22.1]
saramā nāma dharmajño lebhe bhāryāṃ vibhīṣaṇaḥ | [Rām, Utt, 12 22.2]
tīre tu sarasaḥ sā vai saṃjajñe mānasasya ca | [Rām, Utt, 12 23.1]
mānasaṃ ca sarastāta vavṛdhe jaladāgame | [Rām, Utt, 12 23.2]
mātrā tu tasyāḥ kanyāyāḥ snehanākranditaṃ vacaḥ | [Rām, Utt, 12 24.1]
saro mā vardhatetyuktaṃ tataḥ sā saramābhavat | [Rām, Utt, 12 24.2]
evaṃ te kṛtadārā vai remire tatra rākṣasāḥ | [Rām, Utt, 12 25.1]
svāṃ svāṃ bhāryām upādāya gandharvā iva nandane | [Rām, Utt, 12 25.2]
tato mandodarī putraṃ meghanādam asūyata | [Rām, Utt, 12 26.1]
sa eṣa indrajinnāma yuṣmābhir abhidhīyate | [Rām, Utt, 12 26.2]
jātamātreṇa hi purā tena rākṣasasūnunā | [Rām, Utt, 12 27.1]
rudatā sumahānmukto nādo jaladharopamaḥ | [Rām, Utt, 12 27.2]
jaḍīkṛtāyāṃ laṅkāyāṃ tena nādena tasya vai | [Rām, Utt, 12 28.1]
pitā tasyākaronnāma meghanāda iti svayam | [Rām, Utt, 12 28.2]
so 'vardhata tadā rāma rāvaṇāntaḥpure śubhe | [Rām, Utt, 12 29.1]
rakṣyamāṇo varastrībhiśchannaḥ kāṣṭhair ivānalaḥ | [Rām, Utt, 12 29.2]
{Rām, Utt, 13}
atha lokeśvarotsṛṣṭā tatra kālena kenacit | [Rām, Utt, 13 1.1]
nidrā samabhavat tīvrā kumbhakarṇasya rūpiṇī | [Rām, Utt, 13 1.2]
tato bhrātaram āsīnaṃ kumbhakarṇo 'bravīd vacaḥ | [Rām, Utt, 13 2.1]
nidrā māṃ bādhate rājan kārayasva mamālayam | [Rām, Utt, 13 2.2]
viniyuktāstato rājñā śilpino viśvakarmavat | [Rām, Utt, 13 3.1]
akurvan kumbhakarṇasya kailāsasamam ālayam | [Rām, Utt, 13 3.2]
vistīrṇaṃ yojanaṃ śubhraṃ tato dviguṇam āyatam | [Rām, Utt, 13 4.1]
darśanīyaṃ nirābādhaṃ kumbhakarṇasya cakrire | [Rām, Utt, 13 4.2]
sphāṭikaiḥ kāñcanaiścitraiḥ stambhaiḥ sarvatra śobhitam | [Rām, Utt, 13 5.1]
vaidūryakṛtaśobhaṃ ca kiṅkiṇījālakaṃ tathā | [Rām, Utt, 13 5.2]
dantatoraṇavinyastaṃ vajrasphaṭikavedikam | [Rām, Utt, 13 6.1]
sarvartusukhadaṃ nityaṃ meroḥ puṇyāṃ guhām iva | [Rām, Utt, 13 6.2]
tatra nidrāṃ samāviṣṭaḥ kumbhakarṇo niśācaraḥ | [Rām, Utt, 13 7.1]
bahūnyabdasahasrāṇi śayāno nāvabudhyate | [Rām, Utt, 13 7.2]
nidrābhibhūte tu tadā kumbhakarṇe daśānanaḥ | [Rām, Utt, 13 8.1]
devarṣiyakṣagandharvān bādhate sma sa nityaśaḥ | [Rām, Utt, 13 8.2]
udyānāni vicitrāṇi nandanādīni yāni ca | [Rām, Utt, 13 9.1]
tāni gatvā susaṃkruddho bhinatti sma daśānanaḥ | [Rām, Utt, 13 9.2]
nadīṃ gaja iva krīḍan vṛkṣān vāyur iva kṣipan | [Rām, Utt, 13 10.1]
nagān vajra iva sṛṣṭo vidhvaṃsayati nityaśaḥ | [Rām, Utt, 13 10.2]
tathāvṛttaṃ tu vijñāya daśagrīvaṃ dhaneśvaraḥ | [Rām, Utt, 13 11.1]
kulānurūpaṃ dharmajño vṛttaṃ saṃsmṛtya cātmanaḥ | [Rām, Utt, 13 11.2]
saubhrātradarśanārthaṃ tu dūtaṃ vaiśravaṇastadā | [Rām, Utt, 13 12.1]
laṅkāṃ saṃpreṣayāmāsa daśagrīvasya vai hitam | [Rām, Utt, 13 12.2]
sa gatvā nagarīṃ laṅkām āsasāda vibhīṣaṇam | [Rām, Utt, 13 13.1]
mānitastena dharmeṇa pṛṣṭaścāgamanaṃ prati | [Rām, Utt, 13 13.2]
pṛṣṭvā ca kuśalaṃ rājño jñātīn api ca bāndhavān | [Rām, Utt, 13 14.1]
sabhāyāṃ darśayāmāsa tam āsīnaṃ daśānanam | [Rām, Utt, 13 14.2]
sa dṛṣṭvā tatra rājānaṃ dīpyamānaṃ svatejasā | [Rām, Utt, 13 15.1]
jayena cābhisaṃpūjya tūṣṇīm āsīnmuhūrtakam | [Rām, Utt, 13 15.2]
tasyopanīte paryaṅke varāstaraṇasaṃvṛte | [Rām, Utt, 13 16.1]
upaviśya daśagrīvaṃ dūto vākyam athābravīt | [Rām, Utt, 13 16.2]
rājan vadāmi te sarvaṃ bhrātā tava yad abravīt | [Rām, Utt, 13 17.1]
ubhayoḥ sadṛśaṃ saumya vṛttasya ca kulasya ca | [Rām, Utt, 13 17.2]
sādhu paryāptam etāvat kṛtaścāritrasaṃgrahaḥ | [Rām, Utt, 13 18.1]
sādhu dharme vyavasthānaṃ kriyatāṃ yadi śakyate | [Rām, Utt, 13 18.2]
dṛṣṭaṃ me nandanaṃ bhagnam ṛṣayo nihatāḥ śrutāḥ | [Rām, Utt, 13 19.1]
devānāṃ tu samudyogastvatto rājañ śrutaśca me | [Rām, Utt, 13 19.2]
nirākṛtaśca bahuśastvayāhaṃ rākṣasādhipa | [Rām, Utt, 13 20.1]
aparāddhā hi bālyācca rakṣaṇīyāḥ svabāndhavāḥ | [Rām, Utt, 13 20.2]
ahaṃ tu himavatpṛṣṭhaṃ gato dharmam upāsitum | [Rām, Utt, 13 21.1]
raudraṃ vrataṃ samāsthāya niyato niyatendriyaḥ | [Rām, Utt, 13 21.2]
tatra devo mayā dṛṣṭaḥ saha devyomayā prabhuḥ | [Rām, Utt, 13 22.1]
savyaṃ cakṣur mayā caiva tatra devyāṃ nipātitam | [Rām, Utt, 13 22.2]
kā nviyaṃ syād iti śubhā na khalvanyena hetunā | [Rām, Utt, 13 23.1]
rūpaṃ hyanupamaṃ kṛtvā tatra krīḍati pārvatī | [Rām, Utt, 13 23.2]
tato devyāḥ prabhāvena dagdhaṃ savyaṃ mamekṣaṇam | [Rām, Utt, 13 24.1]
reṇudhvastam iva jyotiḥ piṅgalatvam upāgatam | [Rām, Utt, 13 24.2]
tato 'ham anyad vistīrṇaṃ gatvā tasya girestaṭam | [Rām, Utt, 13 25.1]
pūrṇaṃ varṣaśatānyaṣṭau samavāpa mahāvratam | [Rām, Utt, 13 25.2]
samāpte niyame tasmiṃstatra devo maheśvaraḥ | [Rām, Utt, 13 26.1]
prītaḥ prītena manasā prāha vākyam idaṃ prabhuḥ | [Rām, Utt, 13 26.2]
prīto 'smi tava dharmajña tapasānena suvrata | [Rām, Utt, 13 27.1]
mayā caitad vrataṃ cīrṇaṃ tvayā caiva dhanādhipa | [Rām, Utt, 13 27.2]
tṛtīyaḥ puruṣo nāsti yaścared vratam īdṛśam | [Rām, Utt, 13 28.1]
vrataṃ suduścaraṃ hyetanmayaivotpāditaṃ purā | [Rām, Utt, 13 28.2]
tat sakhitvaṃ mayā sārdhaṃ rocayasva dhaneśvara | [Rām, Utt, 13 29.1]
tapasā nirjitatvāddhi sakhā bhava mamānagha | [Rām, Utt, 13 29.2]
devyā dagdhaṃ prabhāvena yacca savyaṃ tavekṣaṇam | [Rām, Utt, 13 30.1]
ekākṣipiṅgaletyeva nāma sthāsyati śāśvatam | [Rām, Utt, 13 30.2]
evaṃ tena sakhitvaṃ ca prāpyānujñāṃ ca śaṃkarāt | [Rām, Utt, 13 31.1]
āgamya ca śruto 'yaṃ me tava pāpaviniścayaḥ | [Rām, Utt, 13 31.2]
tadadharmiṣṭhasaṃyogānnivarta kuladūṣaṇa | [Rām, Utt, 13 32.1]
cintyate hi vadhopāyaḥ sarṣisaṃghaiḥ suraistava | [Rām, Utt, 13 32.2]
evam ukto daśagrīvaḥ kruddhaḥ saṃraktalocanaḥ | [Rām, Utt, 13 33.1]
hastān dantāṃśca saṃpīḍya vākyam etad uvāca ha | [Rām, Utt, 13 33.2]
vijñātaṃ te mayā dūta vākyaṃ yat tvaṃ prabhāṣase | [Rām, Utt, 13 34.1]
naiva tvam asi naivāsau bhrātrā yenāsi preṣitaḥ | [Rām, Utt, 13 34.2]
hitaṃ na sa mamaitaddhi bravīti dhanarakṣakaḥ | [Rām, Utt, 13 35.1]
maheśvarasakhitvaṃ tu mūḍha śrāvayase kila | [Rām, Utt, 13 35.2]
na hantavyo gurur jyeṣṭho mamāyam iti manyate | [Rām, Utt, 13 36.1]
tasya tvidānīṃ śrutvā me vākyam eṣā kṛtā matiḥ | [Rām, Utt, 13 36.2]
trīṃllokān api jeṣyāmi bāhuvīryam upāśritaḥ | [Rām, Utt, 13 37.1]
etanmuhūrtam eṣo 'haṃ tasyaikasya kṛte ca vai | [Rām, Utt, 13 37.2]
caturo lokapālāṃstānnayiṣyāmi yamakṣayam | [Rām, Utt, 13 37.3]
evam uktvā tu laṅkeśo dūtaṃ khaḍgena jaghnivān | [Rām, Utt, 13 38.1]
dadau bhakṣayituṃ hyenaṃ rākṣasānāṃ durātmanām | [Rām, Utt, 13 38.2]
tataḥ kṛtasvastyayano ratham āruhya rāvaṇaḥ | [Rām, Utt, 13 39.1]
trailokyavijayākāṅkṣī yayau yatra dhaneśvaraḥ | [Rām, Utt, 13 39.2]
{Rām, Utt, 14}
tataḥ sa sacivaiḥ sārdhaṃ ṣaḍbhir nityaṃ balotkaṭaiḥ | [Rām, Utt, 14 1.1]
mahodaraprahastābhyāṃ mārīcaśukasāraṇaiḥ | [Rām, Utt, 14 1.2]
dhūmrākṣeṇa ca vīreṇa nityaṃ samaragṛdhnunā | [Rām, Utt, 14 2.1]
vṛtaḥ samprayayau śrīmān krodhāllokān dahann iva | [Rām, Utt, 14 2.2]
purāṇi sa nadīḥ śailān vanānyupavanāni ca | [Rām, Utt, 14 3.1]
atikramya muhūrtena kailāsaṃ girim āviśat | [Rām, Utt, 14 3.2]
taṃ niviṣṭaṃ girau tasmin rākṣasendraṃ niśamya tu | [Rām, Utt, 14 4.1]
rājño bhrātāyam ityuktvā gatā yatra dhaneśvaraḥ | [Rām, Utt, 14 4.2]
gatvā tu sarvam ācakhyur bhrātustasya viniścayam | [Rām, Utt, 14 5.1]
anujñātā yayuścaiva yuddhāya dhanadena te | [Rām, Utt, 14 5.2]
tato balasya saṃkṣobhaḥ sāgarasyeva vardhataḥ | [Rām, Utt, 14 6.1]
abhūnnairṛtarājasya giriṃ saṃcālayann iva | [Rām, Utt, 14 6.2]
tato yuddhaṃ samabhavad yakṣarākṣasasaṃkulam | [Rām, Utt, 14 7.1]
vyathitāścābhavaṃstatra sacivāstasya rakṣasaḥ | [Rām, Utt, 14 7.2]
taṃ dṛṣṭvā tādṛśaṃ sainyaṃ daśagrīvo niśācaraḥ | [Rām, Utt, 14 8.1]
harṣānnādaṃ tataḥ kṛtvā roṣāt samabhivartata | [Rām, Utt, 14 8.2]
ye tu te rākṣasendrasya sacivā ghoravikramāḥ | [Rām, Utt, 14 9.1]
te sahasraṃ sahasrāṇām ekaikaṃ samayodhayan | [Rām, Utt, 14 9.2]
tato gadābhiḥ parighair asibhiḥ śaktitomaraiḥ | [Rām, Utt, 14 10.1]
vadhyamāno daśagrīvastat sainyaṃ samagāhata | [Rām, Utt, 14 10.2]
tair nirucchvāsavat tatra vadhyamāno daśānanaḥ | [Rām, Utt, 14 11.1]
varṣamāṇair iva ghanair yakṣendraiḥ saṃnirudhyata | [Rām, Utt, 14 11.2]
sa durātmā samudyamya kāladaṇḍopamāṃ gadām | [Rām, Utt, 14 12.1]
praviveśa tataḥ sainyaṃ nayan yakṣān yamakṣayam | [Rām, Utt, 14 12.2]
sa kakṣam iva vistīrṇaṃ śuṣkendhanasamākulam | [Rām, Utt, 14 13.1]
vātenāgnir ivāyatto 'dahat sainyaṃ sudāruṇam | [Rām, Utt, 14 13.2]
taistu tasya mṛdhe 'mātyair mahodaraśukādibhiḥ | [Rām, Utt, 14 14.1]
alpāvaśiṣṭāste yakṣāḥ kṛtā vātair ivāmbudāḥ | [Rām, Utt, 14 14.2]
kecit tvāyudhabhagnāṅgāḥ patitāḥ samarakṣitau | [Rām, Utt, 14 15.1]
oṣṭhān svadaśanaistīkṣṇair daṃśanto bhuvi pātitāḥ | [Rām, Utt, 14 15.2]
bhayād anyonyam āliṅgya bhraṣṭaśastrā raṇājire | [Rām, Utt, 14 16.1]
niṣeduste tadā yakṣāḥ kūlā jalahatā iva | [Rām, Utt, 14 16.2]
hatānāṃ svargasaṃsthānāṃ yudhyatāṃ pṛthivītale | [Rām, Utt, 14 17.1]
prekṣatām ṛṣisaṃghānāṃ na babhūvāntaraṃ divi | [Rām, Utt, 14 17.2]
etasminn antare rāma vistīrṇabalavāhanaḥ | [Rām, Utt, 14 18.1]
agamat sumahān yakṣo nāmnā saṃyodhakaṇṭakaḥ | [Rām, Utt, 14 18.2]
tena yakṣeṇa mārīco viṣṇuneva samāhataḥ | [Rām, Utt, 14 19.1]
patitaḥ pṛthivīṃ bheje kṣīṇapuṇya ivāmbarāt | [Rām, Utt, 14 19.2]
prāptasaṃjño muhūrtena viśramya ca niśācaraḥ | [Rām, Utt, 14 20.1]
taṃ yakṣaṃ yodhayāmāsa sa ca bhagnaḥ pradudruve | [Rām, Utt, 14 20.2]
tataḥ kāñcanacitrāṅgaṃ vaidūryarajatokṣitam | [Rām, Utt, 14 21.1]
maryādāṃ dvārapālānāṃ toraṇaṃ tat samāviśat | [Rām, Utt, 14 21.2]
tato rāma daśagrīvaṃ praviśantaṃ niśācaram | [Rām, Utt, 14 22.1]
sūryabhānur iti khyāto dvārapālo nyavārayat | [Rām, Utt, 14 22.2]
tatastoraṇam utpāṭya tena yakṣeṇa tāḍitaḥ | [Rām, Utt, 14 23.1]
rākṣaso yakṣasṛṣṭena toraṇena samāhataḥ | [Rām, Utt, 14 23.2]
na kṣitiṃ prayayau rāma varāt salilayoninaḥ | [Rām, Utt, 14 23.3]
sa tu tenaiva taṃ yakṣaṃ toraṇena samāhanat | [Rām, Utt, 14 24.1]
nādṛśyata tadā yakṣo bhasma tena kṛtastu saḥ | [Rām, Utt, 14 24.2]
tataḥ pradudruvuḥ sarve yakṣā dṛṣṭvā parākramam | [Rām, Utt, 14 25.1]
tato nadīr guhāścaiva viviśur bhayapīḍitāḥ | [Rām, Utt, 14 25.2]
{Rām, Utt, 15}
tatastān vidrutān dṛṣṭvā yakṣāñśatasahasraśaḥ | [Rām, Utt, 15 1.1]
svayam eva dhanādhyakṣo nirjagāma raṇaṃ prati | [Rām, Utt, 15 1.2]
tatra māṇicāro nāma yakṣaḥ paramadurjayaḥ | [Rām, Utt, 15 2.1]
vṛto yakṣasahasraiḥ sa caturbhiḥ samayodhayat | [Rām, Utt, 15 2.2]
te gadāmusalaprāsaśaktitomaramudgaraiḥ | [Rām, Utt, 15 3.1]
abhighnanto raṇe yakṣā rākṣasān abhidudruvuḥ | [Rām, Utt, 15 3.2]
tataḥ prahastena tadā sahasraṃ nihataṃ raṇe | [Rām, Utt, 15 4.1]
mahodareṇa gadayā sahasram aparaṃ hatam | [Rām, Utt, 15 4.2]
kruddhena ca tadā rāma mārīcena durātmanā | [Rām, Utt, 15 5.1]
nimeṣāntaramātreṇa dve sahasre nipātite | [Rām, Utt, 15 5.2]
dhūmrākṣeṇa samāgamya māṇibhadro mahāraṇe | [Rām, Utt, 15 6.1]
musalenorasi krodhāt tāḍito na ca kampitaḥ | [Rām, Utt, 15 6.2]
tato gadāṃ samāvidhya māṇibhadreṇa rākṣasaḥ | [Rām, Utt, 15 7.1]
dhūmrākṣastāḍito mūrdhni vihvalo nipapāta ha | [Rām, Utt, 15 7.2]
dhūmrākṣaṃ tāḍitaṃ dṛṣṭvā patitaṃ śoṇitokṣitam | [Rām, Utt, 15 8.1]
abhyadhāvat susaṃkruddho māṇibhadraṃ daśānanaḥ | [Rām, Utt, 15 8.2]
taṃ kruddham abhidhāvantaṃ yugāntāgnim ivotthitam | [Rām, Utt, 15 9.1]
śaktibhistāḍayāmāsa tisṛbhir yakṣapuṃgavaḥ | [Rām, Utt, 15 9.2]
tato rākṣasarājena tāḍito gadayā raṇe | [Rām, Utt, 15 10.1]
tasya tena prahāreṇa mukuṭaḥ pārśvam āgataḥ | [Rām, Utt, 15 10.2]
tadā prabhṛti yakṣo 'sau pārśvamaulir iti smṛtaḥ | [Rām, Utt, 15 10.3]
tasmiṃstu vimukhe yakṣe māṇibhadre mahātmani | [Rām, Utt, 15 11.1]
saṃnādaḥ sumahān rāma tasmiñśaile vyavardhata | [Rām, Utt, 15 11.2]
tato dūrāt pradadṛśe dhanādhyakṣo gadādharaḥ | [Rām, Utt, 15 12.1]
śukraproṣṭhapadābhyāṃ ca śaṅkhapadmasamāvṛtaḥ | [Rām, Utt, 15 12.2]
sa dṛṣṭvā bhrātaraṃ saṃkhye śāpād vibhraṣṭagauravam | [Rām, Utt, 15 13.1]
uvāca vacanaṃ dhīmān yuktaṃ paitāmahe kule | [Rām, Utt, 15 13.2]
mayā tvaṃ vāryamāṇo 'pi nāvagacchasi durmate | [Rām, Utt, 15 14.1]
paścād asya phalaṃ prāpya jñāsyase nirayaṃ gataḥ | [Rām, Utt, 15 14.2]
yo hi mohād viṣaṃ pītvā nāvagacchati mānavaḥ | [Rām, Utt, 15 15.1]
pariṇāme sa vimūḍho jānīte karmaṇaḥ phalam | [Rām, Utt, 15 15.2]
daivatāni hi nandanti dharmayuktena kenacit | [Rām, Utt, 15 16.1]
yena tvam īdṛśaṃ bhāvaṃ nītastacca na budhyase | [Rām, Utt, 15 16.2]
yo hi mātṝḥ pitṝn bhrātṝn ācāryāṃścāvamanyate | [Rām, Utt, 15 17.1]
sa paśyati phalaṃ tasya pretarājavaśaṃ gataḥ | [Rām, Utt, 15 17.2]
adhruve hi śarīre yo na karoti tapo'rjanam | [Rām, Utt, 15 18.1]
sa paścāt tapyate mūḍho mṛto dṛṣṭvātmano gatim | [Rām, Utt, 15 18.2]
kasyacinna hi durbuddheśchandato jāyate matiḥ | [Rām, Utt, 15 19.1]
yādṛśaṃ kurute karma tādṛśaṃ phalam aśnute | [Rām, Utt, 15 19.2]
buddhiṃ rūpaṃ balaṃ vittaṃ putrānmāhātmyam eva ca | [Rām, Utt, 15 20.1]
prāpnuvanti narāḥ sarvaṃ svakṛtaiḥ pūrvakarmabhiḥ | [Rām, Utt, 15 20.2]
evaṃ nirayagāmī tvaṃ yasya te matir īdṛśī | [Rām, Utt, 15 21.1]
na tvāṃ samabhibhāṣiṣye durvṛttasyaiṣa nirṇayaḥ | [Rām, Utt, 15 21.2]
evam uktvā tatastena tasyāmātyāḥ samāhatāḥ | [Rām, Utt, 15 22.1]
mārīcapramukhāḥ sarve vimukhā vipradudruvuḥ | [Rām, Utt, 15 22.2]
tatastena daśagrīvo yakṣendreṇa mahātmanā | [Rām, Utt, 15 23.1]
gadayābhihato mūrdhni na ca sthānād vyakampata | [Rām, Utt, 15 23.2]
tatastau rāma nighnantāvanyonyaṃ paramāhave | [Rām, Utt, 15 24.1]
na vihvalau na ca śrāntau babhūvatur amarṣaṇaiḥ | [Rām, Utt, 15 24.2]
āgneyam astraṃ sa tato mumoca dhanado raṇe | [Rām, Utt, 15 25.1]
vāruṇena daśagrīvastad astraṃ pratyavārayat | [Rām, Utt, 15 25.2]
tato māyāṃ praviṣṭaḥ sa rākṣasīṃ rākṣaseśvaraḥ | [Rām, Utt, 15 26.1]
jaghāna mūrdhni dhanadaṃ vyāvidhya mahatīṃ gadām | [Rām, Utt, 15 26.2]
evaṃ sa tenābhihato vihvalaḥ śoṇitokṣitaḥ | [Rām, Utt, 15 27.1]
kṛttamūla ivāśoko nipapāta dhanādhipaḥ | [Rām, Utt, 15 27.2]
tataḥ padmādibhistatra nidhibhiḥ sa dhanādhipaḥ | [Rām, Utt, 15 28.1]
nandanaṃ vanam ānīya dhanadaḥ śvāsitastadā | [Rām, Utt, 15 28.2]
tato nirjitya taṃ rāma dhanadaṃ rākṣasādhipaḥ | [Rām, Utt, 15 29.1]
puṣpakaṃ tasya jagrāha vimānaṃ jayalakṣaṇam | [Rām, Utt, 15 29.2]
kāñcanastambhasaṃvītaṃ vaidūryamaṇitoraṇam | [Rām, Utt, 15 30.1]
muktājālapraticchannaṃ sarvakāmaphaladrumam | [Rām, Utt, 15 30.2]
tat tu rājā samāruhya kāmagaṃ vīryanirjitam | [Rām, Utt, 15 31.1]
jitvā vaiśravaṇaṃ devaṃ kailāsād avarohata | [Rām, Utt, 15 31.2]
{Rām, Utt, 16}
sa jitvā bhrātaraṃ rāma dhanadaṃ rākṣasādhipaḥ | [Rām, Utt, 16 1.1]
mahāsenaprasūtiṃ tu yayau śaravaṇaṃ tataḥ | [Rām, Utt, 16 1.2]
athāpaśyad daśagrīvo raukmaṃ śaravaṇaṃ tadā | [Rām, Utt, 16 2.1]
gabhastijālasaṃvītaṃ dvitīyam iva bhāskaram | [Rām, Utt, 16 2.2]
parvataṃ sa samāsādya kiṃcid ramyavanāntaram | [Rām, Utt, 16 3.1]
apaśyat puṣpakaṃ tatra rāma viṣṭambhitaṃ divi | [Rām, Utt, 16 3.2]
viṣṭabdhaṃ puṣpakaṃ dṛṣṭvā kāmagaṃ hyagamaṃ kṛtam | [Rām, Utt, 16 4.1]
rākṣasaścintayāmāsa sacivaistaiḥ samāvṛtaḥ | [Rām, Utt, 16 4.2]
kim idaṃ yannimittaṃ me na ca gacchati puṣpakam | [Rām, Utt, 16 5.1]
parvatasyoparisthasya kasya karma tvidaṃ bhavet | [Rām, Utt, 16 5.2]
tato 'bravīd daśagrīvaṃ mārīco buddhikovidaḥ | [Rām, Utt, 16 6.1]
naitanniṣkāraṇaṃ rājan puṣpako 'yaṃ na gacchati | [Rām, Utt, 16 6.2]
tataḥ pārśvam upāgamya bhavasyānucaro balī | [Rām, Utt, 16 7.1]
nandīśvara uvācedaṃ rākṣasendram aśaṅkitaḥ | [Rām, Utt, 16 7.2]
nivartasva daśagrīva śaile krīḍati śaṃkaraḥ | [Rām, Utt, 16 8.1]
suparṇanāgayakṣāṇāṃ daityadānavarakṣasām | [Rām, Utt, 16 9.1]
prāṇinām eva sarveṣām agamyaḥ parvataḥ kṛtaḥ | [Rām, Utt, 16 9.2]
sa roṣāt tāmranayanaḥ puṣpakād avaruhya ca | [Rām, Utt, 16 10.1]
ko 'yaṃ śaṃkara ityuktvā śailamūlam upāgamat | [Rām, Utt, 16 10.2]
nandīśvaram athāpaśyad avidūrasthitaṃ prabhum | [Rām, Utt, 16 11.1]
dīptaṃ śūlam avaṣṭabhya dvitīyam iva śaṃkaram | [Rām, Utt, 16 11.2]
sa vānaramukhaṃ dṛṣṭvā tam avajñāya rākṣasaḥ | [Rām, Utt, 16 12.1]
prahāsaṃ mumuce maurkhyāt satoya iva toyadaḥ | [Rām, Utt, 16 12.2]
saṃkruddho bhagavānnandī śaṃkarasyāparā tanuḥ | [Rām, Utt, 16 13.1]
abravīd rākṣasaṃ tatra daśagrīvam upasthitam | [Rām, Utt, 16 13.2]
yasmād vānaramūrtiṃ māṃ dṛṣṭvā rākṣasa durmate | [Rām, Utt, 16 14.1]
maurkhyāt tvam avajānīṣe parihāsaṃ ca muñcasi | [Rām, Utt, 16 14.2]
tasmānmadrūpasaṃyuktā madvīryasamatejasaḥ | [Rām, Utt, 16 15.1]
utpatsyante vadhārthaṃ hi kulasya tava vānarāḥ | [Rām, Utt, 16 15.2]
kiṃ tvidānīṃ mayā śakyaṃ kartuṃ yat tvāṃ niśācara | [Rām, Utt, 16 16.1]
na hantavyo hatastvaṃ hi pūrvam eva svakarmabhiḥ | [Rām, Utt, 16 16.2]
acintayitvā sa tadā nandivākyaṃ niśācaraḥ | [Rām, Utt, 16 17.1]
parvataṃ taṃ samāsādya vākyam etad uvāca ha | [Rām, Utt, 16 17.2]
puṣpakasya gatiśchinnā yatkṛte mama gacchataḥ | [Rām, Utt, 16 18.1]
tad etacchailam unmūlaṃ karomi tava gopate | [Rām, Utt, 16 18.2]
kena prabhāvena bhavastatra krīḍati rājavat | [Rām, Utt, 16 19.1]
vijñātavyaṃ na jānīṣe bhayasthānam upasthitam | [Rām, Utt, 16 19.2]
evam uktvā tato rājan bhujān prakṣipya parvate | [Rām, Utt, 16 20.1]
tolayāmāsa taṃ śailaṃ samṛgavyālapādapam | [Rām, Utt, 16 20.2]
tato rāma mahādevaḥ prahasan vīkṣya tatkṛtam | [Rām, Utt, 16 21.1]
pādāṅguṣṭhena taṃ śailaṃ pīḍayāmāsa līlayā | [Rām, Utt, 16 21.2]
tataste pīḍitāstasya śailasyādho gatā bhujāḥ | [Rām, Utt, 16 22.1]
vismitāścābhavaṃstatra sacivāstasya rakṣasaḥ | [Rām, Utt, 16 22.2]
rakṣasā tena roṣācca bhujānāṃ pīḍanāt tathā | [Rām, Utt, 16 23.1]
mukto virāvaḥ sumahāṃstrailokyaṃ yena pūritam | [Rām, Utt, 16 23.2]
mānuṣāḥ śabdavitrastā menire lokasaṃkṣayam | [Rām, Utt, 16 24.1]
devatāścāpi saṃkṣubdhāścalitāḥ sveṣu karmasu | [Rām, Utt, 16 24.2]
tataḥ prīto mahādevaḥ śailāgre viṣṭhitastadā | [Rām, Utt, 16 25.1]
muktvā tasya bhujān rājan prāha vākyaṃ daśānanam | [Rām, Utt, 16 25.2]
prīto 'smi tava vīryācca śauṇḍīryācca niśācara | [Rām, Utt, 16 26.1]
ravato vedanāmuktaḥ svaraḥ paramadāruṇaḥ | [Rām, Utt, 16 26.2]
yasmāllokatrayaṃ tvetad rāvitaṃ bhayam āgatam | [Rām, Utt, 16 27.1]
tasmāt tvaṃ rāvaṇo nāma nāmnā tena bhaviṣyasi | [Rām, Utt, 16 27.2]
devatā mānuṣā yakṣā ye cānye jagatītale | [Rām, Utt, 16 28.1]
evaṃ tvām abhidhāsyanti rāvaṇaṃ lokarāvaṇam | [Rām, Utt, 16 28.2]
gaccha paulastya viśrabdhaḥ pathā yena tvam icchasi | [Rām, Utt, 16 29.1]
mayā tvam abhyanujñāto rākṣasādhipa gamyatām | [Rām, Utt, 16 29.2]
sākṣānmaheśvareṇaivaṃ kṛtanāmā sa rāvaṇaḥ | [Rām, Utt, 16 30.1]
abhivādya mahādevaṃ vimānaṃ tat samāruhat | [Rām, Utt, 16 30.2]
tato mahītale rāma paricakrāma rāvaṇaḥ | [Rām, Utt, 16 31.1]
kṣatriyān sumahāvīryān bādhamānastatastataḥ | [Rām, Utt, 16 31.2]
{Rām, Utt, 17}
atha rājanmahābāhur vicaran sa mahītalam | [Rām, Utt, 17 1.1]
himavadvanam āsādya paricakrāma rāvaṇaḥ | [Rām, Utt, 17 1.2]
tatrāpaśyata vai kanyāṃ kṛṣṇājinajaṭādharām | [Rām, Utt, 17 2.1]
ārṣeṇa vidhinā yuktāṃ tapantīṃ devatām iva | [Rām, Utt, 17 2.2]
sa dṛṣṭvā rūpasampannāṃ kanyāṃ tāṃ sumahāvratām | [Rām, Utt, 17 3.1]
kāmamohaparītātmā papraccha prahasann iva | [Rām, Utt, 17 3.2]
kim idaṃ vartase bhadre viruddhaṃ yauvanasya te | [Rām, Utt, 17 4.1]
na hi yuktā tavaitasya rūpasyeyaṃ pratikriyā | [Rām, Utt, 17 4.2]
kasyāsi duhitā bhadre ko vā bhartā tavānaghe | [Rām, Utt, 17 5.1]
pṛcchataḥ śaṃsa me śīghraṃ ko vā hetustapo'rjane | [Rām, Utt, 17 5.2]
evam uktā tu sā kanyā tenānāryeṇa rakṣasā | [Rām, Utt, 17 6.1]
abravīd vidhivat kṛtvā tasyātithyaṃ tapodhanā | [Rām, Utt, 17 6.2]
kuśadhvajo nāma pitā brahmarṣir mama dhārmikaḥ | [Rām, Utt, 17 7.1]
bṛhaspatisutaḥ śrīmān buddhyā tulyo bṛhaspateḥ | [Rām, Utt, 17 7.2]
tasyāhaṃ kurvato nityaṃ vedābhyāsaṃ mahātmanaḥ | [Rām, Utt, 17 8.1]
sambhūtā vāṅmayī kanyā nāmnā vedavatī smṛtā | [Rām, Utt, 17 8.2]
tato devāḥ sagandharvā yakṣarākṣasapannagāḥ | [Rām, Utt, 17 9.1]
te cāpi gatvā pitaraṃ varaṇaṃ rocayanti me | [Rām, Utt, 17 9.2]
na ca māṃ sa pitā tebhyo dattavān rākṣaseśvara | [Rām, Utt, 17 10.1]
kāraṇaṃ tad vadiṣyāmi niśāmaya mahābhuja | [Rām, Utt, 17 10.2]
pitustu mama jāmātā viṣṇuḥ kila surottamaḥ | [Rām, Utt, 17 11.1]
abhipretastrilokeśastasmānnānyasya me pitā | [Rām, Utt, 17 11.2]
dātum icchati dharmātmā tacchrutvā baladarpitaḥ | [Rām, Utt, 17 12.1]
śambhur nāma tato rājā daityānāṃ kupito 'bhavat | [Rām, Utt, 17 12.2]
tena rātrau prasupto me pitā pāpena hiṃsitaḥ | [Rām, Utt, 17 12.3]
tato me jananī dīnā taccharīraṃ pitur mama | [Rām, Utt, 17 13.1]
pariṣvajya mahābhāgā praviṣṭā dahanaṃ saha | [Rām, Utt, 17 13.2]
tato manorathaṃ satyaṃ pitur nārāyaṇaṃ prati | [Rām, Utt, 17 14.1]
karomīti mamecchā ca hṛdaye sādhu viṣṭhitā | [Rām, Utt, 17 14.2]
ahaṃ pretagatasyāpi kariṣye kāṅkṣitaṃ pituḥ | [Rām, Utt, 17 15.1]
iti pratijñām āruhya carāmi vipulaṃ tapaḥ | [Rām, Utt, 17 15.2]
etat te sarvam ākhyātaṃ mayā rākṣasapuṃgava | [Rām, Utt, 17 16.1]
āśritāṃ viddhi māṃ dharmaṃ nārāyaṇapatīcchayā | [Rām, Utt, 17 16.2]
vijñātastvaṃ hi me rājan gaccha paulastyanandana | [Rām, Utt, 17 17.1]
jānāmi tapasā sarvaṃ trailokye yaddhi vartate | [Rām, Utt, 17 17.2]
so 'bravīd rāvaṇastatra tāṃ kanyāṃ sumahāvratām | [Rām, Utt, 17 18.1]
avaruhya vimānāgrāt kandarpaśarapīḍitaḥ | [Rām, Utt, 17 18.2]
avaliptāsi suśroṇi yasyāste matir īdṛśī | [Rām, Utt, 17 19.1]
vṛddhānāṃ mṛgaśāvākṣi bhrājate dharmasaṃcayaḥ | [Rām, Utt, 17 19.2]
tvaṃ sarvaguṇasampannā nārhase kartum īdṛśam | [Rām, Utt, 17 20.1]
trailokyasundarī bhīru yauvane vārddhakaṃ vidhim | [Rām, Utt, 17 20.2]
kaśca tāvad asau yaṃ tvaṃ viṣṇur ityabhibhāṣase | [Rām, Utt, 17 21.1]
vīryeṇa tapasā caiva bhogena ca balena ca | [Rām, Utt, 17 21.2]
na mayāsau samo bhadre yaṃ tvaṃ kāmayase 'ṅgane | [Rām, Utt, 17 21.3]
mā maivam iti sā kanyā tam uvāca niśācaram | [Rām, Utt, 17 22.1]
mūrdhajeṣu ca tāṃ rakṣaḥ karāgreṇa parāmṛśat | [Rām, Utt, 17 22.2]
tato vedavatī kruddhā keśān hastena sāchinat | [Rām, Utt, 17 23.1]
uvācāgniṃ samādhāya maraṇāya kṛtatvarā | [Rām, Utt, 17 23.2]
dharṣitāyāstvayānārya nedānīṃ mama jīvitam | [Rām, Utt, 17 24.1]
rakṣastasmāt pravekṣyāmi paśyataste hutāśanam | [Rām, Utt, 17 24.2]
yasmāt tu dharṣitā cāham apāpā cāpyanāthavat | [Rām, Utt, 17 25.1]
tasmāt tava vadhārthaṃ vai samutpatsyāmyahaṃ punaḥ | [Rām, Utt, 17 25.2]
na hi śakyaḥ striyā pāpa hantuṃ tvaṃ tu viśeṣataḥ | [Rām, Utt, 17 26.1]
śāpe tvayi mayotsṛṣṭe tapasaśca vyayo bhavet | [Rām, Utt, 17 26.2]
yadi tvasti mayā kiṃcit kṛtaṃ dattaṃ hutaṃ tathā | [Rām, Utt, 17 27.1]
tena hyayonijā sādhvī bhaveyaṃ dharmiṇaḥ sutā | [Rām, Utt, 17 27.2]
evam uktvā praviṣṭā sā jvalantaṃ vai hutāśanam | [Rām, Utt, 17 28.1]
papāta ca divo divyā puṣpavṛṣṭiḥ samantataḥ | [Rām, Utt, 17 28.2]
pūrvaṃ krodhahataḥ śatrur yayāsau nihatastvayā | [Rām, Utt, 17 29.1]
samupāśritya śailābhaṃ tava vīryam amānuṣam | [Rām, Utt, 17 29.2]
evam eṣā mahābhāgā martyeṣūtpadyate punaḥ | [Rām, Utt, 17 30.1]
kṣetre halamukhagraste vedyām agniśikhopamā | [Rām, Utt, 17 30.2]
eṣā vedavatī nāma pūrvam āsīt kṛte yuge | [Rām, Utt, 17 31.1]
tretāyugam anuprāpya vadhārthaṃ tasya rakṣasaḥ | [Rām, Utt, 17 31.2]
sītotpanneti sītaiṣā mānuṣaiḥ punar ucyate | [Rām, Utt, 17 31.3]
{Rām, Utt, 18}
praviṣṭāyāṃ hutāśaṃ tu vedavatyāṃ sa rāvaṇaḥ | [Rām, Utt, 18 1.1]
puṣpakaṃ tat samāruhya paricakrāma medinīm | [Rām, Utt, 18 1.2]
tato maruttaṃ nṛpatiṃ yajantaṃ saha daivataiḥ | [Rām, Utt, 18 2.1]
uśīrabījam āsādya dadarśa sa tu rākṣasaḥ | [Rām, Utt, 18 2.2]
saṃvarto nāma brahmarṣir bhrātā sākṣād bṛhaspateḥ | [Rām, Utt, 18 3.1]
yājayāmāsa dharmajñaḥ sarvair brahmagaṇair vṛtaḥ | [Rām, Utt, 18 3.2]
dṛṣṭvā devāstu tad rakṣo varadānena durjayam | [Rām, Utt, 18 4.1]
tāṃ tāṃ yoniṃ samāpannāstasya dharṣaṇabhīravaḥ | [Rām, Utt, 18 4.2]
indro mayūraḥ saṃvṛtto dharmarājastu vāyasaḥ | [Rām, Utt, 18 5.1]
kṛkalāso dhanādhyakṣo haṃso vai varuṇo 'bhavat | [Rām, Utt, 18 5.2]
taṃ ca rājānam āsādya rāvaṇo rākṣasādhipaḥ | [Rām, Utt, 18 6.1]
prāha yuddhaṃ prayaccheti nirjito 'smīti vā vada | [Rām, Utt, 18 6.2]
tato marutto nṛpatiḥ ko bhavān ityuvāca tam | [Rām, Utt, 18 7.1]
avahāsaṃ tato muktvā rākṣaso vākyam abravīt | [Rām, Utt, 18 7.2]
akutūhalabhāvena prīto 'smi tava pārthiva | [Rām, Utt, 18 8.1]
dhanadasyānujaṃ yo māṃ nāvagacchasi rāvaṇam | [Rām, Utt, 18 8.2]
triṣu lokeṣu kaḥ so 'sti yo na jānāti me balam | [Rām, Utt, 18 9.1]
bhrātaraṃ yena nirjitya vimānam idam āhṛtam | [Rām, Utt, 18 9.2]
tato marutto nṛpatistaṃ rākṣasam athābravīt | [Rām, Utt, 18 10.1]
dhanyaḥ khalu bhavān yena jyeṣṭho bhrātā raṇe jitaḥ | [Rām, Utt, 18 10.2]
nādharmasahitaṃ ślāghyaṃ na lokapratisaṃhitam | [Rām, Utt, 18 11.1]
karma daurātmyakaṃ kṛtvā ślāghase bhrātṛnirjayāt | [Rām, Utt, 18 11.2]
kiṃ tvaṃ prāk kevalaṃ dharmaṃ caritvā labdhavān varam | [Rām, Utt, 18 12.1]
śrutapūrvaṃ hi na mayā yādṛśaṃ bhāṣase svayam | [Rām, Utt, 18 12.2]
tataḥ śarāsanaṃ gṛhya sāyakāṃśca sa pārthivaḥ | [Rām, Utt, 18 13.1]
raṇāya niryayau kruddhaḥ saṃvarto mārgam āvṛṇot | [Rām, Utt, 18 13.2]
so 'bravīt snehasaṃyuktaṃ maruttaṃ taṃ mahān ṛṣiḥ | [Rām, Utt, 18 14.1]
śrotavyaṃ yadi madvākyaṃ saṃprahāro na te kṣamaḥ | [Rām, Utt, 18 14.2]
māheśvaram idaṃ satram asamāptaṃ kulaṃ dahet | [Rām, Utt, 18 15.1]
dīkṣitasya kuto yuddhaṃ krūratvaṃ dīkṣite kutaḥ | [Rām, Utt, 18 15.2]
saṃśayaśca raṇe nityaṃ rākṣasaścaiṣa durjayaḥ | [Rām, Utt, 18 16.1]
sa nivṛtto guror vākyānmaruttaḥ pṛthivīpatiḥ | [Rām, Utt, 18 16.2]
visṛjya saśaraṃ cāpaṃ svastho makhamukho 'bhavat | [Rām, Utt, 18 16.3]
tatastaṃ nirjitaṃ matvā ghoṣayāmāsa vai śukaḥ | [Rām, Utt, 18 17.1]
rāvaṇo jitavāṃśceti harṣānnādaṃ ca muktavān | [Rām, Utt, 18 17.2]
tān bhakṣayitvā tatrasthānmaharṣīn yajñam āgatān | [Rām, Utt, 18 18.1]
vitṛpto rudhiraisteṣāṃ punaḥ samprayayau mahīm | [Rām, Utt, 18 18.2]
rāvaṇe tu gate devāḥ sendrāścaiva divaukasaḥ | [Rām, Utt, 18 19.1]
tataḥ svāṃ yonim āsādya tāni sattvānyathābruvan | [Rām, Utt, 18 19.2]
harṣāt tadābravīd indro mayūraṃ nīlabarhiṇam | [Rām, Utt, 18 20.1]
prīto 'smi tava dharmajña upakārād vihaṃgama | [Rām, Utt, 18 20.2]
mama netrasahasraṃ yat tat te barhe bhaviṣyati | [Rām, Utt, 18 21.1]
varṣamāṇe mayi mudaṃ prāpsyase prītilakṣaṇam | [Rām, Utt, 18 21.2]
nīlāḥ kila purā barhā mayūrāṇāṃ narādhipa | [Rām, Utt, 18 22.1]
surādhipād varaṃ prāpya gatāḥ sarve vicitratām | [Rām, Utt, 18 22.2]
dharmarājo 'bravīd rāma prāgvaṃśe vāyasaṃ sthitam | [Rām, Utt, 18 23.1]
pakṣiṃstavāsmi suprītaḥ prītasya ca vacaḥ śṛṇu | [Rām, Utt, 18 23.2]
yathānye vividhai rogaiḥ pīḍyante prāṇino mayā | [Rām, Utt, 18 24.1]
te na te prabhaviṣyanti mayi prīte na saṃśayaḥ | [Rām, Utt, 18 24.2]
mṛtyutaste bhayaṃ nāsti varānmama vihaṃgama | [Rām, Utt, 18 25.1]
yāvat tvāṃ na vadhiṣyanti narāstāvad bhaviṣyasi | [Rām, Utt, 18 25.2]
ye ca madviṣayasthāstu mānavāḥ kṣudhayārditāḥ | [Rām, Utt, 18 26.1]
tvayi bhukte tu tṛptāste bhaviṣyanti sabāndhavāḥ | [Rām, Utt, 18 26.2]
varuṇastvabravīddhaṃsaṃ gaṅgātoyavicāriṇam | [Rām, Utt, 18 27.1]
śrūyatāṃ prītisaṃyuktaṃ vacaḥ pattraratheśvara | [Rām, Utt, 18 27.2]
varṇo manoharaḥ saumyaścandramaṇḍalasaṃnibhaḥ | [Rām, Utt, 18 28.1]
bhaviṣyati tavodagraḥ śuklaphenasamaprabhaḥ | [Rām, Utt, 18 28.2]
maccharīraṃ samāsādya kānto nityaṃ bhaviṣyasi | [Rām, Utt, 18 29.1]
prāpsyase cātulāṃ prītim etanme prītilakṣaṇam | [Rām, Utt, 18 29.2]
haṃsānāṃ hi purā rāma na varṇaḥ sarvapāṇḍuraḥ | [Rām, Utt, 18 30.1]
pakṣā nīlāgrasaṃvītāḥ kroḍāḥ śaṣpāgranirmalāḥ | [Rām, Utt, 18 30.2]
athābravīd vaiśravaṇaḥ kṛkalāsaṃ girau sthitam | [Rām, Utt, 18 31.1]
hairaṇyaṃ samprayacchāmi varṇaṃ prītistavāpyaham | [Rām, Utt, 18 31.2]
sadravyaṃ ca śiro nityaṃ bhaviṣyati tavākṣayam | [Rām, Utt, 18 32.1]
eṣa kāñcanako varṇo matprītyā te bhaviṣyati | [Rām, Utt, 18 32.2]
evaṃ dattvā varāṃstebhyastasmin yajñotsave surāḥ | [Rām, Utt, 18 33.1]
nivṛtte saha rājñā vai punaḥ svabhavanaṃ gatāḥ | [Rām, Utt, 18 33.2]
{Rām, Utt, 19}
atha jitvā maruttaṃ sa prayayau rākṣasādhipaḥ | [Rām, Utt, 19 1.1]
nagarāṇi narendrāṇāṃ yuddhakāṅkṣī daśānanaḥ | [Rām, Utt, 19 1.2]
sa samāsādya rājendrān mahendravaruṇopamān | [Rām, Utt, 19 2.1]
abravīd rākṣasendrastu yuddhaṃ me dīyatām iti | [Rām, Utt, 19 2.2]
nirjitāḥ smeti vā brūta eṣo hi mama niścayaḥ | [Rām, Utt, 19 3.1]
anyathā kurvatām evaṃ mokṣo vo nopapadyate | [Rām, Utt, 19 3.2]
tatastu bahavaḥ prājñāḥ pārthivā dharmaniścayāḥ | [Rām, Utt, 19 4.1]
nirjitāḥ smetyabhāṣanta jñātvā varabalaṃ ripoḥ | [Rām, Utt, 19 4.2]
duṣyantaḥ suratho gādhir gayo rājā purūravāḥ | [Rām, Utt, 19 5.1]
ete sarve 'bruvaṃstāta nirjitāḥ smeti pārthivāḥ | [Rām, Utt, 19 5.2]
athāyodhyāṃ samāsādya rāvaṇo rākṣasādhipaḥ | [Rām, Utt, 19 6.1]
suguptām anaraṇyena śakreṇevāmarāvatīm | [Rām, Utt, 19 6.2]
prāha rājānam āsādya yuddhaṃ me sampradīyatām | [Rām, Utt, 19 7.1]
nirjito 'smīti vā brūhi mamaitad iha śāsanam | [Rām, Utt, 19 7.2]
anaraṇyaḥ susaṃkruddho rākṣasendram athābravīt | [Rām, Utt, 19 8.1]
dīyate dvandvayuddhaṃ te rākṣasādhipate mayā | [Rām, Utt, 19 8.2]
atha pūrvaṃ śrutārthena sajjitaṃ sumahaddhi yat | [Rām, Utt, 19 9.1]
niṣkrāmat tannarendrasya balaṃ rakṣovadhodyatam | [Rām, Utt, 19 9.2]
nāgānāṃ bahusāhasraṃ vājinām ayutaṃ tathā | [Rām, Utt, 19 10.1]
mahīṃ saṃchādya niṣkrāntaṃ sapadātirathaṃ kṣaṇāt | [Rām, Utt, 19 10.2]
tad rāvaṇabalaṃ prāpya balaṃ tasya mahīpateḥ | [Rām, Utt, 19 11.1]
prāṇaśyata tadā rājan havyaṃ hutam ivānale | [Rām, Utt, 19 11.2]
so 'paśyata narendrastu naśyamānaṃ mahad balam | [Rām, Utt, 19 12.1]
mahārṇavaṃ samāsādya yathā pañcāpagājalam | [Rām, Utt, 19 12.2]
tataḥ śakradhanuḥprakhyaṃ dhanur visphārayan svayam | [Rām, Utt, 19 13.1]
āsasāda narendrāstaṃ rāvaṇaṃ krodhamūrchitaḥ | [Rām, Utt, 19 13.2]
tato bāṇaśatānyaṣṭau pātayāmāsa mūrdhani | [Rām, Utt, 19 14.1]
tasya rākṣasarājasya ikṣvākukulanandanaḥ | [Rām, Utt, 19 14.2]
tasya bāṇāḥ patantaste cakrire na kṣataṃ kvacit | [Rām, Utt, 19 15.1]
vāridhārā ivābhrebhyaḥ patantyo nagamūrdhani | [Rām, Utt, 19 15.2]
tato rākṣasarājena kruddhena nṛpatistadā | [Rām, Utt, 19 16.1]
talenābhihato mūrdhni sa rathānnipapāta ha | [Rām, Utt, 19 16.2]
sa rājā patito bhūmau vihvalāṅgaḥ pravepitaḥ | [Rām, Utt, 19 17.1]
vajradagdha ivāraṇye sālo nipatito mahān | [Rām, Utt, 19 17.2]
taṃ prahasyābravīd rakṣa ikṣvākuṃ pṛthivīpatim | [Rām, Utt, 19 18.1]
kim idānīṃ tvayā prāptaṃ phalaṃ māṃ prati yudhyatā | [Rām, Utt, 19 18.2]
trailokye nāsti yo dvandvaṃ mama dadyānnarādhipa | [Rām, Utt, 19 19.1]
śaṅke pramatto bhogeṣu na śṛṇoṣi balaṃ mama | [Rām, Utt, 19 19.2]
tasyaivaṃ bruvato rājā mandāsur vākyam abravīt | [Rām, Utt, 19 20.1]
kiṃ śakyam iha kartuṃ vai yat kālo duratikramaḥ | [Rām, Utt, 19 20.2]
na hyahaṃ nirjito rakṣastvayā cātmapraśaṃsinā | [Rām, Utt, 19 21.1]
kāleneha vipanno 'haṃ hetubhūtastu me bhavān | [Rām, Utt, 19 21.2]
kiṃ tvidānīṃ mayā śakyaṃ kartuṃ prāṇaparikṣaye | [Rām, Utt, 19 22.1]
ikṣvākuparibhāvitvād vaco vakṣyāmi rākṣasa | [Rām, Utt, 19 22.2]
yadi dattaṃ yadi hutaṃ yadi me sukṛtaṃ tapaḥ | [Rām, Utt, 19 23.1]
yadi guptāḥ prajāḥ samyak tathā satyaṃ vaco 'stu me | [Rām, Utt, 19 23.2]
utpatsyate kule hyasminn ikṣvākūṇāṃ mahātmanām | [Rām, Utt, 19 24.1]
rājā paramatejasvī yaste prāṇān hariṣyati | [Rām, Utt, 19 24.2]
tato jaladharodagrastāḍito devadundubhiḥ | [Rām, Utt, 19 25.1]
tasminn udāhṛte śāpe puṣpavṛṣṭiśca khāccyutā | [Rām, Utt, 19 25.2]
tataḥ sa rājā rājendra gataḥ sthānaṃ triviṣṭapam | [Rām, Utt, 19 26.1]
svargate ca nṛpe rāma rākṣasaḥ sa nyavartata | [Rām, Utt, 19 26.2]
{Rām, Utt, 20}
tato vitrāsayanmartyān pṛthivyāṃ rākṣasādhipaḥ | [Rām, Utt, 20 1.1]
āsasāda ghane tasminnāradaṃ munisattamam | [Rām, Utt, 20 1.2]
nāradastu mahātejā devarṣir amitaprabhaḥ | [Rām, Utt, 20 2.1]
abravīnmeghapṛṣṭhastho rāvaṇaṃ puṣpake sthitam | [Rām, Utt, 20 2.2]
rākṣasādhipate saumya tiṣṭha viśravasaḥ suta | [Rām, Utt, 20 3.1]
prīto 'smyabhijanopeta vikramair ūrjitaistava | [Rām, Utt, 20 3.2]
viṣṇunā daityaghātaiśca tārkṣyasyoragadharṣaṇaiḥ | [Rām, Utt, 20 4.1]
tvayā samaramardaiśca bhṛśaṃ hi paritoṣitaḥ | [Rām, Utt, 20 4.2]
kiṃcid vakṣyāmi tāvat te śrotavyaṃ śroṣyase yadi | [Rām, Utt, 20 5.1]
śrutvā cānantaraṃ kāryaṃ tvayā rākṣasapuṃgava | [Rām, Utt, 20 5.2]
kim ayaṃ vadhyate lokastvayāvadhyena daivataiḥ | [Rām, Utt, 20 6.1]
hata eva hyayaṃ loko yadā mṛtyuvaśaṃ gataḥ | [Rām, Utt, 20 6.2]
paśya tāvanmahābāho rākṣaseśvara mānuṣam | [Rām, Utt, 20 7.1]
lokam enaṃ vicitrārthaṃ yasya na jñāyate gatiḥ | [Rām, Utt, 20 7.2]
kvacid vāditranṛttāni sevyante muditair janaiḥ | [Rām, Utt, 20 8.1]
rudyate cāparair ārtair dhārāśrunayanānanaiḥ | [Rām, Utt, 20 8.2]
mātā pitṛsutasnehair bhāryā bandhumanoramaiḥ | [Rām, Utt, 20 9.1]
mohenāyaṃ jano dhvastaḥ kleśaṃ svaṃ nāvabudhyate | [Rām, Utt, 20 9.2]
tat kim evaṃ parikliśya lokaṃ mohanirākṛtam | [Rām, Utt, 20 10.1]
jita eva tvayā saumya martyaloko na saṃśayaḥ | [Rām, Utt, 20 10.2]
evam uktastu laṅkeśo dīpyamāna ivaujasā | [Rām, Utt, 20 11.1]
abravīnnāradaṃ tatra samprahasyābhivādya ca | [Rām, Utt, 20 11.2]
maharṣe devagandharvavihāra samarapriya | [Rām, Utt, 20 12.1]
ahaṃ khalūdyato gantuṃ vijayārthī rasātalam | [Rām, Utt, 20 12.2]
tato lokatrayaṃ jitvā sthāpya nāgān surān vaśe | [Rām, Utt, 20 13.1]
samudram amṛtārthaṃ vai mathiṣyāmi rasālayam | [Rām, Utt, 20 13.2]
athābravīd daśagrīvaṃ nārado bhagavān ṛṣiḥ | [Rām, Utt, 20 14.1]
kva khalvidānīṃ mārgeṇa tvayānena gamiṣyate | [Rām, Utt, 20 14.2]
ayaṃ khalu sudurgamyaḥ pitṛrājñaḥ puraṃ prati | [Rām, Utt, 20 15.1]
mārgo gacchati durdharṣo yamasyāmitrakarśana | [Rām, Utt, 20 15.2]
sa tu śāradameghābhaṃ muktvā hāsaṃ daśānanaḥ | [Rām, Utt, 20 16.1]
uvāca kṛtam ityeva vacanaṃ cedam abravīt | [Rām, Utt, 20 16.2]
tasmād eṣa mahābrahman vaivasvatavadhodyataḥ | [Rām, Utt, 20 17.1]
gacchāmi dakṣiṇām āśāṃ yatra sūryātmajo nṛpaḥ | [Rām, Utt, 20 17.2]
mayā hi bhagavan krodhāt pratijñātaṃ raṇārthinā | [Rām, Utt, 20 18.1]
avajeṣyāmi caturo lokapālān iti prabho | [Rām, Utt, 20 18.2]
tenaiṣa prasthito 'haṃ vai pitṛrājapuraṃ prati | [Rām, Utt, 20 19.1]
prāṇisaṃkleśakartāraṃ yojayiṣyāmi mṛtyunā | [Rām, Utt, 20 19.2]
evam uktvā daśagrīvo muniṃ tam abhivādya ca | [Rām, Utt, 20 20.1]
prayayau dakṣiṇām āśāṃ prahṛṣṭaiḥ saha mantribhiḥ | [Rām, Utt, 20 20.2]
nāradastu mahātejā muhūrtaṃ dhyānam āsthitaḥ | [Rām, Utt, 20 21.1]
cintayāmāsa viprendro vidhūma iva pāvakaḥ | [Rām, Utt, 20 21.2]
yena lokāstrayaḥ sendrāḥ kliśyante sacarācarāḥ | [Rām, Utt, 20 22.1]
kṣīṇe cāyuṣi dharme ca sa kālo hiṃsyate katham | [Rām, Utt, 20 22.2]
yasya nityaṃ trayo lokā vidravanti bhayārditāḥ | [Rām, Utt, 20 23.1]
taṃ kathaṃ rākṣasendro 'sau svayam evābhigacchati | [Rām, Utt, 20 23.2]
yo vidhātā ca dhātā ca sukṛte duṣkṛte yathā | [Rām, Utt, 20 24.1]
trailokyaṃ vijitaṃ yena taṃ kathaṃ nu vijeṣyati | [Rām, Utt, 20 24.2]
aparaṃ kiṃ nu kṛtvaivaṃ vidhānaṃ saṃvidhāsyati | [Rām, Utt, 20 25.1]
kautūhalasamutpanno yāsyāmi yamasādanam | [Rām, Utt, 20 25.2]
{Rām, Utt, 21}
evaṃ saṃcintya viprendro jagāma laghuvikramaḥ | [Rām, Utt, 21 1.1]
ākhyātuṃ tad yathāvṛttaṃ yamasya sadanaṃ prati | [Rām, Utt, 21 1.2]
apaśyat sa yamaṃ tatra devam agnipuraskṛtam | [Rām, Utt, 21 2.1]
vidhānam upatiṣṭhantaṃ prāṇino yasya yādṛśam | [Rām, Utt, 21 2.2]
sa tu dṛṣṭvā yamaḥ prāptaṃ maharṣiṃ tatra nāradam | [Rām, Utt, 21 3.1]
abravīt sukham āsīnam arghyam āvedya dharmataḥ | [Rām, Utt, 21 3.2]
kaccit kṣemaṃ nu devarṣe kaccid dharmo na naśyati | [Rām, Utt, 21 4.1]
kim āgamanakṛtyaṃ te devagandharvasevita | [Rām, Utt, 21 4.2]
abravīt tu tadā vākyaṃ nārado bhagavān ṛṣiḥ | [Rām, Utt, 21 5.1]
śrūyatām abhidhāsyāmi vidhānaṃ ca vidhīyatām | [Rām, Utt, 21 5.2]
eṣa nāmnā daśagrīvaḥ pitṛrāja niśācaraḥ | [Rām, Utt, 21 6.1]
upayāti vaśaṃ netuṃ vikramaistvāṃ sudurjayam | [Rām, Utt, 21 6.2]
etena kāraṇenāhaṃ tvarito 'smyāgataḥ prabho | [Rām, Utt, 21 7.1]
daṇḍapraharaṇasyādya tava kiṃ nu kariṣyati | [Rām, Utt, 21 7.2]
etasminn antare dūrād aṃśumantam ivoditam | [Rām, Utt, 21 8.1]
dadṛśe divyam āyāntaṃ vimānaṃ tasya rakṣasaḥ | [Rām, Utt, 21 8.2]
taṃ deśaṃ prabhayā tasya puṣpakasya mahābalaḥ | [Rām, Utt, 21 9.1]
kṛtvā vitimiraṃ sarvaṃ samīpaṃ samavartata | [Rām, Utt, 21 9.2]
sa tvapaśyanmahābāhur daśagrīvastatastataḥ | [Rām, Utt, 21 10.1]
prāṇinaḥ sukṛtaṃ karma bhuñjānāṃścaiva duṣkṛtam | [Rām, Utt, 21 10.2]
tatastān vadhyamānāṃstu karmabhir duṣkṛtaiḥ svakaiḥ | [Rām, Utt, 21 11.1]
rāvaṇo mocayāmāsa vikrameṇa balād balī | [Rām, Utt, 21 11.2]
preteṣu mucyamāneṣu rākṣasena balīyasā | [Rām, Utt, 21 12.1]
pretagopāḥ susaṃrabdhā rākṣasendram abhidravan | [Rām, Utt, 21 12.2]
te prāsaiḥ parighaiḥ śūlair mudgaraiḥ śaktitomaraiḥ | [Rām, Utt, 21 13.1]
puṣpakaṃ samavarṣanta śūrāḥ śatasahasraśaḥ | [Rām, Utt, 21 13.2]
tasyāsanāni prāsādān vedikāstaraṇāni ca | [Rām, Utt, 21 14.1]
puṣpakasya babhañjuste śīghraṃ madhukarā iva | [Rām, Utt, 21 14.2]
devaniṣṭhānabhūtaṃ tad vimānaṃ puṣpakaṃ mṛdhe | [Rām, Utt, 21 15.1]
bhajyamānaṃ tathaivāsīd akṣayaṃ brahmatejasā | [Rām, Utt, 21 15.2]
tataste rāvaṇāmātyā yathākāmaṃ yathābalam | [Rām, Utt, 21 16.1]
ayudhyanta mahāvīryāḥ sa ca rājā daśānanaḥ | [Rām, Utt, 21 16.2]
te tu śoṇitadigdhāṅgāḥ sarvaśastrasamāhatāḥ | [Rām, Utt, 21 17.1]
amātyā rākṣasendrasya cakrur āyodhanaṃ mahat | [Rām, Utt, 21 17.2]
anyonyaṃ ca mahābhāgā jaghnuḥ praharaṇair yudhi | [Rām, Utt, 21 18.1]
yamasya ca mahat sainyaṃ rākṣasasya ca mantriṇaḥ | [Rām, Utt, 21 18.2]
amātyāṃstāṃstu saṃtyajya rākṣasasya mahaujasaḥ | [Rām, Utt, 21 19.1]
tam eva samadhāvanta śūlavarṣair daśānanam | [Rām, Utt, 21 19.2]
tataḥ śoṇitadigdhāṅgaḥ prahārair jarjarīkṛtaḥ | [Rām, Utt, 21 20.1]
vimāne rākṣasaśreṣṭhaḥ phullāśoka ivābabhau | [Rām, Utt, 21 20.2]
sa śūlāni gadāḥ prāsāñ śaktitomarasāyakān | [Rām, Utt, 21 21.1]
musalāni śilāvṛkṣānmumocāstrabalād balī | [Rām, Utt, 21 21.2]
tāṃstu sarvān samākṣipya tad astram apahatya ca | [Rām, Utt, 21 22.1]
jaghnuste rākṣasaṃ ghoram ekaṃ śatasahasrakaḥ | [Rām, Utt, 21 22.2]
parivārya ca taṃ sarve śailaṃ meghotkarā iva | [Rām, Utt, 21 23.1]
bhindipālaiśca śūlaiśca nirucchvāsam akārayan | [Rām, Utt, 21 23.2]
vimuktakavacaḥ kruddhaḥ siktaḥ śoṇitavisravaiḥ | [Rām, Utt, 21 24.1]
sa puṣpakaṃ parityajya pṛthivyām avatiṣṭhata | [Rām, Utt, 21 24.2]
tataḥ sa kārmukī bāṇī pṛthivyāṃ rākṣasādhipaḥ | [Rām, Utt, 21 25.1]
labdhasaṃjño muhūrtena kruddhastasthau yathāntakaḥ | [Rām, Utt, 21 25.2]
tataḥ pāśupataṃ divyam astraṃ saṃdhāya kārmuke | [Rām, Utt, 21 26.1]
tiṣṭha tiṣṭheti tān uktvā taccāpaṃ vyapakarṣata | [Rām, Utt, 21 26.2]
jvālāmālī sa tu śaraḥ kravyādānugato raṇe | [Rām, Utt, 21 27.1]
mukto gulmān drumāṃścaiva bhasma kṛtvā pradhāvati | [Rām, Utt, 21 27.2]
te tasya tejasā dagdhāḥ sainyā vaivasvatasya tu | [Rām, Utt, 21 28.1]
raṇe tasminnipatitā dāvadagdhā nagā iva | [Rām, Utt, 21 28.2]
tataḥ sa sacivaiḥ sārdhaṃ rākṣaso bhīmavikramaḥ | [Rām, Utt, 21 29.1]
nanāda sumahānādaṃ kampayann iva medinīm | [Rām, Utt, 21 29.2]
{Rām, Utt, 22}
sa tu tasya mahānādaṃ śrutvā vaivasvato yamaḥ | [Rām, Utt, 22 1.1]
śatruṃ vijayinaṃ mene svabalasya ca saṃkṣayam | [Rām, Utt, 22 1.2]
sa tu yodhān hatānmatvā krodhaparyākulekṣaṇaḥ | [Rām, Utt, 22 2.1]
abravīt tvaritaṃ sūtaṃ rathaḥ samupanīyatām | [Rām, Utt, 22 2.2]
tasya sūto rathaṃ divyam upasthāpya mahāsvanam | [Rām, Utt, 22 3.1]
sthitaḥ sa ca mahātejā āruroha mahāratham | [Rām, Utt, 22 3.2]
pāśamudgarahastaśca mṛtyustasyāgrataḥ sthitaḥ | [Rām, Utt, 22 4.1]
yena saṃkṣipyate sarvaṃ trailokyaṃ sacarācaram | [Rām, Utt, 22 4.2]
kāladaṇḍaśca pārśvastho mūrtimān syandane sthitaḥ | [Rām, Utt, 22 5.1]
yamapraharaṇaṃ divyaṃ prajvalann iva tejasā | [Rām, Utt, 22 5.2]
tato lokāstrayastrastāḥ kampante ca divaukasaḥ | [Rām, Utt, 22 6.1]
kālaṃ kruddhaṃ tadā dṛṣṭvā lokatrayabhayāvaham | [Rām, Utt, 22 6.2]
dṛṣṭvā tu te taṃ vikṛtaṃ rathaṃ mṛtyusamanvitam | [Rām, Utt, 22 7.1]
sacivā rākṣasendrasya sarvalokabhayāvaham | [Rām, Utt, 22 7.2]
laghusattvatayā sarve naṣṭasaṃjñā bhayārditāḥ | [Rām, Utt, 22 8.1]
nātra yoddhuṃ samarthāḥ sma ityuktvā vipradudruvuḥ | [Rām, Utt, 22 8.2]
sa tu taṃ tādṛśaṃ dṛṣṭvā rathaṃ lokabhayāvaham | [Rām, Utt, 22 9.1]
nākṣubhyata tadā rakṣo vyathā caivāsya nābhavat | [Rām, Utt, 22 9.2]
sa tu rāvaṇam āsādya visṛjañśaktitomarān | [Rām, Utt, 22 10.1]
yamo marmāṇi saṃkruddho rākṣasasya nyakṛntata | [Rām, Utt, 22 10.2]
rāvaṇastu sthitaḥ svasthaḥ śaravarṣaṃ mumoca ha | [Rām, Utt, 22 11.1]
tasmin vaivasvatarathe toyavarṣam ivāmbudaḥ | [Rām, Utt, 22 11.2]
tato mahāśaktiśataiḥ pātyamānair mahorasi | [Rām, Utt, 22 12.1]
pratikartuṃ sa nāśaknod rākṣasaḥ śalyapīḍitaḥ | [Rām, Utt, 22 12.2]
nānāpraharaṇair evaṃ yamenāmitrakarśinā | [Rām, Utt, 22 13.1]
saptarātraṃ kṛte saṃkhye na bhagno vijito 'pi vā | [Rām, Utt, 22 13.2]
tato 'bhavat punar yuddhaṃ yamarākṣasayostadā | [Rām, Utt, 22 14.1]
vijayākāṅkṣiṇostatra samareṣvanivartinoḥ | [Rām, Utt, 22 14.2]
tato devāḥ sagandharvāḥ siddhāśca paramarṣayaḥ | [Rām, Utt, 22 15.1]
prajāpatiṃ puraskṛtya dadṛśustad raṇājiram | [Rām, Utt, 22 15.2]
saṃvarta iva lokānām abhavad yudhyatostayoḥ | [Rām, Utt, 22 16.1]
rākṣasānāṃ ca mukhyasya pretānām īśvarasya ca | [Rām, Utt, 22 16.2]
rākṣasendrastataḥ kruddhaścāpam āyamya saṃyuge | [Rām, Utt, 22 17.1]
nirantaram ivākāśaṃ kurvan bāṇānmumoca ha | [Rām, Utt, 22 17.2]
mṛtyuṃ caturbhir viśikhaiḥ sūtaṃ saptabhir ardayat | [Rām, Utt, 22 18.1]
yamaṃ śarasahasreṇa śīghraṃ marmasvatāḍayat | [Rām, Utt, 22 18.2]
tataḥ kruddhasya sahasā yamasyābhiviniḥsṛtaḥ | [Rām, Utt, 22 19.1]
jvālāmālo viniśvāso vadanāt krodhapāvakaḥ | [Rām, Utt, 22 19.2]
tato 'paśyaṃstadāścaryaṃ devadānavarākṣasāḥ | [Rām, Utt, 22 20.1]
krodhajaṃ pāvakaṃ dīptaṃ didhakṣantaṃ ripor balam | [Rām, Utt, 22 20.2]
mṛtyustu paramakruddho vaivasvatam athābravīt | [Rām, Utt, 22 21.1]
muñca māṃ deva śīghraṃ tvaṃ nihanmi samare ripum | [Rām, Utt, 22 21.2]
narakaḥ śambaro vṛtraḥ śambhuḥ kārttasvaro balī | [Rām, Utt, 22 22.1]
namucir virocanaścaiva tāvubhau madhukaiṭabhau | [Rām, Utt, 22 22.2]
ete cānye ca bahavo balavanto durāsadāḥ | [Rām, Utt, 22 23.1]
vinipannā mayā dṛṣṭāḥ kā cintāsminniśācare | [Rām, Utt, 22 23.2]
muñca māṃ sādhu dharmajña yāvad enaṃ nihanmyaham | [Rām, Utt, 22 24.1]
na hi kaścinmayā dṛṣṭo muhūrtam api jīvati | [Rām, Utt, 22 24.2]
balaṃ mama na khalvetanmaryādaiṣā nisargataḥ | [Rām, Utt, 22 25.1]
saṃspṛṣṭo hi mayā kaścinna jīved iti niścayaḥ | [Rām, Utt, 22 25.2]
etat tu vacanaṃ śrutvā dharmarājaḥ pratāpavān | [Rām, Utt, 22 26.1]
abravīt tatra taṃ mṛtyumayam enaṃ nihanmyaham | [Rām, Utt, 22 26.2]
tataḥ saṃraktanayanaḥ kruddho vaivasvataḥ prabhuḥ | [Rām, Utt, 22 27.1]
kāladaṇḍam amoghaṃ taṃ tolayāmāsa pāṇinā | [Rām, Utt, 22 27.2]
yasya pārśveṣu niśchidrāḥ kālapāśāḥ pratiṣṭhitāḥ | [Rām, Utt, 22 28.1]
pāvakasparśasaṃkāśo mudgaro mūrtimān sthitaḥ | [Rām, Utt, 22 28.2]
darśanād eva yaḥ prāṇān prāṇinām uparudhyati | [Rām, Utt, 22 29.1]
kiṃ punastāḍanād vāpi pīḍanād vāpi dehinaḥ | [Rām, Utt, 22 29.2]
sa jvālāparivārastu pibann iva niśācaram | [Rām, Utt, 22 30.1]
karaspṛṣṭo balavatā daṇḍaḥ kruddhaḥ sudāruṇaḥ | [Rām, Utt, 22 30.2]
tato vidudruvuḥ sarve sattvāstasmād raṇājirāt | [Rām, Utt, 22 31.1]
surāśca kṣubhitā dṛṣṭvā kāladaṇḍodyataṃ yamam | [Rām, Utt, 22 31.2]
tasmin prahartukāme tu daṇḍam udyamya rāvaṇam | [Rām, Utt, 22 32.1]
yamaṃ pitāmahaḥ sākṣād darśayitvedam abravīt | [Rām, Utt, 22 32.2]
vaivasvata mahābāho na khalvatulavikrama | [Rām, Utt, 22 33.1]
prahartavyaṃ tvayaitena daṇḍenāsminniśācare | [Rām, Utt, 22 33.2]
varaḥ khalu mayā dattastasya tridaśapuṃgava | [Rām, Utt, 22 34.1]
tat tvayā nānṛtaṃ kāryaṃ yanmayā vyāhṛtaṃ vacaḥ | [Rām, Utt, 22 34.2]
amogho hyeṣa sarvāsāṃ prajānāṃ vinipātane | [Rām, Utt, 22 35.1]
kāladaṇḍo mayā sṛṣṭaḥ pūrvaṃ mṛtyupuraskṛtaḥ | [Rām, Utt, 22 35.2]
tanna khalveṣa te saumya pātyo rākṣasamūrdhani | [Rām, Utt, 22 36.1]
na hyasmin patite kaścinmuhūrtam api jīvati | [Rām, Utt, 22 36.2]
yadi hyasminnipatite na mriyetaiṣa rākṣasaḥ | [Rām, Utt, 22 37.1]
mriyeta vā daśagrīvastathāpyubhayato 'nṛtam | [Rām, Utt, 22 37.2]
rākṣasendrānniyacchādya daṇḍam enaṃ vadhodyatam | [Rām, Utt, 22 38.1]
satyaṃ mama kuruṣvedaṃ lokāṃstvaṃ samavekṣya ca | [Rām, Utt, 22 38.2]
evam uktastu dharmātmā pratyuvāca yamastadā | [Rām, Utt, 22 39.1]
eṣa vyāvartito daṇḍaḥ prabhaviṣṇur bhavān hi naḥ | [Rām, Utt, 22 39.2]
kiṃ tvidānīṃ mayā śakyaṃ kartuṃ raṇagatena hi | [Rām, Utt, 22 40.1]
yanmayā yanna hantavyo rākṣaso varadarpitaḥ | [Rām, Utt, 22 40.2]
eṣa tasmāt praṇaśyāmi darśanād asya rakṣasaḥ | [Rām, Utt, 22 41.1]
ityuktvā sarathaḥ sāśvastatraivāntaradhīyata | [Rām, Utt, 22 41.2]
daśagrīvastu taṃ jitvā nāma viśrāvya cātmanaḥ | [Rām, Utt, 22 42.1]
puṣpakeṇa tu saṃhṛṣṭo niṣkrānto yamasādanāt | [Rām, Utt, 22 42.2]
tato vaivasvato devaiḥ saha brahmapurogamaiḥ | [Rām, Utt, 22 43.1]
jagāma tridivaṃ hṛṣṭo nāradaśca mahāmuniḥ | [Rām, Utt, 22 43.2]
{Rām, Utt, 23}
sa tu jitvā daśagrīvo yamaṃ tridaśapuṃgavam | [Rām, Utt, 23 1.1]
rāvaṇastu jayaślāghī svasahāyān dadarśa ha | [Rām, Utt, 23 1.2]
jayena vardhayitvā ca mārīcapramukhāstataḥ | [Rām, Utt, 23 2.1]
puṣpakaṃ bhejire sarve sāntvitā rāvaṇena ha | [Rām, Utt, 23 2.2]
tato rasātalaṃ hṛṣṭaḥ praviṣṭaḥ payaso nidhim | [Rām, Utt, 23 3.1]
daityoragagaṇādhyuṣṭaṃ varuṇena surakṣitam | [Rām, Utt, 23 3.2]
sa tu bhogavatīṃ gatvā purīṃ vāsukipālitām | [Rām, Utt, 23 4.1]
sthāpya nāgān vaśe kṛtvā yayau maṇimatīṃ purīm | [Rām, Utt, 23 4.2]
nivātakavacāstatra daityā labdhavarā vasan | [Rām, Utt, 23 5.1]
rākṣasastān samāsādya yuddhena samupāhvayat | [Rām, Utt, 23 5.2]
te tu sarve suvikrāntā daiteyā balaśālinaḥ | [Rām, Utt, 23 6.1]
nānāpraharaṇāstatra prayuddhā yuddhadurmadāḥ | [Rām, Utt, 23 6.2]
teṣāṃ tu yudhyamānānāṃ sāgraḥ saṃvatsaro gataḥ | [Rām, Utt, 23 7.1]
na cānyatarayostatra vijayo vā kṣayo 'pi vā | [Rām, Utt, 23 7.2]
tataḥ pitāmahastatra trailokyagatir avyayaḥ | [Rām, Utt, 23 8.1]
ājagāma drutaṃ devo vimānavaram āsthitaḥ | [Rām, Utt, 23 8.2]
nivātakavacānāṃ tu nivārya raṇakarma tat | [Rām, Utt, 23 9.1]
vṛddhaḥ pitāmaho vākyam uvāca viditārthavat | [Rām, Utt, 23 9.2]
na hyayaṃ rāvaṇo yuddhe śakyo jetuṃ surāsuraiḥ | [Rām, Utt, 23 10.1]
na bhavantaḥ kṣayaṃ netuṃ śakyāḥ sendraiḥ surāsuraiḥ | [Rām, Utt, 23 10.2]
rākṣasasya sakhitvaṃ vai bhavadbhiḥ saha rocate | [Rām, Utt, 23 11.1]
avibhaktā hi sarvārthāḥ suhṛdāṃ nātra saṃśayaḥ | [Rām, Utt, 23 11.2]
tato 'gnisākṣikaṃ sakhyaṃ kṛtavāṃstatra rāvaṇaḥ | [Rām, Utt, 23 12.1]
nivātakavacaiḥ sārdhaṃ prītimān abhavat tadā | [Rām, Utt, 23 12.2]
arcitastair yathānyāyaṃ saṃvatsarasukhoṣitaḥ | [Rām, Utt, 23 13.1]
svapurānnirviśeṣaṃ ca pūjāṃ prāpto daśānanaḥ | [Rām, Utt, 23 13.2]
sa tūpadhārya māyānāṃ śatam ekonam ātmavān | [Rām, Utt, 23 14.1]
salilendrapurānveṣī sa babhrāma rasātalam | [Rām, Utt, 23 14.2]
tato 'śmanagaraṃ nāma kālakeyābhirakṣitam | [Rām, Utt, 23 15.1]
taṃ vijitya muhūrtena jaghne daityāṃścatuḥśatam | [Rām, Utt, 23 15.2]
tataḥ pāṇḍurameghābhaṃ kailāsam iva saṃsthitam | [Rām, Utt, 23 16.1]
varuṇasyālayaṃ divyam apaśyad rākṣasādhipaḥ | [Rām, Utt, 23 16.2]
kṣarantīṃ ca payo nityaṃ surabhiṃ gām avasthitām | [Rām, Utt, 23 17.1]
yasyāḥ payoviniṣyandāt kṣīrodo nāma sāgaraḥ | [Rām, Utt, 23 17.2]
yasmāccandraḥ prabhavati śītaraśmiḥ prajāhitaḥ | [Rām, Utt, 23 18.1]
yaṃ samāsādya jīvanti phenapāḥ paramarṣayaḥ | [Rām, Utt, 23 18.2]
amṛtaṃ yatra cotpannaṃ surā cāpi surāśinām | [Rām, Utt, 23 18.3]
yāṃ bruvanti narā loke surabhiṃ nāma nāmataḥ | [Rām, Utt, 23 19.1]
pradakṣiṇaṃ tu tāṃ kṛtvā rāvaṇaḥ paramādbhutām | [Rām, Utt, 23 19.2]
praviveśa mahāghoraṃ guptaṃ bahuvidhair balaiḥ | [Rām, Utt, 23 19.3]
tato dhārāśatākīrṇaṃ śāradābhranibhaṃ tadā | [Rām, Utt, 23 20.1]
nityaprahṛṣṭaṃ dadṛśe varuṇasya gṛhottamam | [Rām, Utt, 23 20.2]
tato hatvā balādhyakṣān samare taiśca tāḍitaḥ | [Rām, Utt, 23 21.1]
abravīt kva gato yo vo rājā śīghraṃ nivedyatām | [Rām, Utt, 23 21.2]
yuddhārthī rāvaṇaḥ prāptastasya yuddhaṃ pradīyatām | [Rām, Utt, 23 22.1]
vada vā na bhayaṃ te 'sti nirjito 'smīti sāñjaliḥ | [Rām, Utt, 23 22.2]
etasminn antare kruddhā varuṇasya mahātmanaḥ | [Rām, Utt, 23 23.1]
putrāḥ pautrāśca niṣkrāman gauśca puṣkara eva ca | [Rām, Utt, 23 23.2]
te tu vīryaguṇopetā balaiḥ parivṛtāḥ svakaiḥ | [Rām, Utt, 23 24.1]
yuktvā rathān kāmagamān udyadbhāskaravarcasaḥ | [Rām, Utt, 23 24.2]
tato yuddhaṃ samabhavad dāruṇaṃ lomaharṣaṇam | [Rām, Utt, 23 25.1]
salilendrasya putrāṇāṃ rāvaṇasya ca rakṣasaḥ | [Rām, Utt, 23 25.2]
amātyaistu mahāvīryair daśagrīvasya rakṣasaḥ | [Rām, Utt, 23 26.1]
vāruṇaṃ tad balaṃ kṛtsnaṃ kṣaṇena vinipātitam | [Rām, Utt, 23 26.2]
samīkṣya svabalaṃ saṃkhye varuṇasya sutāstadā | [Rām, Utt, 23 27.1]
arditāḥ śarajālena nivṛttā raṇakarmaṇaḥ | [Rām, Utt, 23 27.2]
mahītalagatāste tu rāvaṇaṃ dṛśya puṣpake | [Rām, Utt, 23 28.1]
ākāśam āśu viviśuḥ syandanaiḥ śīghragāmibhiḥ | [Rām, Utt, 23 28.2]
mahad āsīt tatasteṣāṃ tulyaṃ sthānam avāpya tat | [Rām, Utt, 23 29.1]
ākāśayuddhaṃ tumulaṃ devadānavayor iva | [Rām, Utt, 23 29.2]
tataste rāvaṇaṃ yuddhe śaraiḥ pāvakasaṃnibhaiḥ | [Rām, Utt, 23 30.1]
vimukhīkṛtya saṃhṛṣṭā vinedur vividhān ravān | [Rām, Utt, 23 30.2]
tato mahodaraḥ kruddho rājānaṃ dṛśya dharṣitam | [Rām, Utt, 23 31.1]
tyaktvā mṛtyubhayaṃ vīro yuddhakāṅkṣī vyalokayat | [Rām, Utt, 23 31.2]
tena teṣāṃ hayā ye ca kāmagāḥ pavanopamāḥ | [Rām, Utt, 23 32.1]
mahodareṇa gadayā hatāste prayayuḥ kṣitim | [Rām, Utt, 23 32.2]
teṣāṃ varuṇasūnūnāṃ hatvā yodhān hayāṃśca tān | [Rām, Utt, 23 33.1]
mumocāśu mahānādaṃ virathān prekṣya tān sthitān | [Rām, Utt, 23 33.2]
te tu teṣāṃ rathāḥ sāśvāḥ saha sārathibhir varaiḥ | [Rām, Utt, 23 34.1]
mahodareṇa nihatāḥ patitāḥ pṛthivītale | [Rām, Utt, 23 34.2]
te tu tyaktvā rathān putrā varuṇasya mahātmanaḥ | [Rām, Utt, 23 35.1]
ākāśe viṣṭhitāḥ śūrāḥ svaprabhāvānna vivyathuḥ | [Rām, Utt, 23 35.2]
dhanūṃṣi kṛtvā sajyāni vinirbhidya mahodaram | [Rām, Utt, 23 36.1]
rāvaṇaṃ samare kruddhāḥ sahitāḥ samabhidravan | [Rām, Utt, 23 36.2]
tataḥ kruddho daśagrīvaḥ kālāgnir iva viṣṭhitaḥ | [Rām, Utt, 23 37.1]
śaravarṣaṃ mahāvegaṃ teṣāṃ marmasvapātayat | [Rām, Utt, 23 37.2]
musalāni vicitrāṇi tato bhallaśatāni ca | [Rām, Utt, 23 38.1]
paṭṭasāṃścaiva śaktīśca śataghnīstomarāṃstathā | [Rām, Utt, 23 38.2]
pātayāmāsa durdharṣasteṣām upari viṣṭhitaḥ | [Rām, Utt, 23 38.3]
atha viddhāstu te vīrā viniṣpetuḥ padātayaḥ | [Rām, Utt, 23 39.1]
tato rakṣo mahānādaṃ muktvā hanti sma vāruṇān | [Rām, Utt, 23 40.1]
nānāpraharaṇair ghorair dhārāpātair ivāmbudaḥ | [Rām, Utt, 23 40.2]
tataste vimukhāḥ sarve patitā dharaṇītale | [Rām, Utt, 23 41.1]
raṇāt svapuruṣaiḥ śīghraṃ gṛhāṇyeva praveśitāḥ | [Rām, Utt, 23 41.2]
tān abravīt tato rakṣo varuṇāya nivedyatām | [Rām, Utt, 23 42.1]
rāvaṇaṃ cābravīnmantrī prabhāso nāma vāruṇaḥ | [Rām, Utt, 23 42.2]
gataḥ khalu mahātejā brahmalokaṃ jaleśvaraḥ | [Rām, Utt, 23 43.1]
gāndharvaṃ varuṇaḥ śrotuṃ yaṃ tvam āhvayase yudhi | [Rām, Utt, 23 43.2]
tat kiṃ tava vṛthā vīra pariśrāmya gate nṛpe | [Rām, Utt, 23 44.1]
ye tu saṃnihitā vīrāḥ kumārāste parājitāḥ | [Rām, Utt, 23 44.2]
rākṣasendrastu tacchrutvā nāma viśrāvya cātmanaḥ | [Rām, Utt, 23 45.1]
harṣānnādaṃ vimuñcan vai niṣkrānto varuṇālayāt | [Rām, Utt, 23 45.2]
āgatastu pathā yena tenaiva vinivṛtya saḥ | [Rām, Utt, 23 46.1]
laṅkām abhimukho rakṣo nabhastalagato yayau | [Rām, Utt, 23 46.2]
{Rām, Utt, 24}
nivartamānaḥ saṃhṛṣṭo rāvaṇaḥ sa durātmavān | [Rām, Utt, 24 1.1]
jahre pathi narendrarṣidevagandharvakanyakāḥ | [Rām, Utt, 24 1.2]
darśanīyāṃ hi yāṃ rakṣaḥ kanyāṃ strīṃ vātha paśyati | [Rām, Utt, 24 2.1]
hatvā bandhujanaṃ tasyā vimāne saṃnyaveśayat | [Rām, Utt, 24 2.2]
tatra pannagayakṣāṇāṃ mānuṣāṇāṃ ca rakṣasām | [Rām, Utt, 24 3.1]
daityānāṃ dānavānāṃ ca kanyā jagrāha rāvaṇaḥ | [Rām, Utt, 24 3.2]
dīrghakeśyaḥ sucārvaṅgyaḥ pūrṇacandranibhānanāḥ | [Rām, Utt, 24 4.1]
śokāyattāstaruṇyaśca samastāḥ stananamritāḥ | [Rām, Utt, 24 4.2]
tulyam agnyarciṣāṃ tatra śokāgnibhayasaṃbhavam | [Rām, Utt, 24 5.1]
pravepamānā duḥkhārtā mumucur bāṣpajaṃ jalam | [Rām, Utt, 24 5.2]
tāsāṃ niśvasamānānāṃ niśvāsaiḥ sampradīpitam | [Rām, Utt, 24 6.1]
agnihotram ivābhāti saṃniruddhāgnipuṣpakam | [Rām, Utt, 24 6.2]
kācid dadhyau suduḥkhārtā hanyād api hi mām ayam | [Rām, Utt, 24 7.1]
smṛtvā mātṝḥ pitṝn bhrātṝn putrān vai śvaśurān api | [Rām, Utt, 24 7.2]
duḥkhaśokasamāviṣṭā vilepuḥ sahitāḥ striyaḥ | [Rām, Utt, 24 7.3]
kathaṃ nu khalu me putraḥ kariṣyati mayā vinā | [Rām, Utt, 24 8.1]
kathaṃ mātā kathaṃ bhrātā nimagnāḥ śokasāgare | [Rām, Utt, 24 8.2]
hā kathaṃ nu kariṣyāmi bhartāraṃ daivataṃ vinā | [Rām, Utt, 24 9.1]
mṛtyo prasīda yāce tvāṃ naya māṃ yamasādanam | [Rām, Utt, 24 9.2]
kiṃ nu me duṣkṛtaṃ karma kṛtaṃ dehāntare purā | [Rām, Utt, 24 10.1]
tato 'smi dharṣitānena patitā śokasāgare | [Rām, Utt, 24 10.2]
na khalvidānīṃ paśyāmi duḥkhasyāntam ihātmanaḥ | [Rām, Utt, 24 11.1]
aho dhiṅmānuṣāṃllokānnāsti khalvadhamaḥ paraḥ | [Rām, Utt, 24 11.2]
yad durbalā balavatā bāndhavā rāvaṇena me | [Rām, Utt, 24 12.1]
uditenaiva sūryeṇa tārakā iva nāśitāḥ | [Rām, Utt, 24 12.2]
aho subalavad rakṣo vadhopāyeṣu rajyate | [Rām, Utt, 24 13.1]
aho durvṛttam ātmānaṃ svayam eva na budhyate | [Rām, Utt, 24 13.2]
sarvathā sadṛśastāvad vikramo 'sya durātmanaḥ | [Rām, Utt, 24 14.1]
idaṃ tv asadṛśaṃ karma paradārābhimarśanam | [Rām, Utt, 24 14.2]
yasmād eṣa parakyāsu strīṣu rajyati durmatiḥ | [Rām, Utt, 24 15.1]
tasmāddhi strīkṛtenaiva vadhaṃ prāpsyati rāvaṇaḥ | [Rām, Utt, 24 15.2]
śaptaḥ strībhiḥ sa tu tadā hatatejāḥ suniṣprabhaḥ | [Rām, Utt, 24 16.1]
pativratābhiḥ sādhvībhiḥ sthitābhiḥ sādhuvartmani | [Rām, Utt, 24 16.2]
evaṃ vilapamānāsu rāvaṇo rākṣasādhipaḥ | [Rām, Utt, 24 17.1]
praviveśa purīṃ laṅkāṃ pūjyamāno niśācaraiḥ | [Rām, Utt, 24 17.2]
tato rākṣasarājasya svasā paramaduḥkhitā | [Rām, Utt, 24 18.1]
pādayoḥ patitā tasya vaktum evopacakrame | [Rām, Utt, 24 18.2]
tataḥ svasāram utthāpya rāvaṇaḥ parisāntvayan | [Rām, Utt, 24 19.1]
abravīt kim idaṃ bhadre vaktum arhasi me drutam | [Rām, Utt, 24 19.2]
sā bāṣpapariruddhākṣī rākṣasī vākyam abravīt | [Rām, Utt, 24 20.1]
hatāsmi vidhavā rājaṃstvayā balavatā kṛtā | [Rām, Utt, 24 20.2]
ete vīryāt tvayā rājan daityā vinihatā raṇe | [Rām, Utt, 24 21.1]
kālakeyā iti khyātā mahābalaparākramāḥ | [Rām, Utt, 24 21.2]
tatra me nihato bhartā garīyāñjīvitād api | [Rām, Utt, 24 22.1]
sa tvayā dayitastatra bhrātrā śatrusamena vai | [Rām, Utt, 24 22.2]
yā tvayāsmi hatā rājan svayam eveha bandhunā | [Rām, Utt, 24 23.1]
duḥkhaṃ vaidhavyaśabdaṃ ca dattaṃ bhokṣyāmyahaṃ tvayā | [Rām, Utt, 24 23.2]
nanu nāma tvayā rakṣyo jāmātā samareṣvapi | [Rām, Utt, 24 24.1]
taṃ nihatya raṇe rājan svayam eva na lajjase | [Rām, Utt, 24 24.2]
evam uktastayā rakṣo bhaginyā krośamānayā | [Rām, Utt, 24 25.1]
abravīt sāntvayitvā tāṃ sāmapūrvam idaṃ vacaḥ | [Rām, Utt, 24 25.2]
alaṃ vatse viṣādena na bhetavyaṃ ca sarvaśaḥ | [Rām, Utt, 24 26.1]
mānadānaviśeṣaistvāṃ toṣayiṣyāmi nityaśaḥ | [Rām, Utt, 24 26.2]
yuddhe pramatto vyākṣipto jayakāṅkṣī kṣipañśarān | [Rām, Utt, 24 27.1]
nāvagacchāmi yuddheṣu svān parān vāpyahaṃ śubhe | [Rām, Utt, 24 27.2]
tenāsau nihataḥ saṃkhye mayā bhartā tava svasaḥ | [Rām, Utt, 24 27.3]
asmin kāle tu yat prāptaṃ tat kariṣyāmi te hitam | [Rām, Utt, 24 28.1]
bhrātur aiśvaryasaṃsthasya kharasya bhava pārśvataḥ | [Rām, Utt, 24 28.2]
caturdaśānāṃ bhrātā te sahasrāṇāṃ bhaviṣyati | [Rām, Utt, 24 29.1]
prabhuḥ prayāṇe dāne ca rākṣasānāṃ mahaujasām | [Rām, Utt, 24 29.2]
tatra mātṛṣvasuḥ putro bhrātā tava kharaḥ prabhuḥ | [Rām, Utt, 24 30.1]
bhaviṣyati sadā kurvan yad vakṣyasi vacaḥ svayam | [Rām, Utt, 24 30.2]
śīghraṃ gacchatvayaṃ śūro daṇḍakān parirakṣitum | [Rām, Utt, 24 31.1]
dūṣaṇo 'sya balādhyakṣo bhaviṣyati mahābalaḥ | [Rām, Utt, 24 31.2]
sa hi śapto vanoddeśaḥ kruddhenośanasā purā | [Rām, Utt, 24 32.1]
rākṣasānām ayaṃ vāso bhaviṣyati na saṃśayaḥ | [Rām, Utt, 24 32.2]
evam uktvā daśagrīvaḥ sainyaṃ tasyādideśa ha | [Rām, Utt, 24 33.1]
caturdaśa sahasrāṇi rakṣasāṃ kāmarūpiṇām | [Rām, Utt, 24 33.2]
sa taiḥ sarvaiḥ parivṛto rākṣasair ghoradarśanaiḥ | [Rām, Utt, 24 34.1]
kharaḥ samprayayau śīghraṃ daṇḍakān akutobhayaḥ | [Rām, Utt, 24 34.2]
sa tatra kārayāmāsa rājyaṃ nihatakaṇṭakam | [Rām, Utt, 24 35.1]
sā ca śūrpaṇakhā prītā nyavasad daṇḍakāvane | [Rām, Utt, 24 35.2]
{Rām, Utt, 25}
sa tu dattvā daśagrīvo vanaṃ ghoraṃ kharasya tat | [Rām, Utt, 25 1.1]
bhaginīṃ ca samāśvāsya hṛṣṭaḥ svasthataro 'bhavat | [Rām, Utt, 25 1.2]
tato nikumbhilā nāma laṅkāyāḥ kānanaṃ mahat | [Rām, Utt, 25 2.1]
mahātmā rākṣasendrastat praviveśa sahānugaḥ | [Rām, Utt, 25 2.2]
tatra yūpaśatākīrṇaṃ saumyacaityopaśobhitam | [Rām, Utt, 25 3.1]
dadarśa viṣṭhitaṃ yajñaṃ saṃpradīptam iva śriyā | [Rām, Utt, 25 3.2]
tataḥ kṛṣṇājinadharaṃ kamaṇḍaluśikhādhvajam | [Rām, Utt, 25 4.1]
dadarśa svasutaṃ tatra meghanādam ariṃdamam | [Rām, Utt, 25 4.2]
rakṣaḥpatiḥ samāsādya samāśliṣya ca bāhubhiḥ | [Rām, Utt, 25 5.1]
abravīt kim idaṃ vatsa vartate tad bravīhi me | [Rām, Utt, 25 5.2]
uśanā tvabravīt tatra gurur yajñasamṛddhaye | [Rām, Utt, 25 6.1]
rāvaṇaṃ rākṣasaśreṣṭhaṃ dvijaśreṣṭho mahātapāḥ | [Rām, Utt, 25 6.2]
aham ākhyāmi te rājañśrūyatāṃ sarvam eva ca | [Rām, Utt, 25 7.1]
yajñāste sapta putreṇa prāptāḥ subahuvistarāḥ | [Rām, Utt, 25 7.2]
agniṣṭomo 'śvamedhaśca yajño bahusuvarṇakaḥ | [Rām, Utt, 25 8.1]
rājasūyastathā yajño gomedho vaiṣṇavastathā | [Rām, Utt, 25 8.2]
māheśvare pravṛtte tu yajñe puṃbhiḥ sudurlabhe | [Rām, Utt, 25 9.1]
varāṃste labdhavān putraḥ sākṣāt paśupater iha | [Rām, Utt, 25 9.2]
kāmagaṃ syandanaṃ divyam antarikṣacaraṃ dhruvam | [Rām, Utt, 25 10.1]
māyāṃ ca tāmasīṃ nāma yayā sampadyate tamaḥ | [Rām, Utt, 25 10.2]
etayā kila saṃgrāme māyayā rākṣaseśvara | [Rām, Utt, 25 11.1]
prayuddhasya gatiḥ śakyā na hi jñātuṃ surāsuraiḥ | [Rām, Utt, 25 11.2]
akṣayāviṣudhī bāṇaiścāpaṃ cāpi sudurjayam | [Rām, Utt, 25 12.1]
astraṃ ca balavat saumya śatruvidhvaṃsanaṃ raṇe | [Rām, Utt, 25 12.2]
etān sarvān varāṃllabdhvā putraste 'yaṃ daśānana | [Rām, Utt, 25 13.1]
adya yajñasamāptau ca tvatpratīkṣaḥ sthito 'ham | [Rām, Utt, 25 13.2]
tato 'bravīd daśagrīvo na śobhanam idaṃ kṛtam | [Rām, Utt, 25 14.1]
pūjitāḥ śatravo yasmād dravyair indrapurogamāḥ | [Rām, Utt, 25 14.2]
ehīdānīṃ kṛtaṃ yaddhi tad akartuṃ na śakyate | [Rām, Utt, 25 15.1]
āgaccha saumya gacchāmaḥ svam eva bhavanaṃ prati | [Rām, Utt, 25 15.2]
tato gatvā daśagrīvaḥ saputraḥ savibhīṣaṇaḥ | [Rām, Utt, 25 16.1]
striyo 'vatārayāmāsa sarvāstā bāṣpaviklavāḥ | [Rām, Utt, 25 16.2]
lakṣiṇyo ratnabhūtāśca devadānavarakṣasām | [Rām, Utt, 25 17.1]
nānābhūṣaṇasampannā jvalantyaḥ svena tejasā | [Rām, Utt, 25 17.2]
vibhīṣaṇastu tā nārīr dṛṣṭvā śokasamākulāḥ | [Rām, Utt, 25 18.1]
tasya tāṃ ca matiṃ jñātvā dharmātmā vākyam abravīt | [Rām, Utt, 25 18.2]
īdṛśaistaiḥ samācārair yaśo'rthakulanāśanaiḥ | [Rām, Utt, 25 19.1]
dharṣaṇaṃ prāṇināṃ dattvā svamatena viceṣṭase | [Rām, Utt, 25 19.2]
jñātīn vai dharṣayitvemāstvayānītā varāṅganāḥ | [Rām, Utt, 25 20.1]
tvām atikramya madhunā rājan kumbhīnasī hṛtā | [Rām, Utt, 25 20.2]
rāvaṇastvabravīd vākyaṃ nāvagacchāmi kiṃ tvidam | [Rām, Utt, 25 21.1]
ko vāyaṃ yastvayākhyāto madhur ityeva nāmataḥ | [Rām, Utt, 25 21.2]
vibhīṣaṇastu saṃkruddho bhrātaraṃ vākyam abravīt | [Rām, Utt, 25 22.1]
śrūyatām asya pāpasya karmaṇaḥ phalam āgatam | [Rām, Utt, 25 22.2]
mātāmahasya yo 'smākaṃ jyeṣṭho bhrātā sumālinaḥ | [Rām, Utt, 25 23.1]
mālyavān iti vikhyāto vṛddhaprājño niśācaraḥ | [Rām, Utt, 25 23.2]
pitur jyeṣṭho jananyāśca asmākaṃ tvāryako 'bhavat | [Rām, Utt, 25 24.1]
tasya kumbhīnasī nāma duhitur duhitābhavat | [Rām, Utt, 25 24.2]
mātṛṣvasur athāsmākaṃ sā kanyā cānalodbhavā | [Rām, Utt, 25 25.1]
bhavatyasmākam eṣā vai bhrātṝṇāṃ dharmataḥ svasā | [Rām, Utt, 25 25.2]
sā hṛtā madhunā rājan rākṣasena balīyasā | [Rām, Utt, 25 26.1]
yajñapravṛtte putre te mayi cāntarjaloṣite | [Rām, Utt, 25 26.2]
nihatya rākṣasaśreṣṭhān amātyāṃstava saṃmatān | [Rām, Utt, 25 27.1]
dharṣayitvā hṛtā rājan guptā hyantaḥpure tava | [Rām, Utt, 25 27.2]
śrutvā tvetanmahārāja kṣāntam eva hato na saḥ | [Rām, Utt, 25 28.1]
yasmād avaśyaṃ dātavyā kanyā bhartre hi dātṛbhiḥ | [Rām, Utt, 25 28.2]
asminn evābhisamprāptaṃ loke viditam astu te | [Rām, Utt, 25 28.3]
tato 'bravīd daśagrīvaḥ kruddhaḥ saṃraktalocanaḥ | [Rām, Utt, 25 29.1]
kalpyatāṃ me rathaḥ śīghraṃ śūrāḥ sajjībhavantu ca | [Rām, Utt, 25 29.2]
bhrātā me kumbhakarṇaśca ye ca mukhyā niśācarāḥ | [Rām, Utt, 25 30.1]
vāhanānyadhirohantu nānāpraharaṇāyudhāḥ | [Rām, Utt, 25 30.2]
adya taṃ samare hatvā madhuṃ rāvaṇanirbhayam | [Rām, Utt, 25 31.1]
indralokaṃ gamiṣyāmi yuddhakāṅkṣī suhṛdvṛtaḥ | [Rām, Utt, 25 31.2]
tato vijitya tridivaṃ vaśe sthāpya puraṃdaram | [Rām, Utt, 25 32.1]
nirvṛto vihariṣyāmi trailokyaiśvaryaśobhitaḥ | [Rām, Utt, 25 32.2]
akṣauhiṇīsahasrāṇi catvāryugrāṇi rakṣasām | [Rām, Utt, 25 33.1]
nānāpraharaṇānyāśu niryayur yuddhakāṅkṣiṇām | [Rām, Utt, 25 33.2]
indrajit tvagrataḥ sainyaṃ sainikān parigṛhya ca | [Rām, Utt, 25 34.1]
rāvaṇo madhyataḥ śūraḥ kumbhakarṇaśca pṛṣṭhataḥ | [Rām, Utt, 25 34.2]
vibhīṣaṇastu dharmātmā laṅkāyāṃ dharmam ācarat | [Rām, Utt, 25 35.1]
te tu sarve mahābhāgā yayur madhupuraṃ prati | [Rām, Utt, 25 35.2]
rathair nāgaiḥ kharair uṣṭrair hayair dīptair mahoragaiḥ | [Rām, Utt, 25 36.1]
rākṣasāḥ prayayuḥ sarve kṛtvākāśaṃ nirantaram | [Rām, Utt, 25 36.2]
daityāśca śataśastatra kṛtavairāḥ suraiḥ saha | [Rām, Utt, 25 37.1]
rāvaṇaṃ prekṣya gacchantam anvagacchanta pṛṣṭhataḥ | [Rām, Utt, 25 37.2]
sa tu gatvā madhupuraṃ praviśya ca daśānanaḥ | [Rām, Utt, 25 38.1]
na dadarśa madhuṃ tatra bhaginīṃ tatra dṛṣṭavān | [Rām, Utt, 25 38.2]
sā prahvā prāñjalir bhūtvā śirasā pādayor gatā | [Rām, Utt, 25 39.1]
tasya rākṣasarājasya trastā kumbhīnasī svasā | [Rām, Utt, 25 39.2]
tāṃ samutthāpayāmāsa na bhetavyam iti bruvan | [Rām, Utt, 25 40.1]
rāvaṇo rākṣasaśreṣṭhaḥ kiṃ cāpi karavāṇi te | [Rām, Utt, 25 40.2]
sābravīd yadi me rājan prasannastvaṃ mahābala | [Rām, Utt, 25 41.1]
bhartāraṃ na mamehādya hantum arhasi mānada | [Rām, Utt, 25 41.2]
satyavāg bhava rājendra mām avekṣasva yācatīm | [Rām, Utt, 25 42.1]
tvayā hyuktaṃ mahābāho na bhetavyam iti svayam | [Rām, Utt, 25 42.2]
rāvaṇastvabravīd dhṛṣṭaḥ svasāraṃ tatra saṃsthitām | [Rām, Utt, 25 43.1]
kva cāsau tava bhartā vai mama śīghraṃ nivedyatām | [Rām, Utt, 25 43.2]
saha tena gamiṣyāmi suralokaṃ jayāya vai | [Rām, Utt, 25 44.1]
tava kāruṇyasauhārdānnivṛtto 'smi madhor vadhāt | [Rām, Utt, 25 44.2]
ityuktā sā prasuptaṃ taṃ samutthāpya niśācaram | [Rām, Utt, 25 45.1]
abravīt samprahṛṣṭeva rākṣasī suvipaścitam | [Rām, Utt, 25 45.2]
eṣa prāpto daśagrīvo mama bhrātā niśācaraḥ | [Rām, Utt, 25 46.1]
suralokajayākāṅkṣī sāhāyye tvāṃ vṛṇoti ca | [Rām, Utt, 25 46.2]
tad asya tvaṃ sahāyārthaṃ sabandhur gaccha rākṣasa | [Rām, Utt, 25 47.1]
snigdhasya bhajamānasya yuktam arthāya kalpitum | [Rām, Utt, 25 47.2]
tasyāstad vacanaṃ śrutvā tathetyāha madhur vacaḥ | [Rām, Utt, 25 48.1]
dadarśa rākṣasaśreṣṭhaṃ yathānyāyam upetya saḥ | [Rām, Utt, 25 48.2]
pūjayāmāsa dharmeṇa rāvaṇaṃ rākṣasādhipam | [Rām, Utt, 25 49.1]
prāptapūjo daśagrīvo madhuveśmani vīryavān | [Rām, Utt, 25 49.2]
tatra caikāṃ niśām uṣya gamanāyopacakrame | [Rām, Utt, 25 49.3]
tataḥ kailāsam āsādya śailaṃ vaiśravaṇālayam | [Rām, Utt, 25 50.1]
rākṣasendro mahendrābhaḥ senām upaniveśayat | [Rām, Utt, 25 50.2]
{Rām, Utt, 26}
sa tu tatra daśagrīvaḥ saha sainyena vīryavān | [Rām, Utt, 26 1.1]
astaṃ prāpte dinakare nivāsaṃ samarocayat | [Rām, Utt, 26 1.2]
udite vimale candre tulyaparvatavarcasi | [Rām, Utt, 26 2.1]
sa dadarśa guṇāṃstatra candrapādopaśobhitān | [Rām, Utt, 26 2.2]
karṇikāravanair divyaiḥ kadambagahanaistathā | [Rām, Utt, 26 3.1]
padminībhiśca phullābhir mandākinyā jalair api | [Rām, Utt, 26 3.2]
ghaṇṭānām iva saṃnādaḥ śuśruve madhurasvanaḥ | [Rām, Utt, 26 4.1]
apsarogaṇasaṃghānāṃ gāyatāṃ dhanadālaye | [Rām, Utt, 26 4.2]
puṣpavarṣāṇi muñcanto nagāḥ pavanatāḍitāḥ | [Rām, Utt, 26 5.1]
śailaṃ taṃ vāsayantīva madhumādhavagandhinaḥ | [Rām, Utt, 26 5.2]
madhupuṣparajaḥpṛktaṃ gandham ādāya puṣkalam | [Rām, Utt, 26 6.1]
pravavau vardhayan kāmaṃ rāvaṇasya sukho 'nilaḥ | [Rām, Utt, 26 6.2]
geyāt puṣpasamṛddhyā ca śaityād vāyor guṇair gireḥ | [Rām, Utt, 26 7.1]
pravṛttāyāṃ rajanyāṃ ca candrasyodayanena ca | [Rām, Utt, 26 7.2]
rāvaṇaḥ sumahāvīryaḥ kāmabāṇavaśaṃ gataḥ | [Rām, Utt, 26 8.1]
viniśvasya viniśvasya śaśinaṃ samavaikṣata | [Rām, Utt, 26 8.2]
etasminn antare tatra divyapuṣpavibhūṣitā | [Rām, Utt, 26 9.1]
sarvāpsarovarā rambhā pūrṇacandranibhānanā | [Rām, Utt, 26 9.2]
kṛtair viśeṣakair ārdraiḥ ṣaḍṛtukusumotsavaiḥ | [Rām, Utt, 26 10.1]
nīlaṃ satoyameghābhaṃ vastraṃ samavaguṇṭhitā | [Rām, Utt, 26 10.2]
yasyā vaktraṃ śaśinibhaṃ bhruvau cāpanibhe śubhe | [Rām, Utt, 26 11.1]
ūrū karikarākārau karau pallavakomalau | [Rām, Utt, 26 11.2]
sainyamadhyena gacchantī rāvaṇenopalakṣitā | [Rām, Utt, 26 11.3]
tāṃ samutthāya rakṣendraḥ kāmabāṇabalārditaḥ | [Rām, Utt, 26 12.1]
kare gṛhītvā gacchantīṃ smayamāno 'bhyabhāṣata | [Rām, Utt, 26 12.2]
kva gacchasi varārohe kāṃ siddhiṃ bhajase svayam | [Rām, Utt, 26 13.1]
kasyābhyudayakālo 'yaṃ yastvāṃ samupabhokṣyate | [Rām, Utt, 26 13.2]
tavānanarasasyādya padmotpalasugandhinaḥ | [Rām, Utt, 26 14.1]
sudhāmṛtarasasyeva ko 'dya tṛptiṃ gamiṣyati | [Rām, Utt, 26 14.2]
svarṇakumbhanibhau pīnau śubhau bhīru nirantarau | [Rām, Utt, 26 15.1]
kasyorasthalasaṃsparśaṃ dāsyataste kucāvimau | [Rām, Utt, 26 15.2]
suvarṇacakrapratimaṃ svarṇadāmacitaṃ pṛthu | [Rām, Utt, 26 16.1]
adhyārokṣyati kaste 'dya svargaṃ jaghanarūpiṇam | [Rām, Utt, 26 16.2]
madviśiṣṭaḥ pumān ko 'nyaḥ śakro viṣṇur athāśvinau | [Rām, Utt, 26 17.1]
mām atītya hi yasya tvaṃ yāsi bhīru na śobhanam | [Rām, Utt, 26 17.2]
viśrama tvaṃ pṛthuśroṇi śilātalam idaṃ śubham | [Rām, Utt, 26 18.1]
trailokye yaḥ prabhuścaiva tulyo mama na vidyate | [Rām, Utt, 26 18.2]
tad eṣa prāñjaliḥ prahvo yācate tvāṃ daśānanaḥ | [Rām, Utt, 26 19.1]
yaḥ prabhuścāpi bhartā ca trailokyasya bhajasva mām | [Rām, Utt, 26 19.2]
evam uktābravīd rambhā vepamānā kṛtāñjaliḥ | [Rām, Utt, 26 20.1]
prasīda nārhase vaktum īdṛśaṃ tvaṃ hi me guruḥ | [Rām, Utt, 26 20.2]
anyebhyo 'pi tvayā rakṣyā prāpnuyāṃ dharṣaṇaṃ yadi | [Rām, Utt, 26 21.1]
dharmataśca snuṣā te 'haṃ tattvam etad bravīmi te | [Rām, Utt, 26 21.2]
abravīt tāṃ daśagrīvaścaraṇādhomukhīṃ sthitām | [Rām, Utt, 26 22.1]
sutasya yadi me bhāryā tatastvaṃ me snuṣā bhaveḥ | [Rām, Utt, 26 22.2]
bāḍham ityeva sā rambhā prāha rāvaṇam uttaram | [Rām, Utt, 26 23.1]
dharmataste sutasyāhaṃ bhāryā rākṣasapuṃgava | [Rām, Utt, 26 23.2]
putraḥ priyataraḥ prāṇair bhrātur vaiśravaṇasya te | [Rām, Utt, 26 24.1]
khyāto yastriṣu lokeṣu nalakūbara ityasau | [Rām, Utt, 26 24.2]
dharmato yo bhaved vipraḥ kṣatriyo vīryato bhavet | [Rām, Utt, 26 25.1]
krodhād yaśca bhaved agniḥ kṣāntyā ca vasudhāsamaḥ | [Rām, Utt, 26 25.2]
tasyāsmi kṛtasaṃketā lokapālasutasya vai | [Rām, Utt, 26 26.1]
tam uddiśya ca me sarvaṃ vibhūṣaṇam idaṃ kṛtam | [Rām, Utt, 26 26.2]
yasya tasya hi nānyasya bhāvo māṃ prati tiṣṭhati | [Rām, Utt, 26 27.1]
tena satyena māṃ rājanmoktum arhasyariṃdama | [Rām, Utt, 26 27.2]
sa hi tiṣṭhati dharmātmā sāmprataṃ matsamutsukaḥ | [Rām, Utt, 26 28.1]
tanna vighnaṃ sutasyeha kartum arhasi muñca mām | [Rām, Utt, 26 28.2]
sadbhir ācaritaṃ mārgaṃ gaccha rākṣasapuṃgava | [Rām, Utt, 26 29.1]
mānanīyo mayā hi tvaṃ lālanīyā tathāsmi te | [Rām, Utt, 26 29.2]
evaṃ bruvāṇāṃ rambhāṃ tāṃ dharmārthasahitaṃ vacaḥ | [Rām, Utt, 26 30.1]
nirbhartsya rākṣaso mohāt pratigṛhya balād balī | [Rām, Utt, 26 30.2]
kāmamohābhisaṃrabdho maithunāyopacakrame | [Rām, Utt, 26 30.3]
sā vimuktā tato rambhā bhraṣṭamālyavibhūṣaṇā | [Rām, Utt, 26 31.1]
gajendrākrīḍamathitā nadīvākulatāṃ gatā | [Rām, Utt, 26 31.2]
sā vepamānā lajjantī bhītā karakṛtāñjaliḥ | [Rām, Utt, 26 32.1]
nalakūbaram āsādya pādayor nipapāta ha | [Rām, Utt, 26 32.2]
tadavasthāṃ ca tāṃ dṛṣṭvā mahātmā nalakūbaraḥ | [Rām, Utt, 26 33.1]
abravīt kim idaṃ bhadre pādayoḥ patitāsi me | [Rām, Utt, 26 33.2]
sā tu niśvasamānā ca vepamānātha sāñjaliḥ | [Rām, Utt, 26 34.1]
tasmai sarvaṃ yathātathyam ākhyātum upacakrame | [Rām, Utt, 26 34.2]
eṣa deva daśagrīvaḥ prāpto gantuṃ triviṣṭapam | [Rām, Utt, 26 35.1]
tena sainyasahāyena niśeha pariṇāmyate | [Rām, Utt, 26 35.2]
āyāntī tena dṛṣṭāsmi tvatsakāśam ariṃdama | [Rām, Utt, 26 36.1]
gṛhītvā tena pṛṣṭāsmi kasya tvam iti rakṣasā | [Rām, Utt, 26 36.2]
mayā tu sarvaṃ yat satyaṃ taddhi tasmai niveditam | [Rām, Utt, 26 37.1]
kāmamohābhibhūtātmā nāśrauṣīt tad vaco mama | [Rām, Utt, 26 37.2]
yācyamāno mayā deva snuṣā te 'ham iti prabho | [Rām, Utt, 26 38.1]
tat sarvaṃ pṛṣṭhataḥ kṛtvā balāt tenāsmi dharṣitā | [Rām, Utt, 26 38.2]
evaṃ tvam aparādhaṃ me kṣantum arhasi mānada | [Rām, Utt, 26 39.1]
na hi tulyaṃ balaṃ saumya striyāśca puruṣasya ca | [Rām, Utt, 26 39.2]
evaṃ śrutvā tu saṃkruddhastadā vaiśravaṇātmajaḥ | [Rām, Utt, 26 40.1]
dharṣaṇāṃ tāṃ parāṃ śrutvā dhyānaṃ sampraviveśa ha | [Rām, Utt, 26 40.2]
tasya tat karma vijñāya tadā vaiśravaṇātmajaḥ | [Rām, Utt, 26 41.1]
muhūrtād roṣatāmrākṣastoyaṃ jagrāha pāṇinā | [Rām, Utt, 26 41.2]
gṛhītvā salilaṃ divyam upaspṛśya yathāvidhi | [Rām, Utt, 26 42.1]
utsasarja tadā śāpaṃ rākṣasendrāya dāruṇam | [Rām, Utt, 26 42.2]
akāmā tena yasmāt tvaṃ balād bhadre pradharṣitā | [Rām, Utt, 26 43.1]
tasmāt sa yuvatīm anyāṃ nākāmām upayāsyati | [Rām, Utt, 26 43.2]
yadā tvakāmāṃ kāmārto dharṣayiṣyati yoṣitam | [Rām, Utt, 26 44.1]
mūrdhā tu saptadhā tasya śakalībhavitā tadā | [Rām, Utt, 26 44.2]
tasminn udāhṛte śāpe jvalitāgnisamaprabhe | [Rām, Utt, 26 45.1]
devadundubhayo neduḥ puṣpavṛṣṭiśca khāccyutā | [Rām, Utt, 26 45.2]
prajāpatimukhāścāpi sarve devāḥ praharṣitāḥ | [Rām, Utt, 26 46.1]
jñātvā lokagatiṃ sarvāṃ tasya mṛtyuṃ ca rakṣasaḥ | [Rām, Utt, 26 46.2]
śrutvā tu sa daśagrīvastaṃ śāpaṃ romaharṣaṇam | [Rām, Utt, 26 47.1]
nārīṣu maithunaṃ bhāvaṃ nākāmāsvabhyarocayat | [Rām, Utt, 26 47.2]
{Rām, Utt, 27}
kailāsaṃ laṅghayitvātha daśagrīvaḥ sarākṣasaḥ | [Rām, Utt, 27 1.1]
āsasāda mahātejā indralokaṃ niśācaraḥ | [Rām, Utt, 27 1.2]
tasya rākṣasasainyasya samantād upayāsyataḥ | [Rām, Utt, 27 2.1]
devalokaṃ yayau śabdo bhidyamānārṇavopamaḥ | [Rām, Utt, 27 2.2]
śrutvā tu rāvaṇaṃ prāptam indraḥ saṃcalitāsanaḥ | [Rām, Utt, 27 3.1]
abravīt tatra tān devān sarvān eva samāgatān | [Rām, Utt, 27 3.2]
ādityān savasūn rudrān viśvān sādhyānmarudgaṇān | [Rām, Utt, 27 4.1]
sajjībhavata yuddhārthaṃ rāvaṇasya durātmanaḥ | [Rām, Utt, 27 4.2]
evam uktāstu śakreṇa devāḥ śakrasamā yudhi | [Rām, Utt, 27 5.1]
saṃnahyanta mahāsattvā yuddhaśraddhāsamanvitāḥ | [Rām, Utt, 27 5.2]
sa tu dīnaḥ paritrasto mahendro rāvaṇaṃ prati | [Rām, Utt, 27 6.1]
viṣṇoḥ samīpam āgatya vākyam etad uvāca ha | [Rām, Utt, 27 6.2]
viṣṇo kathaṃ kariṣyāmo mahāvīryaparākrama | [Rām, Utt, 27 7.1]
asau hi balavān rakṣo yuddhārtham abhivartate | [Rām, Utt, 27 7.2]
varapradānād balavānna khalvanyena hetunā | [Rām, Utt, 27 8.1]
tacca satyaṃ hi kartavyaṃ vākyaṃ deva prajāpateḥ | [Rām, Utt, 27 8.2]
tad yathā namucir vṛtro balir narakaśambarau | [Rām, Utt, 27 9.1]
tvanmataṃ samavaṣṭabhya yathā dagdhāstathā kuru | [Rām, Utt, 27 9.2]
na hyanyo deva devānām āpatsu sumahābala | [Rām, Utt, 27 10.1]
gatiḥ parāyaṇaṃ vāsti tvām ṛte puruṣottama | [Rām, Utt, 27 10.2]
tvaṃ hi nārāyaṇaḥ śrīmān padmanābhaḥ sanātanaḥ | [Rām, Utt, 27 11.1]
tvayāhaṃ sthāpitaścaiva devarājye sanātane | [Rām, Utt, 27 11.2]
tad ākhyāhi yathātattvaṃ devadeva mama svayam | [Rām, Utt, 27 12.1]
asicakrasahāyastvaṃ yudhyase saṃyuge ripum | [Rām, Utt, 27 12.2]
evam uktaḥ sa śakreṇa devo nārāyaṇaḥ prabhuḥ | [Rām, Utt, 27 13.1]
abravīnna paritrāsaḥ kāryaste śrūyatāṃ ca me | [Rām, Utt, 27 13.2]
na tāvad eṣa durvṛttaḥ śakyo daivatadānavaiḥ | [Rām, Utt, 27 14.1]
hantuṃ yudhi samāsādya varadānena durjayaḥ | [Rām, Utt, 27 14.2]
sarvathā tu mahat karma kariṣyati balotkaṭaḥ | [Rām, Utt, 27 15.1]
rakṣaḥ putrasahāyo 'sau dṛṣṭam etannisargataḥ | [Rām, Utt, 27 15.2]
bravīṣi yat tu māṃ śakra saṃyuge yotsyasīti ha | [Rām, Utt, 27 16.1]
naivāhaṃ pratiyotsye taṃ rāvaṇaṃ rākṣasādhipam | [Rām, Utt, 27 16.2]
anihatya ripuṃ viṣṇur na hi pratinivartate | [Rām, Utt, 27 17.1]
durlabhaścaiṣa kāmo 'dya varam āsādya rākṣase | [Rām, Utt, 27 17.2]
pratijānāmi devendra tvatsamīpaṃ śatakrato | [Rām, Utt, 27 18.1]
rākṣasasyāham evāsya bhavitā mṛtyukāraṇam | [Rām, Utt, 27 18.2]
aham enaṃ vadhiṣyāmi rāvaṇaṃ sasutaṃ yudhi | [Rām, Utt, 27 19.1]
devatāstoṣayiṣyāmi jñātvā kālam upasthitam | [Rām, Utt, 27 19.2]
etasminn antare nādaḥ śuśruve rajanīkṣaye | [Rām, Utt, 27 20.1]
tasya rāvaṇasainyasya prayuddhasya samantataḥ | [Rām, Utt, 27 20.2]
atha yuddhaṃ samabhavad devarākṣasayostadā | [Rām, Utt, 27 21.1]
ghoraṃ tumulanirhrādaṃ nānāpraharaṇāyudham | [Rām, Utt, 27 21.2]
etasminn antare śūrā rākṣasā ghoradarśanāḥ | [Rām, Utt, 27 22.1]
yuddhārtham abhyadhāvanta sacivā rāvaṇājñayā | [Rām, Utt, 27 22.2]
mārīcaśca prahastaśca mahāpārśvamahodarau | [Rām, Utt, 27 23.1]
akampano nikumbhaśca śukaḥ sāraṇa eva ca | [Rām, Utt, 27 23.2]
saṃhrādir dhūmaketuśca mahādaṃṣṭro mahāmukhaḥ | [Rām, Utt, 27 24.1]
jambumālī mahāmālī virūpākṣaśca rākṣasaḥ | [Rām, Utt, 27 24.2]
etaiḥ sarvair mahāvīryair vṛto rākṣasapuṃgavaḥ | [Rām, Utt, 27 25.1]
rāvaṇasyāryakaḥ sainyaṃ sumālī praviveśa ha | [Rām, Utt, 27 25.2]
sa hi devagaṇān sarvānnānāpraharaṇaiḥ śitaiḥ | [Rām, Utt, 27 26.1]
vidhvaṃsayati saṃkruddhaḥ saha taiḥ kṣaṇadācaraiḥ | [Rām, Utt, 27 26.2]
etasminn antare śūro vasūnām aṣṭamo vasuḥ | [Rām, Utt, 27 27.1]
sāvitra iti vikhyātaḥ praviveśa mahāraṇam | [Rām, Utt, 27 27.2]
tato yuddhaṃ samabhavat surāṇāṃ rākṣasaiḥ saha | [Rām, Utt, 27 28.1]
kruddhānāṃ rakṣasāṃ kīrtiṃ samareṣvanivartinām | [Rām, Utt, 27 28.2]
tataste rākṣasāḥ śūrā devāṃstān samare sthitān | [Rām, Utt, 27 29.1]
nānāpraharaṇair ghorair jaghnuḥ śatasahasraśaḥ | [Rām, Utt, 27 29.2]
surāstu rākṣasān ghorānmahāvīryān svatejasā | [Rām, Utt, 27 30.1]
samare vividhaiḥ śastrair anayan yamasādanam | [Rām, Utt, 27 30.2]
etasminn antare śūraḥ sumālī nāma rākṣasaḥ | [Rām, Utt, 27 31.1]
nānāpraharaṇaiḥ kruddho raṇam evābhyavartata | [Rām, Utt, 27 31.2]
devānāṃ tad balaṃ sarvaṃ nānāpraharaṇaiḥ śitaiḥ | [Rām, Utt, 27 32.1]
vidhvaṃsayati saṃkruddho vāyur jaladharān iva | [Rām, Utt, 27 32.2]
te mahābāṇavarṣaiśca śūlaiḥ prāsaiśca dāruṇaiḥ | [Rām, Utt, 27 33.1]
pīḍyamānāḥ surāḥ sarve na vyatiṣṭhan samāhitāḥ | [Rām, Utt, 27 33.2]
tato vidrāvyamāṇeṣu tridaśeṣu sumālinā | [Rām, Utt, 27 34.1]
vasūnām aṣṭamo devaḥ sāvitro vyavatiṣṭhata | [Rām, Utt, 27 34.2]
saṃvṛtaḥ svair anīkaistu praharantaṃ niśācaram | [Rām, Utt, 27 35.1]
vikrameṇa mahātejā vārayāmāsa saṃyuge | [Rām, Utt, 27 35.2]
sumattayostayor āsīd yuddhaṃ loke sudāruṇam | [Rām, Utt, 27 36.1]
sumālino vasoścaiva samareṣvanivartinoḥ | [Rām, Utt, 27 36.2]
tatastasya mahābāṇair vasunā sumahātmanā | [Rām, Utt, 27 37.1]
mahān sa pannagarathaḥ kṣaṇena vinipātitaḥ | [Rām, Utt, 27 37.2]
hatvā tu saṃyuge tasya rathaṃ bāṇaśataiḥ śitaiḥ | [Rām, Utt, 27 38.1]
gadāṃ tasya vadhārthāya vasur jagrāha pāṇinā | [Rām, Utt, 27 38.2]
tāṃ pradīptāṃ pragṛhyāśu kāladaṇḍanibhāṃ śubhām | [Rām, Utt, 27 39.1]
tasya mūrdhani sāvitraḥ sumāler vinipātayat | [Rām, Utt, 27 39.2]
tasya mūrdhani solkābhā patantī ca tadā babhau | [Rām, Utt, 27 40.1]
sahasrākṣasamutsṛṣṭā girāviva mahāśaniḥ | [Rām, Utt, 27 40.2]
tasya naivāsthi kāyo vā na māṃsaṃ dadṛśe tadā | [Rām, Utt, 27 41.1]
gadayā bhasmasādbhūto raṇe tasminnipātitaḥ | [Rām, Utt, 27 41.2]
taṃ dṛṣṭvā nihataṃ saṃkhye rākṣasāste samantataḥ | [Rām, Utt, 27 42.1]
dudruvuḥ sahitāḥ sarve krośamānā mahāsvanam | [Rām, Utt, 27 42.2]
{Rām, Utt, 28}
sumālinaṃ hataṃ dṛṣṭvā vasunā bhasmasātkṛtam | [Rām, Utt, 28 1.1]
vidrutaṃ cāpi svaṃ sainyaṃ lakṣayitvārditaṃ śaraiḥ | [Rām, Utt, 28 1.2]
tataḥ sa balavān kruddho rāvaṇasya suto yudhi | [Rām, Utt, 28 2.1]
nivartya rākṣasān sarvānmeghanādo vyatiṣṭhata | [Rām, Utt, 28 2.2]
sa rathenāgnivarṇena kāmagena mahārathaḥ | [Rām, Utt, 28 3.1]
abhidudrāva senāṃ tāṃ vanānyagnir iva jvalan | [Rām, Utt, 28 3.2]
tataḥ praviśatastasya vividhāyudhadhāriṇaḥ | [Rām, Utt, 28 4.1]
vidudruvur diśaḥ sarvā devāstasya ca darśanāt | [Rām, Utt, 28 4.2]
na tatrāvasthitaḥ kaścid raṇe tasya yuyutsataḥ | [Rām, Utt, 28 5.1]
sarvān āvidhya vitrastān dṛṣṭvā śakro 'bhyabhāṣata | [Rām, Utt, 28 5.2]
na bhetavyaṃ na gantavyaṃ nivartadhvaṃ raṇaṃ prati | [Rām, Utt, 28 6.1]
eṣa gacchati me putro yuddhārtham aparājitaḥ | [Rām, Utt, 28 6.2]
tataḥ śakrasuto devo jayanta iti viśrutaḥ | [Rām, Utt, 28 7.1]
rathenādbhutakalpena saṃgrāmam abhivartata | [Rām, Utt, 28 7.2]
tataste tridaśāḥ sarve parivārya śacīsutam | [Rām, Utt, 28 8.1]
rāvaṇasya sutaṃ yuddhe samāsādya vyavasthitāḥ | [Rām, Utt, 28 8.2]
teṣāṃ yuddhaṃ mahad abhūt sadṛśaṃ devarakṣasām | [Rām, Utt, 28 9.1]
kṛte mahendraputrasya rākṣasendrasutasya ca | [Rām, Utt, 28 9.2]
tato mātaliputre tu gomukhe rākṣasātmajaḥ | [Rām, Utt, 28 10.1]
sārathau pātayāmāsa śarān kāñcanabhūṣaṇān | [Rām, Utt, 28 10.2]
śacīsutastvapi tathā jayantastasya sārathim | [Rām, Utt, 28 11.1]
taṃ caiva rāvaṇiṃ kruddhaḥ pratyavidhyad raṇājire | [Rām, Utt, 28 11.2]
tataḥ kruddho mahātejā rakṣo visphāritekṣaṇaḥ | [Rām, Utt, 28 12.1]
rāvaṇiḥ śakraputraṃ taṃ śaravarṣair avākirat | [Rām, Utt, 28 12.2]
tataḥ pragṛhya śastrāṇi sāravanti mahānti ca | [Rām, Utt, 28 13.1]
śataghnīstomarān prāsān gadākhaḍgaparaśvadhān | [Rām, Utt, 28 13.2]
sumahāntyadriśṛṅgāṇi pātayāmāsa rāvaṇiḥ | [Rām, Utt, 28 13.3]
tataḥ pravyathitā lokāḥ saṃjajñe ca tamo mahat | [Rām, Utt, 28 14.1]
tasya rāvaṇaputrasya tadā śatrūn abhighnataḥ | [Rām, Utt, 28 14.2]
tatastad daivatabalaṃ samantāt taṃ śacīsutam | [Rām, Utt, 28 15.1]
bahuprakāram asvasthaṃ tatra tatra sma dhāvati | [Rām, Utt, 28 15.2]
nābhyajānaṃstadānyonyaṃ śatrūn vā daivatāni vā | [Rām, Utt, 28 16.1]
tatra tatra viparyastaṃ samantāt paridhāvitam | [Rām, Utt, 28 16.2]
etasminn antare śūraḥ pulomā nāma vīryavān | [Rām, Utt, 28 17.1]
daiteyastena saṃgṛhya śacīputro 'pavāhitaḥ | [Rām, Utt, 28 17.2]
gṛhītvā taṃ tu naptāraṃ praviṣṭaḥ sa mahodadhim | [Rām, Utt, 28 18.1]
mātāmaho 'ryakastasya paulomī yena sā śacī | [Rām, Utt, 28 18.2]
praṇāśaṃ dṛśya tu surā jayantasyātidāruṇam | [Rām, Utt, 28 19.1]
vyathitāścāprahṛṣṭāśca samantād vipradudruvuḥ | [Rām, Utt, 28 19.2]
rāvaṇistvatha saṃhṛṣṭo balaiḥ parivṛtaḥ svakaiḥ | [Rām, Utt, 28 20.1]
abhyadhāvata devāṃstānmumoca ca mahāsvanam | [Rām, Utt, 28 20.2]
dṛṣṭvā praṇāśaṃ putrasya rāvaṇeścāpi vikramam | [Rām, Utt, 28 21.1]
mātaliṃ prāha devendro rathaḥ samupanīyatām | [Rām, Utt, 28 21.2]
sa tu divyo mahābhīmaḥ sajja eva mahārathaḥ | [Rām, Utt, 28 22.1]
upasthito mātalinā vāhyamāno manojavaḥ | [Rām, Utt, 28 22.2]
tato meghā rathe tasmiṃstaḍidvanto mahāsvanāḥ | [Rām, Utt, 28 23.1]
agrato vāyucapalā gacchanto vyanadaṃstadā | [Rām, Utt, 28 23.2]
nānāvādyāni vādyanta stutayaśca samāhitāḥ | [Rām, Utt, 28 24.1]
nanṛtuścāpsaraḥsaṃghāḥ prayāte vāsave raṇam | [Rām, Utt, 28 24.2]
rudrair vasubhir ādityaiḥ sādhyaiśca samarudgaṇaiḥ | [Rām, Utt, 28 25.1]
vṛto nānāpraharaṇair niryayau tridaśādhipaḥ | [Rām, Utt, 28 25.2]
nirgacchatastu śakrasya paruṣaṃ pavano vavau | [Rām, Utt, 28 26.1]
bhāskaro niṣprabhaścāsīnmaholkāśca prapedire | [Rām, Utt, 28 26.2]
etasminn antare śūro daśagrīvaḥ pratāpavān | [Rām, Utt, 28 27.1]
āruroha rathaṃ divyaṃ nirmitaṃ viśvakarmaṇā | [Rām, Utt, 28 27.2]
pannagaiḥ sumahākāyair veṣṭitaṃ lomaharṣaṇaiḥ | [Rām, Utt, 28 28.1]
yeṣāṃ niśvāsavātena pradīptam iva saṃyugam | [Rām, Utt, 28 28.2]
daityair niśācaraiḥ śūrai rathaḥ saṃparivāritaḥ | [Rām, Utt, 28 29.1]
samarābhimukho divyo mahendram abhivartata | [Rām, Utt, 28 29.2]
putraṃ taṃ vārayitvāsau svayam eva vyavasthitaḥ | [Rām, Utt, 28 30.1]
so 'pi yuddhād viniṣkramya rāvaṇiḥ samupāviśat | [Rām, Utt, 28 30.2]
tato yuddhaṃ pravṛttaṃ tu surāṇāṃ rākṣasaiḥ saha | [Rām, Utt, 28 31.1]
śastrābhivarṣaṇaṃ ghoraṃ meghānām iva saṃyuge | [Rām, Utt, 28 31.2]
kumbhakarṇastu duṣṭātmā nānāpraharaṇodyataḥ | [Rām, Utt, 28 32.1]
nājñāyata tadā yuddhe saha kenāpyayudhyata | [Rām, Utt, 28 32.2]
dantair bhujābhyāṃ padbhyāṃ ca śaktitomarasāyakaiḥ | [Rām, Utt, 28 33.1]
yena kenaiva saṃrabdhastāḍayāmāsa vai surān | [Rām, Utt, 28 33.2]
tato rudrair mahābhāgaiḥ sahādityair niśācaraḥ | [Rām, Utt, 28 34.1]
prayuddhastaiśca saṃgrāme kṛttaḥ śastrair nirantaram | [Rām, Utt, 28 34.2]
tatastad rākṣasaṃ sainyaṃ tridaśaiḥ samarudgaṇaiḥ | [Rām, Utt, 28 35.1]
raṇe vidrāvitaṃ sarvaṃ nānāpraharaṇaiḥ śitaiḥ | [Rām, Utt, 28 35.2]
kecid vinihatāḥ śastrair veṣṭanti sma mahītale | [Rām, Utt, 28 36.1]
vāhaneṣvavasaktāśca sthitā evāpare raṇe | [Rām, Utt, 28 36.2]
rathānnāgān kharān uṣṭrān pannagāṃsturagāṃstathā | [Rām, Utt, 28 37.1]
śiṃśumārān varāhāṃśca piśācavadanāṃstathā | [Rām, Utt, 28 37.2]
tān samāliṅgya bāhubhyāṃ viṣṭabdhāḥ kecid ucchritāḥ | [Rām, Utt, 28 38.1]
devaistu śastrasaṃviddhā mamrire ca niśācarāḥ | [Rām, Utt, 28 38.2]
citrakarma ivābhāti sa teṣāṃ raṇasaṃplavaḥ | [Rām, Utt, 28 39.1]
nihatānāṃ pramattānāṃ rākṣasānāṃ mahītale | [Rām, Utt, 28 39.2]
śoṇitodakaniṣyandā kaṅkagṛdhrasamākulā | [Rām, Utt, 28 40.1]
pravṛttā saṃyugamukhe śastragrāhavatī nadī | [Rām, Utt, 28 40.2]
etasminn antare kruddho daśagrīvaḥ pratāpavān | [Rām, Utt, 28 41.1]
nirīkṣya tad balaṃ sarvaṃ daivatair vinipātitam | [Rām, Utt, 28 41.2]
sa taṃ prativigāhyāśu pravṛddhaṃ sainyasāgaram | [Rām, Utt, 28 42.1]
tridaśān samare nighnañśakram evābhyavartata | [Rām, Utt, 28 42.2]
tataḥ śakro mahaccāpaṃ visphārya sumahāsvanam | [Rām, Utt, 28 43.1]
yasya visphāraghoṣeṇa svananti sma diśo daśa | [Rām, Utt, 28 43.2]
tad vikṛṣya mahaccāpam indro rāvaṇamūrdhani | [Rām, Utt, 28 44.1]
nipātayāmāsa śarān pāvakādityavarcasaḥ | [Rām, Utt, 28 44.2]
tathaiva ca mahābāhur daśagrīvo vyavasthitaḥ | [Rām, Utt, 28 45.1]
śakraṃ kārmukavibhraṣṭaiḥ śaravarṣair avākirat | [Rām, Utt, 28 45.2]
prayudhyator atha tayor bāṇavarṣaiḥ samantataḥ | [Rām, Utt, 28 46.1]
nājñāyata tadā kiṃcit sarvaṃ hi tamasā vṛtam | [Rām, Utt, 28 46.2]
{Rām, Utt, 29}
tatastamasi saṃjāte rākṣasā daivataiḥ saha | [Rām, Utt, 29 1.1]
ayudhyanta balonmattāḥ sūdayantaḥ parasparam | [Rām, Utt, 29 1.2]
tatastu devasainyena rākṣasānāṃ mahad balam | [Rām, Utt, 29 2.1]
daśāṃśaṃ sthāpitaṃ yuddhe śeṣaṃ nītaṃ yamakṣayam | [Rām, Utt, 29 2.2]
tasmiṃstu tamasā naddhe sarve te devarākṣasāḥ | [Rām, Utt, 29 3.1]
anyonyaṃ nābhyajānanta yudhyamānāḥ parasparam | [Rām, Utt, 29 3.2]
indraśca rāvaṇaścaiva rāvaṇiśca mahābalaḥ | [Rām, Utt, 29 4.1]
tasmiṃstamojālavṛte moham īyur na te trayaḥ | [Rām, Utt, 29 4.2]
sa tu dṛṣṭvā balaṃ sarvaṃ nihataṃ rāvaṇo raṇe | [Rām, Utt, 29 5.1]
krodham abhyāgamat tīvraṃ mahānādaṃ ca muktavān | [Rām, Utt, 29 5.2]
krodhāt sūtaṃ ca durdharṣaḥ syandanastham uvāca ha | [Rām, Utt, 29 6.1]
parasainyasya madhyena yāvadantaṃ nayasva mām | [Rām, Utt, 29 6.2]
adyaitāṃstridaśān sarvān vikramaiḥ samare svayam | [Rām, Utt, 29 7.1]
nānāśastrair mahāsārair nāśayāmi nabhastalāt | [Rām, Utt, 29 7.2]
aham indraṃ vadhiṣyāmi varuṇaṃ dhanadaṃ yamam | [Rām, Utt, 29 8.1]
tridaśān vinihatyāśu svayaṃ sthāsyāmyathopari | [Rām, Utt, 29 8.2]
viṣādo na ca kartavyaḥ śīghraṃ vāhaya me ratham | [Rām, Utt, 29 9.1]
dviḥ khalu tvāṃ bravīmyadya yāvadantaṃ nayasva mām | [Rām, Utt, 29 9.2]
ayaṃ sa nandanoddeśo yatra vartāmahe vayam | [Rām, Utt, 29 10.1]
naya mām adya tatra tvam udayo yatra parvataḥ | [Rām, Utt, 29 10.2]
tasya tadvacanaṃ śrutvā turagān sa manojavān | [Rām, Utt, 29 11.1]
ādideśātha śatrūṇāṃ madhyenaiva ca sārathiḥ | [Rām, Utt, 29 11.2]
tasya taṃ niścayaṃ jñātvā śakro deveśvarastadā | [Rām, Utt, 29 12.1]
rathasthaḥ samarasthāṃstān devān vākyam athābravīt | [Rām, Utt, 29 12.2]
surāḥ śṛṇuta madvākyaṃ yat tāvanmama rocate | [Rām, Utt, 29 13.1]
jīvann eva daśagrīvaḥ sādhu rakṣo nigṛhyatām | [Rām, Utt, 29 13.2]
eṣa hyatibalaḥ sainye rathena pavanaujasā | [Rām, Utt, 29 14.1]
gamiṣyati pravṛddhormiḥ samudra iva parvaṇi | [Rām, Utt, 29 14.2]
na hyeṣa hantuṃ śakyo 'dya varadānāt sunirbhayaḥ | [Rām, Utt, 29 15.1]
tad grahīṣyāmahe rakṣo yattā bhavata saṃyuge | [Rām, Utt, 29 15.2]
yathā baliṃ nigṛhyaitat trailokyaṃ bhujyate mayā | [Rām, Utt, 29 16.1]
evam etasya pāpasya nigraho mama rocate | [Rām, Utt, 29 16.2]
tato 'nyaṃ deśam āsthāya śakraḥ saṃtyajya rāvaṇam | [Rām, Utt, 29 17.1]
ayudhyata mahātejā rākṣasānnāśayan raṇe | [Rām, Utt, 29 17.2]
uttareṇa daśagrīvaḥ praviveśānivartitaḥ | [Rām, Utt, 29 18.1]
dakṣiṇena tu pārśvena praviveśa śatakratuḥ | [Rām, Utt, 29 18.2]
tataḥ sa yojanaśataṃ praviṣṭo rākṣasādhipaḥ | [Rām, Utt, 29 19.1]
devatānāṃ balaṃ kṛtsnaṃ śaravarṣair avākirat | [Rām, Utt, 29 19.2]
tataḥ śakro nirīkṣyātha praviṣṭaṃ taṃ balaṃ svakam | [Rām, Utt, 29 20.1]
nyavartayad asaṃbhrāntaḥ samāvṛtya daśānanam | [Rām, Utt, 29 20.2]
etasminn antare nādo mukto dānavarākṣasaiḥ | [Rām, Utt, 29 21.1]
hā hatāḥ smeti taṃ dṛṣṭvā grastaṃ śakreṇa rāvaṇam | [Rām, Utt, 29 21.2]
tato rathaṃ samāruhya rāvaṇiḥ krodhamūrchitaḥ | [Rām, Utt, 29 22.1]
tat sainyam atisaṃkruddhaḥ praviveśa sudāruṇam | [Rām, Utt, 29 22.2]
sa tāṃ praviśya māyāṃ tu dattāṃ gopatinā purā | [Rām, Utt, 29 23.1]
adṛśyaḥ sarvabhūtānāṃ tat sainyaṃ samavākirat | [Rām, Utt, 29 23.2]
tataḥ sa devān saṃtyajya śakram evābhyayād drutam | [Rām, Utt, 29 24.1]
mahendraśca mahātejā na dadarśa sutaṃ ripoḥ | [Rām, Utt, 29 24.2]
sa mātaliṃ hayāṃścaiva tāḍayitvā śarottamaiḥ | [Rām, Utt, 29 25.1]
mahendraṃ bāṇavarṣeṇa śīghrahasto hyavākirat | [Rām, Utt, 29 25.2]
tataḥ śakro rathaṃ tyaktvā visṛjya ca sa mātalim | [Rām, Utt, 29 26.1]
airāvataṃ samāruhya mṛgayāmāsa rāvaṇim | [Rām, Utt, 29 26.2]
sa tu māyābalād rakṣaḥ saṃgrāme nābhyadṛśyata | [Rām, Utt, 29 27.1]
kiramāṇaḥ śaraughena mahendram amitaujasaṃ | [Rām, Utt, 29 27.2]
sa taṃ yadā pariśrāntam indraṃ mene 'tha rāvaṇiḥ | [Rām, Utt, 29 28.1]
tadainaṃ māyayā baddhvā svasainyam abhito 'nayat | [Rām, Utt, 29 28.2]
taṃ dṛṣṭvātha balāt tasminmāyayāpahṛtaṃ raṇe | [Rām, Utt, 29 29.1]
mahendram amarāḥ sarve kiṃ nvetad iti cukruśuḥ | [Rām, Utt, 29 29.2]
na hi dṛśyati vidyāvānmāyayā yena nīyate | [Rām, Utt, 29 29.3]
etasminn antare cāpi sarve suragaṇāstadā | [Rām, Utt, 29 30.1]
abhyadravan susaṃkruddhā rāvaṇaṃ śastravṛṣṭibhiḥ | [Rām, Utt, 29 30.2]
rāvaṇastu samāsādya vasvādityamarudgaṇān | [Rām, Utt, 29 31.1]
na śaśāka raṇe sthātuṃ na yoddhuṃ śastrapīḍitaḥ | [Rām, Utt, 29 31.2]
taṃ tu dṛṣṭvā pariśrāntaṃ prahārair jarjaracchavim | [Rām, Utt, 29 32.1]
rāvaṇiḥ pitaraṃ yuddhe 'darśanastho 'bravīd idam | [Rām, Utt, 29 32.2]
āgaccha tāta gacchāvo nivṛttaṃ raṇakarma tat | [Rām, Utt, 29 33.1]
jitaṃ te viditaṃ bho 'stu svastho bhava gatajvaraḥ | [Rām, Utt, 29 33.2]
ayaṃ hi surasainyasya trailokyasya ca yaḥ prabhuḥ | [Rām, Utt, 29 34.1]
sa gṛhīto mayā śakro bhagnamānāḥ surāḥ kṛtāḥ | [Rām, Utt, 29 34.2]
yatheṣṭaṃ bhuṅkṣva trailokyaṃ nigṛhya ripum ojasā | [Rām, Utt, 29 35.1]
vṛthā te kiṃ śramaṃ kṛtvā yuddhaṃ hi tava niṣphalam | [Rām, Utt, 29 35.2]
sa daivatabalāt tasmānnivṛtto raṇakarmaṇaḥ | [Rām, Utt, 29 36.1]
tacchrutvā rāvaṇer vākyaṃ svasthacetā daśānanaḥ | [Rām, Utt, 29 36.2]
atha raṇavigatajvaraḥ prabhur vijayam avāpya niśācarādhipaḥ | [Rām, Utt, 29 37.1]
bhavanam abhi tato jagāma hṛṣṭaḥ svasutam avāpya ca vākyam abravīt | [Rām, Utt, 29 37.2]
atibalasadṛśaiḥ parākramaistair mama kulamānavivardhanaṃ kṛtam | [Rām, Utt, 29 38.1]
yad amarasamavikrama tvayā tridaśapatistridaśāśca nirjitāḥ | [Rām, Utt, 29 38.2]
tvaritam upanayasva vāsavaṃ nagaram ito vraja sainyasaṃvṛtaḥ | [Rām, Utt, 29 39.1]
aham api tava gacchato drutaṃ saha sacivair anuyāmi pṛṣṭhataḥ | [Rām, Utt, 29 39.2]
atha sa balavṛtaḥ savāhanas tridaśapatiṃ parigṛhya rāvaṇiḥ | [Rām, Utt, 29 40.1]
svabhavanam upagamya rākṣaso muditamanā visasarja rākṣasān | [Rām, Utt, 29 40.2]
{Rām, Utt, 30}
jite mahendre 'tibale rāvaṇasya sutena vai | [Rām, Utt, 30 1.1]
prajāpatiṃ puraskṛtya gatā laṅkāṃ surāstadā | [Rām, Utt, 30 1.2]
taṃ rāvaṇaṃ samāsādya putrabhrātṛbhir āvṛtam | [Rām, Utt, 30 2.1]
abravīd gagane tiṣṭhan sāntvapūrvaṃ prajāpatiḥ | [Rām, Utt, 30 2.2]
vatsa rāvaṇa tuṣṭo 'smi tava putrasya saṃyuge | [Rām, Utt, 30 3.1]
aho 'sya vikramaudāryaṃ tava tulyo 'dhiko 'pi vā | [Rām, Utt, 30 3.2]
jitaṃ hi bhavatā sarvaṃ trailokyaṃ svena tejasā | [Rām, Utt, 30 4.1]
kṛtā pratijñā saphalā prīto 'smi svasutena vai | [Rām, Utt, 30 4.2]
ayaṃ ca putro 'tibalastava rāvaṇa rāvaṇiḥ | [Rām, Utt, 30 5.1]
indrajit tviti vikhyāto jagatyeṣa bhaviṣyati | [Rām, Utt, 30 5.2]
balavāñśatrunirjetā bhaviṣyatyeṣa rākṣasaḥ | [Rām, Utt, 30 6.1]
yam āśritya tvayā rājan sthāpitāstridaśā vaśe | [Rām, Utt, 30 6.2]
tanmucyatāṃ mahābāho mahendraḥ pākaśāsanaḥ | [Rām, Utt, 30 7.1]
kiṃ cāsya mokṣaṇārthāya prayacchanti divaukasaḥ | [Rām, Utt, 30 7.2]
athābravīnmahātejā indrajit samitiṃjayaḥ | [Rām, Utt, 30 8.1]
amaratvam ahaṃ deva vṛṇomīhāsya mokṣaṇe | [Rām, Utt, 30 8.2]
abravīt tu tadā devo rāvaṇiṃ kamalodbhavaḥ | [Rām, Utt, 30 9.1]
nāsti sarvāmaratvaṃ hi keṣāṃcit prāṇināṃ bhuvi | [Rām, Utt, 30 9.2]
athābravīt sa tatrastham indrajit padmasaṃbhavam | [Rām, Utt, 30 10.1]
śrūyatāṃ yā bhavet siddhiḥ śatakratuvimokṣaṇe | [Rām, Utt, 30 10.2]
mameṣṭaṃ nityaśo deva havyaiḥ sampūjya pāvakam | [Rām, Utt, 30 11.1]
saṃgrāmam avatartuṃ vai śatrunirjayakāṅkṣiṇaḥ | [Rām, Utt, 30 11.2]
tasmiṃśced asamāpte tu japyahome vibhāvasoḥ | [Rām, Utt, 30 12.1]
yudhyeyaṃ deva saṃgrāme tadā me syād vināśanam | [Rām, Utt, 30 12.2]
sarvo hi tapasā caiva vṛṇotyamaratāṃ pumān | [Rām, Utt, 30 13.1]
vikrameṇa mayā tvetad amaratvaṃ pravartitam | [Rām, Utt, 30 13.2]
evam astviti taṃ prāha vākyaṃ devaḥ prajāpatiḥ | [Rām, Utt, 30 14.1]
muktaścendrajitā śakro gatāśca tridivaṃ surāḥ | [Rām, Utt, 30 14.2]
etasminn antare śakro dīno bhraṣṭāmbarasrajaḥ | [Rām, Utt, 30 15.1]
rāma cintāparītātmā dhyānatatparatāṃ gataḥ | [Rām, Utt, 30 15.2]
taṃ tu dṛṣṭvā tathābhūtaṃ prāha devaḥ prajāpatiḥ | [Rām, Utt, 30 16.1]
śatakrato kim utkaṇṭhāṃ karoṣi smara duṣkṛtam | [Rām, Utt, 30 16.2]
amarendra mayā bahvyaḥ prajāḥ sṛṣṭāḥ purā prabho | [Rām, Utt, 30 17.1]
ekavarṇāḥ samābhāṣā ekarūpāśca sarvaśaḥ | [Rām, Utt, 30 17.2]
tāsāṃ nāsti viśeṣo hi darśane lakṣaṇe 'pi vā | [Rām, Utt, 30 18.1]
tato 'ham ekāgramanāstāḥ prajāḥ paryacintayam | [Rām, Utt, 30 18.2]
so 'haṃ tāsāṃ viśeṣārthaṃ striyam ekāṃ vinirmame | [Rām, Utt, 30 19.1]
yad yat prajānāṃ pratyaṅgaṃ viśiṣṭaṃ tat tad uddhṛtam | [Rām, Utt, 30 19.2]
tato mayā rūpaguṇair ahalyā strī vinirmitā | [Rām, Utt, 30 20.1]
ahalyetyeva ca mayā tasyā nāma pravartitam | [Rām, Utt, 30 20.2]
nirmitāyāṃ tu devendra tasyāṃ nāryāṃ surarṣabha | [Rām, Utt, 30 21.1]
bhaviṣyatīti kasyaiṣā mama cintā tato 'bhavat | [Rām, Utt, 30 21.2]
tvaṃ tu śakra tadā nārīṃ jānīṣe manasā prabho | [Rām, Utt, 30 22.1]
sthānādhikatayā patnī mamaiṣeti puraṃdara | [Rām, Utt, 30 22.2]
sā mayā nyāsabhūtā tu gautamasya mahātmanaḥ | [Rām, Utt, 30 23.1]
nyastā bahūni varṣāṇi tena niryātitā ca sā | [Rām, Utt, 30 23.2]
tatastasya parijñāya mayā sthairyaṃ mahāmuneḥ | [Rām, Utt, 30 24.1]
jñātvā tapasi siddhiṃ ca patnyarthaṃ sparśitā tadā | [Rām, Utt, 30 24.2]
sa tayā saha dharmātmā ramate sma mahāmuniḥ | [Rām, Utt, 30 25.1]
āsannirāśā devāstu gautame dattayā tayā | [Rām, Utt, 30 25.2]
tvaṃ kruddhastviha kāmātmā gatvā tasyāśramaṃ muneḥ | [Rām, Utt, 30 26.1]
dṛṣṭavāṃśca tadā tāṃ strīṃ dīptām agniśikhām iva | [Rām, Utt, 30 26.2]
sā tvayā dharṣitā śakra kāmārtena samanyunā | [Rām, Utt, 30 27.1]
dṛṣṭastvaṃ ca tadā tena āśrame paramarṣiṇā | [Rām, Utt, 30 27.2]
tataḥ kruddhena tenāsi śaptaḥ paramatejasā | [Rām, Utt, 30 28.1]
gato 'si yena devendra daśābhāgaviparyayam | [Rām, Utt, 30 28.2]
yasmānme dharṣitā patnī tvayā vāsava nirbhayam | [Rām, Utt, 30 29.1]
tasmāt tvaṃ samare rājañśatruhastaṃ gamiṣyasi | [Rām, Utt, 30 29.2]
ayaṃ tu bhāvo durbuddhe yastvayeha pravartitaḥ | [Rām, Utt, 30 30.1]
mānuṣeṣvapi sarveṣu bhaviṣyati na saṃśayaḥ | [Rām, Utt, 30 30.2]
tatrādharmaḥ subalavān samutthāsyati yo mahān | [Rām, Utt, 30 31.1]
tatrārdhaṃ tasya yaḥ kartā tvayyardhaṃ nipatiṣyati | [Rām, Utt, 30 31.2]
na ca te sthāvaraṃ sthānaṃ bhaviṣyati puraṃdara | [Rām, Utt, 30 32.1]
etenādharmayogena yastvayeha pravartitaḥ | [Rām, Utt, 30 32.2]
yaśca yaśca surendraḥ syād dhruvaḥ sa na bhaviṣyati | [Rām, Utt, 30 33.1]
eṣa śāpo mayā mukta ityasau tvāṃ tadābravīt | [Rām, Utt, 30 33.2]
tāṃ tu bhāryāṃ vinirbhartsya so 'bravīt sumahātapāḥ | [Rām, Utt, 30 34.1]
durvinīte vinidhvaṃsa mamāśramasamīpataḥ | [Rām, Utt, 30 34.2]
rūpayauvanasampannā yasmāt tvam anavasthitā | [Rām, Utt, 30 35.1]
tasmād rūpavatī loke na tvam ekā bhaviṣyasi | [Rām, Utt, 30 35.2]
rūpaṃ ca tat prajāḥ sarvā gamiṣyanti sudurlabham | [Rām, Utt, 30 36.1]
yat tavedaṃ samāśritya vibhrame 'yam upasthitaḥ | [Rām, Utt, 30 36.2]
tadā prabhṛti bhūyiṣṭhaṃ prajā rūpasamanvitāḥ | [Rām, Utt, 30 37.1]
śāpotsargāddhi tasyedaṃ muneḥ sarvam upāgatam | [Rām, Utt, 30 37.2]
tat smara tvaṃ mahābāho duṣkṛtaṃ yat tvayā kṛtam | [Rām, Utt, 30 38.1]
yena tvaṃ grahaṇaṃ śatror gato nānyena vāsava | [Rām, Utt, 30 38.2]
śīghraṃ yajasva yajñaṃ tvaṃ vaiṣṇavaṃ susamāhitaḥ | [Rām, Utt, 30 39.1]
pāvitastena yajñena yāsyasi tridivaṃ tataḥ | [Rām, Utt, 30 39.2]
putraśca tava devendra na vinaṣṭo mahāraṇe | [Rām, Utt, 30 40.1]
nītaḥ saṃnihitaścaiva aryakeṇa mahodadhau | [Rām, Utt, 30 40.2]
etacchrutvā mahendrastu yajñam iṣṭvā ca vaiṣṇavam | [Rām, Utt, 30 41.1]
punastridivam ākrāmad anvaśāsacca devatāḥ | [Rām, Utt, 30 41.2]
etad indrajito rāma balaṃ yat kīrtitaṃ mayā | [Rām, Utt, 30 42.1]
nirjitastena devendraḥ prāṇino 'nye ca kiṃ punaḥ | [Rām, Utt, 30 42.2]
{Rām, Utt, 31}
tato rāmo mahātejā vismayāt punar eva hi | [Rām, Utt, 31 1.1]
uvāca praṇato vākyam agastyam ṛṣisattamam | [Rām, Utt, 31 1.2]
bhagavan kiṃ tadā lokāḥ śūnyā āsan dvijottama | [Rām, Utt, 31 2.1]
dharṣaṇāṃ yatra na prāpto rāvaṇo rākṣaseśvaraḥ | [Rām, Utt, 31 2.2]
utāho hīnavīryāste babhūvuḥ pṛthivīkṣitaḥ | [Rām, Utt, 31 3.1]
bahiṣkṛtā varāstraiśca bahavo nirjitā nṛpāḥ | [Rām, Utt, 31 3.2]
rāghavasya vacaḥ śrutvā agastyo bhagavān ṛṣiḥ | [Rām, Utt, 31 4.1]
uvāca rāmaṃ prahasan pitāmaha iveśvaram | [Rām, Utt, 31 4.2]
sa evaṃ bādhamānastu pārthivān pārthivarṣabha | [Rām, Utt, 31 5.1]
cacāra rāvaṇo rāma pṛthivyāṃ pṛthivīpate | [Rām, Utt, 31 5.2]
tato māhiṣmatīṃ nāma purīṃ svargapurīprabhām | [Rām, Utt, 31 6.1]
samprāpto yatra sāṃnidhyaṃ paramaṃ vasuretasaḥ | [Rām, Utt, 31 6.2]
tulya āsīnnṛpastasya pratāpād vasuretasaḥ | [Rām, Utt, 31 7.1]
arjuno nāma yasyāgniḥ śarakuṇḍe śayaḥ sadā | [Rām, Utt, 31 7.2]
tam eva divasaṃ so 'tha haihayādhipatir balī | [Rām, Utt, 31 8.1]
arjuno narmadāṃ rantuṃ gataḥ strībhiḥ saheśvaraḥ | [Rām, Utt, 31 8.2]
rāvaṇo rākṣasendrastu tasyāmātyān apṛcchata | [Rām, Utt, 31 9.1]
kvārjuno vo nṛpaḥ so 'dya śīghram ākhyātum arhatha | [Rām, Utt, 31 9.2]
rāvaṇo 'ham anuprāpto yuddhepsur nṛvareṇa tu | [Rām, Utt, 31 10.1]
mamāgamanam avyagrair yuṣmābhiḥ saṃnivedyatām | [Rām, Utt, 31 10.2]
ityevaṃ rāvaṇenoktāste 'mātyāḥ suvipaścitaḥ | [Rām, Utt, 31 11.1]
abruvan rākṣasapatim asāṃnidhyaṃ mahīpateḥ | [Rām, Utt, 31 11.2]
śrutvā viśravasaḥ putraḥ paurāṇām arjunaṃ gatam | [Rām, Utt, 31 12.1]
apasṛtyāgato vindhyaṃ himavatsaṃnibhaṃ girim | [Rām, Utt, 31 12.2]
sa tam abhram ivāviṣṭam udbhrāntam iva medinīm | [Rām, Utt, 31 13.1]
apaśyad rāvaṇo vindhyam ālikhantam ivāmbaram | [Rām, Utt, 31 13.2]
sahasraśikharopetaṃ siṃhādhyuṣitakandaram | [Rām, Utt, 31 14.1]
prapātapatitaiḥ śītaiḥ sāṭṭahāsam ivāmbubhiḥ | [Rām, Utt, 31 14.2]
devadānavagandharvaiḥ sāpsarogaṇakiṃnaraiḥ | [Rām, Utt, 31 15.1]
saha strībhiḥ krīḍamānaiḥ svargabhūtaṃ mahocchrayam | [Rām, Utt, 31 15.2]
nadībhiḥ syandamānābhir agatipratimaṃ jalam | [Rām, Utt, 31 16.1]
sphuṭībhiścalajihvābhir vamantam iva viṣṭhitam | [Rām, Utt, 31 16.2]
ulkāvantaṃ darīvantaṃ himavatsaṃnibhaṃ girim | [Rām, Utt, 31 17.1]
paśyamānastato vindhyaṃ rāvaṇo narmadāṃ yayau | [Rām, Utt, 31 17.2]
calopalajalāṃ puṇyāṃ paścimodadhigāminīm | [Rām, Utt, 31 18.1]
mahiṣaiḥ sṛmaraiḥ siṃhaiḥ śārdūlarkṣagajottamaiḥ | [Rām, Utt, 31 18.2]
uṣṇābhitaptaistṛṣitaiḥ saṃkṣobhitajalāśayām | [Rām, Utt, 31 18.3]
cakravākaiḥ sakāraṇḍaiḥ sahaṃsajalakukkuṭaiḥ | [Rām, Utt, 31 19.1]
sārasaiśca sadāmattaiḥ kokūjadbhiḥ samāvṛtām | [Rām, Utt, 31 19.2]
phulladrumakṛtottaṃsāṃ cakravākayugastanīm | [Rām, Utt, 31 20.1]
vistīrṇapulinaśroṇīṃ haṃsāvalisumekhalām | [Rām, Utt, 31 20.2]
puṣpareṇvanuliptāṅgīṃ jalaphenāmalāṃśukām | [Rām, Utt, 31 21.1]
jalāvagāhasaṃsparśāṃ phullotpalaśubhekṣaṇām | [Rām, Utt, 31 21.2]
puṣpakād avaruhyāśu narmadāṃ saritāṃ varām | [Rām, Utt, 31 22.1]
iṣṭām iva varāṃ nārīm avagāhya daśānanaḥ | [Rām, Utt, 31 22.2]
sa tasyāḥ puline ramye nānākusumaśobhite | [Rām, Utt, 31 23.1]
upopaviṣṭaḥ sacivaiḥ sārdhaṃ rākṣasapuṃgavaḥ | [Rām, Utt, 31 23.2]
narmadādarśajaṃ harṣam āptavān rākṣaseśvaraḥ | [Rām, Utt, 31 23.3]
tataḥ salīlaṃ prahasan rāvaṇo rākṣasādhipaḥ | [Rām, Utt, 31 24.1]
uvāca sacivāṃstatra mārīcaśukasāraṇān | [Rām, Utt, 31 24.2]
eṣa raśmisahasreṇa jagat kṛtveva kāñcanam | [Rām, Utt, 31 25.1]
tīkṣṇatāpakaraḥ sūryo nabhaso madhyam āsthitaḥ | [Rām, Utt, 31 25.2]
mām āsīnaṃ viditveha candrāyati divākaraḥ | [Rām, Utt, 31 25.3]
narmadājalaśītaśca sugandhiḥ śramanāśanaḥ | [Rām, Utt, 31 26.1]
madbhayād anilo hyeṣa vātyasau susamāhitaḥ | [Rām, Utt, 31 26.2]
iyaṃ cāpi saricchreṣṭhā narmadā narmavardhinī | [Rām, Utt, 31 27.1]
līnamīnavihaṃgormiḥ sabhayevāṅganā sthitā | [Rām, Utt, 31 27.2]
tad bhavantaḥ kṣatāḥ śastrair nṛpair indrasamair yudhi | [Rām, Utt, 31 28.1]
candanasya raseneva rudhireṇa samukṣitāḥ | [Rām, Utt, 31 28.2]
te yūyam avagāhadhvaṃ narmadāṃ śarmadāṃ nṛṇām | [Rām, Utt, 31 29.1]
mahāpadmamukhā mattā gaṅgām iva mahāgajāḥ | [Rām, Utt, 31 29.2]
asyāṃ snātvā mahānadyāṃ pāpmānaṃ vipramokṣyatha | [Rām, Utt, 31 30.1]
aham apyatra puline śaradindusamaprabhe | [Rām, Utt, 31 31.1]
puṣpopahāraṃ śanakaiḥ kariṣyāmi umāpateḥ | [Rām, Utt, 31 31.2]
rāvaṇenaivam uktāstu mārīcaśukasāraṇāḥ | [Rām, Utt, 31 32.1]
samahodaradhūmrākṣā narmadām avagāhire | [Rām, Utt, 31 32.2]
rākṣasendragajaistaistu kṣobhyate narmadā nadī | [Rām, Utt, 31 33.1]
vāmanāñjanapadmādyair gaṅgā iva mahāgajaiḥ | [Rām, Utt, 31 33.2]
tataste rākṣasāḥ snātvā narmadāyā varāmbhasi | [Rām, Utt, 31 34.1]
uttīrya puṣpāṇyājahrur balyarthaṃ rāvaṇasya tu | [Rām, Utt, 31 34.2]
narmadāpuline ramye śubhrābhrasadṛśaprabhe | [Rām, Utt, 31 35.1]
rākṣasendrair muhūrtena kṛtaḥ puṣpamayo giriḥ | [Rām, Utt, 31 35.2]
puṣpeṣūpahṛteṣveva rāvaṇo rākṣaseśvaraḥ | [Rām, Utt, 31 36.1]
avatīrṇo nadīṃ snātuṃ gaṅgām iva mahāgajaḥ | [Rām, Utt, 31 36.2]
tatra snātvā ca vidhivajjaptvā japyam anuttamam | [Rām, Utt, 31 37.1]
narmadāsalilāt tasmād uttatāra sa rāvaṇaḥ | [Rām, Utt, 31 37.2]
rāvaṇaṃ prāñjaliṃ yāntam anvayuḥ saptarākṣasāḥ | [Rām, Utt, 31 38.1]
yatra yatra sa yāti sma rāvaṇo rākṣasādhipaḥ | [Rām, Utt, 31 38.2]
jāmbūnadamayaṃ liṅgaṃ tatra tatra sma nīyate | [Rām, Utt, 31 38.3]
vālukāvedimadhye tu talliṅgaṃ sthāpya rāvaṇaḥ | [Rām, Utt, 31 39.1]
arcayāmāsa gandhaiśca puṣpaiścāmṛtagandhibhiḥ | [Rām, Utt, 31 39.2]
tataḥ satām ārtiharaṃ haraṃ paraṃ varapradaṃ candramayūkhabhūṣaṇam | [Rām, Utt, 31 40.1]
samarcayitvā sa niśācaro jagau prasārya hastān praṇanarta cāyatān | [Rām, Utt, 31 40.2]
{Rām, Utt, 32}
narmadāpuline yatra rākṣasendraḥ sa rāvaṇaḥ | [Rām, Utt, 32 1.1]
puṣpopahāraṃ kurute tasmād deśād adūrataḥ | [Rām, Utt, 32 1.2]
arjuno jayatāṃ śreṣṭho māhiṣmatyāḥ patiḥ prabhuḥ | [Rām, Utt, 32 2.1]
krīḍate saha nārībhir narmadātoyam āśritaḥ | [Rām, Utt, 32 2.2]
tāsāṃ madhyagato rājā rarāja sa tato 'rjunaḥ | [Rām, Utt, 32 3.1]
kareṇūnāṃ sahasrasya madhyastha iva kuñjaraḥ | [Rām, Utt, 32 3.2]
jijñāsuḥ sa tu bāhūnāṃ sahasrasyottamaṃ balam | [Rām, Utt, 32 4.1]
rurodha narmadāvegaṃ bāhubhiḥ sa tadārjunaḥ | [Rām, Utt, 32 4.2]
kārtavīryabhujāsetuṃ tajjalaṃ prāpya nirmalam | [Rām, Utt, 32 5.1]
kūlāpahāraṃ kurvāṇaṃ pratisrotaḥ pradhāvati | [Rām, Utt, 32 5.2]
samīnanakramakaraḥ sapuṣpakuśasaṃstaraḥ | [Rām, Utt, 32 6.1]
sa narmadāmbhaso vegaḥ prāvṛṭkāla ivābabhau | [Rām, Utt, 32 6.2]
sa vegaḥ kārtavīryeṇa saṃpreṣita ivāmbhasaḥ | [Rām, Utt, 32 7.1]
puṣpopahāraṃ tat sarvaṃ rāvaṇasya jahāra ha | [Rām, Utt, 32 7.2]
rāvaṇo 'rdhasamāptaṃ tu utsṛjya niyamaṃ tadā | [Rām, Utt, 32 8.1]
narmadāṃ paśyate kāntāṃ pratikūlāṃ yathā priyām | [Rām, Utt, 32 8.2]
paścimena tu taṃ dṛṣṭvā sāgarodgārasaṃnibham | [Rām, Utt, 32 9.1]
vardhantam ambhaso vegaṃ pūrvām āśāṃ praviśya tu | [Rām, Utt, 32 9.2]
tato 'nudbhrāntaśakunāṃ svābhāvye parame sthitām | [Rām, Utt, 32 10.1]
nirvikārāṅganābhāsāṃ paśyate rāvaṇo nadīm | [Rām, Utt, 32 10.2]
savyetarakarāṅgulyā saśabdaṃ ca daśānanaḥ | [Rām, Utt, 32 11.1]
vegaprabhavam anveṣṭuṃ so 'diśacchukasāraṇau | [Rām, Utt, 32 11.2]
tau tu rāvaṇasaṃdiṣṭau bhrātarau śukasāraṇau | [Rām, Utt, 32 12.1]
vyomāntaracarau vīrau prasthitau paścimonmukhau | [Rām, Utt, 32 12.2]
ardhayojanamātraṃ tu gatvā tau tu niśācarau | [Rām, Utt, 32 13.1]
paśyetāṃ puruṣaṃ toye krīḍantaṃ sahayoṣitam | [Rām, Utt, 32 13.2]
bṛhatsālapratīkāśaṃ toyavyākulamūrdhajam | [Rām, Utt, 32 14.1]
madaraktāntanayanaṃ madanākāravarcasaṃ | [Rām, Utt, 32 14.2]
nadīṃ bāhusahasreṇa rundhantam arimardanam | [Rām, Utt, 32 15.1]
giriṃ pādasahasreṇa rundhantam iva medinīm | [Rām, Utt, 32 15.2]
bālānāṃ varanārīṇāṃ sahasreṇābhisaṃvṛtam | [Rām, Utt, 32 16.1]
samadānāṃ kareṇūnāṃ sahasreṇeva kuñjaram | [Rām, Utt, 32 16.2]
tam adbhutatamaṃ dṛṣṭvā rākṣasau śukasāraṇau | [Rām, Utt, 32 17.1]
saṃnivṛttāvupāgamya rāvaṇaṃ tam athocatuḥ | [Rām, Utt, 32 17.2]
bṛhatsālapratīkāśaḥ ko 'pyasau rākṣaseśvara | [Rām, Utt, 32 18.1]
narmadāṃ rodhavad ruddhvā krīḍāpayati yoṣitaḥ | [Rām, Utt, 32 18.2]
tena bāhusahasreṇa saṃniruddhajalā nadī | [Rām, Utt, 32 19.1]
sāgarodgārasaṃkāśān udgārān sṛjate muhuḥ | [Rām, Utt, 32 19.2]
ityevaṃ bhāṣamāṇau tau niśamya śukasāraṇau | [Rām, Utt, 32 20.1]
rāvaṇo 'rjuna ityuktvā uttasthau yuddhalālasaḥ | [Rām, Utt, 32 20.2]
arjunābhimukhe tasmin prasthite rākṣaseśvare | [Rām, Utt, 32 21.1]
sakṛd eva kṛto rāvaḥ saraktaḥ preṣito ghanaiḥ | [Rām, Utt, 32 21.2]
mahodaramahāpārśvadhūmrākṣaśukasāraṇaiḥ | [Rām, Utt, 32 22.1]
saṃvṛto rākṣasendrastu tatrāgād yatra so 'rjunaḥ | [Rām, Utt, 32 22.2]
nātidīrgheṇa kālena sa tato rākṣaso balī | [Rām, Utt, 32 23.1]
taṃ narmadāhradaṃ bhīmam ājagāmāñjanaprabhaḥ | [Rām, Utt, 32 23.2]
sa tatra strīparivṛtaṃ vāśitābhir iva dvipam | [Rām, Utt, 32 24.1]
narendraṃ paśyate rājā rākṣasānāṃ tadārjunam | [Rām, Utt, 32 24.2]
sa roṣād raktanayano rākṣasendro baloddhataḥ | [Rām, Utt, 32 25.1]
ityevam arjunāmātyān āha gambhīrayā girā | [Rām, Utt, 32 25.2]
amātyāḥ kṣipram ākhyāta haihayasya nṛpasya vai | [Rām, Utt, 32 26.1]
yuddhārthaṃ samanuprāpto rāvaṇo nāma nāmataḥ | [Rām, Utt, 32 26.2]
rāvaṇasya vacaḥ śrutvā mantriṇo 'thārjunasya te | [Rām, Utt, 32 27.1]
uttasthuḥ sāyudhāstaṃ ca rāvaṇaṃ vākyam abruvan | [Rām, Utt, 32 27.2]
yuddhasya kālo vijñātaḥ sādhu bhoḥ sādhu rāvaṇa | [Rām, Utt, 32 28.1]
yaḥ kṣībaṃ strīvṛtaṃ caiva yoddhum icchasi no nṛpam | [Rām, Utt, 32 28.2]
vāśitāmadhyagaṃ mattaṃ śārdūla iva kuñjaram | [Rām, Utt, 32 28.3]
kṣamasvādya daśagrīva uṣyatāṃ rajanī tvayā | [Rām, Utt, 32 29.1]
yuddhaśraddhā tu yadyasti śvastāta samare 'rjunam | [Rām, Utt, 32 29.2]
yadi vāpi tvarā tubhyaṃ yuddhatṛṣṇāsamāvṛtā | [Rām, Utt, 32 30.1]
nihatyāsmāṃstato yuddham arjunenopayāsyasi | [Rām, Utt, 32 30.2]
tataste rāvaṇāmātyair amātyāḥ pārthivasya tu | [Rām, Utt, 32 31.1]
sūditāścāpi te yuddhe bhakṣitāśca bubhukṣitaiḥ | [Rām, Utt, 32 31.2]
tato halahalāśabdo narmadātīra ābabhau | [Rām, Utt, 32 32.1]
arjunasyānuyātrāṇāṃ rāvaṇasya ca mantriṇām | [Rām, Utt, 32 32.2]
iṣubhistomaraiḥ śūlair vajrakalpaiḥ sakarṣaṇaiḥ | [Rām, Utt, 32 33.1]
sarāvaṇān ardayantaḥ samantāt samabhidrutāḥ | [Rām, Utt, 32 33.2]
haihayādhipayodhānāṃ vega āsīt sudāruṇaḥ | [Rām, Utt, 32 34.1]
sanakramīnamakarasamudrasyeva nisvanaḥ | [Rām, Utt, 32 34.2]
rāvaṇasya tu te 'mātyāḥ prahastaśukasāraṇāḥ | [Rām, Utt, 32 35.1]
kārtavīryabalaṃ kruddhā nirdahantyagnitejasaḥ | [Rām, Utt, 32 35.2]
arjunāya tu tat karma rāvaṇasya samantriṇaḥ | [Rām, Utt, 32 36.1]
krīḍamānāya kathitaṃ puruṣair dvārarakṣibhiḥ | [Rām, Utt, 32 36.2]
uktvā na bhetavyam iti strījanaṃ sa tato 'rjunaḥ | [Rām, Utt, 32 37.1]
uttatāra jalāt tasmād gaṅgātoyād ivāñjanaḥ | [Rām, Utt, 32 37.2]
krodhadūṣitanetrastu sa tato 'rjunapāvakaḥ | [Rām, Utt, 32 38.1]
prajajvāla mahāghoro yugānta iva pāvakaḥ | [Rām, Utt, 32 38.2]
sa tūrṇataram ādāya varahemāṅgado gadām | [Rām, Utt, 32 39.1]
abhidravati rakṣāṃsi tamāṃsīva divākaraḥ | [Rām, Utt, 32 39.2]
bāhuvikṣepakaraṇāṃ samudyamya mahāgadām | [Rām, Utt, 32 40.1]
gāruḍaṃ vegam āsthāya āpapātaiva so 'rjunaḥ | [Rām, Utt, 32 40.2]
tasya mārgaṃ samāvṛtya vindhyo 'rkasyeva parvataḥ | [Rām, Utt, 32 41.1]
sthito vindhya ivākampyaḥ prahasto musalāyudhaḥ | [Rām, Utt, 32 41.2]
tato 'sya musalaṃ ghoraṃ lohabaddhaṃ madoddhataḥ | [Rām, Utt, 32 42.1]
prahastaḥ preṣayan kruddho rarāsa ca yathāmbudaḥ | [Rām, Utt, 32 42.2]
tasyāgre musalasyāgnir aśokāpīḍasaṃnibhaḥ | [Rām, Utt, 32 43.1]
prahastakaramuktasya babhūva pradahann iva | [Rām, Utt, 32 43.2]
ādhāvamānaṃ musalaṃ kārtavīryastadārjunaḥ | [Rām, Utt, 32 44.1]
nipuṇaṃ vañcayāmāsa sagado gajavikramaḥ | [Rām, Utt, 32 44.2]
tatastam abhidudrāva prahastaṃ haihayādhipaḥ | [Rām, Utt, 32 45.1]
bhrāmayāṇo gadāṃ gurvīṃ pañcabāhuśatocchrayām | [Rām, Utt, 32 45.2]
tenāhato 'tivegena prahasto gadayā tadā | [Rām, Utt, 32 46.1]
nipapāta sthitaḥ śailo vajrivajrahato yathā | [Rām, Utt, 32 46.2]
prahastaṃ patitaṃ dṛṣṭvā mārīcaśukasāraṇāḥ | [Rām, Utt, 32 47.1]
samahodaradhūmrākṣā apasṛptā raṇājirāt | [Rām, Utt, 32 47.2]
apakrānteṣvamātyeṣu prahaste ca nipātite | [Rām, Utt, 32 48.1]
rāvaṇo 'bhyadravat tūrṇam arjunaṃ nṛpasattamam | [Rām, Utt, 32 48.2]
sahasrabāhostad yuddhaṃ viṃśadbāhośca dāruṇam | [Rām, Utt, 32 49.1]
nṛparākṣasayostatra ārabdhaṃ lomaharṣaṇam | [Rām, Utt, 32 49.2]
sāgarāviva saṃkṣubdhau calamūlāvivācalau | [Rām, Utt, 32 50.1]
tejoyuktāvivādityau pradahantāvivānalau | [Rām, Utt, 32 50.2]
baloddhatau yathā nāgau vāśitārthe yathā vṛṣau | [Rām, Utt, 32 51.1]
meghāviva vinardantau siṃhāviva balotkaṭau | [Rām, Utt, 32 51.2]
rudrakālāviva kruddhau tau tathā rākṣasārjunau | [Rām, Utt, 32 52.1]
parasparaṃ gadābhyāṃ tau tāḍayāmāsatur bhṛśam | [Rām, Utt, 32 52.2]
vajraprahārān acalā yathā ghorān viṣehire | [Rām, Utt, 32 53.1]
gadāprahārāṃstadvat tau sahete nararākṣasau | [Rām, Utt, 32 53.2]
yathāśaniravebhyastu jāyate vai pratiśrutiḥ | [Rām, Utt, 32 54.1]
tathā tābhyāṃ gadāpātair diśaḥ sarvāḥ pratiśrutāḥ | [Rām, Utt, 32 54.2]
arjunasya gadā sā tu pātyamānāhitorasi | [Rām, Utt, 32 55.1]
kāñcanābhaṃ nabhaścakre vidyutsaudāmanī yathā | [Rām, Utt, 32 55.2]
tathaiva rāvaṇenāpi pātyamānā muhur muhuḥ | [Rām, Utt, 32 56.1]
arjunorasi nirbhāti gadolkeva mahāgirau | [Rām, Utt, 32 56.2]
nārjunaḥ khedam āpnoti na rākṣasagaṇeśvaraḥ | [Rām, Utt, 32 57.1]
samam āsīt tayor yuddhaṃ yathā pūrvaṃ balīndrayoḥ | [Rām, Utt, 32 57.2]
śṛṅgair maharṣabhau yadvad dantāgrair iva kuñjarau | [Rām, Utt, 32 58.1]
parasparaṃ vinighnantau nararākṣasasattamau | [Rām, Utt, 32 58.2]
tato 'rjunena kruddhena sarvaprāṇena sā gadā | [Rām, Utt, 32 59.1]
stanayor antare muktā rāvaṇasya mahāhave | [Rām, Utt, 32 59.2]
varadānakṛtatrāṇe sā gadā rāvaṇorasi | [Rām, Utt, 32 60.1]
durbaleva yathā senā dvidhābhūtāpatat kṣitau | [Rām, Utt, 32 60.2]
sa tvarjunapramuktena gadāpātena rāvaṇaḥ | [Rām, Utt, 32 61.1]
apāsarpad dhanurmātraṃ niṣasāda ca niṣṭanan | [Rām, Utt, 32 61.2]
sa vihvalaṃ tad ālakṣya daśagrīvaṃ tato 'rjunaḥ | [Rām, Utt, 32 62.1]
sahasā pratijagrāha garutmān iva pannagam | [Rām, Utt, 32 62.2]
sa taṃ bāhusahasreṇa balād gṛhya daśānanam | [Rām, Utt, 32 63.1]
babandha balavān rājā baliṃ nārāyaṇo yathā | [Rām, Utt, 32 63.2]
badhyamāne daśagrīve siddhacāraṇadevatāḥ | [Rām, Utt, 32 64.1]
sādhvīti vādinaḥ puṣpaiḥ kirantyarjunamūrdhani | [Rām, Utt, 32 64.2]
vyāghro mṛgam ivādāya siṃharāḍ iva dantinam | [Rām, Utt, 32 65.1]
rarāsa haihayo rājā harṣād ambudavanmuhuḥ | [Rām, Utt, 32 65.2]
prahastastu samāśvasto dṛṣṭvā baddhaṃ daśānanam | [Rām, Utt, 32 66.1]
saha tai rākṣasaiḥ kruddho 'bhidudrāva pārthivam | [Rām, Utt, 32 66.2]
naktaṃcarāṇāṃ vegastu teṣām āpatatāṃ babhau | [Rām, Utt, 32 67.1]
uddhṛta ātapāpāye samudrāṇām ivādbhutaḥ | [Rām, Utt, 32 67.2]
muñca muñceti bhāṣantastiṣṭha tiṣṭheti cāsakṛt | [Rām, Utt, 32 68.1]
musalāni ca śūlāni utsasarjustadārjune | [Rām, Utt, 32 68.2]
aprāptānyeva tānyāśu asaṃbhrāntastadārjunaḥ | [Rām, Utt, 32 69.1]
āyudhānyamarārīṇāṃ jagrāha ripusūdanaḥ | [Rām, Utt, 32 69.2]
tatastair eva rakṣāṃsi durdharaiḥ pravarāyudhaiḥ | [Rām, Utt, 32 70.1]
bhittvā vidrāvayāmāsa vāyur ambudharān iva | [Rām, Utt, 32 70.2]
rākṣasāṃstrāsayitvā tu kārtavīryārjunastadā | [Rām, Utt, 32 71.1]
rāvaṇaṃ gṛhya nagaraṃ praviveśa suhṛdvṛtaḥ | [Rām, Utt, 32 71.2]
sa kīryamāṇaḥ kusumākṣatotkarair dvijaiḥ sapauraiḥ puruhūtasaṃnibhaḥ | [Rām, Utt, 32 72.1]
tadārjunaḥ sampraviveśa tāṃ purīṃ baliṃ nigṛhyeva sahasralocanaḥ | [Rām, Utt, 32 72.2]
{Rām, Utt, 33}
rāvaṇagrahaṇaṃ tat tu vāyugrahaṇasaṃnibham | [Rām, Utt, 33 1.1]
ṛṣiḥ pulastyaḥ śuśrāva kathitaṃ divi daivataiḥ | [Rām, Utt, 33 1.2]
tataḥ putrasutasnehāt kampyamāno mahādhṛtiḥ | [Rām, Utt, 33 2.1]
māhiṣmatīpatiṃ draṣṭum ājagāma mahān ṛṣiḥ | [Rām, Utt, 33 2.2]
sa vāyumārgam āsthāya vāyutulyagatir dvijaḥ | [Rām, Utt, 33 3.1]
purīṃ māhiṣmatīṃ prāpto manaḥsaṃtāpavikramaḥ | [Rām, Utt, 33 3.2]
so 'marāvatisaṃkāśāṃ hṛṣṭapuṣṭajanāvṛtām | [Rām, Utt, 33 4.1]
praviveśa purīṃ brahmā indrasyevāmarāvatīm | [Rām, Utt, 33 4.2]
pādacāram ivādityaṃ niṣpatantaṃ sudurdṛśam | [Rām, Utt, 33 5.1]
tataste pratyabhijñāya arjunāya nyavedayan | [Rām, Utt, 33 5.2]
pulastya iti taṃ śrutvā vacanaṃ haihayādhipaḥ | [Rām, Utt, 33 6.1]
śirasyañjalim uddhṛtya pratyudgacchad dvijottamam | [Rām, Utt, 33 6.2]
purohito 'sya gṛhyārghyaṃ madhuparkaṃ tathaiva ca | [Rām, Utt, 33 7.1]
purastāt prayayau rājña indrasyeva bṛhaspatiḥ | [Rām, Utt, 33 7.2]
tatastam ṛṣim āyāntam udyantam iva bhāskaram | [Rām, Utt, 33 8.1]
arjuno dṛśya samprāptaṃ vavandendra iveśvaram | [Rām, Utt, 33 8.2]
sa tasya madhuparkaṃ ca pādyam arghyaṃ ca dāpayan | [Rām, Utt, 33 9.1]
pulastyam āha rājendro harṣagadgadayā girā | [Rām, Utt, 33 9.2]
adyeyam amarāvatyā tulyā māhiṣmatī kṛtā | [Rām, Utt, 33 10.1]
adyāhaṃ tu dvijendrendra yasmāt paśyāmi durdṛśam | [Rām, Utt, 33 10.2]
adya me kuśalaṃ deva adya me kulam uddhṛtam | [Rām, Utt, 33 11.1]
yat te devagaṇair vandyau vande 'haṃ caraṇāvimau | [Rām, Utt, 33 11.2]
idaṃ rājyam ime putrā ime dārā ime vayam | [Rām, Utt, 33 12.1]
brahman kiṃ kurma kiṃ kāryam ājñāpayatu no bhavān | [Rām, Utt, 33 12.2]
taṃ dharme 'gniṣu bhṛtyeṣu śivaṃ pṛṣṭvātha pārthivam | [Rām, Utt, 33 13.1]
pulastyovāca rājānaṃ haihayānāṃ tadārjunam | [Rām, Utt, 33 13.2]
rājendrāmalapadmākṣapūrṇacandranibhānana | [Rām, Utt, 33 14.1]
atulaṃ te balaṃ yena daśagrīvastvayā jitaḥ | [Rām, Utt, 33 14.2]
bhayād yasyāvatiṣṭhetāṃ niṣpandau sāgarānilau | [Rām, Utt, 33 15.1]
so 'yam adya tvayā baddhaḥ pautro me 'tīvadurjayaḥ | [Rām, Utt, 33 15.2]
tat putraka yaśaḥ sphītaṃ nāma viśrāvitaṃ tvayā | [Rām, Utt, 33 16.1]
madvākyād yācyamāno 'dya muñca vatsa daśānanam | [Rām, Utt, 33 16.2]
pulastyājñāṃ sa gṛhyātha akiṃcanavaco 'rjunaḥ | [Rām, Utt, 33 17.1]
mumoca pārthivendrendro rākṣasendraṃ prahṛṣṭavat | [Rām, Utt, 33 17.2]
sa taṃ pramuktvā tridaśārim arjunaḥ prapūjya divyābharaṇasragambaraiḥ | [Rām, Utt, 33 18.1]
ahiṃsakaṃ sakhyam upetya sāgnikaṃ praṇamya sa brahmasutaṃ gṛhaṃ yayau | [Rām, Utt, 33 18.2]
pulastyenāpi saṃgamya rākṣasendraḥ pratāpavān | [Rām, Utt, 33 19.1]
pariṣvaṅgakṛtātithyo lajjamāno visarjitaḥ | [Rām, Utt, 33 19.2]
pitāmahasutaścāpi pulastyo munisattamaḥ | [Rām, Utt, 33 20.1]
mocayitvā daśagrīvaṃ brahmalokaṃ jagāma saḥ | [Rām, Utt, 33 20.2]
evaṃ sa rāvaṇaḥ prāptaḥ kārtavīryāt tu dharṣaṇāt | [Rām, Utt, 33 21.1]
pulastyavacanāccāpi punar mokṣam avāptavān | [Rām, Utt, 33 21.2]
evaṃ balibhyo balinaḥ santi rāghavanandana | [Rām, Utt, 33 22.1]
nāvajñā parataḥ kāryā ya icchecchreya ātmanaḥ | [Rām, Utt, 33 22.2]
tataḥ sa rājā piśitāśanānāṃ sahasrabāhor upalabhya maitrīm | [Rām, Utt, 33 23.1]
punar narāṇāṃ kadanaṃ cakāra cacāra sarvāṃ pṛthivīṃ ca darpāt | [Rām, Utt, 33 23.2]
{Rām, Utt, 34}
arjunena vimuktastu rāvaṇo rākṣasādhipaḥ | [Rām, Utt, 34 1.1]
cacāra pṛthivīṃ sarvām anirviṇṇastathā kṛtaḥ | [Rām, Utt, 34 1.2]
rākṣasaṃ vā manuṣyaṃ vā śṛṇute yaṃ balādhikam | [Rām, Utt, 34 2.1]
rāvaṇastaṃ samāsādya yuddhe hvayati darpitaḥ | [Rām, Utt, 34 2.2]
tataḥ kadācit kiṣkindhāṃ nagarīṃ vālipālitām | [Rām, Utt, 34 3.1]
gatvāhvayati yuddhāya vālinaṃ hemamālinam | [Rām, Utt, 34 3.2]
tatastaṃ vānarāmātyastārastārāpitā prabhuḥ | [Rām, Utt, 34 4.1]
uvāca rāvaṇaṃ vākyaṃ yuddhaprepsum upāgatam | [Rām, Utt, 34 4.2]
rākṣasendra gato vālī yaste pratibalo bhavet | [Rām, Utt, 34 5.1]
nānyaḥ pramukhataḥ sthātuṃ tava śaktaḥ plavaṃgamaḥ | [Rām, Utt, 34 5.2]
caturbhyo 'pi samudrebhyaḥ saṃdhyām anvāsya rāvaṇa | [Rām, Utt, 34 6.1]
imaṃ muhūrtam āyāti vālī tiṣṭha muhūrtakam | [Rām, Utt, 34 6.2]
etān asthicayān paśya ya ete śaṅkhapāṇḍurāḥ | [Rām, Utt, 34 7.1]
yuddhārthinām ime rājan vānarādhipatejasā | [Rām, Utt, 34 7.2]
yad vāmṛtarasaḥ pītastvayā rāvaṇa rākṣasa | [Rām, Utt, 34 8.1]
tathā vālinam āsādya tadantaṃ tava jīvitam | [Rām, Utt, 34 8.2]
athavā tvarase martuṃ gaccha dakṣiṇasāgaram | [Rām, Utt, 34 9.1]
vālinaṃ drakṣyase tatra bhūmiṣṭham iva bhāskaram | [Rām, Utt, 34 9.2]
sa tu tāraṃ vinirbhartsya rāvaṇo rākṣaseśvaraḥ | [Rām, Utt, 34 10.1]
puṣpakaṃ tat samāruhya prayayau dakṣiṇārṇavam | [Rām, Utt, 34 10.2]
tatra hemagiriprakhyaṃ taruṇārkanibhānanam | [Rām, Utt, 34 11.1]
rāvaṇo vālinaṃ dṛṣṭvā saṃdhyopāsanatatparam | [Rām, Utt, 34 11.2]
puṣpakād avaruhyātha rāvaṇo 'ñjanasaṃnibhaḥ | [Rām, Utt, 34 12.1]
grahītuṃ vālinaṃ tūrṇaṃ niḥśabdapadam ādravat | [Rām, Utt, 34 12.2]
yadṛcchayonmīlayatā vālināpi sa rāvaṇaḥ | [Rām, Utt, 34 13.1]
pāpābhiprāyavān dṛṣṭaścakāra na ca saṃbhramam | [Rām, Utt, 34 13.2]
śaśam ālakṣya siṃho vā pannagaṃ garuḍo yathā | [Rām, Utt, 34 14.1]
na cintayati taṃ vālī rāvaṇaṃ pāpaniścayam | [Rām, Utt, 34 14.2]
jighṛkṣamāṇam adyainaṃ rāvaṇaṃ pāpabuddhinam | [Rām, Utt, 34 15.1]
kakṣāvalambinaṃ kṛtvā gamiṣyāmi mahārṇavān | [Rām, Utt, 34 15.2]
drakṣyantyariṃ mamāṅkasthaṃ sraṃsitorukarāmbaram | [Rām, Utt, 34 16.1]
lambamānaṃ daśagrīvaṃ garuḍasyeva pannagam | [Rām, Utt, 34 16.2]
ityevaṃ matim āsthāya vālī karṇam upāśritaḥ | [Rām, Utt, 34 17.1]
japan vai naigamānmantrāṃstasthau parvatarāḍ iva | [Rām, Utt, 34 17.2]
tāvanyonyaṃ jighṛkṣantau harirākṣasapārthivau | [Rām, Utt, 34 18.1]
prayatnavantau tat karma īhatur baladarpitau | [Rām, Utt, 34 18.2]
hastagrāhyaṃ tu taṃ matvā pādaśabdena rāvaṇam | [Rām, Utt, 34 19.1]
parāṅmukho 'pi jagrāha vālī sarpam ivāṇḍajaḥ | [Rām, Utt, 34 19.2]
grahītukāmaṃ taṃ gṛhya rakṣasām īśvaraṃ hariḥ | [Rām, Utt, 34 20.1]
kham utpapāta vegena kṛtvā kakṣāvalambinam | [Rām, Utt, 34 20.2]
sa taṃ pīḍayamānastu vitudantaṃ nakhair muhuḥ | [Rām, Utt, 34 21.1]
jahāra rāvaṇaṃ vālī pavanastoyadaṃ yathā | [Rām, Utt, 34 21.2]
atha te rākṣasāmātyā hriyamāṇe daśānane | [Rām, Utt, 34 22.1]
mumokṣayiṣavo ghorā ravamāṇā hyabhidravan | [Rām, Utt, 34 22.2]
anvīyamānastair vālī bhrājate 'mbaramadhyagaḥ | [Rām, Utt, 34 23.1]
anvīyamāno meghaughair ambarastha ivāṃśumān | [Rām, Utt, 34 23.2]
te 'śaknuvantaḥ samprāptaṃ vālinaṃ rākṣasottamāḥ | [Rām, Utt, 34 24.1]
tasya bāhūruvegena pariśrāntaḥ patanti ca | [Rām, Utt, 34 24.2]
vālimārgād apākrāman parvatendrā hi gacchataḥ | [Rām, Utt, 34 25.1]
apakṣigaṇasaṃpāto vānarendro mahājavaḥ | [Rām, Utt, 34 26.1]
kramaśaḥ sāgarān sarvān saṃdhyākālam avandata | [Rām, Utt, 34 26.2]
sabhājyamāno bhūtaistu khecaraiḥ khecaro hariḥ | [Rām, Utt, 34 27.1]
paścimaṃ sāgaraṃ vālī ājagāma sarāvaṇaḥ | [Rām, Utt, 34 27.2]
tatra saṃdhyām upāsitvā snātvā japtvā ca vānaraḥ | [Rām, Utt, 34 28.1]
uttaraṃ sāgaraṃ prāyād vahamāno daśānanam | [Rām, Utt, 34 28.2]
uttare sāgare saṃdhyām upāsitvā daśānanam | [Rām, Utt, 34 29.1]
vahamāno 'gamad vālī pūrvam ambumahānidhim | [Rām, Utt, 34 29.2]
tatrāpi saṃdhyām anvāsya vāsaviḥ sa harīśvaraḥ | [Rām, Utt, 34 30.1]
kiṣkindhābhimukho gṛhya rāvaṇaṃ punar āgamat | [Rām, Utt, 34 30.2]
caturṣvapi samudreṣu saṃdhyām anvāsya vānaraḥ | [Rām, Utt, 34 31.1]
rāvaṇodvahanaśrāntaḥ kiṣkindhopavane 'patat | [Rām, Utt, 34 31.2]
rāvaṇaṃ tu mumocātha svakakṣāt kapisattamaḥ | [Rām, Utt, 34 32.1]
kutastvam iti covāca prahasan rāvaṇaṃ prati | [Rām, Utt, 34 32.2]
vismayaṃ tu mahad gatvā śramalokanirīkṣaṇaḥ | [Rām, Utt, 34 33.1]
rākṣaseśo harīśaṃ tam idaṃ vacanam abravīt | [Rām, Utt, 34 33.2]
vānarendra mahendrābha rākṣasendro 'smi rāvaṇaḥ | [Rām, Utt, 34 34.1]
yuddhepsur ahaṃ samprāptaḥ sa cādyāsāditastvayā | [Rām, Utt, 34 34.2]
aho balam aho vīryam aho gambhīratā ca te | [Rām, Utt, 34 35.1]
yenāhaṃ paśuvad gṛhya bhrāmitaścaturo 'rṇavān | [Rām, Utt, 34 35.2]
evam aśrāntavad vīra śīghram eva ca vānara | [Rām, Utt, 34 36.1]
māṃ caivodvahamānastu ko 'nyo vīraḥ kramiṣyati | [Rām, Utt, 34 36.2]
trayāṇām eva bhūtānāṃ gatir eṣā plavaṃgama | [Rām, Utt, 34 37.1]
mano'nilasuparṇānāṃ tava vā nātra saṃśayaḥ | [Rām, Utt, 34 37.2]
so 'haṃ dṛṣṭabalastubhyam icchāmi haripuṃgava | [Rām, Utt, 34 38.1]
tvayā saha ciraṃ sakhyaṃ susnigdhaṃ pāvakāgrataḥ | [Rām, Utt, 34 38.2]
dārāḥ putrāḥ puraṃ rāṣṭraṃ bhogācchādanabhojanam | [Rām, Utt, 34 39.1]
sarvam evāvibhaktaṃ nau bhaviṣyati harīśvara | [Rām, Utt, 34 39.2]
tataḥ prajvālayitvāgniṃ tāvubhau harirākṣasau | [Rām, Utt, 34 40.1]
bhrātṛtvam upasaṃpannau pariṣvajya parasparam | [Rām, Utt, 34 40.2]
anyonyaṃ lambitakarau tatastau harirākṣasau | [Rām, Utt, 34 41.1]
kiṣkindhāṃ viśatur hṛṣṭau siṃhau giriguhām iva | [Rām, Utt, 34 41.2]
sa tatra māsam uṣitaḥ sugrīva iva rāvaṇaḥ | [Rām, Utt, 34 42.1]
amātyair āgatair nīcastrailokyotsādanārthibhiḥ | [Rām, Utt, 34 42.2]
evam etat purāvṛttaṃ vālinā rāvaṇaḥ prabho | [Rām, Utt, 34 43.1]
dharṣitaśca kṛtaścāpi bhrātā pāvakasaṃnidhau | [Rām, Utt, 34 43.2]
balam apratimaṃ rāma vālino 'bhavad uttamam | [Rām, Utt, 34 44.1]
so 'pi tvayā vinirdagdhaḥ śalabho vahninā yathā | [Rām, Utt, 34 44.2]
{Rām, Utt, 35}
apṛcchata tato rāmo dakṣiṇāśālayaṃ munim | [Rām, Utt, 35 1.1]
prāñjalir vinayopeta idam āha vaco 'rthavat | [Rām, Utt, 35 1.2]
atulaṃ balam etābhyāṃ vālino rāvaṇasya ca | [Rām, Utt, 35 2.1]
na tvetau hanumadvīryaiḥ samāviti matir mama | [Rām, Utt, 35 2.2]
śauryaṃ dākṣyaṃ balaṃ dhairyaṃ prājñatā nayasādhanam | [Rām, Utt, 35 3.1]
vikramaśca prabhāvaśca hanūmati kṛtālayāḥ | [Rām, Utt, 35 3.2]
dṛṣṭvodadhiṃ viṣīdantīṃ tadaiṣa kapivāhinīm | [Rām, Utt, 35 4.1]
samāśvāsya kapīn bhūyo yojanānāṃ śataṃ plutaḥ | [Rām, Utt, 35 4.2]
dharṣayitvā purīṃ laṅkāṃ rāvaṇāntaḥpuraṃ tathā | [Rām, Utt, 35 5.1]
dṛṣṭvā saṃbhāṣitā cāpi sītā viśvāsitā tathā | [Rām, Utt, 35 5.2]
senāgragā mantrisutāḥ kiṃkarā rāvaṇātmajaḥ | [Rām, Utt, 35 6.1]
ete hanumatā tatra ekena vinipātitāḥ | [Rām, Utt, 35 6.2]
bhūyo bandhād vimuktena saṃbhāṣitvā daśānanam | [Rām, Utt, 35 7.1]
laṅkā bhasmīkṛtā tena pāvakeneva medinī | [Rām, Utt, 35 7.2]
na kālasya na śakrasya na viṣṇor vittapasya ca | [Rām, Utt, 35 8.1]
karmāṇi tāni śrūyante yāni yuddhe hanūmataḥ | [Rām, Utt, 35 8.2]
etasya bāhuvīryeṇa laṅkā sītā ca lakṣmaṇaḥ | [Rām, Utt, 35 9.1]
prāpto mayā jayaścaiva rājyaṃ mitrāṇi bāndhavāḥ | [Rām, Utt, 35 9.2]
hanūmān yadi me na syād vānarādhipateḥ sakhā | [Rām, Utt, 35 10.1]
pravṛttam api ko vettuṃ jānakyāḥ śaktimān bhavet | [Rām, Utt, 35 10.2]
kimarthaṃ vālī caitena sugrīvapriyakāmyayā | [Rām, Utt, 35 11.1]
tadā vaire samutpanne na dagdho vīrudho yathā | [Rām, Utt, 35 11.2]
na hi veditavānmanye hanūmān ātmano balam | [Rām, Utt, 35 12.1]
yad dṛṣṭavāñjīviteṣṭaṃ kliśyantaṃ vānarādhipam | [Rām, Utt, 35 12.2]
etanme bhagavan sarvaṃ hanūmati mahāmune | [Rām, Utt, 35 13.1]
vistareṇa yathātattvaṃ kathayāmarapūjita | [Rām, Utt, 35 13.2]
rāghavasya vacaḥ śrutvā hetuyuktam ṛṣistataḥ | [Rām, Utt, 35 14.1]
hanūmataḥ samakṣaṃ tam idaṃ vacanam abravīt | [Rām, Utt, 35 14.2]
satyam etad raghuśreṣṭha yad bravīṣi hanūmataḥ | [Rām, Utt, 35 15.1]
na bale vidyate tulyo na gatau na matau paraḥ | [Rām, Utt, 35 15.2]
amoghaśāpaiḥ śāpastu datto 'sya ṛṣibhiḥ purā | [Rām, Utt, 35 16.1]
na veditā balaṃ yena balī sann arimardanaḥ | [Rām, Utt, 35 16.2]
bālye 'pyetena yat karma kṛtaṃ rāma mahābala | [Rām, Utt, 35 17.1]
tanna varṇayituṃ śakyam atibālatayāsya te | [Rām, Utt, 35 17.2]
yadi vāsti tvabhiprāyastacchrotuṃ tava rāghava | [Rām, Utt, 35 18.1]
samādhāya matiṃ rāma niśāmaya vadāmyaham | [Rām, Utt, 35 18.2]
sūryadattavarasvarṇaḥ sumerur nāma parvataḥ | [Rām, Utt, 35 19.1]
yatra rājyaṃ praśāstyasya kesarī nāma vai pitā | [Rām, Utt, 35 19.2]
tasya bhāryā babhūveṣṭā hyañjaneti pariśrutā | [Rām, Utt, 35 20.1]
janayāmāsa tasyāṃ vai vāyur ātmajam uttamam | [Rām, Utt, 35 20.2]
śāliśūkasamābhāsaṃ prāsūtemaṃ tadāñjanā | [Rām, Utt, 35 21.1]
phalānyāhartukāmā vai niṣkrāntā gahane carā | [Rām, Utt, 35 21.2]
eṣa mātur viyogācca kṣudhayā ca bhṛśārditaḥ | [Rām, Utt, 35 22.1]
ruroda śiśur atyarthaṃ śiśuḥ śarabharāḍ iva | [Rām, Utt, 35 22.2]
tatodyantaṃ vivasvantaṃ japāpuṣpotkaropamam | [Rām, Utt, 35 23.1]
dadṛśe phalalobhācca utpapāta raviṃ prati | [Rām, Utt, 35 23.2]
bālārkābhimukho bālo bālārka iva mūrtimān | [Rām, Utt, 35 24.1]
grahītukāmo bālārkaṃ plavate 'mbaramadhyagaḥ | [Rām, Utt, 35 24.2]
etasmin plavamāne tu śiśubhāve hanūmati | [Rām, Utt, 35 25.1]
devadānavasiddhānāṃ vismayaḥ sumahān abhūt | [Rām, Utt, 35 25.2]
nāpyevaṃ vegavān vāyur garuḍo na manastathā | [Rām, Utt, 35 26.1]
yathāyaṃ vāyuputrastu kramate 'mbaram uttamam | [Rām, Utt, 35 26.2]
yadi tāvacchiśor asya īdṛśau gativikramau | [Rām, Utt, 35 27.1]
yauvanaṃ balam āsādya kathaṃ vego bhaviṣyati | [Rām, Utt, 35 27.2]
tam anuplavate vāyuḥ plavantaṃ putram ātmanaḥ | [Rām, Utt, 35 28.1]
sūryadāhabhayād rakṣaṃstuṣāracayaśītalaḥ | [Rām, Utt, 35 28.2]
bahuyojanasāhasraṃ kramatyeṣa tato 'mbaram | [Rām, Utt, 35 29.1]
pitur balācca bālyācca bhāskarābhyāśam āgataḥ | [Rām, Utt, 35 29.2]
śiśur eṣa tvadoṣajña iti matvā divākaraḥ | [Rām, Utt, 35 30.1]
kāryaṃ cātra samāyattam ityevaṃ na dadāha saḥ | [Rām, Utt, 35 30.2]
yam eva divasaṃ hyeṣa grahītuṃ bhāskaraṃ plutaḥ | [Rām, Utt, 35 31.1]
tam eva divasaṃ rāhur jighṛkṣati divākaram | [Rām, Utt, 35 31.2]
anena ca parāmṛṣṭo rāma sūryarathopari | [Rām, Utt, 35 32.1]
apakrāntastatastrasto rāhuścandrārkamardanaḥ | [Rām, Utt, 35 32.2]
sa indrabhavanaṃ gatvā saroṣaḥ siṃhikāsutaḥ | [Rām, Utt, 35 33.1]
abravīd bhrukuṭīṃ kṛtvā devaṃ devagaṇair vṛtam | [Rām, Utt, 35 33.2]
bubhukṣāpanayaṃ dattvā candrārkau mama vāsava | [Rām, Utt, 35 34.1]
kim idaṃ tat tvayā dattam anyasya balavṛtrahan | [Rām, Utt, 35 34.2]
adyāhaṃ parvakāle tu jighṛkṣuḥ sūryam āgataḥ | [Rām, Utt, 35 35.1]
athānyo rāhur āsādya jagrāha sahasā ravim | [Rām, Utt, 35 35.2]
sa rāhor vacanaṃ śrutvā vāsavaḥ saṃbhramānvitaḥ | [Rām, Utt, 35 36.1]
utpapātāsanaṃ hitvā udvahan kāñcanasrajam | [Rām, Utt, 35 36.2]
tataḥ kailāsakūṭābhaṃ caturdantaṃ madasravam | [Rām, Utt, 35 37.1]
śṛṅgārakāriṇaṃ prāṃśuṃ svarṇaghaṇṭāṭṭahāsinam | [Rām, Utt, 35 37.2]
indraḥ karīndram āruhya rāhuṃ kṛtvā puraḥsaram | [Rām, Utt, 35 38.1]
prāyād yatrābhavat sūryaḥ sahānena hanūmatā | [Rām, Utt, 35 38.2]
athātirabhasenāgād rāhur utsṛjya vāsavam | [Rām, Utt, 35 39.1]
anena ca sa vai dṛṣṭa ādhāvañśailakūṭavat | [Rām, Utt, 35 39.2]
tataḥ sūryaṃ samutsṛjya rāhum evam avekṣya ca | [Rām, Utt, 35 40.1]
utpapāta punar vyoma grahītuṃ siṃhikāsutam | [Rām, Utt, 35 40.2]
utsṛjyārkam imaṃ rāma ādhāvantaṃ plavaṃgamam | [Rām, Utt, 35 41.1]
dṛṣṭvā rāhuḥ parāvṛtya mukhaśeṣaḥ parāṅmukhaḥ | [Rām, Utt, 35 41.2]
indram āśaṃsamānastu trātāraṃ siṃhikāsutaḥ | [Rām, Utt, 35 42.1]
indra indreti saṃtrāsānmuhur muhur abhāṣata | [Rām, Utt, 35 42.2]
rāhor vikrośamānasya prāg evālakṣitaḥ svaraḥ | [Rām, Utt, 35 43.1]
śrutvendrovāca mā bhaiṣīr ayam enaṃ nihanmyaham | [Rām, Utt, 35 43.2]
airāvataṃ tato dṛṣṭvā mahat tad idam ityapi | [Rām, Utt, 35 44.1]
phalaṃ taṃ hastirājānam abhidudrāva mārutiḥ | [Rām, Utt, 35 44.2]
tadāsya dhāvato rūpam airāvatajighṛkṣayā | [Rām, Utt, 35 45.1]
muhūrtam abhavad ghoram indrāgnyor iva bhāsvaram | [Rām, Utt, 35 45.2]
evam ādhāvamānaṃ tu nātikruddhaḥ śacīpatiḥ | [Rām, Utt, 35 46.1]
hastāntenātimuktena kuliśenābhyatāḍayat | [Rām, Utt, 35 46.2]
tato girau papātaiṣa indravajrābhitāḍitaḥ | [Rām, Utt, 35 47.1]
patamānasya caitasya vāmo hanur abhajyata | [Rām, Utt, 35 47.2]
tasmiṃstu patite bāle vajratāḍanavihvale | [Rām, Utt, 35 48.1]
cukrodhendrāya pavanaḥ prajānām aśivāya ca | [Rām, Utt, 35 48.2]
viṇmūtrāśayam āvṛtya prajāsvantargataḥ prabhuḥ | [Rām, Utt, 35 49.1]
rurodha sarvabhūtāni yathā varṣāṇi vāsavaḥ | [Rām, Utt, 35 49.2]
vāyuprakopād bhūtāni nirucchvāsāni sarvataḥ | [Rām, Utt, 35 50.1]
saṃdhibhir bhajyamānāni kāṣṭhabhūtāni jajñire | [Rām, Utt, 35 50.2]
niḥsvadhaṃ nirvaṣaṭkāraṃ niṣkriyaṃ dharmavarjitam | [Rām, Utt, 35 51.1]
vāyuprakopāt trailokyaṃ nirayastham ivābabhau | [Rām, Utt, 35 51.2]
tataḥ prajāḥ sagandharvāḥ sadevāsuramānuṣāḥ | [Rām, Utt, 35 52.1]
prajāpatiṃ samādhāvann asukhārtāḥ sukhaiṣiṇaḥ | [Rām, Utt, 35 52.2]
ūcuḥ prāñjalayo devā darodaranibhodarāḥ | [Rām, Utt, 35 53.1]
tvayā sma bhagavan sṛṣṭāḥ prajānātha caturvidhāḥ | [Rām, Utt, 35 53.2]
tvayā datto 'yam asmākam āyuṣaḥ pavanaḥ patiḥ | [Rām, Utt, 35 54.1]
so 'smān prāṇeśvaro bhūtvā kasmād eṣo 'dya sattama | [Rām, Utt, 35 54.2]
rurodha duḥkhaṃ janayann antaḥpura iva striyaḥ | [Rām, Utt, 35 55.1]
tasmāt tvāṃ śaraṇaṃ prāptā vāyunopahatā vibho | [Rām, Utt, 35 55.2]
vāyusaṃrodhajaṃ duḥkham idaṃ no nuda śatruhan | [Rām, Utt, 35 56.1]
etat prajānāṃ śrutvā tu prajānāthaḥ prajāpatiḥ | [Rām, Utt, 35 57.1]
kāraṇād iti tān uktvā prajāḥ punar abhāṣata | [Rām, Utt, 35 57.2]
yasmin vaḥ kāraṇe vāyuścukrodha ca rurodha ca | [Rām, Utt, 35 58.1]
prajāḥ śṛṇudhvaṃ tat sarvaṃ śrotavyaṃ cātmanaḥ kṣamam | [Rām, Utt, 35 58.2]
putrastasyāmareśena indreṇādya nipātitaḥ | [Rām, Utt, 35 59.1]
rāhor vacanam ājñāya rājñā vaḥ kopito 'nilaḥ | [Rām, Utt, 35 59.2]
aśarīraḥ śarīreṣu vāyuścarati pālayan | [Rām, Utt, 35 60.1]
śarīraṃ hi vinā vāyuṃ samatāṃ yāti reṇubhiḥ | [Rām, Utt, 35 60.2]
vāyuḥ prāṇāḥ sukhaṃ vāyur vāyuḥ sarvam idaṃ jagat | [Rām, Utt, 35 61.1]
vāyunā samparityaktaṃ na sukhaṃ vindate jagat | [Rām, Utt, 35 61.2]
adyaiva ca parityaktaṃ vāyunā jagad āyuṣā | [Rām, Utt, 35 62.1]
adyaiveme nirucchvāsāḥ kāṣṭhakuḍyopamāḥ sthitāḥ | [Rām, Utt, 35 62.2]
tad yāmastatra yatrāste māruto rukprado hi vaḥ | [Rām, Utt, 35 63.1]
mā vināśaṃ gamiṣyāma aprasādyāditeḥ sutam | [Rām, Utt, 35 63.2]
tataḥ prajābhiḥ sahitaḥ prajāpatiḥ sadevagandharvabhujaṃgaguhyakaḥ | [Rām, Utt, 35 64.1]
jagāma tatrāsyati yatra mārutaḥ sutaṃ surendrābhihataṃ pragṛhya saḥ | [Rām, Utt, 35 64.2]
tato 'rkavaiśvānarakāñcanaprabhaṃ sutaṃ tadotsaṅgagataṃ sadāgateḥ | [Rām, Utt, 35 65.1]
caturmukho vīkṣya kṛpām athākarot sadevasiddharṣibhujaṃgarākṣasaḥ | [Rām, Utt, 35 65.2]
{Rām, Utt, 36}
tataḥ pitāmahaṃ dṛṣṭvā vāyuḥ putravadhārditaḥ | [Rām, Utt, 36 1.1]
śiśukaṃ taṃ samādāya uttasthau dhātur agrataḥ | [Rām, Utt, 36 1.2]
calatkuṇḍalamaulisraktapanīyavibhūṣaṇaḥ | [Rām, Utt, 36 2.1]
pādayor nyapatad vāyustisro'vasthāya vedhase | [Rām, Utt, 36 2.2]
taṃ tu vedavidādyastu lambābharaṇaśobhinā | [Rām, Utt, 36 3.1]
vāyum utthāpya hastena śiśuṃ taṃ parimṛṣṭavān | [Rām, Utt, 36 3.2]
spṛṣṭamātrastataḥ so 'tha salīlaṃ padmajanmanā | [Rām, Utt, 36 4.1]
jalasiktaṃ yathā sasyaṃ punar jīvitam āptavān | [Rām, Utt, 36 4.2]
prāṇavantam imaṃ dṛṣṭvā prāṇo gandhavaho mudā | [Rām, Utt, 36 5.1]
cacāra sarvabhūteṣu saṃniruddhaṃ yathāpurā | [Rām, Utt, 36 5.2]
marudrogavinirmuktāḥ prajā vai muditābhavan | [Rām, Utt, 36 6.1]
śītavātavinirmuktāḥ padminya iva sāmbujāḥ | [Rām, Utt, 36 6.2]
tatastriyugmastrikakut tridhāmā tridaśārcitaḥ | [Rām, Utt, 36 7.1]
uvāca devatā brahmā mārutapriyakāmyayā | [Rām, Utt, 36 7.2]
bho mahendrāgnivaruṇadhaneśvaramaheśvarāḥ | [Rām, Utt, 36 8.1]
jānatām api tat sarvaṃ hitaṃ vakṣyāmi śrūyatām | [Rām, Utt, 36 8.2]
anena śiśunā kāryaṃ kartavyaṃ vo bhaviṣyati | [Rām, Utt, 36 9.1]
dadatāsya varān sarve mārutasyāsya tuṣṭidān | [Rām, Utt, 36 9.2]
tataḥ sahasranayanaḥ prītiraktaḥ śubhānanaḥ | [Rām, Utt, 36 10.1]
kuśeśayamayīṃ mālāṃ samutkṣipyedam abravīt | [Rām, Utt, 36 10.2]
matkarotsṛṣṭavajreṇa hanur asya yathā kṣataḥ | [Rām, Utt, 36 11.1]
nāmnaiṣa kapiśārdūlo bhavitā hanumān iti | [Rām, Utt, 36 11.2]
aham evāsya dāsyāmi paramaṃ varam uttamam | [Rām, Utt, 36 12.1]
ataḥ prabhṛti vajrasya mamāvadhyo bhaviṣyati | [Rām, Utt, 36 12.2]
mārtāṇḍastvabravīt tatra bhagavāṃstimirāpahaḥ | [Rām, Utt, 36 13.1]
tejaso 'sya madīyasya dadāmi śatikāṃ kalām | [Rām, Utt, 36 13.2]
yadā tu śāstrāṇyadhyetuṃ śaktir asya bhaviṣyati | [Rām, Utt, 36 14.1]
tadāsya śāstraṃ dāsyāmi yena vāgmī bhaviṣyati | [Rām, Utt, 36 14.2]
varuṇaśca varaṃ prādānnāsya mṛtyur bhaviṣyati | [Rām, Utt, 36 15.1]
varṣāyutaśatenāpi matpāśād udakād api | [Rām, Utt, 36 15.2]
yamo 'pi daṇḍāvadhyatvam arogatvaṃ ca nityaśaḥ | [Rām, Utt, 36 16.1]
diśate 'sya varaṃ tuṣṭo 'viṣādaṃ ca saṃyuge | [Rām, Utt, 36 16.2]
gadeyaṃ māmikā nainaṃ saṃyugeṣu vadhiṣyati | [Rām, Utt, 36 17.1]
ityevaṃ varadaḥ prāha tadā hyekākṣipiṅgalaḥ | [Rām, Utt, 36 17.2]
matto madāyudhānāṃ ca na vadhyo 'yaṃ bhaviṣyati | [Rām, Utt, 36 18.1]
ityevaṃ śaṃkareṇāpi datto 'sya paramo varaḥ | [Rām, Utt, 36 18.2]
sarveṣāṃ brahmadaṇḍānām avadhyo 'yaṃ bhaviṣyati | [Rām, Utt, 36 19.1]
dīrghāyuśca mahātmā ca iti brahmābravīd vacaḥ | [Rām, Utt, 36 19.2]
viśvakarmā tu dṛṣṭvainaṃ bālasūryopamaṃ śiśum | [Rām, Utt, 36 20.1]
śilpināṃ pravaraḥ prāha varam asya mahāmatiḥ | [Rām, Utt, 36 20.2]
vinirmitāni devānām āyudhānīha yāni tu | [Rām, Utt, 36 21.1]
teṣāṃ saṃgrāmakāle tu avadhyo 'yaṃ bhaviṣyati | [Rām, Utt, 36 21.2]
tataḥ surāṇāṃ tu varair dṛṣṭvā hyenam alaṃkṛtam | [Rām, Utt, 36 22.1]
caturmukhastuṣṭamukho vāyum āha jagadguruḥ | [Rām, Utt, 36 22.2]
amitrāṇāṃ bhayakaro mitrāṇām abhayaṃkaraḥ | [Rām, Utt, 36 23.1]
ajeyo bhavitā te 'tra putro māruta mārutiḥ | [Rām, Utt, 36 23.2]
rāvaṇotsādanārthāni rāmaprītikarāṇi ca | [Rām, Utt, 36 24.1]
romaharṣakarāṇyeṣa kartā karmāṇi saṃyuge | [Rām, Utt, 36 24.2]
evam uktvā tam āmantrya mārutaṃ te 'maraiḥ saha | [Rām, Utt, 36 25.1]
yathāgataṃ yayuḥ sarve pitāmahapurogamāḥ | [Rām, Utt, 36 25.2]
so 'pi gandhavahaḥ putraṃ pragṛhya gṛham ānayat | [Rām, Utt, 36 26.1]
añjanāyāstam ākhyāya varaṃ dattaṃ viniḥsṛtaḥ | [Rām, Utt, 36 26.2]
prāpya rāma varān eṣa varadānabalānvitaḥ | [Rām, Utt, 36 27.1]
balenātmani saṃsthena so 'pūryata yathārṇavaḥ | [Rām, Utt, 36 27.2]
balenāpūryamāṇo hi eṣa vānarapuṃgavaḥ | [Rām, Utt, 36 28.1]
āśrameṣu maharṣīṇām aparādhyati nirbhayaḥ | [Rām, Utt, 36 28.2]
srugbhāṇḍān agnihotraṃ ca valkalānāṃ ca saṃcayān | [Rām, Utt, 36 29.1]
bhagnavicchinnavidhvastān suśāntānāṃ karotyayam | [Rām, Utt, 36 29.2]
sarveṣāṃ brahmadaṇḍānām avadhyaṃ brahmaṇā kṛtam | [Rām, Utt, 36 30.1]
jānanta ṛṣayastaṃ vai kṣamante tasya nityaśaḥ | [Rām, Utt, 36 30.2]
yadā kesariṇā tveṣa vāyunā sāñjanena ca | [Rām, Utt, 36 31.1]
pratiṣiddho 'pi maryādāṃ laṅghayatyeva vānaraḥ | [Rām, Utt, 36 31.2]
tato maharṣayaḥ kruddhā bhṛgvaṅgirasavaṃśajāḥ | [Rām, Utt, 36 32.1]
śepur enaṃ raghuśreṣṭha nātikruddhātimanyavaḥ | [Rām, Utt, 36 32.2]
bādhase yat samāśritya balam asmān plavaṃgama | [Rām, Utt, 36 33.1]
tad dīrghakālaṃ vettāsi nāsmākaṃ śāpamohitaḥ | [Rām, Utt, 36 33.2]
tatastu hṛtatejaujā maharṣivacanaujasā | [Rām, Utt, 36 34.1]
eṣośramāṇi nātyeti mṛdubhāvagataścaran | [Rām, Utt, 36 34.2]
atha ṛkṣarajā nāma vālisugrīvayoḥ pitā | [Rām, Utt, 36 35.1]
sarvavānararājāsīt tejasā iva bhāskaraḥ | [Rām, Utt, 36 35.2]
sa tu rājyaṃ ciraṃ kṛtvā vānarāṇāṃ harīśvaraḥ | [Rām, Utt, 36 36.1]
tatastvṛkṣarajā nāma kāladharmeṇa saṃgataḥ | [Rām, Utt, 36 36.2]
tasminn astamite vālī mantribhir mantrakovidaiḥ | [Rām, Utt, 36 37.1]
pitrye pade kṛto rājā sugrīvo vālinaḥ pade | [Rām, Utt, 36 37.2]
sugrīveṇa samaṃ tvasya advaidhaṃ chidravarjitam | [Rām, Utt, 36 38.1]
ahāryaṃ sakhyam abhavad anilasya yathāgninā | [Rām, Utt, 36 38.2]
eṣa śāpavaśād eva na veda balam ātmanaḥ | [Rām, Utt, 36 39.1]
vālisugrīvayor vairaṃ yadā rāmasamutthitam | [Rām, Utt, 36 39.2]
na hyeṣa rāma sugrīvo bhrāmyamāṇo 'pi vālinā | [Rām, Utt, 36 40.1]
vedayāno na ca hyeṣa balam ātmani mārutiḥ | [Rām, Utt, 36 40.2]
parākramotsāhamatipratāpaiḥ sauśīlyamādhuryanayānayaiśca | [Rām, Utt, 36 41.1]
gāmbhīryacāturyasuvīryadhairyair hanūmataḥ ko 'pyadhiko 'sti loke | [Rām, Utt, 36 41.2]
asau purā vyākaraṇaṃ grahīṣyan sūryonmukhaḥ pṛṣṭhagamaḥ kapīndraḥ | [Rām, Utt, 36 42.1]
udyadgirer astagiriṃ jagāma granthaṃ mahad dhārayad aprameyaḥ | [Rām, Utt, 36 42.2]
pravīvikṣor iva sāgarasya lokān didhakṣor iva pāvakasya | [Rām, Utt, 36 43.1]
lokakṣayeṣveva yathāntakasya hanūmataḥ sthāsyati kaḥ purastāt | [Rām, Utt, 36 43.2]
eṣo 'pi cānye ca mahākapīndrāḥ sugrīvamaindadvividāḥ sanīlāḥ | [Rām, Utt, 36 44.1]
satāratāreyanalāḥ sarambhās tvatkāraṇād rāma surair hi sṛṣṭāḥ | [Rām, Utt, 36 44.2]
tad etat kathitaṃ sarvaṃ yanmāṃ tvaṃ paripṛcchasi | [Rām, Utt, 36 45.1]
hanūmato bālabhāve karmaitat kathitaṃ mayā | [Rām, Utt, 36 45.2]
dṛṣṭaḥ saṃbhāṣitaścāsi rāma gacchāmahe vayam | [Rām, Utt, 36 46.1]
evam uktvā gatāḥ sarve ṛṣayaste yathāgatam | [Rām, Utt, 36 46.2]
{Rām, Utt, 37}
vimṛśya ca tato rāmo vayasyam akutobhayam | [Rām, Utt, 37 1.1]
pratardanaṃ kāśipatiṃ pariṣvajyedam abravīt | [Rām, Utt, 37 1.2]
darśitā bhavatā prītir darśitaṃ sauhṛdaṃ param | [Rām, Utt, 37 2.1]
udyogaśca kṛto rājan bharatena tvayā saha | [Rām, Utt, 37 2.2]
tad bhavān adya kāśeyīṃ purīṃ vārāṇasīṃ vraja | [Rām, Utt, 37 3.1]
ramaṇīyāṃ tvayā guptāṃ suprākārāṃ sutoraṇām | [Rām, Utt, 37 3.2]
etāvad uktvā utthāya kākutsthaḥ paramāsanāt | [Rām, Utt, 37 4.1]
paryaṣvajata dharmātmā nirantaram urogatam | [Rām, Utt, 37 4.2]
visṛjya taṃ vayasyaṃ sa svāgatān pṛthivīpatīn | [Rām, Utt, 37 5.1]
prahasan rāghavo vākyam uvāca madhurākṣaram | [Rām, Utt, 37 5.2]
bhavatāṃ prītir avyagrā tejasā parirakṣitā | [Rām, Utt, 37 6.1]
dharmaśca niyato nityaṃ satyaṃ ca bhavatāṃ sadā | [Rām, Utt, 37 6.2]
yuṣmākaṃ ca prabhāvena tejasā ca mahātmanām | [Rām, Utt, 37 7.1]
hato durātmā durbuddhī rāvaṇo rākṣasādhipaḥ | [Rām, Utt, 37 7.2]
hetumātram ahaṃ tatra bhavatāṃ tejasāṃ hataḥ | [Rām, Utt, 37 8.1]
rāvaṇaḥ sagaṇo yuddhe saputraḥ sahabāndhavaḥ | [Rām, Utt, 37 8.2]
bhavantaśca samānītā bharatena mahātmanā | [Rām, Utt, 37 9.1]
śrutvā janakarājasya kānane tanayāṃ hṛtām | [Rām, Utt, 37 9.2]
udyuktānāṃ ca sarveṣāṃ pārthivānāṃ mahātmanām | [Rām, Utt, 37 10.1]
kālo hyatītaḥ sumahān gamane rocatāṃ matiḥ | [Rām, Utt, 37 10.2]
pratyūcustaṃ ca rājāno harṣeṇa mahatānvitāḥ | [Rām, Utt, 37 11.1]
diṣṭyā tvaṃ vijayī rāma rājyaṃ cāpi pratiṣṭhitam | [Rām, Utt, 37 11.2]
diṣṭyā pratyāhṛtā sītā diṣṭyā śatruḥ parājitaḥ | [Rām, Utt, 37 12.1]
eṣa naḥ paramaḥ kāma eṣā naḥ kīrtir uttamā | [Rām, Utt, 37 12.2]
yat tvāṃ vijayinaṃ rāma paśyāmo hataśātravam | [Rām, Utt, 37 13.1]
upapannaṃ ca kākutstha yat tvam asmān praśaṃsasi | [Rām, Utt, 37 13.2]
praśaṃsārhā hi jānanti praśaṃsāṃ vaktum īdṛśīm | [Rām, Utt, 37 14.1]
āpṛcchāmo gamiṣyāmo hṛdistho naḥ sadā bhavān | [Rām, Utt, 37 14.2]
bhavecca te mahārāja prītir asmāsu nityadā | [Rām, Utt, 37 14.3]
{Rām, Utt, 38}
te prayātā mahātmānaḥ pārthivāḥ sarvato diśam | [Rām, Utt, 38 1.1]
kampayanto mahīṃ vīrāḥ svapurāṇi prahṛṣṭavat | [Rām, Utt, 38 1.2]
akṣauhiṇīsahasraiste samavetāstvanekaśaḥ | [Rām, Utt, 38 2.1]
hṛṣṭāḥ pratigatāḥ sarve rāghavārthe samāgatāḥ | [Rām, Utt, 38 2.2]
ūcuścaiva mahīpālā baladarpasamanvitāḥ | [Rām, Utt, 38 3.1]
na nāma rāvaṇaṃ yuddhe paśyāmaḥ purataḥ sthitam | [Rām, Utt, 38 3.2]
bharatena vayaṃ paścāt samānītā nirarthakam | [Rām, Utt, 38 4.1]
hatā hi rākṣasāstatra pārthivaiḥ syur na saṃśayaḥ | [Rām, Utt, 38 4.2]
rāmasya bāhuvīryeṇa pālitā lakṣmaṇasya ca | [Rām, Utt, 38 5.1]
sukhaṃ pāre samudrasya yudhyema vigatajvarāḥ | [Rām, Utt, 38 5.2]
etāścānyāśca rājānaḥ kathāstatra sahasraśaḥ | [Rām, Utt, 38 6.1]
kathayantaḥ svarāṣṭrāṇi viviśuste mahārathāḥ | [Rām, Utt, 38 6.2]
yathāpurāṇi te gatvā ratnāni vividhāni ca | [Rām, Utt, 38 7.1]
rāmāya priyakāmārtham upahārānnṛpā daduḥ | [Rām, Utt, 38 7.2]
aśvān ratnāni vastrāṇi hastinaśca madotkaṭān | [Rām, Utt, 38 8.1]
candanāni ca divyāni divyānyābharaṇāni ca | [Rām, Utt, 38 8.2]
bharato lakṣmaṇaścaiva śatrughnaśca mahārathaḥ | [Rām, Utt, 38 9.1]
ādāya tāni ratnāni ayodhyām agaman punaḥ | [Rām, Utt, 38 9.2]
āgatāśca purīṃ ramyām ayodhyāṃ puruṣarṣabhāḥ | [Rām, Utt, 38 10.1]
daduḥ sarvāṇi ratnāni rāghavāya mahātmane | [Rām, Utt, 38 10.2]
pratigṛhya ca tat sarvaṃ prītiyuktaḥ sa rāghavaḥ | [Rām, Utt, 38 11.1]
sarvāṇi tāni pradadau sugrīvāya mahātmane | [Rām, Utt, 38 11.2]
vibhīṣaṇāya ca dadau ye cānye ṛkṣavānarāḥ | [Rām, Utt, 38 12.1]
hanūmatpramukhā vīrā rākṣasāśca mahābalāḥ | [Rām, Utt, 38 12.2]
te sarve hṛṣṭamanaso rāmadattāni tānyatha | [Rām, Utt, 38 13.1]
śirobhir dhārayāmāsur bāhubhiśca mahābalāḥ | [Rām, Utt, 38 13.2]
papuścaiva sugandhīni madhūni vividhāni ca | [Rām, Utt, 38 14.1]
māṃsāni ca sumṛṣṭāni phalānyāsvādayanti ca | [Rām, Utt, 38 14.2]
evaṃ teṣāṃ nivasatāṃ māsaḥ sāgro gatastadā | [Rām, Utt, 38 15.1]
muhūrtam iva tat sarvaṃ rāmabhaktyā samarthayan | [Rām, Utt, 38 15.2]
reme rāmaḥ sa taiḥ sārdhaṃ vānaraiḥ kāmarūpibhiḥ | [Rām, Utt, 38 16.1]
rājabhiśca mahāvīryai rākṣasaiśca mahābalaiḥ | [Rām, Utt, 38 16.2]
evaṃ teṣāṃ yayau māso dvitīyaḥ śaiśiraḥ sukham | [Rām, Utt, 38 17.1]
vānarāṇāṃ prahṛṣṭānāṃ rākṣasānāṃ ca sarvaśaḥ | [Rām, Utt, 38 17.2]
{Rām, Utt, 39}
tathā sma teṣāṃ vasatām ṛkṣavānararakṣasām | [Rām, Utt, 39 1.1]
rāghavastu mahātejāḥ sugrīvam idam abravīt | [Rām, Utt, 39 1.2]
gamyatāṃ saumya kiṣkindhāṃ durādharṣāṃ surāsuraiḥ | [Rām, Utt, 39 2.1]
pālayasva sahāmātyai rājyaṃ nihatakaṇṭakam | [Rām, Utt, 39 2.2]
aṅgadaṃ ca mahābāho prītyā paramayānvitaḥ | [Rām, Utt, 39 3.1]
paśya tvaṃ hanumantaṃ ca nalaṃ ca sumahābalam | [Rām, Utt, 39 3.2]
suṣeṇaṃ śvaśuraṃ śūraṃ tāraṃ ca balināṃ varam | [Rām, Utt, 39 4.1]
kumudaṃ caiva durdharṣaṃ nīlaṃ ca sumahābalam | [Rām, Utt, 39 4.2]
vīraṃ śatabaliṃ caiva maindaṃ dvividam eva ca | [Rām, Utt, 39 5.1]
gajaṃ gavākṣaṃ gavayaṃ śarabhaṃ ca mahābalam | [Rām, Utt, 39 5.2]
ṛkṣarājaṃ ca durdharṣaṃ jāmbavantaṃ mahābalam | [Rām, Utt, 39 6.1]
paśya prītisamāyukto gandhamādanam eva ca | [Rām, Utt, 39 6.2]
ye cānye sumahātmāno madarthe tyaktajīvitāḥ | [Rām, Utt, 39 7.1]
paśya tvaṃ prītisaṃyukto mā caiṣāṃ vipriyaṃ kṛthāḥ | [Rām, Utt, 39 7.2]
evam uktvā ca sugrīvaṃ praśasya ca punaḥ punaḥ | [Rām, Utt, 39 8.1]
vibhīṣaṇam athovāca rāmo madhurayā girā | [Rām, Utt, 39 8.2]
laṅkāṃ praśādhi dharmeṇa saṃmato hyasi pārthiva | [Rām, Utt, 39 9.1]
purasya rākṣasānāṃ ca bhrātur vaiśravaṇasya ca | [Rām, Utt, 39 9.2]
mā ca buddhim adharme tvaṃ kuryā rājan kathaṃcana | [Rām, Utt, 39 10.1]
buddhimanto hi rājāno dhruvam aśnanti medinīm | [Rām, Utt, 39 10.2]
ahaṃ ca nityaśo rājan sugrīvasahitastvayā | [Rām, Utt, 39 11.1]
smartavyaḥ parayā prītyā gaccha tvaṃ vigatajvaraḥ | [Rām, Utt, 39 11.2]
rāmasya bhāṣitaṃ śrutvā ṛkṣavānararākṣasāḥ | [Rām, Utt, 39 12.1]
sādhu sādhviti kākutsthaṃ praśaśaṃsuḥ punaḥ punaḥ | [Rām, Utt, 39 12.2]
tava buddhir mahābāho vīryam adbhutam eva ca | [Rām, Utt, 39 13.1]
mādhuryaṃ paramaṃ rāma svayambhor iva nityadā | [Rām, Utt, 39 13.2]
teṣām evaṃ bruvāṇānāṃ vānarāṇāṃ ca rakṣasām | [Rām, Utt, 39 14.1]
hanūmān praṇato bhūtvā rāghavaṃ vākyam abravīt | [Rām, Utt, 39 14.2]
sneho me paramo rājaṃstvayi nityaṃ pratiṣṭhitaḥ | [Rām, Utt, 39 15.1]
bhaktiśca niyatā vīra bhāvo nānyatra gacchati | [Rām, Utt, 39 15.2]
yāvad rāmakathāṃ vīra śroṣye 'haṃ pṛthivītale | [Rām, Utt, 39 16.1]
tāvaccharīre vatsyantu mama prāṇā na saṃśayaḥ | [Rām, Utt, 39 16.2]
evaṃ bruvāṇaṃ rājendro hanūmantam athāsanāt | [Rām, Utt, 39 17.1]
utthāya ca pariṣvajya vākyam etad uvāca ha | [Rām, Utt, 39 17.2]
evam etat kapiśreṣṭha bhavitā nātra saṃśayaḥ | [Rām, Utt, 39 18.1]
lokā hi yāvat sthāsyanti tāvat sthāsyati me kathā | [Rām, Utt, 39 18.2]
cariṣyati kathā yāvallokān eṣā hi māmikā | [Rām, Utt, 39 19.1]
tāvaccharīre vatsyanti prāṇāstava na saṃśayaḥ | [Rām, Utt, 39 19.2]
tato 'sya hāraṃ candrābhaṃ mucya kaṇṭhāt sa rāghavaḥ | [Rām, Utt, 39 20.1]
vaidūryataralaṃ snehād ābabandhe hanūmati | [Rām, Utt, 39 20.2]
tenorasi nibaddhena hāreṇa sa mahākapiḥ | [Rām, Utt, 39 21.1]
rarāja hemaśailendraścandreṇākrāntamastakaḥ | [Rām, Utt, 39 21.2]
śrutvā tu rāghavasyaitad utthāyotthāya vānarāḥ | [Rām, Utt, 39 22.1]
praṇamya śirasā pādau prajagmuste mahābalāḥ | [Rām, Utt, 39 22.2]
sugrīvaścaiva rāmeṇa pariṣvakto mahābhujaḥ | [Rām, Utt, 39 23.1]
vibhīṣaṇaśca dharmātmā nirantaram urogataḥ | [Rām, Utt, 39 23.2]
sarve ca te bāṣpagalāḥ sāśrunetrā vicetasaḥ | [Rām, Utt, 39 24.1]
saṃmūḍhā iva duḥkhena tyajante rāghavaṃ tadā | [Rām, Utt, 39 24.2]
{Rām, Utt, 40}
visṛjya ca mahābāhur ṛkṣavānararākṣasān | [Rām, Utt, 40 1.1]
bhrātṛbhiḥ sahito rāmaḥ pramumoda sukhī sukham | [Rām, Utt, 40 1.2]
athāparāhṇasamaye bhrātṛbhiḥ saha rāghavaḥ | [Rām, Utt, 40 2.1]
śuśrāva madhurāṃ vāṇīm antarikṣāt prabhāṣitām | [Rām, Utt, 40 2.2]
saumya rāma nirīkṣasva saumyena vadanena mām | [Rām, Utt, 40 3.1]
kailāsaśikharāt prāptaṃ viddhi māṃ puṣpakaṃ prabho | [Rām, Utt, 40 3.2]
tava śāsanam ājñāya gato 'smi dhanadaṃ prati | [Rām, Utt, 40 4.1]
upasthātuṃ naraśreṣṭha sa ca māṃ pratyabhāṣata | [Rām, Utt, 40 4.2]
nirjitastvaṃ narendreṇa rāghaveṇa mahātmanā | [Rām, Utt, 40 5.1]
nihatya yudhi durdharṣaṃ rāvaṇaṃ rākṣasādhipam | [Rām, Utt, 40 5.2]
mamāpi paramā prītir hate tasmin durātmani | [Rām, Utt, 40 6.1]
rāvaṇe sagaṇe saumya saputrāmātyabāndhave | [Rām, Utt, 40 6.2]
sa tvaṃ rāmeṇa laṅkāyāṃ nirjitaḥ paramātmanā | [Rām, Utt, 40 7.1]
vaha saumya tam eva tvam aham ājñāpayāmi te | [Rām, Utt, 40 7.2]
eṣa me paramaḥ kāmo yat tvaṃ rāghavanandanam | [Rām, Utt, 40 8.1]
vaher lokasya saṃyānaṃ gacchasva vigatajvaraḥ | [Rām, Utt, 40 8.2]
tacchāsanam ahaṃ jñātvā dhanadasya mahātmanaḥ | [Rām, Utt, 40 9.1]
tvatsakāśaṃ punaḥ prāptaḥ sa evaṃ pratigṛhṇa mām | [Rām, Utt, 40 9.2]
bāḍham ityeva kākutsthaḥ puṣpakaṃ samapūjayat | [Rām, Utt, 40 10.1]
lājākṣataiśca puṣpaiśca gandhaiśca susugandhibhiḥ | [Rām, Utt, 40 10.2]
gamyatāṃ ca yathākāmam āgacchestvaṃ yadā smare | [Rām, Utt, 40 11.1]
evam astviti rāmeṇa visṛṣṭaḥ puṣpakaḥ punaḥ | [Rām, Utt, 40 11.2]
abhipretāṃ diśaṃ prāyāt puṣpakaḥ puṣpabhūṣitaḥ | [Rām, Utt, 40 11.3]
evam antarhite tasmin puṣpake vividhātmani | [Rām, Utt, 40 12.1]
bharataḥ prāñjalir vākyam uvāca raghunandanam | [Rām, Utt, 40 12.2]
atyadbhutāni dṛśyante tvayi rājyaṃ praśāsati | [Rām, Utt, 40 13.1]
amānuṣāṇāṃ sattvānāṃ vyāhṛtāni muhur muhuḥ | [Rām, Utt, 40 13.2]
anāmayācca martyānāṃ sāgro māso gato hyayam | [Rām, Utt, 40 14.1]
jīrṇānām api sattvānāṃ mṛtyur nāyāti rāghava | [Rām, Utt, 40 14.2]
putrānnāryaḥ prasūyante vapuṣmantaśca mānavāḥ | [Rām, Utt, 40 15.1]
harṣaścābhyadhiko rājañ janasya puravāsinaḥ | [Rām, Utt, 40 15.2]
kāle ca vāsavo varṣaṃ pātayatyamṛtopamam | [Rām, Utt, 40 16.1]
vāyavaścāpi vāyante sparśavantaḥ sukhapradāḥ | [Rām, Utt, 40 16.2]
īdṛśo naściraṃ rājā bhavatviti nareśvara | [Rām, Utt, 40 17.1]
kathayanti pure paurā janā janapadeṣu ca | [Rām, Utt, 40 17.2]
etā vācaḥ sumadhurā bharatena samīritāḥ | [Rām, Utt, 40 18.1]
śrutvā rāmo mudā yuktaḥ pramumoda sukhī sukham | [Rām, Utt, 40 18.2]
{Rām, Utt, 41}
sa visṛjya tato rāmaḥ puṣpakaṃ hemabhūṣitam | [Rām, Utt, 41 1.1]
praviveśa mahābāhur aśokavanikāṃ tadā | [Rām, Utt, 41 1.2]
candanāgarucūtaiśca tuṅgakāleyakair api | [Rām, Utt, 41 2.1]
devadāruvanaiścāpi samantād upaśobhitām | [Rām, Utt, 41 2.2]
priyaṅgubhiḥ kadambaiśca tathā kurabakair api | [Rām, Utt, 41 3.1]
jambūbhiḥ pāṭalībhiśca kovidāraiśca saṃvṛtām | [Rām, Utt, 41 3.2]
sarvadā kusumai ramyaiḥ phalavadbhir manoramaiḥ | [Rām, Utt, 41 4.1]
cārupallavapuṣpāḍhyair mattabhramarasaṃkulaiḥ | [Rām, Utt, 41 4.2]
kokilair bhṛṅgarājaiśca nānāvarṇaiśca pakṣibhiḥ | [Rām, Utt, 41 5.1]
śobhitāṃ śataśaścitraiścūtavṛkṣāvataṃsakaiḥ | [Rām, Utt, 41 5.2]
śātakumbhanibhāḥ kecit kecid agniśikhopamāḥ | [Rām, Utt, 41 6.1]
nīlāñjananibhāścānye bhānti tatra sma pādapāḥ | [Rām, Utt, 41 6.2]
dīrghikā vividhākārāḥ pūrṇāḥ paramavāriṇā | [Rām, Utt, 41 7.1]
mahārhamaṇisopānasphaṭikāntarakuṭṭimāḥ | [Rām, Utt, 41 7.2]
phullapadmotpalavanāścakravākopaśobhitāḥ | [Rām, Utt, 41 8.1]
prākārair vividhākāraiḥ śobhitāśca śilātalaiḥ | [Rām, Utt, 41 8.2]
tatra tatra vanoddeśe vaidūryamaṇisaṃnibhaiḥ | [Rām, Utt, 41 9.1]
śādvalaiḥ paramopetāḥ puṣpitadrumasaṃyutāḥ | [Rām, Utt, 41 9.2]
nandanaṃ hi yathendrasya brāhmaṃ caitrarathaṃ yathā | [Rām, Utt, 41 10.1]
tathārūpaṃ hi rāmasya kānanaṃ tanniveśitam | [Rām, Utt, 41 10.2]
bahvāsanagṛhopetāṃ latāgṛhasamāvṛtām | [Rām, Utt, 41 11.1]
aśokavanikāṃ sphītāṃ praviśya raghunandanaḥ | [Rām, Utt, 41 11.2]
āsane tu śubhākāre puṣpastabakabhūṣite | [Rām, Utt, 41 12.1]
kuthāstaraṇasaṃvīte rāmaḥ saṃniṣasāda ha | [Rām, Utt, 41 12.2]
sītāṃ saṃgṛhya bāhubhyāṃ madhumaireyam uttamam | [Rām, Utt, 41 13.1]
pāyayāmāsa kākutsthaḥ śacīm indro yathāmṛtam | [Rām, Utt, 41 13.2]
māṃsāni ca vicitrāṇi phalāni vividhāni ca | [Rām, Utt, 41 14.1]
rāmasyābhyavahārārthaṃ kiṃkarāstūrṇam āharan | [Rām, Utt, 41 14.2]
upanṛtyanti rājānaṃ nṛtyagītaviśāradāḥ | [Rām, Utt, 41 15.1]
bālāśca rūpavatyaśca striyaḥ pānavaśaṃ gatāḥ | [Rām, Utt, 41 15.2]
evaṃ rāmo mudā yuktā sītāṃ surucirānanām | [Rām, Utt, 41 16.1]
ramayāmāsa vaidehīm ahanyahani devavat | [Rām, Utt, 41 16.2]
tathā tu ramamāṇasya tasyaivaṃ śiśiraḥ śubhaḥ | [Rām, Utt, 41 17.1]
atyakrāmannarendrasya rāghavasya mahātmanaḥ | [Rām, Utt, 41 17.2]
pūrvāhṇe paurakṛtyāni kṛtvā dharmeṇa dharmavit | [Rām, Utt, 41 18.1]
śeṣaṃ divasabhāgārdham antaḥpuragato 'bhavat | [Rām, Utt, 41 18.2]
sītā ca devakāryāṇi kṛtvā paurvāhṇikāni tu | [Rām, Utt, 41 19.1]
śvaśrūṇām aviśeṣeṇa sarvāsāṃ prāñjaliḥ sthitā | [Rām, Utt, 41 19.2]
tato rāmam upāgacchad vicitrabahubhūṣaṇā | [Rām, Utt, 41 20.1]
triviṣṭape sahasrākṣam upaviṣṭaṃ yathā śacī | [Rām, Utt, 41 20.2]
dṛṣṭvā tu rāghavaḥ patnīṃ kalyāṇena samanvitām | [Rām, Utt, 41 21.1]
praharṣam atulaṃ lebhe sādhu sādhviti cābravīt | [Rām, Utt, 41 21.2]
apatyalābho vaidehi mamāyaṃ samupasthitaḥ | [Rām, Utt, 41 22.1]
kim icchasi hi tad brūhi kaḥ kāmaḥ kriyatāṃ tava | [Rām, Utt, 41 22.2]
prahasantī tu vaidehī rāmaṃ vākyam athābravīt | [Rām, Utt, 41 23.1]
tapovanāni puṇyāni draṣṭum icchāmi rāghava | [Rām, Utt, 41 23.2]
gaṅgātīre niviṣṭāni ṛṣīṇāṃ puṇyakarmaṇām | [Rām, Utt, 41 24.1]
phalamūlāśināṃ vīra pādamūleṣu vartitum | [Rām, Utt, 41 24.2]
eṣa me paramaḥ kāmo yanmūlaphalabhojiṣu | [Rām, Utt, 41 25.1]
apyekarātraṃ kākutstha vaseyaṃ puṇyaśāliṣu | [Rām, Utt, 41 25.2]
tatheti ca pratijñātaṃ rāmeṇākliṣṭakarmaṇā | [Rām, Utt, 41 26.1]
viśrabdhā bhava vaidehi śvo gamiṣyasyasaṃśayam | [Rām, Utt, 41 26.2]
evam uktvā tu kākutstho maithilīṃ janakātmajām | [Rām, Utt, 41 27.1]
madhyakakṣāntaraṃ rāmo nirjagāma suhṛdvṛtaḥ | [Rām, Utt, 41 27.2]
{Rām, Utt, 42}
tatropaviṣṭaṃ rājānam upāsante vicakṣaṇāḥ | [Rām, Utt, 42 1.1]
kathānāṃ bahurūpāṇāṃ hāsyakārāḥ samantataḥ | [Rām, Utt, 42 1.2]
vijayo madhumattaśca kāśyapaḥ piṅgalaḥ kuśaḥ | [Rām, Utt, 42 2.1]
surājiḥ kāliyo bhadro dantavakraḥ samāgadhaḥ | [Rām, Utt, 42 2.2]
ete kathā bahuvidhāḥ parihāsasamanvitāḥ | [Rām, Utt, 42 3.1]
kathayanti sma saṃhṛṣṭā rāghavasya mahātmanaḥ | [Rām, Utt, 42 3.2]
tataḥ kathāyāṃ kasyāṃcid rāghavaḥ samabhāṣata | [Rām, Utt, 42 4.1]
kāḥ kathā nagare bhadra vartante viṣayeṣu ca | [Rām, Utt, 42 4.2]
mām āśritāni kānyāhuḥ paurajānapadā janāḥ | [Rām, Utt, 42 5.1]
kiṃ ca sītāṃ samāśritya bharataṃ kiṃ nu lakṣmaṇam | [Rām, Utt, 42 5.2]
kiṃ nu śatrughnam āśritya kaikeyīṃ mātaraṃ ca me | [Rām, Utt, 42 6.1]
vaktavyatāṃ ca rājāno nave rājye vrajanti hi | [Rām, Utt, 42 6.2]
evam ukte tu rāmeṇa bhadraḥ prāñjalir abravīt | [Rām, Utt, 42 7.1]
sthitāḥ kathāḥ śubhā rājan vartante puravāsinām | [Rām, Utt, 42 7.2]
ayaṃ tu vijayaḥ saumya daśagrīvavadhāśritaḥ | [Rām, Utt, 42 8.1]
bhūyiṣṭhaṃ svapure pauraiḥ kathyate puruṣarṣabha | [Rām, Utt, 42 8.2]
evam uktastu bhadreṇa rāghavo vākyam abravīt | [Rām, Utt, 42 9.1]
kathayasva yathātathyaṃ sarvaṃ niravaśeṣataḥ | [Rām, Utt, 42 9.2]
śubhāśubhāni vākyāni yānyāhuḥ puravāsinaḥ | [Rām, Utt, 42 10.1]
śrutvedānīṃ śubhaṃ kuryāṃ na kuryām aśubhāni ca | [Rām, Utt, 42 10.2]
kathayasva ca viśrabdho nirbhayo vigatajvaraḥ | [Rām, Utt, 42 11.1]
kathayante yathā paurā janā janapadeṣu ca | [Rām, Utt, 42 11.2]
rāghaveṇaivam uktastu bhadraḥ suruciraṃ vacaḥ | [Rām, Utt, 42 12.1]
pratyuvāca mahābāhuṃ prāñjaliḥ susamāhitaḥ | [Rām, Utt, 42 12.2]
śṛṇu rājan yathā paurāḥ kathayanti śubhāśubham | [Rām, Utt, 42 13.1]
catvarāpaṇarathyāsu vaneṣūpavaneṣu ca | [Rām, Utt, 42 13.2]
duṣkaraṃ kṛtavān rāmaḥ samudre setubandhanam | [Rām, Utt, 42 14.1]
akṛtaṃ pūrvakaiḥ kaiścid devair api sadānavaiḥ | [Rām, Utt, 42 14.2]
rāvaṇaśca durādharṣo hataḥ sabalavāhanaḥ | [Rām, Utt, 42 15.1]
vānarāśca vaśaṃ nītā ṛkṣāśca saha rākṣasaiḥ | [Rām, Utt, 42 15.2]
hatvā ca rāvaṇaṃ yuddhe sītām āhṛtya rāghavaḥ | [Rām, Utt, 42 16.1]
amarṣaṃ pṛṣṭhataḥ kṛtvā svaveśma punar ānayat | [Rām, Utt, 42 16.2]
kīdṛśaṃ hṛdaye tasya sītāsaṃbhogajaṃ sukham | [Rām, Utt, 42 17.1]
aṅkam āropya hi purā rāvaṇena balāddhṛtām | [Rām, Utt, 42 17.2]
laṅkām api punar nītām aśokavanikāṃ gatām | [Rām, Utt, 42 18.1]
rakṣasāṃ vaśam āpannāṃ kathaṃ rāmo na kutsate | [Rām, Utt, 42 18.2]
asmākam api dāreṣu sahanīyaṃ bhaviṣyati | [Rām, Utt, 42 19.1]
yathā hi kurute rājā prajā tam anuvartate | [Rām, Utt, 42 19.2]
evaṃ bahuvidhā vāco vadanti puravāsinaḥ | [Rām, Utt, 42 20.1]
nagareṣu ca sarveṣu rājañjanapadeṣu ca | [Rām, Utt, 42 20.2]
tasyaitad bhāṣitaṃ śrutvā rāghavaḥ paramārtavat | [Rām, Utt, 42 21.1]
uvāca sarvān suhṛdaḥ katham etannivedyatām | [Rām, Utt, 42 21.2]
sarve tu śirasā bhūmāvabhivādya praṇamya ca | [Rām, Utt, 42 22.1]
pratyūcū rāghavaṃ dīnam evam etanna saṃśayaḥ | [Rām, Utt, 42 22.2]
śrutvā tu vākyaṃ kākutsthaḥ sarveṣāṃ samudīritam | [Rām, Utt, 42 23.1]
visarjayāmāsa tadā sarvāṃstāñśatrutāpanaḥ | [Rām, Utt, 42 23.2]
{Rām, Utt, 43}
visṛjya tu suhṛdvargaṃ buddhyā niścitya rāghavaḥ | [Rām, Utt, 43 1.1]
samīpe dvāḥstham āsīnam idaṃ vacanam abravīt | [Rām, Utt, 43 1.2]
śīghram ānaya saumitriṃ lakṣmaṇaṃ śubhalakṣaṇam | [Rām, Utt, 43 2.1]
bharataṃ ca mahābāhuṃ śatrughnaṃ cāparājitam | [Rām, Utt, 43 2.2]
rāmasya bhāṣitaṃ śrutvā dvāḥstho mūrdhni kṛtāñjaliḥ | [Rām, Utt, 43 3.1]
lakṣmaṇasya gṛhaṃ gatvā praviveśānivāritaḥ | [Rām, Utt, 43 3.2]
uvāca ca tadā vākyaṃ vardhayitvā kṛtāñjaliḥ | [Rām, Utt, 43 4.1]
draṣṭum icchasi rājā tvāṃ gamyatāṃ tatra māciram | [Rām, Utt, 43 4.2]
bāḍham ityeva saumitriḥ śrutvā rāghavaśāsanam | [Rām, Utt, 43 5.1]
prādravad ratham āruhya rāghavasya niveśanam | [Rām, Utt, 43 5.2]
prayāntaṃ lakṣmaṇaṃ dṛṣṭvā dvāḥstho bharatam antikāt | [Rām, Utt, 43 6.1]
uvāca prāñjalir vākyaṃ rājā tvāṃ draṣṭum icchati | [Rām, Utt, 43 6.2]
bharatastu vacaḥ śrutvā dvāḥsthād rāmasamīritam | [Rām, Utt, 43 7.1]
utpapātāsanāt tūrṇaṃ padbhyām eva tato 'gamat | [Rām, Utt, 43 7.2]
dṛṣṭvā prayāntaṃ bharataṃ tvaramāṇaḥ kṛtāñjaliḥ | [Rām, Utt, 43 8.1]
śatrughnabhavanaṃ gatvā tato vākyaṃ jagāda ha | [Rām, Utt, 43 8.2]
ehyāgaccha raghuśreṣṭha rājā tvāṃ draṣṭum icchati | [Rām, Utt, 43 9.1]
gato hi lakṣmaṇaḥ pūrvaṃ bharataśca mahāyaśāḥ | [Rām, Utt, 43 9.2]
śrutvā tu vacanaṃ tasya śatrughno rāmaśāsanam | [Rām, Utt, 43 10.1]
śirasā vandya dharaṇīṃ prayayau yatra rāghavaḥ | [Rām, Utt, 43 10.2]
kumārān āgatāñśrutvā cintāvyākulitendriyaḥ | [Rām, Utt, 43 11.1]
avākśirā dīnamanā dvāḥsthaṃ vacanam abravīt | [Rām, Utt, 43 11.2]
praveśaya kumārāṃstvaṃ matsamīpaṃ tvarānvitaḥ | [Rām, Utt, 43 12.1]
eteṣu jīvitaṃ mahyam ete prāṇā bahiścarāḥ | [Rām, Utt, 43 12.2]
ājñaptāstu narendreṇa kumārāḥ śuklavāsasaḥ | [Rām, Utt, 43 13.1]
prahvāḥ prāñjalayo bhūtvā viviśuste samāhitāḥ | [Rām, Utt, 43 13.2]
te tu dṛṣṭvā mukhaṃ tasya sagrahaṃ śaśinaṃ yathā | [Rām, Utt, 43 14.1]
saṃdhyāgatam ivādityaṃ prabhayā parivarjitam | [Rām, Utt, 43 14.2]
bāṣpapūrṇe ca nayane dṛṣṭvā rāmasya dhīmataḥ | [Rām, Utt, 43 15.1]
hataśobhaṃ yathā padmaṃ mukhaṃ vīkṣya ca tasya te | [Rām, Utt, 43 15.2]
tato 'bhivādya tvaritāḥ pādau rāmasya mūrdhabhiḥ | [Rām, Utt, 43 16.1]
tasthuḥ samāhitāḥ sarve rāmaścāśrūṇyavartayat | [Rām, Utt, 43 16.2]
tān pariṣvajya bāhubhyām utthāpya ca mahābhujaḥ | [Rām, Utt, 43 17.1]
āsaneṣvādhvam ityuktvā tato vākyaṃ jagāda ha | [Rām, Utt, 43 17.2]
bhavanto mama sarvasvaṃ bhavanto mama jīvitam | [Rām, Utt, 43 18.1]
bhavadbhiśca kṛtaṃ rājyaṃ pālayāmi nareśvarāḥ | [Rām, Utt, 43 18.2]
bhavantaḥ kṛtaśāstrārthā buddhau ca pariniṣṭhitāḥ | [Rām, Utt, 43 19.1]
sambhūya ca madartho 'yam anveṣṭavyo nareśvarāḥ | [Rām, Utt, 43 19.2]
{Rām, Utt, 44}
teṣāṃ samupaviṣṭānāṃ sarveṣāṃ dīnacetasām | [Rām, Utt, 44 1.1]
uvāca vākyaṃ kākutstho mukhena pariśuṣyatā | [Rām, Utt, 44 1.2]
sarve śṛṇuta bhadraṃ vo mā kurudhvaṃ mano 'nyathā | [Rām, Utt, 44 2.1]
paurāṇāṃ mama sītāyāṃ yādṛśī vartate kathā | [Rām, Utt, 44 2.2]
paurāpavādaḥ sumahāṃstathā janapadasya ca | [Rām, Utt, 44 3.1]
vartate mayi bībhatsaḥ sa me marmāṇi kṛntati | [Rām, Utt, 44 3.2]
ahaṃ kila kule jāta ikṣvākūṇāṃ mahātmanām | [Rām, Utt, 44 4.1]
sītāṃ pāpasamācārām ānayeyaṃ kathaṃ pure | [Rām, Utt, 44 4.2]
jānāsi hi yathā saumya daṇḍake vijane vane | [Rām, Utt, 44 5.1]
rāvaṇena hṛtā sītā sa ca vidhvaṃsito mayā | [Rām, Utt, 44 5.2]
pratyakṣaṃ tava saumitre devānāṃ havyavāhanaḥ | [Rām, Utt, 44 6.1]
apāpāṃ maithilīm āha vāyuścākāśagocaraḥ | [Rām, Utt, 44 6.2]
candrādityau ca śaṃsete surāṇāṃ saṃnidhau purā | [Rām, Utt, 44 7.1]
ṛṣīṇāṃ caiva sarveṣām apāpāṃ janakātmajām | [Rām, Utt, 44 7.2]
evaṃ śuddhasamācārā devagandharvasaṃnidhau | [Rām, Utt, 44 8.1]
laṅkādvīpe mahendreṇa mama haste niveśitā | [Rām, Utt, 44 8.2]
antarātmā ca me vetti sītāṃ śuddhāṃ yaśasvinīm | [Rām, Utt, 44 9.1]
tato gṛhītvā vaidehīm ayodhyām aham āgataḥ | [Rām, Utt, 44 9.2]
ayaṃ tu me mahān vādaḥ śokaśca hṛdi vartate | [Rām, Utt, 44 10.1]
paurāpavādaḥ sumahāṃstathā janapadasya ca | [Rām, Utt, 44 10.2]
akīrtir yasya gīyeta loke bhūtasya kasyacit | [Rām, Utt, 44 11.1]
patatyevādhamāṃllokān yāvacchabdaḥ sa kīrtyate | [Rām, Utt, 44 11.2]
akīrtir nindyate daivaiḥ kīrtir deveṣu pūjyate | [Rām, Utt, 44 12.1]
kīrtyarthaṃ ca samārambhaḥ sarva eva mahātmanām | [Rām, Utt, 44 12.2]
apyahaṃ jīvitaṃ jahyāṃ yuṣmān vā puruṣarṣabhāḥ | [Rām, Utt, 44 13.1]
apavādabhayād bhītāḥ kiṃ punar janakātmajām | [Rām, Utt, 44 13.2]
tasmād bhavantaḥ paśyantu patitaṃ śokasāgare | [Rām, Utt, 44 14.1]
na hi paśyāmyahaṃ bhūyaḥ kiṃcid duḥkham ato 'dhikam | [Rām, Utt, 44 14.2]
śvastvaṃ prabhāte saumitre sumantrādhiṣṭhitaṃ ratham | [Rām, Utt, 44 15.1]
āruhya sītām āropya viṣayānte samutsṛja | [Rām, Utt, 44 15.2]
gaṅgāyāstu pare pāre vālmīkeḥ sumahātmanaḥ | [Rām, Utt, 44 16.1]
āśramo divyasaṃkāśastamasātīram āśritaḥ | [Rām, Utt, 44 16.2]
tatraināṃ vijane kakṣe visṛjya raghunandana | [Rām, Utt, 44 17.1]
śīghram āgaccha saumitre kuruṣva vacanaṃ mama | [Rām, Utt, 44 17.2]
na cāsmi prativaktavyaḥ sītāṃ prati kathaṃcana | [Rām, Utt, 44 18.1]
aprītiḥ paramā mahyaṃ bhavet tu prativārite | [Rām, Utt, 44 18.2]
śāpitāśca mayā yūyaṃ bhujābhyāṃ jīvitena ca | [Rām, Utt, 44 19.1]
ye māṃ vākyāntare brūyur anunetuṃ kathaṃcana | [Rām, Utt, 44 19.2]
mānayantu bhavanto māṃ yadi macchāsane sthitāḥ | [Rām, Utt, 44 20.1]
ito 'dya nīyatāṃ sītā kuruṣva vacanaṃ mama | [Rām, Utt, 44 20.2]
pūrvam ukto 'ham anayā gaṅgātīre mahāśramān | [Rām, Utt, 44 21.1]
paśyeyam iti tasyāśca kāmaḥ saṃvartyatām ayam | [Rām, Utt, 44 21.2]
evam uktvā tu kākutstho bāṣpeṇa pihitekṣaṇaḥ | [Rām, Utt, 44 22.1]
praviveśa sa dharmātmā bhrātṛbhiḥ parivāritaḥ | [Rām, Utt, 44 22.2]
{Rām, Utt, 45}
tato rajanyāṃ vyuṣṭāyāṃ lakṣmaṇo dīnacetanaḥ | [Rām, Utt, 45 1.1]
sumantram abravīd vākyaṃ mukhena pariśuṣyatā | [Rām, Utt, 45 1.2]
sārathe turagāñśīghraṃ yojayasva rathottame | [Rām, Utt, 45 2.1]
svāstīrṇaṃ rājabhavanāt sītāyāścāsanaṃ śubham | [Rām, Utt, 45 2.2]
sītā hi rājabhavanād āśramaṃ puṇyakarmaṇām | [Rām, Utt, 45 3.1]
mayā neyā maharṣīṇāṃ śīghram ānīyatāṃ rathaḥ | [Rām, Utt, 45 3.2]
sumantrastu tathetyuktvā yuktaṃ paramavājibhiḥ | [Rām, Utt, 45 4.1]
rathaṃ suruciraprakhyaṃ svāstīrṇaṃ sukhaśayyayā | [Rām, Utt, 45 4.2]
ādāyovāca saumitriṃ mitrāṇāṃ harṣavardhanam | [Rām, Utt, 45 5.1]
ratho 'yaṃ samanuprāpto yat kāryaṃ kriyatāṃ prabho | [Rām, Utt, 45 5.2]
evam uktaḥ sumantreṇa rājaveśma sa lakṣmaṇaḥ | [Rām, Utt, 45 6.1]
praviśya sītām āsādya vyājahāra nararṣabhaḥ | [Rām, Utt, 45 6.2]
gaṅgātīre mayā devi munīnām āśrame śubhe | [Rām, Utt, 45 7.1]
śīghraṃ gatvopaneyāsi śāsanāt pārthivasya naḥ | [Rām, Utt, 45 7.2]
evam uktā tu vaidehī lakṣmaṇena mahātmanā | [Rām, Utt, 45 8.1]
praharṣam atulaṃ lebhe gamanaṃ cābhyarocayat | [Rām, Utt, 45 8.2]
vāsāṃsi ca mahārhāṇi ratnāni vividhāni ca | [Rām, Utt, 45 9.1]
gṛhītvā tāni vaidehī gamanāyopacakrame | [Rām, Utt, 45 9.2]
imāni munipatnīnāṃ dāsyāmyābharaṇānyaham | [Rām, Utt, 45 10.1]
saumitristu tathetyuktvā ratham āropya maithilīm | [Rām, Utt, 45 10.2]
prayayau śīghraturago rāmasyājñām anusmaran | [Rām, Utt, 45 10.3]
abravīcca tadā sītā lakṣmaṇaṃ lakṣmivardhanam | [Rām, Utt, 45 11.1]
aśubhāni bahūnyadya paśyāmi raghunandana | [Rām, Utt, 45 11.2]
nayanaṃ me sphuratyadya gātrotkampaśca jāyate | [Rām, Utt, 45 12.1]
hṛdayaṃ caiva saumitre asvastham iva lakṣaye | [Rām, Utt, 45 12.2]
autsukyaṃ paramaṃ cāpi adhṛtiśca parā mama | [Rām, Utt, 45 13.1]
śūnyām iva ca paśyāmi pṛthivīṃ pṛthulocana | [Rām, Utt, 45 13.2]
api svasti bhavet tasya bhrātuste bhrātṛbhiḥ saha | [Rām, Utt, 45 14.1]
śvaśrūṇāṃ caiva me vīra sarvāsām aviśeṣataḥ | [Rām, Utt, 45 14.2]
pure janapade caiva kuśalaṃ prāṇinām api | [Rām, Utt, 45 15.1]
ityañjalikṛtā sītā devatā abhyayācata | [Rām, Utt, 45 15.2]
lakṣmaṇo 'rthaṃ tu taṃ śrutvā śirasā vandya maithilīm | [Rām, Utt, 45 16.1]
śivam ityabravīd dhṛṣṭo hṛdayena viśuṣyatā | [Rām, Utt, 45 16.2]
tato vāsam upāgamya gomatītīra āśrame | [Rām, Utt, 45 17.1]
prabhāte punar utthāya saumitriḥ sūtam abravīt | [Rām, Utt, 45 17.2]
yojayasva rathaṃ śīghram adya bhāgīrathījalam | [Rām, Utt, 45 18.1]
śirasā dhārayiṣyāmi tryambakaḥ parvate yathā | [Rām, Utt, 45 18.2]
so 'śvān vicārayitvāśu rathe yuktvā manojavān | [Rām, Utt, 45 19.1]
ārohasveti vaidehīṃ sūtaḥ prāñjalir abravīt | [Rām, Utt, 45 19.2]
sā tu sūtasya vacanād āruroha rathottamam | [Rām, Utt, 45 20.1]
sītā saumitriṇā sārdhaṃ sumitreṇa ca dhīmatā | [Rām, Utt, 45 20.2]
athārdhadivasaṃ gatvā bhāgīrathyā jalāśayam | [Rām, Utt, 45 21.1]
nirīkṣya lakṣmaṇo dīnaḥ praruroda mahāsvanam | [Rām, Utt, 45 21.2]
sītā tu paramāyattā dṛṣṭvā lakṣmaṇam āturam | [Rām, Utt, 45 22.1]
uvāca vākyaṃ dharmajña kim idaṃ rudyate tvayā | [Rām, Utt, 45 22.2]
jāhnavītīram āsādya cirābhilaṣitaṃ mama | [Rām, Utt, 45 23.1]
harṣakāle kim arthaṃ māṃ viṣādayasi lakṣmaṇa | [Rām, Utt, 45 23.2]
nityaṃ tvaṃ rāmapādeṣu vartase puruṣarṣabha | [Rām, Utt, 45 24.1]
kaccid vinā kṛtastena dvirātre śokam āgataḥ | [Rām, Utt, 45 24.2]
mamāpi dayito rāmo jīvitenāpi lakṣmaṇa | [Rām, Utt, 45 25.1]
na cāham evaṃ śocāmi maivaṃ tvaṃ bāliśo bhava | [Rām, Utt, 45 25.2]
tārayasva ca māṃ gaṅgāṃ darśayasva ca tāpasān | [Rām, Utt, 45 26.1]
tato dhanāni vāsāṃsi dāsyāmyābharaṇāni ca | [Rām, Utt, 45 26.2]
tataḥ kṛtvā maharṣīṇāṃ yathārham abhivādanam | [Rām, Utt, 45 27.1]
tatra caikāṃ niśām uṣya yāsyāmastāṃ purīṃ punaḥ | [Rām, Utt, 45 27.2]
tasyāstad vacanaṃ śrutvā pramṛjya nayane śubhe | [Rām, Utt, 45 28.1]
titīrṣur lakṣmaṇo gaṅgāṃ śubhāṃ nāvam upāharat | [Rām, Utt, 45 28.2]
{Rām, Utt, 46}
atha nāvaṃ suvistīrṇāṃ naiṣādīṃ rāghavānujaḥ | [Rām, Utt, 46 1.1]
āruroha samāyuktāṃ pūrvam āropya maithilīm | [Rām, Utt, 46 1.2]
sumantraṃ caiva sarathaṃ sthīyatām iti lakṣmaṇaḥ | [Rām, Utt, 46 2.1]
uvāca śokasaṃtaptaḥ prayāhīti ca nāvikam | [Rām, Utt, 46 2.2]
tatastīram upāgamya bhāgīrathyāḥ sa lakṣmaṇaḥ | [Rām, Utt, 46 3.1]
uvāca maithilīṃ vākyaṃ prāñjalir bāṣpagadgadaḥ | [Rām, Utt, 46 3.2]
hṛdgataṃ me mahacchalyaṃ yad asmyāryeṇa dhīmatā | [Rām, Utt, 46 4.1]
asminnimitte vaidehi lokasya vacanīkṛtaḥ | [Rām, Utt, 46 4.2]
śreyo hi maraṇaṃ me 'dya mṛtyor vā yat paraṃ bhavet | [Rām, Utt, 46 5.1]
na cāsminn īdṛśe kārye niyojyo lokanindite | [Rām, Utt, 46 5.2]
prasīda na ca me roṣaṃ kartum arhasi suvrate | [Rām, Utt, 46 6.1]
ityañjalikṛto bhūmau nipapāta sa lakṣmaṇaḥ | [Rām, Utt, 46 6.2]
rudantaṃ prāñjaliṃ dṛṣṭvā kāṅkṣantaṃ mṛtyum ātmanaḥ | [Rām, Utt, 46 7.1]
maithilī bhṛśasaṃvignā lakṣmaṇaṃ vākyam abravīt | [Rām, Utt, 46 7.2]
kim idaṃ nāvagacchāmi brūhi tattvena lakṣmaṇa | [Rām, Utt, 46 8.1]
paśyāmi tvāṃ ca na svastham api kṣemaṃ mahīpateḥ | [Rām, Utt, 46 8.2]
śāpito 'si narendreṇa yat tvaṃ saṃtāpam ātmanaḥ | [Rām, Utt, 46 9.1]
tad brūyāḥ saṃnidhau mahyam aham ājñāpayāmi te | [Rām, Utt, 46 9.2]
vaidehyā codyamānastu lakṣmaṇo dīnacetanaḥ | [Rām, Utt, 46 10.1]
avāṅmukho bāṣpagalo vākyam etad uvāca ha | [Rām, Utt, 46 10.2]
śrutvā pariṣado madhye apavādaṃ sudāruṇam | [Rām, Utt, 46 11.1]
pure janapade caiva tvatkṛte janakātmaje | [Rām, Utt, 46 11.2]
na tāni vacanīyāni mayā devi tavāgrataḥ | [Rām, Utt, 46 12.1]
yāni rājñā hṛdi nyastānyamarṣaḥ pṛṣṭhataḥ kṛtaḥ | [Rām, Utt, 46 12.2]
sā tvaṃ tyaktā nṛpatinā nirdoṣā mama saṃnidhau | [Rām, Utt, 46 13.1]
paurāpavādabhītena grāhyaṃ devi na te 'nyathā | [Rām, Utt, 46 13.2]
āśramānteṣu ca mayā tyaktavyā tvaṃ bhaviṣyasi | [Rām, Utt, 46 14.1]
rājñaḥ śāsanam ājñāya tavaivaṃ kila daurhṛdam | [Rām, Utt, 46 14.2]
tad etajjāhnavītīre brahmarṣīṇāṃ tapovanam | [Rām, Utt, 46 15.1]
puṇyaṃ ca ramaṇīyaṃ ca mā viṣādaṃ kṛthāḥ śubhe | [Rām, Utt, 46 15.2]
rājño daśarathasyaiṣa pitur me munipuṃgavaḥ | [Rām, Utt, 46 16.1]
sakhā paramako vipro vālmīkiḥ sumahāyaśāḥ | [Rām, Utt, 46 16.2]
pādacchāyām upāgamya sukham asya mahātmanaḥ | [Rām, Utt, 46 17.1]
upavāsaparaikāgrā vasa tvaṃ janakātmaje | [Rām, Utt, 46 17.2]
pativratātvam āsthāya rāmaṃ kṛtvā sadā hṛdi | [Rām, Utt, 46 18.1]
śreyaste paramaṃ devi tathā kṛtvā bhaviṣyati | [Rām, Utt, 46 18.2]
{Rām, Utt, 47}
lakṣmaṇasya vacaḥ śrutvā dāruṇaṃ janakātmajā | [Rām, Utt, 47 1.1]
paraṃ viṣādam āgamya vaidehī nipapāta ha | [Rām, Utt, 47 1.2]
sā muhūrtam ivāsaṃjñā bāṣpavyākulitekṣaṇā | [Rām, Utt, 47 2.1]
lakṣmaṇaṃ dīnayā vācā uvāca janakātmajā | [Rām, Utt, 47 2.2]
māmikeyaṃ tanur nūnaṃ sṛṣṭā duḥkhāya lakṣmaṇa | [Rām, Utt, 47 3.1]
dhātrā yasyāstathā me 'dya duḥkhamūrtiḥ pradṛśyate | [Rām, Utt, 47 3.2]
kiṃ nu pāpaṃ kṛtaṃ pūrvaṃ ko vā dārair viyojitaḥ | [Rām, Utt, 47 4.1]
yāhaṃ śuddhasamācārā tyaktā nṛpatinā satī | [Rām, Utt, 47 4.2]
purāham āśrame vāsaṃ rāmapādānuvartinī | [Rām, Utt, 47 5.1]
anurudhyāpi saumitre duḥkhe viparivartinī | [Rām, Utt, 47 5.2]
sā kathaṃ hyāśrame saumya vatsyāmi vijanīkṛtā | [Rām, Utt, 47 6.1]
ākhyāsyāmi ca kasyāhaṃ duḥkhaṃ duḥkhaparāyaṇā | [Rām, Utt, 47 6.2]
kiṃ ca vakṣyāmi muniṣu kiṃ mayāpakṛtaṃ nṛpe | [Rām, Utt, 47 7.1]
kasmin vā kāraṇe tyaktā rāghaveṇa mahātmanā | [Rām, Utt, 47 7.2]
na khalvadyaiva saumitre jīvitaṃ jāhnavījale | [Rām, Utt, 47 8.1]
tyajeyaṃ rājavaṃśastu bhartur me parihāsyate | [Rām, Utt, 47 8.2]
yathājñāṃ kuru saumitre tyaja māṃ duḥkhabhāginīm | [Rām, Utt, 47 9.1]
nideśe sthīyatāṃ rājñaḥ śṛṇu cedaṃ vaco mama | [Rām, Utt, 47 9.2]
śvaśrūṇām aviśeṣeṇa prāñjaliḥ pragraheṇa ca | [Rām, Utt, 47 10.1]
śirasā vandya caraṇau kuśalaṃ brūhi pārthivam | [Rām, Utt, 47 10.2]
yathā bhrātṛṣu vartethāstathā paureṣu nityadā | [Rām, Utt, 47 11.1]
paramo hyeṣa dharmaḥ syād eṣā kīrtir anuttamā | [Rām, Utt, 47 11.2]
yat tvaṃ paurajanaṃ rājan dharmeṇa samavāpnuyāḥ | [Rām, Utt, 47 12.1]
ahaṃ tu nānuśocāmi svaśarīraṃ nararṣabha | [Rām, Utt, 47 12.2]
yathāpavādaṃ paurāṇāṃ tathaiva raghunandana | [Rām, Utt, 47 12.3]
evaṃ bruvantyāṃ sītāyāṃ lakṣmaṇo dīnacetanaḥ | [Rām, Utt, 47 13.1]
śirasā dharaṇīṃ gatvā vyāhartuṃ na śaśāka ha | [Rām, Utt, 47 13.2]
pradakṣiṇaṃ ca kṛtvā sa rudann eva mahāsvanam | [Rām, Utt, 47 14.1]
āruroha punar nāvaṃ nāvikaṃ cābhyacodayat | [Rām, Utt, 47 14.2]
sa gatvā cottaraṃ kūlaṃ śokabhārasamanvitaḥ | [Rām, Utt, 47 15.1]
saṃmūḍha iva duḥkhena ratham adhyāruhad drutam | [Rām, Utt, 47 15.2]
muhur muhur apāvṛtya dṛṣṭvā sītām anāthavat | [Rām, Utt, 47 16.1]
veṣṭantīṃ paratīrasthāṃ lakṣmaṇaḥ prayayāvatha | [Rām, Utt, 47 16.2]
dūrasthaṃ ratham ālokya lakṣmaṇaṃ ca muhur muhuḥ | [Rām, Utt, 47 17.1]
nirīkṣamāṇām udvignāṃ sītāṃ śokaḥ samāviśat | [Rām, Utt, 47 17.2]
sā duḥkhabhārāvanatā tapasvinī yaśodharā nātham apaśyatī satī | [Rām, Utt, 47 18.1]
ruroda sā barhiṇanādite vane mahāsvanaṃ duḥkhaparāyaṇā satī | [Rām, Utt, 47 18.2]
{Rām, Utt, 48}
sītāṃ tu rudatīṃ dṛṣṭvā ye tatra munidārakāḥ | [Rām, Utt, 48 1.1]
prādravan yatra bhagavān āste vālmīkir agryadhīḥ | [Rām, Utt, 48 1.2]
abhivādya muneḥ pādau muniputrā maharṣaye | [Rām, Utt, 48 2.1]
sarve nivedayāmāsustasyāstu ruditasvanam | [Rām, Utt, 48 2.2]
adṛṣṭapūrvā bhagavan kasyāpyeṣā mahātmanaḥ | [Rām, Utt, 48 3.1]
patnī śrīr iva saṃmohād virauti vikṛtasvarā | [Rām, Utt, 48 3.2]
bhagavan sādhu paśyemāṃ devatām iva khāccyutām | [Rām, Utt, 48 4.1]
na hyenāṃ mānuṣīṃ vidmaḥ satkriyāsyāḥ prayujyatām | [Rām, Utt, 48 4.2]
teṣāṃ tad vacanaṃ śrutvā buddhyā niścitya dharmavit | [Rām, Utt, 48 5.1]
tapasā labdhacakṣuṣmān prādravad yatra maithilī | [Rām, Utt, 48 5.2]
taṃ tu deśam abhipretya kiṃcit padbhyāṃ mahāmuniḥ | [Rām, Utt, 48 6.1]
arghyam ādāya ruciraṃ jāhnavītīram āśritaḥ | [Rām, Utt, 48 6.2]
dadarśa rāghavasyeṣṭāṃ patnīṃ sītām anāthavat | [Rām, Utt, 48 6.3]
tāṃ sitāṃ śokabhārārtāṃ vālmīkir munipuṃgavaḥ | [Rām, Utt, 48 7.1]
uvāca madhurāṃ vāṇīṃ hlādayann iva tejasā | [Rām, Utt, 48 7.2]
snuṣā daśarathasya tvaṃ rāmasya mahiṣī satī | [Rām, Utt, 48 8.1]
janakasya sutā rājñaḥ svāgataṃ te pativrate | [Rām, Utt, 48 8.2]
āyāntyevāsi vijñātā mayā dharmasamādhinā | [Rām, Utt, 48 9.1]
kāraṇaṃ caiva sarvaṃ me hṛdayenopalakṣitam | [Rām, Utt, 48 9.2]
apāpāṃ vedmi sīte tvāṃ tapolabdhena cakṣuṣā | [Rām, Utt, 48 10.1]
viśuddhabhāvā vaidehi sāmprataṃ mayi vartase | [Rām, Utt, 48 10.2]
āśramasyāvidūre me tāpasyastapasi sthitāḥ | [Rām, Utt, 48 11.1]
tāstvāṃ vatse yathā vatsaṃ pālayiṣyanti nityaśaḥ | [Rām, Utt, 48 11.2]
idam arghyaṃ pratīccha tvaṃ viśrabdhā vigatajvarā | [Rām, Utt, 48 12.1]
yathā svagṛham abhyetya viṣādaṃ caiva mā kṛthāḥ | [Rām, Utt, 48 12.2]
śrutvā tu bhāṣitaṃ sītā muneḥ paramam adbhutam | [Rām, Utt, 48 13.1]
śirasā vandya caraṇau tathetyāha kṛtāñjaliḥ | [Rām, Utt, 48 13.2]
taṃ prayāntaṃ muniṃ sītā prāñjaliḥ pṛṣṭhato 'nvagāt | [Rām, Utt, 48 14.1]
anvayād yatra tāpasyo dharmanityāḥ samāhitāḥ | [Rām, Utt, 48 14.2]
taṃ dṛṣṭvā munim āyāntaṃ vaidehyānugataṃ tadā | [Rām, Utt, 48 15.1]
upājagmur mudā yuktā vacanaṃ cedam abruvan | [Rām, Utt, 48 15.2]
svāgataṃ te muniśreṣṭha cirasyāgamanaṃ prabho | [Rām, Utt, 48 16.1]
abhivādayāmaḥ sarvāstvām ucyatāṃ kiṃ ca kurmahe | [Rām, Utt, 48 16.2]
tāsāṃ tad vacanaṃ śrutvā vālmīkir idam abravīt | [Rām, Utt, 48 17.1]
sīteyaṃ samanuprāptā patnī rāmasya dhīmataḥ | [Rām, Utt, 48 17.2]
snuṣā daśarathasyaiṣā janakasya sutā satī | [Rām, Utt, 48 18.1]
apāpā patinā tyaktā paripālyā mayā sadā | [Rām, Utt, 48 18.2]
imāṃ bhavatyaḥ paśyantu snehena parameṇa ha | [Rām, Utt, 48 19.1]
gauravānmama vākyasya pūjyā vo 'stu viśeṣataḥ | [Rām, Utt, 48 19.2]
muhur muhuśca vaidehīṃ parisāntvya mahāyaśāḥ | [Rām, Utt, 48 20.1]
svam āśramaṃ śiṣyavṛtaḥ punar āyānmahātapāḥ | [Rām, Utt, 48 20.2]
{Rām, Utt, 49}
dṛṣṭvā tu maithilīṃ sītām āśramaṃ saṃpraveśitām | [Rām, Utt, 49 1.1]
saṃtāpam akarod ghoraṃ lakṣmaṇo dīnacetanaḥ | [Rām, Utt, 49 1.2]
abravīcca mahātejāḥ sumantraṃ mantrasārathim | [Rām, Utt, 49 2.1]
sītāsaṃtāpajaṃ duḥkhaṃ paśya rāmasya dhīmataḥ | [Rām, Utt, 49 2.2]
ato duḥkhataraṃ kiṃ nu rāghavasya bhaviṣyati | [Rām, Utt, 49 3.1]
patnīṃ śuddhasamācārāṃ visṛjya janakātmajām | [Rām, Utt, 49 3.2]
vyaktaṃ daivād ahaṃ manye rāghavasya vinābhavam | [Rām, Utt, 49 4.1]
vaidehyā sārathe sārdhaṃ daivaṃ hi duratikramam | [Rām, Utt, 49 4.2]
yo hi devān sagandharvān asurān saha rākṣasaiḥ | [Rām, Utt, 49 5.1]
nihanyād rāghavaḥ kruddhaḥ sa daivam anuvartate | [Rām, Utt, 49 5.2]
purā mama pitur vākyair daṇḍake vijane vane | [Rām, Utt, 49 6.1]
uṣito navavarṣāṇi pañca caiva sudāruṇe | [Rām, Utt, 49 6.2]
tato duḥkhataraṃ bhūyaḥ sītāyā vipravāsanam | [Rām, Utt, 49 7.1]
paurāṇāṃ vacanaṃ śrutvā nṛśaṃsaṃ pratibhāti me | [Rām, Utt, 49 7.2]
ko nu dharmāśrayaḥ sūta karmaṇyasmin yaśohare | [Rām, Utt, 49 8.1]
maithilīṃ prati samprāptaḥ paurair hīnārthavādibhiḥ | [Rām, Utt, 49 8.2]
etā bahuvidhā vācaḥ śrutvā lakṣmaṇabhāṣitāḥ | [Rām, Utt, 49 9.1]
sumantraḥ prāñjalir bhūtvā vākyam etad uvāca ha | [Rām, Utt, 49 9.2]
na saṃtāpastvayā kāryaḥ saumitre maithilīṃ prati | [Rām, Utt, 49 10.1]
dṛṣṭam etat purā vipraiḥ pituste lakṣmaṇāgrataḥ | [Rām, Utt, 49 10.2]
bhaviṣyati dṛḍhaṃ rāmo duḥkhaprāyo 'lpasaukhyavān | [Rām, Utt, 49 11.1]
tvāṃ caiva maithilīṃ caiva śatrughnabharatau tathā | [Rām, Utt, 49 11.2]
saṃtyajiṣyati dharmātmā kālena mahatā mahān | [Rām, Utt, 49 11.3]
na tvidaṃ tvayi vaktavyaṃ saumitre bharate 'pi vā | [Rām, Utt, 49 12.1]
rājñā vo 'vyāhṛtaṃ vākyaṃ durvāsā yad uvāca ha | [Rām, Utt, 49 12.2]
mahārājasamīpe ca mama caiva nararṣabha | [Rām, Utt, 49 13.1]
ṛṣiṇā vyāhṛtaṃ vākyaṃ vasiṣṭhasya ca saṃnidhau | [Rām, Utt, 49 13.2]
ṛṣestu vacanaṃ śrutvā mām āha puruṣarṣabhaḥ | [Rām, Utt, 49 14.1]
sūta na kvacid evaṃ te vaktavyaṃ janasaṃnidhau | [Rām, Utt, 49 14.2]
tasyāhaṃ lokapālasya vākyaṃ tat susamāhitaḥ | [Rām, Utt, 49 15.1]
naiva jātvanṛtaṃ kuryām iti me saumya darśanam | [Rām, Utt, 49 15.2]
sarvathā nāstyavaktavyaṃ mayā saumya tavāgrataḥ | [Rām, Utt, 49 16.1]
yadi te śravaṇe śraddhā śrūyatāṃ raghunandana | [Rām, Utt, 49 16.2]
yadyapyahaṃ narendreṇa rahasyaṃ śrāvitaḥ purā | [Rām, Utt, 49 17.1]
taccāpyudāhariṣyāmi daivaṃ hi duratikramam | [Rām, Utt, 49 17.2]
tacchrutvā bhāṣitaṃ tasya gambhīrārthapadaṃ mahat | [Rām, Utt, 49 18.1]
tathyaṃ brūhīti saumitriḥ sūtaṃ vākyam athābravīt | [Rām, Utt, 49 18.2]
{Rām, Utt, 50}
tathā saṃcoditaḥ sūto lakṣmaṇena mahātmanā | [Rām, Utt, 50 1.1]
tad vākyam ṛṣiṇā proktaṃ vyāhartum upacakrame | [Rām, Utt, 50 1.2]
purā nāmnā hi durvāsā atreḥ putro mahāmuniḥ | [Rām, Utt, 50 2.1]
vasiṣṭhasyāśrame puṇye sa vārṣikyam uvāsa ha | [Rām, Utt, 50 2.2]
tam āśramaṃ mahātejāḥ pitā te sumahāyaśāḥ | [Rām, Utt, 50 3.1]
purodhasaṃ mahātmānaṃ didṛkṣur agamat svayam | [Rām, Utt, 50 3.2]
sa dṛṣṭvā sūryasaṃkāśaṃ jvalantam iva tejasā | [Rām, Utt, 50 4.1]
upaviṣṭaṃ vasiṣṭhasya savye pārśve mahāmunim | [Rām, Utt, 50 4.2]
tau munī tāpasaśreṣṭhau vinītastvabhyavādayat | [Rām, Utt, 50 4.3]
sa tābhyāṃ pūjito rājā svāgatenāsanena ca | [Rām, Utt, 50 5.1]
pādyena phalamūlaiśca so 'pyāste munibhiḥ saha | [Rām, Utt, 50 5.2]
teṣāṃ tatropaviṣṭānāṃ tāstāḥ sumadhurāḥ kathāḥ | [Rām, Utt, 50 6.1]
babhūvuḥ paramarṣīṇāṃ madhyādityagate 'hani | [Rām, Utt, 50 6.2]
tataḥ kathāyāṃ kasyāṃcit prāñjaliḥ pragraho nṛpaḥ | [Rām, Utt, 50 7.1]
uvāca taṃ mahātmānam atreḥ putraṃ tapodhanam | [Rām, Utt, 50 7.2]
bhagavan kiṃ pramāṇena mama vaṃśo bhaviṣyati | [Rām, Utt, 50 8.1]
kimāyuśca hi me rāmaḥ putrāścānye kimāyuṣaḥ | [Rām, Utt, 50 8.2]
rāmasya ca sutā ye syusteṣām āyuḥ kiyad bhavet | [Rām, Utt, 50 9.1]
kāmyayā bhagavan brūhi vaṃśasyāsya gatiṃ mama | [Rām, Utt, 50 9.2]
tacchrutvā vyāhṛtaṃ vākyaṃ rājño daśarathasya tu | [Rām, Utt, 50 10.1]
durvāsāḥ sumahātejā vyāhartum upacakrame | [Rām, Utt, 50 10.2]
ayodhyāyāḥ patī rāmo dīrghakālaṃ bhaviṣyati | [Rām, Utt, 50 11.1]
sukhinaśca samṛddhāśca bhaviṣyantyasya cānujāḥ | [Rām, Utt, 50 11.2]
kasmiṃścit kāraṇe tvāṃ ca maithilīṃ ca yaśasvinīm | [Rām, Utt, 50 12.1]
saṃtyajiṣyati dharmātmā kālena mahatā kila | [Rām, Utt, 50 12.2]
daśavarṣasahasrāṇi daśavarṣaśatāni ca | [Rām, Utt, 50 13.1]
rāmo rājyam upāsitvā brahmalokaṃ gamiṣyati | [Rām, Utt, 50 13.2]
samṛddhair hayamedhaiśca iṣṭvā parapuraṃjayaḥ | [Rām, Utt, 50 14.1]
rājavaṃśāṃśca kākutstho bahūn saṃsthāpayiṣyati | [Rām, Utt, 50 14.2]
sa sarvam akhilaṃ rājño vaṃśasyāsya gatāgatam | [Rām, Utt, 50 15.1]
ākhyāya sumahātejāstūṣṇīm āsīnmahādyutiḥ | [Rām, Utt, 50 15.2]
tūṣṇīṃbhūte munau tasmin rājā daśarathastadā | [Rām, Utt, 50 16.1]
abhivādya mahātmānau punar āyāt purottamam | [Rām, Utt, 50 16.2]
etad vaco mayā tatra muninā vyāhṛtaṃ purā | [Rām, Utt, 50 17.1]
śrutaṃ hṛdi ca nikṣiptaṃ nānyathā tad bhaviṣyati | [Rām, Utt, 50 17.2]
evaṃgate na saṃtāpaṃ gantum arhasi rāghava | [Rām, Utt, 50 18.1]
sītārthe rāghavārthe vā dṛḍho bhava narottama | [Rām, Utt, 50 18.2]
tacchrutvā vyāhṛtaṃ vākyaṃ sūtasya paramādbhutam | [Rām, Utt, 50 19.1]
praharṣam atulaṃ lebhe sādhu sādhviti cābravīt | [Rām, Utt, 50 19.2]
tayoḥ saṃvadator evaṃ sūtalakṣmaṇayoḥ pathi | [Rām, Utt, 50 20.1]
astam arko gato vāsaṃ gomatyāṃ tāvathoṣatuḥ | [Rām, Utt, 50 20.2]
{Rām, Utt, 51}
tatra tāṃ rajanīm uṣya gomatyāṃ raghunandanaḥ | [Rām, Utt, 51 1.1]
prabhāte punar utthāya lakṣmaṇaḥ prayayau tadā | [Rām, Utt, 51 1.2]
tato 'rdhadivase prāpte praviveśa mahārathaḥ | [Rām, Utt, 51 2.1]
ayodhyāṃ ratnasampūrṇāṃ hṛṣṭapuṣṭajanāvṛtām | [Rām, Utt, 51 2.2]
saumitristu paraṃ dainyaṃ jagāma sumahāmatiḥ | [Rām, Utt, 51 3.1]
rāmapādau samāsādya vakṣyāmi kim ahaṃ gataḥ | [Rām, Utt, 51 3.2]
tasyaivaṃ cintayānasya bhavanaṃ śaśisaṃnibham | [Rām, Utt, 51 4.1]
rājasya paramodāraṃ purastāt samadṛśyata | [Rām, Utt, 51 4.2]
rājñastu bhavanadvāri so 'vatīrya narottamaḥ | [Rām, Utt, 51 5.1]
avāṅmukho dīnamanāḥ praviveśānivāritaḥ | [Rām, Utt, 51 5.2]
sa dṛṣṭvā rāghavaṃ dīnam āsīnaṃ paramāsane | [Rām, Utt, 51 6.1]
netrābhyām aśrupūrṇābhyāṃ dadarśāgrajam agrataḥ | [Rām, Utt, 51 6.2]
jagrāha caraṇau tasya lakṣmaṇo dīnacetanaḥ | [Rām, Utt, 51 7.1]
uvāca dīnayā vācā prāñjaliḥ susamāhitaḥ | [Rām, Utt, 51 7.2]
āryasyājñāṃ puraskṛtya visṛjya janakātmajām | [Rām, Utt, 51 8.1]
gaṅgātīre yathoddiṣṭe vālmīker āśrame śubhe | [Rām, Utt, 51 8.2]
punar asmyāgato vīra pādamūlam upāsitum | [Rām, Utt, 51 8.3]
mā śucaḥ puruṣavyāghra kālasya gatir īdṛśī | [Rām, Utt, 51 9.1]
tvadvidhā na hi śocanti sattvavanto manasvinaḥ | [Rām, Utt, 51 9.2]
sarve kṣayāntā nicayāḥ patanāntāḥ samucchrayāḥ | [Rām, Utt, 51 10.1]
saṃyogā viprayogāntā maraṇāntaṃ ca jīvitam | [Rām, Utt, 51 10.2]
śaktastvam ātmanātmānaṃ vijetuṃ manasaiva hi | [Rām, Utt, 51 11.1]
lokān sarvāṃśca kākutstha kiṃ punar duḥkham īdṛśam | [Rām, Utt, 51 11.2]
nedṛśeṣu vimuhyanti tvadvidhāḥ puruṣarṣabhāḥ | [Rām, Utt, 51 12.1]
yadarthaṃ maithilī tyaktā apavādabhayānnṛpa | [Rām, Utt, 51 12.2]
sa tvaṃ puruṣaśārdūla dhairyeṇa susamāhitaḥ | [Rām, Utt, 51 13.1]
tyajemāṃ durbalāṃ buddhiṃ saṃtāpaṃ mā kuruṣva ha | [Rām, Utt, 51 13.2]
evam uktastu kākutstho lakṣmaṇena mahātmanā | [Rām, Utt, 51 14.1]
uvāca parayā prītyā saumitriṃ mitravatsalam | [Rām, Utt, 51 14.2]
evam etannaraśreṣṭha yathā vadasi lakṣmaṇa | [Rām, Utt, 51 15.1]
paritoṣaśca me vīra mama kāryānuśāsane | [Rām, Utt, 51 15.2]
nirvṛtiśca kṛtā saumya saṃtāpaśca nirākṛtaḥ | [Rām, Utt, 51 16.1]
bhavadvākyaiḥ sumadhurair anunīto 'smi lakṣmaṇa | [Rām, Utt, 51 16.2]
{Rām, Utt, 52}
tataḥ sumantrastvāgamya rāghavaṃ vākyam abravīt | [Rām, Utt, 52 1.1]
ete nivāritā rājan dvāri tiṣṭhanti tāpasāḥ | [Rām, Utt, 52 1.2]
bhārgavaṃ cyavanaṃ nāma puraskṛtya maharṣayaḥ | [Rām, Utt, 52 2.1]
darśanaṃ te mahārāja codayanti kṛtatvarāḥ | [Rām, Utt, 52 2.2]
prīyamāṇā naravyāghra yamunātīravāsinaḥ | [Rām, Utt, 52 2.3]
tasya tadvacanaṃ śrutvā rāmaḥ provāca dharmavit | [Rām, Utt, 52 3.1]
praveśyantāṃ mahātmāno bhārgavapramukhā dvijāḥ | [Rām, Utt, 52 3.2]
rājñastvājñāṃ puraskṛtya dvāḥstho mūrdhni kṛtāñjaliḥ | [Rām, Utt, 52 4.1]
praveśayāmāsa tatastāpasān saṃmatān bahūn | [Rām, Utt, 52 4.2]
śataṃ samadhikaṃ tatra dīpyamānaṃ svatejasā | [Rām, Utt, 52 5.1]
praviṣṭaṃ rājabhavanaṃ tāpasānāṃ mahātmanām | [Rām, Utt, 52 5.2]
te dvijāḥ pūrṇakalaśaiḥ sarvatīrthāmbusatkṛtam | [Rām, Utt, 52 6.1]
gṛhītvā phalamūlaṃ ca rāmasyābhyāharan bahu | [Rām, Utt, 52 6.2]
pratigṛhya tu tat sarvaṃ rāmaḥ prītipuraskṛtaḥ | [Rām, Utt, 52 7.1]
tīrthodakāni sarvāṇi phalāni vividhāni ca | [Rām, Utt, 52 7.2]
uvāca ca mahābāhuḥ sarvān eva mahāmunīn | [Rām, Utt, 52 8.1]
imānyāsanamukhyāni yathārham upaviśyatām | [Rām, Utt, 52 8.2]
rāmasya bhāṣitaṃ śrutvā sarva eva maharṣayaḥ | [Rām, Utt, 52 9.1]
bṛsīṣu rucirākhyāsu niṣeduḥ kāñcanīṣu te | [Rām, Utt, 52 9.2]
upaviṣṭān ṛṣīṃstatra dṛṣṭvā parapuraṃjayaḥ | [Rām, Utt, 52 10.1]
prayataḥ prāñjalir bhūtvā rāghavo vākyam abravīt | [Rām, Utt, 52 10.2]
kim āgamanakāryaṃ vaḥ kiṃ karomi tapodhanāḥ | [Rām, Utt, 52 11.1]
ājñāpyo 'haṃ maharṣīṇāṃ sarvakāmakaraḥ sukham | [Rām, Utt, 52 11.2]
idaṃ rājyaṃ ca sakalaṃ jīvitaṃ ca hṛdi sthitam | [Rām, Utt, 52 12.1]
sarvam etad dvijārthaṃ me satyam etad bravīmi vaḥ | [Rām, Utt, 52 12.2]
tasya tadvacanaṃ śrutvā sādhuvādo mahān abhūt | [Rām, Utt, 52 13.1]
ṛṣīṇām ugratapasāṃ yamunātīravāsinām | [Rām, Utt, 52 13.2]
ūcuśca te mahātmāno harṣeṇa mahatānvitāḥ | [Rām, Utt, 52 14.1]
upapannaṃ naraśreṣṭha tavaiva bhuvi nānyataḥ | [Rām, Utt, 52 14.2]
bahavaḥ pārthivā rājann atikrāntā mahābalāḥ | [Rām, Utt, 52 15.1]
kāryagauravam aśrutvā pratijñāṃ nābhyarocayan | [Rām, Utt, 52 15.2]
tvayā punar brāhmaṇagauravād iyaṃ kṛtvā pratijñā hyanavekṣya kāraṇam | [Rām, Utt, 52 16.1]
kuruṣva kartā hyasi nātra saṃśayo mahābhayāt trātum ṛṣīṃstvam arhasi | [Rām, Utt, 52 16.2]
{Rām, Utt, 53}
bruvadbhir evam ṛṣibhiḥ kākutstho vākyam abravīt | [Rām, Utt, 53 1.1]
kiṃ kāryaṃ brūta bhavatāṃ bhayaṃ nāśayitāsmi vaḥ | [Rām, Utt, 53 1.2]
tathā vadati kākutsthe bhārgavo vākyam abravīt | [Rām, Utt, 53 2.1]
bhayaṃ naḥ śṛṇu yanmūlaṃ deśasya ca nareśvara | [Rām, Utt, 53 2.2]
pūrvaṃ kṛtayuge rāma daiteyaḥ sumahābalaḥ | [Rām, Utt, 53 3.1]
lolāputro 'bhavajjyeṣṭho madhur nāma mahāsuraḥ | [Rām, Utt, 53 3.2]
brahmaṇyaśca śaraṇyaśca buddhyā ca pariniṣṭhitaḥ | [Rām, Utt, 53 4.1]
suraiśca paramodāraiḥ prītistasyātulābhavat | [Rām, Utt, 53 4.2]
sa madhur vīryasampanno dharme ca susamāhitaḥ | [Rām, Utt, 53 5.1]
bahumānācca rudreṇa dattastasyādbhuto varaḥ | [Rām, Utt, 53 5.2]
śūlaṃ śūlād viniṣkṛṣya mahāvīryaṃ mahāprabham | [Rām, Utt, 53 6.1]
dadau mahātmā suprīto vākyaṃ caitad uvāca ha | [Rām, Utt, 53 6.2]
tvayāyam atulo dharmo matprasādāt kṛtaḥ śubhaḥ | [Rām, Utt, 53 7.1]
prītyā paramayā yukto dadāmyāyudham uttamam | [Rām, Utt, 53 7.2]
yāvat suraiśca vipraiśca na virudhyer mahāsura | [Rām, Utt, 53 8.1]
tāvacchūlaṃ tavedaṃ syād anyathā nāśam āpnuyāt | [Rām, Utt, 53 8.2]
yaśca tvām abhiyuñjīta yuddhāya vigatajvaraḥ | [Rām, Utt, 53 9.1]
taṃ śūlaṃ bhasmasāt kṛtvā punar eṣyati te karam | [Rām, Utt, 53 9.2]
evaṃ rudrād varaṃ labdhvā bhūya eva mahāsuraḥ | [Rām, Utt, 53 10.1]
praṇipatya mahādevaṃ vākyam etad uvāca ha | [Rām, Utt, 53 10.2]
bhagavanmama vaṃśasya śūlam etad anuttamam | [Rām, Utt, 53 11.1]
bhavet tu satataṃ deva surāṇām īśvaro hyasi | [Rām, Utt, 53 11.2]
taṃ bruvāṇaṃ madhuṃ devaḥ sarvabhūtapatiḥ śivaḥ | [Rām, Utt, 53 12.1]
pratyuvāca mahādevo naitad evaṃ bhaviṣyati | [Rām, Utt, 53 12.2]
mā bhūt te viphalā vāṇī matprāsādakṛtā śubhā | [Rām, Utt, 53 13.1]
bhavataḥ putram ekaṃ tu śūlam etad gamiṣyati | [Rām, Utt, 53 13.2]
yāvat karasthaḥ śūlo 'yaṃ bhaviṣyati sutasya te | [Rām, Utt, 53 14.1]
avadhyaḥ sarvabhūtānāṃ śūlahasto bhaviṣyati | [Rām, Utt, 53 14.2]
evaṃ madhuvaraṃ labdhvā devāt sumahad adbhutam | [Rām, Utt, 53 15.1]
bhavanaṃ cāsuraśreṣṭhaḥ kārayāmāsa suprabham | [Rām, Utt, 53 15.2]
tasya patnī mahābhāgā priyā kumbhīnasī hi yā | [Rām, Utt, 53 16.1]
viśvāsayor apatyaṃ sā hyanalāyāṃ mahāprabhā | [Rām, Utt, 53 16.2]
tasyāḥ putro mahāvīryo lavaṇo nāma dāruṇaḥ | [Rām, Utt, 53 17.1]
bālyāt prabhṛti duṣṭātmā pāpānyeva samācarat | [Rām, Utt, 53 17.2]
taṃ putraṃ durvinītaṃ tu dṛṣṭvā duḥkhasamanvitaḥ | [Rām, Utt, 53 18.1]
madhuḥ sa śokam āpede na cainaṃ kiṃcid abravīt | [Rām, Utt, 53 18.2]
sa vihāya imaṃ lokaṃ praviṣṭo varuṇālayam | [Rām, Utt, 53 19.1]
śūlaṃ niveśya lavaṇe varaṃ tasmai nyavedayat | [Rām, Utt, 53 19.2]
sa prabhāvena śūlasya daurātmyenātmanastathā | [Rām, Utt, 53 20.1]
saṃtāpayati lokāṃstrīn viśeṣeṇa tu tāpasān | [Rām, Utt, 53 20.2]
evaṃprabhāvo lavaṇaḥ śūlaṃ caiva tathāvidham | [Rām, Utt, 53 21.1]
śrutvā pramāṇaṃ kākutstha tvaṃ hi naḥ paramā gatiḥ | [Rām, Utt, 53 21.2]
bahavaḥ pārthivā rāma bhayārtair ṛṣibhiḥ purā | [Rām, Utt, 53 22.1]
abhayaṃ yācitā vīra trātāraṃ na ca vidmahe | [Rām, Utt, 53 22.2]
te vayaṃ rāvaṇaṃ śrutvā hataṃ sabalavāhanam | [Rām, Utt, 53 23.1]
trātāraṃ vidmahe rāma nānyaṃ bhuvi narādhipam | [Rām, Utt, 53 23.2]
tat paritrātum icchāmo lavaṇād bhayapīḍitāḥ | [Rām, Utt, 53 23.3]
{Rām, Utt, 54}
tathokte tān ṛṣīn rāmaḥ pratyuvāca kṛtāñjaliḥ | [Rām, Utt, 54 1.1]
kimāhāraḥ kimācāro lavaṇaḥ kva ca vartate | [Rām, Utt, 54 1.2]
rāghavasya vacaḥ śrutvā ṛṣayaḥ sarva eva te | [Rām, Utt, 54 2.1]
tato nivedayāmāsur lavaṇo vavṛdhe yathā | [Rām, Utt, 54 2.2]
āhāraḥ sarvasattvāni viśeṣeṇa ca tāpasāḥ | [Rām, Utt, 54 3.1]
ācāro raudratā nityaṃ vāso madhuvane sadā | [Rām, Utt, 54 3.2]
hatvā daśasahasrāṇi siṃhavyāghramṛgadvipān | [Rām, Utt, 54 4.1]
mānuṣāṃścaiva kurute nityam āhāram āhnikam | [Rām, Utt, 54 4.2]
tato 'parāṇi sattvāni khādate sa mahābalaḥ | [Rām, Utt, 54 5.1]
saṃhāre samanuprāpte vyāditāsya ivāntakaḥ | [Rām, Utt, 54 5.2]
tacchrutvā rāghavo vākyam uvāca sa mahāmunīn | [Rām, Utt, 54 6.1]
ghātayiṣyāmi tad rakṣo vyapagacchatu vo bhayam | [Rām, Utt, 54 6.2]
tathā teṣāṃ pratijñāya munīnām ugratejasām | [Rām, Utt, 54 7.1]
sa bhrātṝn sahitān sarvān uvāca raghunandanaḥ | [Rām, Utt, 54 7.2]
ko hantā lavaṇaṃ vīrāḥ kasyāṃśaḥ sa vidhīyatām | [Rām, Utt, 54 8.1]
bharatasya mahābāhoḥ śatrughnasyāthavā punaḥ | [Rām, Utt, 54 8.2]
rāghaveṇaivam uktastu bharato vākyam abravīt | [Rām, Utt, 54 9.1]
aham enaṃ vadhiṣyāmi mamāṃśaḥ sa vidhīyatām | [Rām, Utt, 54 9.2]
bharatasya vacaḥ śrutvā śauryavīryasamanvitam | [Rām, Utt, 54 10.1]
lakṣmaṇāvarajastasthau hitvā sauvarṇam āsanam | [Rām, Utt, 54 10.2]
śatrughnastvabravīd vākyaṃ praṇipatya narādhipam | [Rām, Utt, 54 11.1]
kṛtakarmā mahābāhur madhyamo raghunandanaḥ | [Rām, Utt, 54 11.2]
āryeṇa hi purā śūnyā ayodhyā rakṣitā purī | [Rām, Utt, 54 12.1]
saṃtāpaṃ hṛdaye kṛtvā āryasyāgamanaṃ prati | [Rām, Utt, 54 12.2]
duḥkhāni ca bahūnīha anubhūtāni pārthiva | [Rām, Utt, 54 13.1]
śayāno duḥkhaśayyāsu nandigrāme mahātmanā | [Rām, Utt, 54 13.2]
phalamūlāśano bhūtvā jaṭācīradharastathā | [Rām, Utt, 54 14.1]
anubhūyedṛśaṃ duḥkham eṣa rāghavanandanaḥ | [Rām, Utt, 54 14.2]
preṣye mayi sthite rājanna bhūyaḥ kleśam āpnuyāt | [Rām, Utt, 54 14.3]
tathā bruvati śatrughne rāghavaḥ punar abravīt | [Rām, Utt, 54 15.1]
evaṃ bhavatu kākutstha kriyatāṃ mama śāsanam | [Rām, Utt, 54 15.2]
rājye tvām abhiṣekṣyāmi madhostu nagare śubhe | [Rām, Utt, 54 16.1]
niveśaya mahābāho bharataṃ yadyavekṣase | [Rām, Utt, 54 16.2]
śūrastvaṃ kṛtavidyaśca samarthaḥ saṃniveśane | [Rām, Utt, 54 17.1]
nagaraṃ madhunā juṣṭaṃ tathā janapadāñśubhān | [Rām, Utt, 54 17.2]
yo hi vaṃśaṃ samutpāṭya pārthivasya punaḥ kṣaye | [Rām, Utt, 54 18.1]
na vidhatte nṛpaṃ tatra narakaṃ sa nigacchati | [Rām, Utt, 54 18.2]
sa tvaṃ hatvā madhusutaṃ lavaṇaṃ pāpaniścayam | [Rām, Utt, 54 19.1]
rājyaṃ praśādhi dharmeṇa vākyaṃ me yadyavekṣase | [Rām, Utt, 54 19.2]
uttaraṃ ca na vaktavyaṃ śūra vākyāntare mama | [Rām, Utt, 54 20.1]
bālena pūrvajasyājñā kartavyā nātra saṃśayaḥ | [Rām, Utt, 54 20.2]
abhiṣekaṃ ca kākutstha pratīcchasva mayodyatam | [Rām, Utt, 54 21.1]
vasiṣṭhapramukhair viprair vidhimantrapuraskṛtam | [Rām, Utt, 54 21.2]
{Rām, Utt, 55}
evam uktastu rāmeṇa parāṃ vrīḍām upāgataḥ | [Rām, Utt, 55 1.1]
śatrughno vīryasampanno mandaṃ mandam uvāca ha | [Rām, Utt, 55 1.2]
avaśyaṃ karaṇīyaṃ ca śāsanaṃ puruṣarṣabha | [Rām, Utt, 55 2.1]
tava caiva mahābhāga śāsanaṃ duratikramam | [Rām, Utt, 55 2.2]
ayaṃ kāmakaro rājaṃstavāsmi puruṣarṣabha | [Rām, Utt, 55 2.3]
evam ukte tu śūreṇa śatrughnena mahātmanā | [Rām, Utt, 55 3.1]
uvāca rāmaḥ saṃhṛṣṭo lakṣmaṇaṃ bharataṃ tathā | [Rām, Utt, 55 3.2]
saṃbhārān abhiṣekasya ānayadhvaṃ samāhitāḥ | [Rām, Utt, 55 4.1]
adyaiva puruṣavyāghram abhiṣekṣyāmi durjayam | [Rām, Utt, 55 4.2]
purodhasaṃ ca kākutsthau naigamān ṛtvijastathā | [Rām, Utt, 55 5.1]
mantriṇaścaiva me sarvān ānayadhvaṃ mamājñayā | [Rām, Utt, 55 5.2]
rājñaḥ śāsanam ājñāya tathākurvan mahārathaḥ | [Rām, Utt, 55 6.1]
abhiṣekasamārambhaṃ puraskṛtya purodhasaṃ | [Rām, Utt, 55 6.2]
praviṣṭā rājabhavanaṃ puraṃdaragṛhopamam | [Rām, Utt, 55 6.3]
tato 'bhiṣeko vavṛdhe śatrughnasya mahātmanaḥ | [Rām, Utt, 55 7.1]
sampraharṣakaraḥ śrīmān rāghavasya purasya ca | [Rām, Utt, 55 7.2]
tato 'bhiṣiktaṃ śatrughnam aṅkam āropya rāghavaḥ | [Rām, Utt, 55 8.1]
uvāca madhurāṃ vāṇīṃ tejastasyābhipūrayan | [Rām, Utt, 55 8.2]
ayaṃ śarastvamoghaste divyaḥ parapuraṃjayaḥ | [Rām, Utt, 55 9.1]
anena lavaṇaṃ saumya hantāsi raghunandana | [Rām, Utt, 55 9.2]
sṛṣṭaḥ śaro 'yaṃ kākutstha yadā śete mahārṇave | [Rām, Utt, 55 10.1]
svayambhūr ajito devo yaṃ nāpaśyan surāsurāḥ | [Rām, Utt, 55 10.2]
adṛśyaḥ sarvabhūtānāṃ tenāyaṃ hi śarottamaḥ | [Rām, Utt, 55 11.1]
sṛṣṭaḥ krodhābhibhūtena vināśārthaṃ durātmanoḥ | [Rām, Utt, 55 11.2]
madhukaiṭabhayor vīra vighāte vartamānayoḥ | [Rām, Utt, 55 11.3]
sraṣṭukāmena lokāṃstrīṃstau cānena hatau yudhi | [Rām, Utt, 55 12.1]
anena śaramukhyena tato lokāṃścakāra saḥ | [Rām, Utt, 55 12.2]
nāyaṃ mayā śaraḥ pūrvaṃ rāvaṇasya vadhārthinā | [Rām, Utt, 55 13.1]
muktaḥ śatrughna bhūtānāṃ mahāṃstrāso bhaved iti | [Rām, Utt, 55 13.2]
yacca tasya mahacchūlaṃ tryambakeṇa mahātmanā | [Rām, Utt, 55 14.1]
dattaṃ śatruvināśāya madhor āyudham uttamam | [Rām, Utt, 55 14.2]
tat saṃnikṣipya bhavane pūjyamānaṃ punaḥ punaḥ | [Rām, Utt, 55 15.1]
diśaḥ sarvāḥ samālokya prāpnotyāhāram ātmanaḥ | [Rām, Utt, 55 15.2]
yadā tu yuddham ākāṅkṣan kaścid enaṃ samāhvayet | [Rām, Utt, 55 16.1]
tadā śūlaṃ gṛhītvā tad bhasma rakṣaḥ karoti tam | [Rām, Utt, 55 16.2]
sa tvaṃ puruṣaśārdūla tam āyudhavivarjitam | [Rām, Utt, 55 17.1]
apraviṣṭapuraṃ pūrvaṃ dvāri tiṣṭha dhṛtāyudhaḥ | [Rām, Utt, 55 17.2]
apraviṣṭaṃ ca bhavanaṃ yuddhāya puruṣarṣabha | [Rām, Utt, 55 18.1]
āhvayethā mahābāho tato hantāsi rākṣasaṃ | [Rām, Utt, 55 18.2]
anyathā kriyamāṇe tu avadhyaḥ sa bhaviṣyati | [Rām, Utt, 55 19.1]
yadi tvevaṃ kṛte vīra vināśam upayāsyati | [Rām, Utt, 55 19.2]
etat te sarvam ākhyātaṃ śūlasya ca viparyayam | [Rām, Utt, 55 20.1]
śrīmataḥ śitikaṇṭhasya kṛtyaṃ hi duratikramam | [Rām, Utt, 55 20.2]
{Rām, Utt, 56}
evam uktvā tu kākutsthaṃ praśasya ca punaḥ punaḥ | [Rām, Utt, 56 1.1]
punar evāparaṃ vākyam uvāca raghunandanaḥ | [Rām, Utt, 56 1.2]
imānyaśvasahasrāṇi catvāri puruṣarṣabha | [Rām, Utt, 56 2.1]
rathānāṃ ca sahasre dve gajānāṃ śatam eva ca | [Rām, Utt, 56 2.2]
antarāpaṇavīthyaśca nānāpaṇyopaśobhitāḥ | [Rām, Utt, 56 3.1]
anugacchantu śatrughna tathaiva naṭanartakāḥ | [Rām, Utt, 56 3.2]
hiraṇyasya suvarṇasya ayutaṃ puruṣarṣabha | [Rām, Utt, 56 4.1]
gṛhītvā gaccha śatrughna paryāptadhanavāhanaḥ | [Rām, Utt, 56 4.2]
balaṃ ca subhṛtaṃ vīra hṛṣṭapuṣṭam anuttamam | [Rām, Utt, 56 5.1]
sambhāṣya saṃpradānena rañjayasva narottama | [Rām, Utt, 56 5.2]
na hyarthāstatra tiṣṭhanti na dārā na ca bāndhavāḥ | [Rām, Utt, 56 6.1]
suprīto bhṛtyavargastu yatra tiṣṭhati rāghava | [Rām, Utt, 56 6.2]
ato hṛṣṭajanākīrṇāṃ prasthāpya mahatīṃ camūm | [Rām, Utt, 56 7.1]
eka eva dhanuṣpāṇistad gaccha tvaṃ madhor vanam | [Rām, Utt, 56 7.2]
yathā tvāṃ na prajānāti gacchantaṃ yuddhakāṅkṣiṇam | [Rām, Utt, 56 8.1]
lavaṇastu madhoḥ putrastathā gaccher aśaṅkitaḥ | [Rām, Utt, 56 8.2]
na tasya mṛtyur anyo 'sti kaściddhi puruṣarṣabha | [Rām, Utt, 56 9.1]
darśanaṃ yo 'bhigaccheta sa vadhyo lavaṇena hi | [Rām, Utt, 56 9.2]
sa grīṣme vyapayāte tu varṣarātra upasthite | [Rām, Utt, 56 10.1]
hanyāstvaṃ lavaṇaṃ saumya sa hi kālo 'sya durmateḥ | [Rām, Utt, 56 10.2]
maharṣīṃstu puraskṛtya prayāntu tava sainikāḥ | [Rām, Utt, 56 11.1]
yathā grīṣmāvaśeṣeṇa tareyur jāhnavījalam | [Rām, Utt, 56 11.2]
tataḥ sthāpya balaṃ sarvaṃ nadītīre samāhitaḥ | [Rām, Utt, 56 12.1]
agrato dhanuṣā sārdhaṃ gaccha tvaṃ laghuvikrama | [Rām, Utt, 56 12.2]
evam uktastu rāmeṇa śatrughnastān mahābalān | [Rām, Utt, 56 13.1]
senāmukhyān samānīya tato vākyam uvāca ha | [Rām, Utt, 56 13.2]
ete vo gaṇitā vāsā yatra yatra nivatsyatha | [Rām, Utt, 56 14.1]
sthātavyaṃ cāvirodhena yathā bādhā na kasyacit | [Rām, Utt, 56 14.2]
tathā tāṃstu samājñāpya niryāpya ca mahad balam | [Rām, Utt, 56 15.1]
kausalyāṃ ca sumitrāṃ ca kaikeyīṃ cābhyavādayat | [Rām, Utt, 56 15.2]
rāmaṃ pradakṣiṇaṃ kṛtvā śirasābhipraṇamya ca | [Rām, Utt, 56 16.1]
rāmeṇa cābhyanujñātaḥ śatrughnaḥ śatrutāpanaḥ | [Rām, Utt, 56 16.2]
lakṣmaṇaṃ bharataṃ caiva praṇipatya kṛtāñjaliḥ | [Rām, Utt, 56 17.1]
purodhasaṃ vasiṣṭhaṃ ca śatrughnaḥ prayatātmavān | [Rām, Utt, 56 17.2]
pradakṣiṇam atho kṛtvā nirjagāma mahābalaḥ | [Rām, Utt, 56 17.3]
{Rām, Utt, 57}
prasthāpya tad balaṃ sarvaṃ māsamātroṣitaḥ pathi | [Rām, Utt, 57 1.1]
eka evāśu śatrughno jagāma tvaritastadā | [Rām, Utt, 57 1.2]
dvirātram antare śūra uṣya rāghavanandanaḥ | [Rām, Utt, 57 2.1]
vālmīker āśramaṃ puṇyam agacchad vāsam uttamam | [Rām, Utt, 57 2.2]
so 'bhivādya mahātmānaṃ vālmīkiṃ munisattamam | [Rām, Utt, 57 3.1]
kṛtāñjalir atho bhūtvā vākyam etad uvāca ha | [Rām, Utt, 57 3.2]
bhagavan vastum icchāmi guroḥ kṛtyād ihāgataḥ | [Rām, Utt, 57 4.1]
śvaḥ prabhāte gamiṣyāmi pratīcīṃ vāruṇīṃ diśam | [Rām, Utt, 57 4.2]
śatrughnasya vacaḥ śrutvā prahasya munipuṃgavaḥ | [Rām, Utt, 57 5.1]
pratyuvāca mahātmānaṃ svāgataṃ te mahāyaśaḥ | [Rām, Utt, 57 5.2]
svam āśramam idaṃ saumya rāghavāṇāṃ kulasya ha | [Rām, Utt, 57 6.1]
āsanaṃ pādyam arghyaṃ ca nirviśaṅkaḥ pratīccha me | [Rām, Utt, 57 6.2]
pratigṛhya tataḥ pūjāṃ phalamūlaṃ ca bhojanam | [Rām, Utt, 57 7.1]
bhakṣayāmāsa kākutsthastṛptiṃ ca paramāṃ gataḥ | [Rām, Utt, 57 7.2]
sa tu bhuktvā mahābāhur maharṣiṃ tam uvāca ha | [Rām, Utt, 57 8.1]
pūrvaṃ yajñavibhūtīyaṃ kasyāśramasamīpataḥ | [Rām, Utt, 57 8.2]
tasya tadbhāṣitaṃ śrutvā vālmīkir vākyam abravīt | [Rām, Utt, 57 9.1]
śatrughna śṛṇu yasyedaṃ babhūvāyatanaṃ purā | [Rām, Utt, 57 9.2]
yuṣmākaṃ pūrvako rājā sudāsasya mahātmanaḥ | [Rām, Utt, 57 10.1]
putro mitrasaho nāma vīryavān atidhārmikaḥ | [Rām, Utt, 57 10.2]
sa bāla eva saudāso mṛgayām upacakrame | [Rām, Utt, 57 11.1]
cañcūryamāṇaṃ dadṛśe sa śūro rākṣasadvayam | [Rām, Utt, 57 11.2]
śārdūlarūpiṇau ghorau mṛgān bahusahasraśaḥ | [Rām, Utt, 57 12.1]
bhakṣayāṇāvasaṃtuṣṭau paryāptiṃ ca na jagmatuḥ | [Rām, Utt, 57 12.2]
sa tu tau rākṣasau dṛṣṭvā nirmṛgaṃ ca vanaṃ kṛtam | [Rām, Utt, 57 13.1]
krodhena mahatāviṣṭo jaghānaikaṃ maheṣuṇā | [Rām, Utt, 57 13.2]
vinipātya tam ekaṃ tu saudāsaḥ puruṣarṣabhaḥ | [Rām, Utt, 57 14.1]
vijvaro vigatāmarṣo hataṃ rakṣo 'bhyavaikṣata | [Rām, Utt, 57 14.2]
nirīkṣamāṇaṃ taṃ dṛṣṭvā sahāyastasya rakṣasaḥ | [Rām, Utt, 57 15.1]
saṃtāpam akarod ghoraṃ saudāsaṃ cedam abravīt | [Rām, Utt, 57 15.2]
yasmād anaparāddhaṃ tvaṃ sahāyaṃ mama jaghnivān | [Rām, Utt, 57 16.1]
tasmāt tavāpi pāpiṣṭha pradāsyāmi pratikriyām | [Rām, Utt, 57 16.2]
evam uktvā tu taṃ rakṣastatraivāntaradhīyata | [Rām, Utt, 57 17.1]
kālaparyāyayogena rājā mitrasaho 'bhavat | [Rām, Utt, 57 17.2]
rājāpi yajate yajñaṃ tasyāśramasamīpataḥ | [Rām, Utt, 57 18.1]
aśvamedhaṃ mahāyajñaṃ taṃ vasiṣṭho 'bhyapālayat | [Rām, Utt, 57 18.2]
tatra yajño mahān āsīd bahuvarṣagaṇāyutān | [Rām, Utt, 57 19.1]
samṛddhaḥ parayā lakṣmyā devayajñasamo 'bhavat | [Rām, Utt, 57 19.2]
athāvasāne yajñasya pūrvavairam anusmaran | [Rām, Utt, 57 20.1]
vasiṣṭharūpī rājānam iti hovāca rākṣasaḥ | [Rām, Utt, 57 20.2]
adya yajñāvasānānte sāmiṣaṃ bhojanaṃ mama | [Rām, Utt, 57 21.1]
dīyatām iti śīghraṃ vai nātra kāryā vicāraṇā | [Rām, Utt, 57 21.2]
tacchrutvā vyāhṛtaṃ vākyaṃ rakṣasā kāmarūpiṇā | [Rām, Utt, 57 22.1]
bhakṣasaṃskārakuśalam uvāca pṛthivīpatiḥ | [Rām, Utt, 57 22.2]
haviṣyaṃ sāmiṣaṃ svādu yathā bhavati bhojanam | [Rām, Utt, 57 23.1]
tathā kuruṣva śīghraṃ vai parituṣyed yathā guruḥ | [Rām, Utt, 57 23.2]
śāsanāt pārthivendrasya sūdaḥ saṃbhrāntamānasaḥ | [Rām, Utt, 57 24.1]
sa ca rakṣaḥ punastatra sūdaveṣam athākarot | [Rām, Utt, 57 24.2]
sa mānuṣam atho māṃsaṃ pārthivāya nyavedayat | [Rām, Utt, 57 25.1]
idaṃ svāduhaviṣyaṃ ca sāmiṣaṃ cānnam āhṛtam | [Rām, Utt, 57 25.2]
sa bhojanaṃ vasiṣṭhāya patnyā sārdham upāharat | [Rām, Utt, 57 26.1]
madayantyā naravyāghra sāmiṣaṃ rakṣasā hṛtam | [Rām, Utt, 57 26.2]
jñātvā tadāmiṣaṃ vipro mānuṣaṃ bhojanāhṛtam | [Rām, Utt, 57 27.1]
krodhena mahatāviṣṭo vyāhartum upacakrame | [Rām, Utt, 57 27.2]
yasmāt tvaṃ bhojanaṃ rājanmamaitad dātum icchasi | [Rām, Utt, 57 28.1]
tasmād bhojanam etat te bhaviṣyati na saṃśayaḥ | [Rām, Utt, 57 28.2]
sa rājā saha patnyā vai praṇipatya muhur muhuḥ | [Rām, Utt, 57 29.1]
punar vasiṣṭhaṃ provāca yad uktaṃ brahmarūpiṇā | [Rām, Utt, 57 29.2]
tacchrutvā pārthivendrasya rakṣasā vikṛtaṃ ca tat | [Rām, Utt, 57 30.1]
punaḥ provāca rājānaṃ vasiṣṭhaḥ puruṣarṣabham | [Rām, Utt, 57 30.2]
mayā roṣaparītena yad idaṃ vyāhṛtaṃ vacaḥ | [Rām, Utt, 57 31.1]
naitacchakyaṃ vṛthā kartuṃ pradāsyāmi ca te varam | [Rām, Utt, 57 31.2]
kālo dvādaśa varṣāṇi śāpasyāsya bhaviṣyati | [Rām, Utt, 57 32.1]
matprasādācca rājendra atītaṃ na smariṣyasi | [Rām, Utt, 57 32.2]
evaṃ sa rājā taṃ śāpam upabhujyārimardanaḥ | [Rām, Utt, 57 33.1]
pratilebhe punā rājyaṃ prajāścaivānvapālayat | [Rām, Utt, 57 33.2]
tasya kalmāṣapādasya yajñasyāyatanaṃ śubham | [Rām, Utt, 57 34.1]
āśramasya samīpe 'smin yasmin pṛcchasi rāghava | [Rām, Utt, 57 34.2]
tasya tāṃ pārthivendrasya kathāṃ śrutvā sudāruṇām | [Rām, Utt, 57 35.1]
viveśa parṇaśālāyāṃ maharṣim abhivādya ca | [Rām, Utt, 57 35.2]
{Rām, Utt, 58}
yām eva rātriṃ śatrughnaḥ parṇaśālāṃ samāviśat | [Rām, Utt, 58 1.1]
tām eva rātriṃ sītāpi prasūtā dārakadvayam | [Rām, Utt, 58 1.2]
tato 'rdharātrasamaye bālakā munidārakāḥ | [Rām, Utt, 58 2.1]
vālmīkeḥ priyam ācakhyuḥ sītāyāḥ prasavaṃ śubham | [Rām, Utt, 58 2.2]
tasya rakṣāṃ mahātejaḥ kuru bhūtavināśinīm | [Rām, Utt, 58 2.3]
teṣāṃ tad vacanaṃ śrutvā munir harṣam upāgamat | [Rām, Utt, 58 3.1]
bhūtaghnīṃ cākarot tābhyāṃ rakṣāṃ rakṣovināśinīm | [Rām, Utt, 58 3.2]
kuśamuṣṭim upādāya lavaṃ caiva tu sa dvijaḥ | [Rām, Utt, 58 4.1]
vālmīkiḥ pradadau tābhyāṃ rakṣāṃ bhūtavināśinīm | [Rām, Utt, 58 4.2]
yastayoḥ pūrvajo jātaḥ sa kuśair mantrasaṃskṛtaiḥ | [Rām, Utt, 58 5.1]
nirmārjanīyastu bhavet kuśa ityasya nāmataḥ | [Rām, Utt, 58 5.2]
yaścāparo bhavet tābhyāṃ lavena susamāhitaḥ | [Rām, Utt, 58 6.1]
nirmārjanīyo vṛddhābhir lavaśceti sa nāmataḥ | [Rām, Utt, 58 6.2]
evaṃ kuśalavau nāmnā tāvubhau yamajātakau | [Rām, Utt, 58 7.1]
matkṛtābhyāṃ ca nāmabhyāṃ khyātiyuktau bhaviṣyataḥ | [Rām, Utt, 58 7.2]
te rakṣāṃ jagṛhustāṃ ca munihastāt samāhitāḥ | [Rām, Utt, 58 8.1]
akurvaṃśca tato rakṣāṃ tayor vigatakalmaṣāḥ | [Rām, Utt, 58 8.2]
tathā tāṃ kriyamāṇāṃ tu rakṣāṃ gotraṃ ca nāma ca | [Rām, Utt, 58 9.1]
saṃkīrtanaṃ ca rāmasya sītāyāḥ prasavau śubhau | [Rām, Utt, 58 9.2]
ardharātre tu śatrughnaḥ śuśrāva sumahat priyam | [Rām, Utt, 58 10.1]
parṇaśālāṃ gato rātrau diṣṭyā diṣṭyeti cābravīt | [Rām, Utt, 58 10.2]
tathā tasya prahṛṣṭasya śatrughnasya mahātmanaḥ | [Rām, Utt, 58 11.1]
vyatītā vārṣikī rātriḥ śrāvaṇī laghuvikramā | [Rām, Utt, 58 11.2]
prabhāte tu mahāvīryaḥ kṛtvā paurvāhṇikaṃ kramam | [Rām, Utt, 58 12.1]
muniṃ prāñjalir āmantrya prāyāt paścānmukhaḥ punaḥ | [Rām, Utt, 58 12.2]
sa gatvā yamunātīraṃ saptarātroṣitaḥ pathi | [Rām, Utt, 58 13.1]
ṛṣīṇāṃ puṇyakīrtīnām āśrame vāsam abhyayāt | [Rām, Utt, 58 13.2]
sa tatra munibhiḥ sārdhaṃ bhārgavapramukhair nṛpaḥ | [Rām, Utt, 58 14.1]
kathābhir bahurūpābhir vāsaṃ cakre mahāyaśāḥ | [Rām, Utt, 58 14.2]
{Rām, Utt, 59}
atha rātryāṃ pravṛttāyāṃ śatrughno bhṛgunandanam | [Rām, Utt, 59 1.1]
papraccha cyavanaṃ vipraṃ lavaṇasya balābalam | [Rām, Utt, 59 1.2]
śūlasya ca balaṃ brahman ke ca pūrvaṃ nipātitāḥ | [Rām, Utt, 59 2.1]
anena śūlamukhena dvandvayuddham upāgatāḥ | [Rām, Utt, 59 2.2]
tasya tadbhāṣitaṃ śrutvā śatrughnasya mahātmanaḥ | [Rām, Utt, 59 3.1]
pratyuvāca mahātejāścyavano raghunandanam | [Rām, Utt, 59 3.2]
asaṃkhyeyāni karmāṇi yānyasya puruṣarṣabha | [Rām, Utt, 59 4.1]
ikṣvākuvaṃśaprabhave yad vṛttaṃ tacchṛṇuṣva me | [Rām, Utt, 59 4.2]
ayodhyāyāṃ purā rājā yuvanāśvasuto balī | [Rām, Utt, 59 5.1]
māndhātā iti vikhyātastriṣu lokeṣu vīryavān | [Rām, Utt, 59 5.2]
sa kṛtvā pṛthivīṃ kṛtsnāṃ śāsane pṛthivīpatiḥ | [Rām, Utt, 59 6.1]
suralokam atho jetum udyogam akaronnṛpaḥ | [Rām, Utt, 59 6.2]
indrasya tu bhayaṃ tīvraṃ surāṇāṃ ca mahātmanām | [Rām, Utt, 59 7.1]
māndhātari kṛtodyoge devalokajigīṣayā | [Rām, Utt, 59 7.2]
ardhāsanena śakrasya rājyārdhena ca pārthivaḥ | [Rām, Utt, 59 8.1]
vandyamānaḥ suragaṇaiḥ pratijñām adhyarohata | [Rām, Utt, 59 8.2]
tasya pāpam abhiprāyaṃ viditvā pākaśāsanaḥ | [Rām, Utt, 59 9.1]
sāntvapūrvam idaṃ vākyam uvāca yuvanāśvajam | [Rām, Utt, 59 9.2]
rājā tvaṃ mānuṣe loke na tāvat puruṣarṣabha | [Rām, Utt, 59 10.1]
akṛtvā pṛthivīṃ vaśyāṃ devarājyam ihecchasi | [Rām, Utt, 59 10.2]
yadi vīra samagrā te medinī nikhilā vaśe | [Rām, Utt, 59 11.1]
devarājyaṃ kuruṣveha sabhṛtyabalavāhanaḥ | [Rām, Utt, 59 11.2]
indram evaṃ bruvāṇaṃ tu māndhātā vākyam abravīt | [Rām, Utt, 59 12.1]
kva me śakra pratihataṃ śāsanaṃ pṛthivītale | [Rām, Utt, 59 12.2]
tam uvāca sahasrākṣo lavaṇo nāma rākṣasaḥ | [Rām, Utt, 59 13.1]
madhuputro madhuvane nājñāṃ te kurute 'nagha | [Rām, Utt, 59 13.2]
tacchrutvā vipriyaṃ ghoraṃ sahasrākṣeṇa bhāṣitam | [Rām, Utt, 59 14.1]
vrīḍito 'vāṅmukho rājā vyāhartuṃ na śaśāka ha | [Rām, Utt, 59 14.2]
āmantrya tu sahasrākṣaṃ hriyā kiṃcid avāṅmukhaḥ | [Rām, Utt, 59 15.1]
punar evāgamacchrīmān imaṃ lokaṃ nareśvaraḥ | [Rām, Utt, 59 15.2]
sa kṛtvā hṛdaye 'marṣaṃ sabhṛtyabalavāhanaḥ | [Rām, Utt, 59 16.1]
ājagāma madhoḥ putraṃ vaśe kartum aninditaḥ | [Rām, Utt, 59 16.2]
sa kāṅkṣamāṇo lavaṇaṃ yuddhāya puruṣarṣabhaḥ | [Rām, Utt, 59 17.1]
dūtaṃ saṃpreṣayāmāsa sakāśaṃ lavaṇasya saḥ | [Rām, Utt, 59 17.2]
sa gatvā vipriyāṇyāha bahūni madhunaḥ sutam | [Rām, Utt, 59 18.1]
vadantam evaṃ taṃ dūtaṃ bhakṣayāmāsa rākṣasaḥ | [Rām, Utt, 59 18.2]
cirāyamāṇe dūte tu rājā krodhasamanvitaḥ | [Rām, Utt, 59 19.1]
ardayāmāsa tad rakṣaḥ śaravṛṣṭyā samantataḥ | [Rām, Utt, 59 19.2]
tataḥ prahasya lavaṇaḥ śūlaṃ jagrāha pāṇinā | [Rām, Utt, 59 20.1]
vadhāya sānubandhasya mumocāyudham uttamam | [Rām, Utt, 59 20.2]
tacchūlaṃ dīpyamānaṃ tu sabhṛtyabalavāhanam | [Rām, Utt, 59 21.1]
bhasmīkṛtya nṛpaṃ bhūyo lavaṇasyāgamat karam | [Rām, Utt, 59 21.2]
evaṃ sa rājā sumahān hataḥ sabalavāhanaḥ | [Rām, Utt, 59 22.1]
śūlasya ca balaṃ vīra aprameyam anuttamam | [Rām, Utt, 59 22.2]
śvaḥ prabhāte tu lavaṇaṃ vadhiṣyasi na saṃśayaḥ | [Rām, Utt, 59 23.1]
agṛhītāyudhaṃ kṣipraṃ dhruvo hi vijayastava | [Rām, Utt, 59 23.2]
{Rām, Utt, 60}
kathāṃ kathayatāṃ teṣāṃ jayaṃ cākāṅkṣatāṃ śubham | [Rām, Utt, 60 1.1]
vyatītā rajanī śīghraṃ śatrughnasya mahātmanaḥ | [Rām, Utt, 60 1.2]
tataḥ prabhāte vimale tasmin kāle sa rākṣasaḥ | [Rām, Utt, 60 2.1]
nirgatastu purād vīro bhakṣāhārapracoditaḥ | [Rām, Utt, 60 2.2]
etasminn antare śūraḥ śatrughno yamunāṃ nadīm | [Rām, Utt, 60 3.1]
tīrtvā madhupuradvāri dhanuṣpāṇir atiṣṭhata | [Rām, Utt, 60 3.2]
tato 'rdhadivase prāpte krūrakarmā sa rākṣasaḥ | [Rām, Utt, 60 4.1]
āgacchad bahusahasraṃ prāṇinām udvahan bharam | [Rām, Utt, 60 4.2]
tato dadarśa śatrughnaṃ sthitaṃ dvāri dhṛtāyudham | [Rām, Utt, 60 5.1]
tam uvāca tato rakṣaḥ kim anena kariṣyasi | [Rām, Utt, 60 5.2]
īdṛśānāṃ sahasrāṇi sāyudhānāṃ narādhama | [Rām, Utt, 60 6.1]
bhakṣitāni mayā roṣāt kālam ākāṅkṣase nu kim | [Rām, Utt, 60 6.2]
āhāraścāpyasaṃpūrṇo mamāyaṃ puruṣādhama | [Rām, Utt, 60 7.1]
svayaṃ praviṣṭo nu mukhaṃ katham āsādya durmate | [Rām, Utt, 60 7.2]
tasyaivaṃ bhāṣamāṇasya hasataśca muhur muhuḥ | [Rām, Utt, 60 8.1]
śatrughno vīryasampanno roṣād aśrūṇyavartayat | [Rām, Utt, 60 8.2]
tasya roṣābhibhūtasya śatrughnasya mahātmanaḥ | [Rām, Utt, 60 9.1]
tejomayā marīcyastu sarvagātrair viniṣpatan | [Rām, Utt, 60 9.2]
uvāca ca susaṃkruddhaḥ śatrughnastaṃ niśācaram | [Rām, Utt, 60 10.1]
yoddhum icchāmi durbuddhe dvandvayuddhaṃ tvayā saha | [Rām, Utt, 60 10.2]
putro daśarathasyāhaṃ bhrātā rāmasya dhīmataḥ | [Rām, Utt, 60 11.1]
śatrughno nāma śatrughno vadhākāṅkṣī tavāgataḥ | [Rām, Utt, 60 11.2]
tasya me yuddhakāmasya dvandvayuddhaṃ pradīyatām | [Rām, Utt, 60 12.1]
śatrustvaṃ sarvajīvānāṃ na me jīvan gamiṣyasi | [Rām, Utt, 60 12.2]
tasmiṃstathā bruvāṇe tu rākṣasaḥ prahasann iva | [Rām, Utt, 60 13.1]
pratyuvāca naraśreṣṭhaṃ diṣṭyā prāpto 'si durmate | [Rām, Utt, 60 13.2]
mama mātṛṣvasur bhrātā rāvaṇo nāma rākṣasaḥ | [Rām, Utt, 60 14.1]
hato rāmeṇa durbuddhe strīhetoḥ puruṣādhama | [Rām, Utt, 60 14.2]
tacca sarvaṃ mayā kṣāntaṃ rāvaṇasya kulakṣayam | [Rām, Utt, 60 15.1]
avajñāṃ purataḥ kṛtvā mayā yūyaṃ viśeṣataḥ | [Rām, Utt, 60 15.2]
na hatāśca hi me sarve paribhūtāstṛṇaṃ yathā | [Rām, Utt, 60 16.1]
bhūtaścaiva bhaviṣyāśca yūyaṃ ca puruṣādhamāḥ | [Rām, Utt, 60 16.2]
tasya te yuddhakāmasya yuddhaṃ dāsyāmi durmate | [Rām, Utt, 60 17.1]
īpsitaṃ yādṛśaṃ tubhyaṃ sajjaye yāvad āyudham | [Rām, Utt, 60 17.2]
tam uvācātha śatrughnaḥ kva me jīvan gamiṣyasi | [Rām, Utt, 60 18.1]
durbalo 'pyāgataḥ śatrur na moktavyaḥ kṛtātmanā | [Rām, Utt, 60 18.2]
yo hi viklavayā buddhyā prasaraṃ śatrave dadau | [Rām, Utt, 60 19.1]
sa hato mandabuddhitvād yathā kāpuruṣastathā | [Rām, Utt, 60 19.2]
{Rām, Utt, 61}
tacchrutvā bhāṣitaṃ tasya śatrughnasya mahātmanaḥ | [Rām, Utt, 61 1.1]
krodham āhārayat tīvraṃ tiṣṭha tiṣṭheti cābravīt | [Rām, Utt, 61 1.2]
pāṇau pāṇiṃ viniṣpiṣya dantān kaṭakaṭāyya ca | [Rām, Utt, 61 2.1]
lavaṇo raghuśārdūlam āhvayāmāsa cāsakṛt | [Rām, Utt, 61 2.2]
taṃ bruvāṇaṃ tathā vākyaṃ lavaṇaṃ ghoravikramam | [Rām, Utt, 61 3.1]
śatrughno devaśatrughna idaṃ vacanam abravīt | [Rām, Utt, 61 3.2]
śatrughno na tadā jāto yadānye nirjitāstvayā | [Rām, Utt, 61 4.1]
tad adya bāṇābhihato vraja tvaṃ yamasādanam | [Rām, Utt, 61 4.2]
ṛṣayo 'pyadya pāpātmanmayā tvāṃ nihataṃ raṇe | [Rām, Utt, 61 5.1]
paśyantu viprā vidvāṃsastridaśā iva rāvaṇam | [Rām, Utt, 61 5.2]
tvayi madbāṇanirdagdhe patite 'dya niśācara | [Rām, Utt, 61 6.1]
puraṃ janapadaṃ cāpi kṣemam etad bhaviṣyati | [Rām, Utt, 61 6.2]
adya madbāhuniṣkrāntaḥ śaro vajranibhānanaḥ | [Rām, Utt, 61 7.1]
pravekṣyate te hṛdayaṃ padmam aṃśur ivārkajaḥ | [Rām, Utt, 61 7.2]
evam ukto mahāvṛkṣaṃ lavaṇaḥ krodhamūrchitaḥ | [Rām, Utt, 61 8.1]
śatrughnorasi cikṣepa taṃ śūraḥ śatadhāchinat | [Rām, Utt, 61 8.2]
tad dṛṣṭvā viphalaṃ karma rākṣasaḥ punar eva tu | [Rām, Utt, 61 9.1]
pādapān subahūn gṛhya śatrughne vyasṛjad balī | [Rām, Utt, 61 9.2]
śatrughnaścāpi tejasvī vṛkṣān āpatato bahūn | [Rām, Utt, 61 10.1]
tribhiścaturbhir ekaikaṃ cicheda nataparvabhiḥ | [Rām, Utt, 61 10.2]
tato bāṇamayaṃ varṣaṃ vyasṛjad rākṣasorasi | [Rām, Utt, 61 11.1]
śatrughno vīryasampanno vivyathe na ca rākṣasaḥ | [Rām, Utt, 61 11.2]
tataḥ prahasya lavaṇo vṛkṣam utpāṭya līlayā | [Rām, Utt, 61 12.1]
śirasyabhyahanacchūraṃ srastāṅgaḥ sa mumoha vai | [Rām, Utt, 61 12.2]
tasminnipatite vīre hāhākāro mahān abhūt | [Rām, Utt, 61 13.1]
ṛṣīṇāṃ devasaṃghānāṃ gandharvāpsarasām api | [Rām, Utt, 61 13.2]
tam avajñāya tu hataṃ śatrughnaṃ bhuvi pātitam | [Rām, Utt, 61 14.1]
rakṣo labdhāntaram api na viveśa svam ālayam | [Rām, Utt, 61 14.2]
nāpi śūlaṃ prajagrāha taṃ dṛṣṭvā bhuvi pātitam | [Rām, Utt, 61 15.1]
tato hata iti jñātvā tān bhakṣān samudāvahat | [Rām, Utt, 61 15.2]
muhūrtāllabdhasaṃjñastu punastasthau dhṛtāyudhaḥ | [Rām, Utt, 61 16.1]
śatrughno rākṣasadvāri ṛṣibhiḥ samprapūjitaḥ | [Rām, Utt, 61 16.2]
tato divyam amoghaṃ taṃ jagrāha śaram uttamam | [Rām, Utt, 61 17.1]
jvalantaṃ tejasā ghoraṃ pūrayantaṃ diśo daśa | [Rām, Utt, 61 17.2]
vajrānanaṃ vajravegaṃ merumandaragauravam | [Rām, Utt, 61 18.1]
nataṃ parvasu sarveṣu saṃyugeṣvaparājitam | [Rām, Utt, 61 18.2]
asṛkcandanadigdhāṅgaṃ cārupatraṃ patatriṇam | [Rām, Utt, 61 19.1]
dānavendrācalendrāṇām asurāṇāṃ ca dāruṇam | [Rām, Utt, 61 19.2]
taṃ dīptam iva kālāgniṃ yugānte samupasthite | [Rām, Utt, 61 20.1]
dṛṣṭvā sarvāṇi bhūtāni paritrāsam upāgaman | [Rām, Utt, 61 20.2]
sadevāsuragandharvaṃ samuniṃ sāpsarogaṇam | [Rām, Utt, 61 21.1]
jagaddhi sarvam asvasthaṃ pitāmaham upasthitam | [Rām, Utt, 61 21.2]
ūcuśca devadeveśaṃ varadaṃ prapitāmaham | [Rām, Utt, 61 22.1]
kaccil lokakṣayo deva prāpto vā yugasaṃkṣayaḥ | [Rām, Utt, 61 22.2]
nedṛśaṃ dṛṣṭapūrvaṃ na śrutaṃ vā prapitāmaha | [Rām, Utt, 61 23.1]
devānāṃ bhayasaṃmoho lokānāṃ saṃkṣayaḥ prabho | [Rām, Utt, 61 23.2]
teṣāṃ tad vacanaṃ śrutvā brahmā lokapitāmahaḥ | [Rām, Utt, 61 24.1]
bhayakāraṇam ācaṣṭe devānām abhayaṃkaraḥ | [Rām, Utt, 61 24.2]
vadhāya lavaṇasyājau śaraḥ śatrughnadhāritaḥ | [Rām, Utt, 61 25.1]
tejasā yasya sarve sma saṃmūḍhāḥ surasattamāḥ | [Rām, Utt, 61 25.2]
eṣo hi pūrvaṃ devasya lokakartuḥ sanātanaḥ | [Rām, Utt, 61 26.1]
śarastejomayo vatsā yena vai bhayam āgatam | [Rām, Utt, 61 26.2]
eṣa vai kaiṭabhasyārthe madhunaśca mahāśaraḥ | [Rām, Utt, 61 27.1]
sṛṣṭo mahātmanā tena vadhārthaṃ daityayostayoḥ | [Rām, Utt, 61 27.2]
evam etaṃ prajānīdhvaṃ viṣṇostejomayaṃ śaram | [Rām, Utt, 61 28.1]
eṣā caiva tanuḥ pūrvā viṣṇostasya mahātmanaḥ | [Rām, Utt, 61 28.2]
ito gacchata paśyadhvaṃ vadhyamānaṃ mahātmanā | [Rām, Utt, 61 29.1]
rāmānujena vīreṇa lavaṇaṃ rākṣasottamam | [Rām, Utt, 61 29.2]
tasya te devadevasya niśamya madhurāṃ giram | [Rām, Utt, 61 30.1]
ājagmur yatra yudhyete śatrughnalavaṇāvubhau | [Rām, Utt, 61 30.2]
taṃ śaraṃ divyasaṃkāśaṃ śatrughnakaradhāritam | [Rām, Utt, 61 31.1]
dadṛśuḥ sarvabhūtāni yugāntāgnim ivotthitam | [Rām, Utt, 61 31.2]
ākāśam āvṛtaṃ dṛṣṭvā devair hi raghunandanaḥ | [Rām, Utt, 61 32.1]
siṃhanādaṃ muhuḥ kṛtvā dadarśa lavaṇaṃ punaḥ | [Rām, Utt, 61 32.2]
āhūtaśca tatastena śatrughnena mahātmanā | [Rām, Utt, 61 33.1]
lavaṇaḥ krodhasaṃyukto yuddhāya samupasthitaḥ | [Rām, Utt, 61 33.2]
ā karṇāt sa vikṛṣyātha tad dhanur dhanvināṃ varaḥ | [Rām, Utt, 61 34.1]
sa mumoca mahābāṇaṃ lavaṇasya mahorasi | [Rām, Utt, 61 34.2]
urastasya vidāryāśu praviveśa rasātalam | [Rām, Utt, 61 34.3]
gatvā rasātalaṃ divyaṃ śaro vibudhapūjitaḥ | [Rām, Utt, 61 35.1]
punar evāgamat tūrṇam ikṣvākukulanandanam | [Rām, Utt, 61 35.2]
śatrughnaśaranirbhinno lavaṇaḥ sa niśācaraḥ | [Rām, Utt, 61 36.1]
papāta sahasā bhūmau vajrāhata ivācalaḥ | [Rām, Utt, 61 36.2]
tacca divyaṃ mahacchūlaṃ hate lavaṇarākṣase | [Rām, Utt, 61 37.1]
paśyatāṃ sarvabhūtānāṃ rudrasya vaśam anvagāt | [Rām, Utt, 61 37.2]
ekeṣupātena bhayaṃ nihatya lokatrayasyāsya raghupravīraḥ | [Rām, Utt, 61 38.1]
vinirbabhāvudyatacāpabāṇas tamaḥ praṇudyeva sahasraraśmiḥ | [Rām, Utt, 61 38.2]
{Rām, Utt, 62}
hate tu lavaṇe devāḥ sendrāḥ sāgnipurogamāḥ | [Rām, Utt, 62 1.1]
ūcuḥ sumadhurāṃ vāṇīṃ śatrughnaṃ śatrutāpanam | [Rām, Utt, 62 1.2]
diṣṭyā te vijayo vatsa diṣṭyā lavaṇarākṣasaḥ | [Rām, Utt, 62 2.1]
hataḥ puruṣaśārdūla varaṃ varaya rāghava | [Rām, Utt, 62 2.2]
varadāḥ sma mahābāho sarva eva samāgatāḥ | [Rām, Utt, 62 3.1]
vijayākāṅkṣiṇastubhyam amoghaṃ darśanaṃ hi naḥ | [Rām, Utt, 62 3.2]
devānāṃ bhāṣitaṃ śrutvā śūro mūrdhni kṛtāñjaliḥ | [Rām, Utt, 62 4.1]
pratyuvāca mahābāhuḥ śatrughnaḥ prayatātmavān | [Rām, Utt, 62 4.2]
imāṃ madhupurīṃ ramyāṃ madhurāṃ devanirmitām | [Rām, Utt, 62 5.1]
niveśaṃ prāpnuyāṃ śīghram eṣa me 'stu varo mataḥ | [Rām, Utt, 62 5.2]
taṃ devāḥ prītamanaso bāḍham ityeva rāghavam | [Rām, Utt, 62 6.1]
bhaviṣyati purī ramyā śūrasenā na saṃśayaḥ | [Rām, Utt, 62 6.2]
te tathoktvā mahātmāno divam āruruhustadā | [Rām, Utt, 62 7.1]
śatrughno 'pi mahātejāstāṃ senāṃ samupānayat | [Rām, Utt, 62 7.2]
sā senā śīghram āgacchacchrutvā śatrughnaśāsanam | [Rām, Utt, 62 8.1]
niveśanaṃ ca śatrughnaḥ śāsanena samārabhat | [Rām, Utt, 62 8.2]
sā purī divyasaṃkāśā varṣe dvādaśame śubhā | [Rām, Utt, 62 9.1]
niviṣṭā śūrasenānāṃ viṣayaścākutobhayaḥ | [Rām, Utt, 62 9.2]
kṣetrāṇi sasyayuktāni kāle varṣati vāsavaḥ | [Rām, Utt, 62 10.1]
arogā vīrapuruṣā śatrughnabhujapālitā | [Rām, Utt, 62 10.2]
ardhacandrapratīkāśā yamunātīraśobhitā | [Rām, Utt, 62 11.1]
śobhitā gṛhamukhyaiśca śobhitā catvarāpaṇaiḥ | [Rām, Utt, 62 11.2]
yacca tena mahacchūnyaṃ lavaṇena kṛtaṃ purā | [Rām, Utt, 62 12.1]
śobhayāmāsa tad vīro nānāpaṇyasamṛddhibhiḥ | [Rām, Utt, 62 12.2]
tāṃ samṛddhāṃ samṛddhārthaḥ śatrughno bharatānujaḥ | [Rām, Utt, 62 13.1]
nirīkṣya paramaprītaḥ paraṃ harṣam upāgamat | [Rām, Utt, 62 13.2]
tasya buddhiḥ samutpannā niveśya madhurāṃ purīm | [Rām, Utt, 62 14.1]
rāmapādau nirīkṣeyaṃ varṣe dvādaśame śubhe | [Rām, Utt, 62 14.2]
{Rām, Utt, 63}
tato dvādaśame varṣe śatrughno rāmapālitām | [Rām, Utt, 63 1.1]
ayodhyāṃ cakame gantum alpabhṛtyabalānugaḥ | [Rām, Utt, 63 1.2]
mantriṇo balamukhyāṃśca nivartya ca purodhasaṃ | [Rām, Utt, 63 2.1]
jagāma rathamukhyena hayayuktena bhāsvatā | [Rām, Utt, 63 2.2]
sa gatvā gaṇitān vāsān saptāṣṭau raghunandanaḥ | [Rām, Utt, 63 3.1]
ayodhyām agamat tūrṇaṃ rāghavotsukadarśanaḥ | [Rām, Utt, 63 3.2]
sa praviśya purīṃ ramyāṃ śrīmān ikṣvākunandanaḥ | [Rām, Utt, 63 4.1]
praviveśa mahābāhur yatra rāmo mahādyutiḥ | [Rām, Utt, 63 4.2]
so 'bhivādya mahātmānaṃ jvalantam iva tejasā | [Rām, Utt, 63 5.1]
uvāca prāñjalir bhūtvā rāmaṃ satyaparākramam | [Rām, Utt, 63 5.2]
yad ājñaptaṃ mahārāja sarvaṃ tat kṛtavān aham | [Rām, Utt, 63 6.1]
hataḥ sa lavaṇaḥ pāpaḥ purī sā ca niveśitā | [Rām, Utt, 63 6.2]
dvādaśaṃ ca gataṃ varṣaṃ tvāṃ vinā raghunandana | [Rām, Utt, 63 7.1]
notsaheyam ahaṃ vastuṃ tvayā virahito nṛpa | [Rām, Utt, 63 7.2]
sa me prasādaṃ kākutstha kuruṣvāmitavikrama | [Rām, Utt, 63 8.1]
mātṛhīno yathā vatsastvāṃ vinā pravasāmyaham | [Rām, Utt, 63 8.2]
evaṃ bruvāṇaṃ śatrughnaṃ pariṣvajyedam abravīt | [Rām, Utt, 63 9.1]
mā viṣādaṃ kṛthā vīra naitat kṣatriyaceṣṭitam | [Rām, Utt, 63 9.2]
nāvasīdanti rājāno vipravāseṣu rāghava | [Rām, Utt, 63 10.1]
prajāśca paripālyā hi kṣatradharmeṇa rāghava | [Rām, Utt, 63 10.2]
kāle kāle ca māṃ vīra ayodhyām avalokitum | [Rām, Utt, 63 11.1]
āgaccha tvaṃ naraśreṣṭha gantāsi ca puraṃ tava | [Rām, Utt, 63 11.2]
mamāpi tvaṃ sudayitaḥ prāṇair api na saṃśayaḥ | [Rām, Utt, 63 12.1]
avaśyaṃ karaṇīyaṃ ca rājyasya paripālanam | [Rām, Utt, 63 12.2]
tasmāt tvaṃ vasa kākutstha pañcarātraṃ mayā saha | [Rām, Utt, 63 13.1]
ūrdhvaṃ gantāsi madhurāṃ sabhṛtyabalavāhanaḥ | [Rām, Utt, 63 13.2]
rāmasyaitad vacaḥ śrutvā dharmayuktaṃ mano'nugam | [Rām, Utt, 63 14.1]
śatrughno dīnayā vācā bāḍham ityeva cābravīt | [Rām, Utt, 63 14.2]
sa pañcarātraṃ kākutstho rāghavasya yathājñayā | [Rām, Utt, 63 15.1]
uṣya tatra maheṣvāso gamanāyopacakrame | [Rām, Utt, 63 15.2]
āmantrya tu mahātmānaṃ rāmaṃ satyaparākramam | [Rām, Utt, 63 16.1]
bharataṃ lakṣmaṇaṃ caiva mahāratham upāruhat | [Rām, Utt, 63 16.2]
dūraṃ tābhyām anugato lakṣmaṇena mahātmanā | [Rām, Utt, 63 17.1]
bharatena ca śatrughno jagāmāśu purīṃ tadā | [Rām, Utt, 63 17.2]
{Rām, Utt, 64}
prasthāpya tu sa śatrughnaṃ bhrātṛbhyāṃ saha rāghavaḥ | [Rām, Utt, 64 1.1]
pramumoda sukhī rājyaṃ dharmeṇa paripālayan | [Rām, Utt, 64 1.2]
tataḥ katipayāhaḥsu vṛddho jānapado dvijaḥ | [Rām, Utt, 64 2.1]
śavaṃ bālam upādāya rājadvāram upāgamat | [Rām, Utt, 64 2.2]
rudan bahuvidhā vācaḥ snehākṣarasamanvitāḥ | [Rām, Utt, 64 3.1]
asakṛt putra putreti vākyam etad uvāca ha | [Rām, Utt, 64 3.2]
kiṃ nu me duṣkṛtaṃ karma pūrvaṃ dehāntare kṛtam | [Rām, Utt, 64 4.1]
yad ahaṃ putram ekaṃ tvāṃ paśyāmi nidhanaṃ gatam | [Rām, Utt, 64 4.2]
aprāptayauvanaṃ bālaṃ pañcavarṣasamanvitam | [Rām, Utt, 64 5.1]
akāle kālam āpannaṃ duḥkhāya mama putraka | [Rām, Utt, 64 5.2]
alpair ahobhir nidhanaṃ gamiṣyāmi na saṃśayaḥ | [Rām, Utt, 64 6.1]
ahaṃ ca jananī caiva tava śokena putraka | [Rām, Utt, 64 6.2]
na smarāmyanṛtaṃ hyuktaṃ na ca hiṃsāṃ smarāmyaham | [Rām, Utt, 64 7.1]
kena me duṣkṛtenādya bāla eva mamātmajaḥ | [Rām, Utt, 64 7.2]
akṛtvā pitṛkāryāṇi nīto vaivasvatakṣayam | [Rām, Utt, 64 7.3]
nedṛśaṃ dṛṣṭapūrvaṃ me śrutaṃ vā ghoradarśanam | [Rām, Utt, 64 8.1]
mṛtyur aprāptakālānāṃ rāmasya viṣaye yathā | [Rām, Utt, 64 8.2]
rāmasya duṣkṛtaṃ kiṃcinmahad asti na saṃśayaḥ | [Rām, Utt, 64 9.1]
tvaṃ rājañjīvayasvainaṃ bālaṃ mṛtyuvaśaṃ gatam | [Rām, Utt, 64 9.2]
bhrātṛbhiḥ sahito rājan dīrgham āyur avāpnuhi | [Rām, Utt, 64 10.1]
uṣitāḥ sma sukhaṃ rājye tavāsmin sumahābala | [Rām, Utt, 64 10.2]
saṃpratyanātho viṣaya ikṣvākūṇāṃ mahātmanām | [Rām, Utt, 64 11.1]
rāmaṃ nātham ihāsādya bālāntakaraṇaṃ nṛpam | [Rām, Utt, 64 11.2]
rājadoṣair vipadyante prajā hyavidhipālitāḥ | [Rām, Utt, 64 12.1]
asadvṛtte tu nṛpatāvakāle mriyate janaḥ | [Rām, Utt, 64 12.2]
yadā pureṣvayuktāni janā janapadeṣu ca | [Rām, Utt, 64 13.1]
kurvate na ca rakṣāsti tadākālakṛtaṃ bhayam | [Rām, Utt, 64 13.2]
savyaktaṃ rājadoṣo 'yaṃ bhaviṣyati na saṃśayaḥ | [Rām, Utt, 64 14.1]
pure janapade vāpi tadā bālavadho hyayam | [Rām, Utt, 64 14.2]
evaṃ bahuvidhair vākyair nindayāno muhur muhuḥ | [Rām, Utt, 64 15.1]
rājānaṃ duḥkhasaṃtaptaḥ sutaṃ tam upagūhati | [Rām, Utt, 64 15.2]
{Rām, Utt, 65}
tathā tu karuṇaṃ tasya dvijasya paridevitam | [Rām, Utt, 65 1.1]
śuśrāva rāghavaḥ sarvaṃ duḥkhaśokasamanvitam | [Rām, Utt, 65 1.2]
sa duḥkhena susaṃtapto mantriṇaḥ samupāhvayat | [Rām, Utt, 65 2.1]
vasiṣṭhaṃ vāmadevaṃ ca bhrātṝṃśca sahanaigamān | [Rām, Utt, 65 2.2]
tato dvijā vasiṣṭhena sārdham aṣṭau praveśitāḥ | [Rām, Utt, 65 3.1]
rājānaṃ devasaṃkāśaṃ vardhasveti tato 'bruvan | [Rām, Utt, 65 3.2]
mārkaṇḍeyo 'tha maudgalyo vāmadevaśca kāśyapaḥ | [Rām, Utt, 65 4.1]
kātyāyano 'tha jābālir gautamo nāradastathā | [Rām, Utt, 65 4.2]
ete dvijarṣabhāḥ sarve āsaneṣūpaveśitāḥ | [Rām, Utt, 65 5.1]
mantriṇo naigamāścaiva yathārham anukūlataḥ | [Rām, Utt, 65 5.2]
teṣāṃ samupaviṣṭānāṃ sarveṣāṃ dīptatejasām | [Rām, Utt, 65 6.1]
raghavaḥ sarvam ācaṣṭe dvijo yasmāt praroditi | [Rām, Utt, 65 6.2]
tasya tadvacanaṃ śrutvā rājño dīnasya nāradaḥ | [Rām, Utt, 65 7.1]
pratyuvāca śubhaṃ vākyam ṛṣīṇāṃ saṃnidhau nṛpam | [Rām, Utt, 65 7.2]
śṛṇu rājan yathākāle prāpto 'yaṃ bālasaṃkṣayaḥ | [Rām, Utt, 65 8.1]
śrutvā kartavyatāṃ vīra kuruṣva raghunandana | [Rām, Utt, 65 8.2]
purā kṛtayuge rāma brāhmaṇā vai tapasvinaḥ | [Rām, Utt, 65 9.1]
abrāhmaṇastadā rājanna tapasvī kathaṃcana | [Rām, Utt, 65 9.2]
tasmin yuge prajvalite brahmabhūte anāvṛte | [Rām, Utt, 65 10.1]
amṛtyavastadā sarve jajñire dīrghadarśinaḥ | [Rām, Utt, 65 10.2]
tatastretāyugaṃ nāma mānavānāṃ vapuṣmatām | [Rām, Utt, 65 11.1]
kṣatriyā yatra jāyante pūrveṇa tapasānvitāḥ | [Rām, Utt, 65 11.2]
vīryeṇa tapasā caiva te 'dhikāḥ pūrvajanmani | [Rām, Utt, 65 12.1]
mānavā ye mahātmānastasmiṃstretāyuge yuge | [Rām, Utt, 65 12.2]
brahmakṣatraṃ tu tat sarvaṃ yat pūrvam aparaṃ ca yat | [Rām, Utt, 65 13.1]
yugayor ubhayor āsīt samavīryasamanvitam | [Rām, Utt, 65 13.2]
apaśyantastu te sarve viśeṣam adhikaṃ tataḥ | [Rām, Utt, 65 14.1]
sthāpanaṃ cakrire tatra cāturvarṇyasya sarvataḥ | [Rām, Utt, 65 14.2]
adharmaḥ pādam ekaṃ tu pātayat pṛthivītale | [Rām, Utt, 65 15.1]
adharmeṇa hi saṃyuktāstena mandābhavan dvijāḥ | [Rām, Utt, 65 15.2]
tataḥ prāduṣkṛtaṃ pūrvam āyuṣaḥ pariniṣṭhitam | [Rām, Utt, 65 16.1]
śubhānyevācaraṃllokāḥ satyadharmaparāyaṇāḥ | [Rām, Utt, 65 16.2]
tretāyuge tvavartanta brāhmaṇāḥ kṣatriyaśca ye | [Rām, Utt, 65 17.1]
tapo 'tapyanta te sarve śuśrūṣām apare janāḥ | [Rām, Utt, 65 17.2]
sa dharmaḥ paramasteṣāṃ vaiśyaśūdram athāgamat | [Rām, Utt, 65 18.1]
pūjāṃ ca sarvavarṇānāṃ śūdrāścakrur viśeṣataḥ | [Rām, Utt, 65 18.2]
tataḥ pādam adharmasya dvitīyam avatārayat | [Rām, Utt, 65 19.1]
tato dvāparasaṃkhyā sā yugasya samajāyata | [Rām, Utt, 65 19.2]
tasmin dvāparasaṃkhye tu vartamāne yugakṣaye | [Rām, Utt, 65 20.1]
adharmaścānṛtaṃ caiva vavṛdhe puruṣarṣabha | [Rām, Utt, 65 20.2]
tasmin dvāparasaṃkhyāte tapo vaiśyān samāviśat | [Rām, Utt, 65 21.1]
na śūdro labhate dharmam ugraṃ taptaṃ nararṣabha | [Rām, Utt, 65 21.2]
hīnavarṇo naraśreṣṭha tapyate sumahat tapaḥ | [Rām, Utt, 65 22.1]
bhaviṣyā śūdrayonyāṃ hi tapaścaryā kalau yuge | [Rām, Utt, 65 22.2]
adharmaḥ paramo rāma dvāpare śūdradhāritaḥ | [Rām, Utt, 65 23.1]
sa vai viṣayaparyante tava rājanmahātapāḥ | [Rām, Utt, 65 23.2]
śūdrastapyati durbuddhistena bālavadho hyayam | [Rām, Utt, 65 23.3]
yo hyadharmam akāryaṃ vā viṣaye pārthivasya hi | [Rām, Utt, 65 24.1]
karoti rājaśārdūla pure vā durmatir naraḥ | [Rām, Utt, 65 24.2]
kṣipraṃ hi narakaṃ yāti sa ca rājā na saṃśayaḥ | [Rām, Utt, 65 24.3]
sa tvaṃ puruṣaśārdūla mārgasva viṣayaṃ svakam | [Rām, Utt, 65 25.1]
duṣkṛtaṃ yatra paśyethāstatra yatnaṃ samācara | [Rām, Utt, 65 25.2]
evaṃ te dharmavṛddhiśca nṛṇāṃ cāyurvivardhanam | [Rām, Utt, 65 26.1]
bhaviṣyati naraśreṣṭha bālasyāsya ca jīvitam | [Rām, Utt, 65 26.2]
{Rām, Utt, 66}
nāradasya tu tad vākyaṃ śrutvāmṛtamayaṃ yathā | [Rām, Utt, 66 1.1]
praharṣam atulaṃ lebhe lakṣmaṇaṃ cedam abravīt | [Rām, Utt, 66 1.2]
gaccha saumya dvijaśreṣṭhaṃ samāśvāsaya lakṣmaṇa | [Rām, Utt, 66 2.1]
bālasya ca śarīraṃ tat tailadroṇyāṃ nidhāpaya | [Rām, Utt, 66 2.2]
gandhaiśca paramodāraistailaiśca susugandhibhiḥ | [Rām, Utt, 66 3.1]
yathā na kṣīyate bālastathā saumya vidhīyatām | [Rām, Utt, 66 3.2]
yathā śarīre bālasya guptasyākliṣṭakarmaṇaḥ | [Rām, Utt, 66 4.1]
vipattiḥ paribhedo vā bhavenna ca tathā kuru | [Rām, Utt, 66 4.2]
tathā saṃdiśya kākutstho lakṣmaṇaṃ śubhalakṣaṇam | [Rām, Utt, 66 5.1]
manasā puṣpakaṃ dadhyāvāgaccheti mahāyaśāḥ | [Rām, Utt, 66 5.2]
iṅgitaṃ sa tu vijñāya puṣpako hemabhūṣitaḥ | [Rām, Utt, 66 6.1]
ājagāma muhūrtena samīpaṃ rāghavasya vai | [Rām, Utt, 66 6.2]
so 'bravīt praṇato bhūtvā ayam asmi narādhipa | [Rām, Utt, 66 7.1]
vaśyastava mahābāho kiṃkaraḥ samupasthitaḥ | [Rām, Utt, 66 7.2]
bhāṣitaṃ ruciraṃ śrutvā puṣpakasya narādhipaḥ | [Rām, Utt, 66 8.1]
abhivādya maharṣīṃstān vimānaṃ so 'dhyarohata | [Rām, Utt, 66 8.2]
dhanur gṛhītvā tūṇīṃ ca khaḍgaṃ ca ruciraprabham | [Rām, Utt, 66 9.1]
nikṣipya nagare vīrau saumitribharatāvubhau | [Rām, Utt, 66 9.2]
prāyāt pratīcīṃ sa marūn vicinvaṃśca samantataḥ | [Rām, Utt, 66 10.1]
uttarām agamacchrīmān diśaṃ himavadāvṛtām | [Rām, Utt, 66 10.2]
apaśyamānastatrāpi svalpam apyatha duṣkṛtam | [Rām, Utt, 66 11.1]
pūrvām api diśaṃ sarvām athāpaśyannarādhipaḥ | [Rām, Utt, 66 11.2]
dakṣiṇāṃ diśam ākrāmat tato rājarṣinandanaḥ | [Rām, Utt, 66 12.1]
śaivalasyottare pārśve dadarśa sumahat saraḥ | [Rām, Utt, 66 12.2]
tasmin sarasi tapyantaṃ tāpasaṃ sumahat tapaḥ | [Rām, Utt, 66 13.1]
dadarśa rāghavaḥ śrīmāṃllambamānam adhomukham | [Rām, Utt, 66 13.2]
athainaṃ samupāgamya tapyantaṃ tapa uttamam | [Rām, Utt, 66 14.1]
uvāca rāghavo vākyaṃ dhanyastvam asi suvrata | [Rām, Utt, 66 14.2]
kasyāṃ yonyāṃ tapovṛddha vartase dṛḍhavikrama | [Rām, Utt, 66 15.1]
kautūhalāt tvāṃ pṛcchāmi rāmo dāśarathir hyaham | [Rām, Utt, 66 15.2]
manīṣitaste ko nvarthaḥ svargalābho varāśrayaḥ | [Rām, Utt, 66 16.1]
yam āśritya tapastaptaṃ śrotum icchāmi tāpasa | [Rām, Utt, 66 16.2]
brāhmaṇo vāsi bhadraṃ te kṣatriyo vāsi durjayaḥ | [Rām, Utt, 66 17.1]
vaiśyo vā yadi vā śūdraḥ satyam etad bravīhi me | [Rām, Utt, 66 17.2]
{Rām, Utt, 67}
tasya tadvacanaṃ śrutvā rāmasyākliṣṭakarmaṇaḥ | [Rām, Utt, 67 1.1]
avākśirāstathābhūto vākyam etad uvāca ha | [Rām, Utt, 67 1.2]
śūdrayonyāṃ prasūto 'smi tapa ugraṃ samāsthitaḥ | [Rām, Utt, 67 2.1]
devatvaṃ prārthaye rāma saśarīro mahāyaśaḥ | [Rām, Utt, 67 2.2]
na mithyāhaṃ vade rājan devalokajigīṣayā | [Rām, Utt, 67 3.1]
śūdraṃ māṃ viddhi kākutstha śambūkaṃ nāma nāmataḥ | [Rām, Utt, 67 3.2]
bhāṣatastasya śūdrasya khaḍgaṃ suruciraprabham | [Rām, Utt, 67 4.1]
niṣkṛṣya kośād vimalaṃ śiraścicheda rāghavaḥ | [Rām, Utt, 67 4.2]
tasminmuhūrte bālo 'sau jīvena samayujyata | [Rām, Utt, 67 5.1]
tato 'gastyāśramapadaṃ rāmaḥ kamalalocanaḥ | [Rām, Utt, 67 6.1]
sa gatvā vinayenaiva taṃ natvā mumude sukhī | [Rām, Utt, 67 6.2]
so 'bhivādya mahātmānaṃ jvalantam iva tejasā | [Rām, Utt, 67 7.1]
ātithyaṃ paramaṃ prāpya niṣasāda narādhipaḥ | [Rām, Utt, 67 7.2]
tam uvāca mahātejāḥ kumbhayonir mahātapāḥ | [Rām, Utt, 67 8.1]
svāgataṃ te naraśreṣṭha diṣṭyā prāpto 'si rāghava | [Rām, Utt, 67 8.2]
tvaṃ me bahumato rāma guṇair bahubhir uttamaiḥ | [Rām, Utt, 67 9.1]
atithiḥ pūjanīyaśca mama rājan hṛdi sthitaḥ | [Rām, Utt, 67 9.2]
surā hi kathayanti tvām āgataṃ śūdraghātinam | [Rām, Utt, 67 10.1]
brāhmaṇasya tu dharmeṇa tvayā jīvāpitaḥ sutaḥ | [Rām, Utt, 67 10.2]
uṣyatāṃ ceha rajanīṃ sakāśe mama rāghava | [Rām, Utt, 67 11.1]
prabhāte puṣpakeṇa tvaṃ gantā svapuram eva hi | [Rām, Utt, 67 11.2]
idaṃ cābharaṇaṃ saumya nirmitaṃ viśvakarmaṇā | [Rām, Utt, 67 12.1]
divyaṃ divyena vapuṣā dīpyamānaṃ svatejasā | [Rām, Utt, 67 12.2]
pratigṛhṇīṣva kākutstha matpriyaṃ kuru rāghava | [Rām, Utt, 67 12.3]
dattasya hi punar dānaṃ sumahat phalam ucyate | [Rām, Utt, 67 13.1]
tasmāt pradāsye vidhivat tat pratīccha nararṣabha | [Rām, Utt, 67 13.2]
tad rāmaḥ pratijagrāha munestasya mahātmanaḥ | [Rām, Utt, 67 14.1]
divyam ābharaṇaṃ citraṃ pradīptam iva bhāskaram | [Rām, Utt, 67 14.2]
pratigṛhya tato rāmastad ābharaṇam uttamam | [Rām, Utt, 67 15.1]
āgamaṃ tasya divyasya praṣṭum evopacakrame | [Rām, Utt, 67 15.2]
atyadbhutam idaṃ brahman vapuṣā yuktam uttamam | [Rām, Utt, 67 16.1]
kathaṃ bhagavatā prāptaṃ kuto vā kena vāhṛtam | [Rām, Utt, 67 16.2]
kutūhalatayā brahman pṛcchāmi tvāṃ mahāyaśaḥ | [Rām, Utt, 67 17.1]
āścaryāṇāṃ bahūnāṃ hi nidhiḥ paramako bhavān | [Rām, Utt, 67 17.2]
evaṃ bruvati kākutsthe munir vākyam athābravīt | [Rām, Utt, 67 18.1]
śṛṇu rāma yathāvṛttaṃ purā tretāyuge gate | [Rām, Utt, 67 18.2]
{Rām, Utt, 68}
purā tretāyuge hyāsīd araṇyaṃ bahuvistaram | [Rām, Utt, 68 1.1]
samantād yojanaśataṃ nirmṛgaṃ pakṣivarjitam | [Rām, Utt, 68 1.2]
tasminnirmānuṣe 'raṇye kurvāṇastapa uttamam | [Rām, Utt, 68 2.1]
aham ākramituṃ saumya tad araṇyam upāgamam | [Rām, Utt, 68 2.2]
tasya rūpam araṇyasya nirdeṣṭuṃ na śaśāka ha | [Rām, Utt, 68 3.1]
phalamūlaiḥ sukhāsvādair bahurūpaiśca pādapaiḥ | [Rām, Utt, 68 3.2]
tasyāraṇyasya madhye tu saro yojanam āyatam | [Rām, Utt, 68 4.1]
padmotpalasamākīrṇaṃ samatikrāntaśaivalam | [Rām, Utt, 68 4.2]
tad āścaryam ivātyarthaṃ sukhāsvādam anuttamam | [Rām, Utt, 68 5.1]
arajaskaṃ tathākṣobhyaṃ śrīmatpakṣigaṇāyutam | [Rām, Utt, 68 5.2]
tasmin saraḥsamīpe tu mahad adbhutam āśramam | [Rām, Utt, 68 6.1]
purāṇaṃ puṇyam atyarthaṃ tapasvijanavarjitam | [Rām, Utt, 68 6.2]
tatrāham avasaṃ rātriṃ naidāghīṃ puruṣarṣabha | [Rām, Utt, 68 7.1]
prabhāte kālyam utthāya sarastad upacakrame | [Rām, Utt, 68 7.2]
athāpaśyaṃ śavaṃ tatra supuṣṭam ajaraṃ kvacit | [Rām, Utt, 68 8.1]
tiṣṭhantaṃ parayā lakṣmyā tasmiṃstoyāśaye nṛpa | [Rām, Utt, 68 8.2]
tam arthaṃ cintayāno 'haṃ muhūrtaṃ tatra rāghava | [Rām, Utt, 68 9.1]
viṣṭhito 'smi sarastīre kiṃ nvidaṃ syād iti prabho | [Rām, Utt, 68 9.2]
athāpaśyaṃ muhūrtāt tu divyam adbhutadarśanam | [Rām, Utt, 68 10.1]
vimānaṃ paramodāraṃ haṃsayuktaṃ manojavam | [Rām, Utt, 68 10.2]
atyarthaṃ svargiṇaṃ tatra vimāne raghunandana | [Rām, Utt, 68 11.1]
upāste 'psarasāṃ vīra sahasraṃ divyabhūṣaṇam | [Rām, Utt, 68 11.2]
gānti geyāni ramyāṇi vādayanti tathāparāḥ | [Rām, Utt, 68 11.3]
paśyato me tadā rāma vimānād avaruhya ca | [Rām, Utt, 68 12.1]
taṃ śavaṃ bhakṣayāmāsa sa svargī raghunandana | [Rām, Utt, 68 12.2]
tato bhuktvā yathākāmaṃ māṃsaṃ bahu ca suṣṭhu ca | [Rām, Utt, 68 13.1]
avatīrya saraḥ svargī saṃspraṣṭum upacakrame | [Rām, Utt, 68 13.2]
upaspṛśya yathānyāyaṃ sa svargī puruṣarṣabha | [Rām, Utt, 68 14.1]
āroḍhum upacakrāma vimānavaram uttamam | [Rām, Utt, 68 14.2]
tam ahaṃ devasaṃkāśam ārohantam udīkṣya vai | [Rām, Utt, 68 15.1]
athāham abruvaṃ vākyaṃ tam eva puruṣarṣabha | [Rām, Utt, 68 15.2]
ko bhavān devasaṃkāśa āhāraśca vigarhitaḥ | [Rām, Utt, 68 16.1]
tvayāyaṃ bhujyate saumya kimarthaṃ vaktum arhasi | [Rām, Utt, 68 16.2]
āścaryam īdṛśo bhāvo bhāsvaro devasaṃmataḥ | [Rām, Utt, 68 17.1]
āhāro garhitaḥ saumya śrotum icchāmi tattvataḥ | [Rām, Utt, 68 17.2]
{Rām, Utt, 69}
śrutvā tu bhāṣitaṃ vākyaṃ mama rāma śubhākṣaram | [Rām, Utt, 69 1.1]
prāñjaliḥ pratyuvācedaṃ sa svargī raghunandana | [Rām, Utt, 69 1.2]
śṛṇu brahman yathāvṛttaṃ mamaitat sukhaduḥkhayoḥ | [Rām, Utt, 69 2.1]
duratikramaṇīyaṃ hi yathā pṛcchasi māṃ dvija | [Rām, Utt, 69 2.2]
purā vaidarbhako rājā pitā mama mahāyaśāḥ | [Rām, Utt, 69 3.1]
sudeva iti vikhyātastriṣu lokeṣu vīryavān | [Rām, Utt, 69 3.2]
tasya putradvayaṃ brahman dvābhyāṃ strībhyām ajāyata | [Rām, Utt, 69 4.1]
ahaṃ śveta iti khyāto yavīyān suratho 'bhavat | [Rām, Utt, 69 4.2]
tataḥ pitari svaryāte paurā mām abhyaṣecayan | [Rām, Utt, 69 5.1]
tatrāhaṃ kṛtavān rājyaṃ dharmeṇa susamāhitaḥ | [Rām, Utt, 69 5.2]
evaṃ varṣasahasrāṇi samatītāni suvrata | [Rām, Utt, 69 6.1]
rājyaṃ kārayato brahman prajā dharmeṇa rakṣataḥ | [Rām, Utt, 69 6.2]
so 'haṃ nimitte kasmiṃścid vijñātāyur dvijottama | [Rām, Utt, 69 7.1]
kāladharmaṃ hṛdi nyasya tato vanam upāgamam | [Rām, Utt, 69 7.2]
so 'haṃ vanam idaṃ durgaṃ mṛgapakṣivivarjitam | [Rām, Utt, 69 8.1]
tapaścartuṃ praviṣṭo 'smi samīpe sarasaḥ śubhe | [Rām, Utt, 69 8.2]
bhrātaraṃ surathaṃ rājye abhiṣicya narādhipam | [Rām, Utt, 69 9.1]
idaṃ saraḥ samāsādya tapastaptaṃ mayā ciram | [Rām, Utt, 69 9.2]
so 'haṃ varṣasahasrāṇi tapastrīṇi mahāmune | [Rām, Utt, 69 10.1]
taptvā suduṣkaraṃ prāpto brahmalokam anuttamam | [Rām, Utt, 69 10.2]
tato māṃ svargasaṃsthaṃ vai kṣutpipāse dvijottama | [Rām, Utt, 69 11.1]
bādhete paramodāra tato 'haṃ vyathitendriyaḥ | [Rām, Utt, 69 11.2]
gatvā tribhuvanaśreṣṭhaṃ pitāmaham uvāca ha | [Rām, Utt, 69 12.1]
bhagavan brahmaloko 'yaṃ kṣutpipāsāvivarjitaḥ | [Rām, Utt, 69 12.2]
kasyeyaṃ karmaṇaḥ prāptiḥ kṣutpipāsāvaśo 'smi yat | [Rām, Utt, 69 13.1]
āhāraḥ kaśca me deva tanme brūhi pitāmaha | [Rām, Utt, 69 13.2]
pitāmahastu mām āha tavāhāraḥ sudevaja | [Rām, Utt, 69 14.1]
svādūni svāni māṃsāni tāni bhakṣaya nityaśaḥ | [Rām, Utt, 69 14.2]
svaśarīraṃ tvayā puṣṭaṃ kurvatā tapa uttamam | [Rām, Utt, 69 15.1]
anuptaṃ rohate śveta na kadācinmahāmate | [Rām, Utt, 69 15.2]
dattaṃ na te 'sti sūkṣmo 'pi vane sattvaniṣevite | [Rām, Utt, 69 16.1]
tena svargagato vatsa bādhyase kṣutpipāsayā | [Rām, Utt, 69 16.2]
sa tvaṃ supuṣṭam āhāraiḥ svaśarīram anuttamam | [Rām, Utt, 69 17.1]
bhakṣayasvāmṛtarasaṃ sā te tṛptir bhaviṣyati | [Rām, Utt, 69 17.2]
yadā tu tad vanaṃ śveta agastyaḥ sumahān ṛṣiḥ | [Rām, Utt, 69 18.1]
ākramiṣyati durdharṣastadā kṛcchrād vimokṣyase | [Rām, Utt, 69 18.2]
sa hi tārayituṃ saumya śaktaḥ suragaṇān api | [Rām, Utt, 69 19.1]
kiṃ punastvāṃ mahābāho kṣutpipāsāvaśaṃ gatam | [Rām, Utt, 69 19.2]
so 'haṃ bhagavataḥ śrutvā devadevasya niścayam | [Rām, Utt, 69 20.1]
āhāraṃ garhitaṃ kurmi svaśarīraṃ dvijottama | [Rām, Utt, 69 20.2]
bahūn varṣagaṇān brahman bhujyamānam idaṃ mayā | [Rām, Utt, 69 21.1]
kṣayaṃ nābhyeti brahmarṣe tṛptiścāpi mamottamā | [Rām, Utt, 69 21.2]
tasya me kṛcchrabhūtasya kṛcchrād asmād vimokṣaya | [Rām, Utt, 69 22.1]
anyeṣām agatir hyatra kumbhayonim ṛte dvijam | [Rām, Utt, 69 22.2]
idam ābharaṇaṃ saumya tāraṇārthaṃ dvijottama | [Rām, Utt, 69 23.1]
pratigṛhṇīṣva brahmarṣe prasādaṃ kartum arhasi | [Rām, Utt, 69 23.2]
tasyāhaṃ svargiṇo vākyaṃ śrutvā duḥkhasamanvitam | [Rām, Utt, 69 24.1]
tāraṇāyopajagrāha tad ābharaṇam uttamam | [Rām, Utt, 69 24.2]
mayā pratigṛhīte tu tasminn ābharaṇe śubhe | [Rām, Utt, 69 25.1]
mānuṣaḥ pūrvako deho rājarṣeḥ sa nanāśa ha | [Rām, Utt, 69 25.2]
pranaṣṭe tu śarīre 'sau rājarṣiḥ parayā mudā | [Rām, Utt, 69 26.1]
tṛptaḥ pramudito rājā jagāma tridivaṃ punaḥ | [Rām, Utt, 69 26.2]
tenedaṃ śakratulyena divyam ābharaṇaṃ mama | [Rām, Utt, 69 27.1]
tasminnimitte kākutstha dattam adbhutadarśanam | [Rām, Utt, 69 27.2]
{Rām, Utt, 70}
tad adbhutatamaṃ vākyaṃ śrutvāgastyasya rāghavaḥ | [Rām, Utt, 70 1.1]
gauravād vismayāccaiva bhūyaḥ praṣṭuṃ pracakrame | [Rām, Utt, 70 1.2]
bhagavaṃstad vanaṃ ghoraṃ tapastapyati yatra saḥ | [Rām, Utt, 70 2.1]
śveto vaidarbhako rājā kathaṃ tad amṛgadvijam | [Rām, Utt, 70 2.2]
niḥsattvaṃ ca vanaṃ jātaṃ śūnyaṃ manujavarjitam | [Rām, Utt, 70 3.1]
tapaścartuṃ praviṣṭaḥ sa śrotum icchāmi tattvataḥ | [Rām, Utt, 70 3.2]
rāmasya bhāṣitaṃ śrutvā kautūhalasamanvitam | [Rām, Utt, 70 4.1]
vākyaṃ paramatejasvī vaktum evopacakrame | [Rām, Utt, 70 4.2]
purā kṛtayuge rāma manur daṇḍadharaḥ prabhuḥ | [Rām, Utt, 70 5.1]
tasya putro mahān āsīd ikṣvākuḥ kulavardhanaḥ | [Rām, Utt, 70 5.2]
taṃ putraṃ pūrvake rājye nikṣipya bhuvi durjayam | [Rām, Utt, 70 6.1]
pṛthivyāṃ rājavaṃśānāṃ bhava kartetyuvāca ha | [Rām, Utt, 70 6.2]
tatheti ca pratijñātaṃ pituḥ putreṇa rāghava | [Rām, Utt, 70 7.1]
tataḥ paramasaṃhṛṣṭo manuḥ punar uvāca ha | [Rām, Utt, 70 7.2]
prīto 'smi paramodārakartā cāsi na saṃśayaḥ | [Rām, Utt, 70 8.1]
daṇḍena ca prajā rakṣa mā ca daṇḍam akāraṇe | [Rām, Utt, 70 8.2]
aparādhiṣu yo daṇḍaḥ pātyate mānaveṣu vai | [Rām, Utt, 70 9.1]
sa daṇḍo vidhivanmuktaḥ svargaṃ nayati pārthivam | [Rām, Utt, 70 9.2]
tasmād daṇḍe mahābāho yatnavān bhava putraka | [Rām, Utt, 70 10.1]
dharmo hi paramo loke kurvataste bhaviṣyati | [Rām, Utt, 70 10.2]
iti taṃ bahu saṃdiśya manuḥ putraṃ samādhinā | [Rām, Utt, 70 11.1]
jagāma tridivaṃ hṛṣṭo brahmalokam anuttamam | [Rām, Utt, 70 11.2]
prayāte tridive tasminn ikṣvākur amitaprabhaḥ | [Rām, Utt, 70 12.1]
janayiṣye kathaṃ putrān iti cintāparo 'bhavat | [Rām, Utt, 70 12.2]
karmabhir bahurūpaiśca taistair manusutaḥ sutān | [Rām, Utt, 70 13.1]
janayāmāsa dharmātmā śataṃ devasutopamān | [Rām, Utt, 70 13.2]
teṣām avarajastāta sarveṣāṃ raghunandana | [Rām, Utt, 70 14.1]
mūḍhaścākṛtividyaśca na śuśrūṣati pūrvajān | [Rām, Utt, 70 14.2]
nāma tasya ca daṇḍeti pitā cakre 'lpatejasaḥ | [Rām, Utt, 70 15.1]
avaśyaṃ daṇḍapatanaṃ śarīre 'sya bhaviṣyati | [Rām, Utt, 70 15.2]
sa paśyamānastaṃ doṣaṃ ghoraṃ putrasya rāghava | [Rām, Utt, 70 16.1]
vindhyaśaivalayor madhye rājyaṃ prādād ariṃdama | [Rām, Utt, 70 16.2]
sa daṇḍastatra rājābhūd ramye parvatarodhasi | [Rām, Utt, 70 17.1]
puraṃ cāpratimaṃ rāma nyaveśayad anuttamam | [Rām, Utt, 70 17.2]
purasya cākaronnāma madhumantam iti prabho | [Rām, Utt, 70 18.1]
purohitaṃ cośanasaṃ varayāmāsa suvratam | [Rām, Utt, 70 18.2]
evaṃ sa rājā tad rājyaṃ kārayat sapurohitaḥ | [Rām, Utt, 70 19.1]
prahṛṣṭamanujākīrṇaṃ devarājyaṃ yathā divi | [Rām, Utt, 70 19.2]
{Rām, Utt, 71}
etad ākhyāya rāmāya maharṣiḥ kumbhasaṃbhavaḥ | [Rām, Utt, 71 1.1]
asyām evāparaṃ vākyaṃ kathāyām upacakrame | [Rām, Utt, 71 1.2]
tataḥ sa daṇḍaḥ kākutstha bahuvarṣagaṇāyutam | [Rām, Utt, 71 2.1]
akarot tatra mandātmā rājyaṃ nihatakaṇṭakam | [Rām, Utt, 71 2.2]
atha kāle tu kasmiṃścid rājā bhārgavam āśramam | [Rām, Utt, 71 3.1]
ramaṇīyam upākrāmaccaitre māsi manorame | [Rām, Utt, 71 3.2]
tatra bhārgavakanyāṃ sa rūpeṇāpratimāṃ bhuvi | [Rām, Utt, 71 4.1]
vicarantīṃ vanoddeśe daṇḍo 'paśyad anuttamām | [Rām, Utt, 71 4.2]
sa dṛṣṭvā tāṃ sudurmedhā anaṅgaśarapīḍitaḥ | [Rām, Utt, 71 5.1]
abhigamya susaṃvignaḥ kanyāṃ vacanam abravīt | [Rām, Utt, 71 5.2]
kutastvam asi suśroṇi kasya vāsi sutā śubhe | [Rām, Utt, 71 6.1]
pīḍito 'ham anaṅgena pṛcchāmi tvāṃ sumadhyame | [Rām, Utt, 71 6.2]
tasya tvevaṃ bruvāṇasya mohonmattasya kāminaḥ | [Rām, Utt, 71 7.1]
bhārgavī pratyuvācedaṃ vacaḥ sānunayaṃ nṛpam | [Rām, Utt, 71 7.2]
bhārgavasya sutāṃ viddhi devasyākliṣṭakarmaṇaḥ | [Rām, Utt, 71 8.1]
arajāṃ nāma rājendra jyeṣṭhām āśramavāsinīm | [Rām, Utt, 71 8.2]
guruḥ pitā me rājendra tvaṃ ca śiṣyo mahātmanaḥ | [Rām, Utt, 71 9.1]
vyasanaṃ sumahat kruddhaḥ sa te dadyānmahātapāḥ | [Rām, Utt, 71 9.2]
yadi vātra mayā kāryaṃ dharmadṛṣṭena satpathā | [Rām, Utt, 71 10.1]
varayasva nṛpa śreṣṭha pitaraṃ me mahādyutim | [Rām, Utt, 71 10.2]
anyathā tu phalaṃ tubhyaṃ bhaved ghorābhisaṃhitam | [Rām, Utt, 71 11.1]
krodhena hi pitā me 'sau trailokyam api nirdahet | [Rām, Utt, 71 11.2]
evaṃ bruvāṇām arajāṃ daṇḍaḥ kāmaśarārditaḥ | [Rām, Utt, 71 12.1]
pratyuvāca madonmattaḥ śirasyādhāya so 'ñjalim | [Rām, Utt, 71 12.2]
prasādaṃ kuru suśroṇi na kālaṃ kṣeptum arhasi | [Rām, Utt, 71 13.1]
tvatkṛte hi mama prāṇā vidīryante śubhānane | [Rām, Utt, 71 13.2]
tvāṃ prāpya hi vadho vāpi pāpaṃ vāpi sudāruṇam | [Rām, Utt, 71 14.1]
bhaktaṃ bhajasva māṃ bhīru bhajamānaṃ suvihvalam | [Rām, Utt, 71 14.2]
evam uktvā tu tāṃ kanyāṃ dorbhyāṃ gṛhya balād balī | [Rām, Utt, 71 15.1]
visphurantīṃ yathākāmaṃ maithunāyopacakrame | [Rām, Utt, 71 15.2]
tam anarthaṃ mahāghoraṃ daṇḍaḥ kṛtvā sudāruṇam | [Rām, Utt, 71 16.1]
nagaraṃ prayayau cāśu madhumantam anuttamam | [Rām, Utt, 71 16.2]
arajāpi rudantī sā āśramasyāvidūrataḥ | [Rām, Utt, 71 17.1]
pratīkṣate susaṃtrastā pitaraṃ devasaṃnibham | [Rām, Utt, 71 17.2]
{Rām, Utt, 72}
sa muhūrtād upaśrutya devarṣir amitaprabhaḥ | [Rām, Utt, 72 1.1]
svam āśramaṃ śiṣyavṛtaḥ kṣudhārtaḥ saṃnyavartata | [Rām, Utt, 72 1.2]
so 'paśyad arajāṃ dīnāṃ rajasā samabhiplutām | [Rām, Utt, 72 2.1]
jyotsnām ivāruṇagrastāṃ pratyūṣe na virājatīm | [Rām, Utt, 72 2.2]
tasya roṣaḥ samabhavat kṣudhārtasya viśeṣataḥ | [Rām, Utt, 72 3.1]
nirdahann iva lokāṃstrīñ śiṣyāṃścedam uvāca ha | [Rām, Utt, 72 3.2]
paśyadhvaṃ viparītasya daṇḍasyāviditātmanaḥ | [Rām, Utt, 72 4.1]
vipattiṃ ghorasaṃkāśāṃ kruddhām agniśikhām iva | [Rām, Utt, 72 4.2]
kṣayo 'sya durmateḥ prāptaḥ sānugasya durātmanaḥ | [Rām, Utt, 72 5.1]
yaḥ pradīptāṃ hutāśasya śikhāṃ vai spraṣṭum icchati | [Rām, Utt, 72 5.2]
yasmāt sa kṛtavān pāpam īdṛśaṃ ghoradarśanam | [Rām, Utt, 72 6.1]
tasmāt prāpsyati durmedhāḥ phalaṃ pāpasya karmaṇaḥ | [Rām, Utt, 72 6.2]
saptarātreṇa rājāsau sabhṛtyabalavāhanaḥ | [Rām, Utt, 72 7.1]
pāpakarmasamācāro vadhaṃ prāpsyati durmatiḥ | [Rām, Utt, 72 7.2]
samantād yojanaśataṃ viṣayaṃ cāsya durmateḥ | [Rām, Utt, 72 8.1]
dhakṣyate pāṃsuvarṣeṇa mahatā pākaśāsanaḥ | [Rām, Utt, 72 8.2]
sarvasattvāni yānīha sthāvarāṇi carāṇi ca | [Rām, Utt, 72 9.1]
mahatā pāṃsuvarṣeṇa nāśaṃ yāsyanti sarvaśaḥ | [Rām, Utt, 72 9.2]
daṇḍasya viṣayo yāvat tāvat sarvasamucchrayaḥ | [Rām, Utt, 72 10.1]
pāṃsubhūta ivālakṣyaḥ saptarātrād bhaviṣyati | [Rām, Utt, 72 10.2]
ityuktvā krodhasaṃtaptastam āśramanivāsinam | [Rām, Utt, 72 11.1]
janaṃ janapadānteṣu sthīyatām iti cābravīt | [Rām, Utt, 72 11.2]
śrutvā tūśanaso vākyaṃ sa āśramāvasatho janaḥ | [Rām, Utt, 72 12.1]
niṣkrānto viṣayāt tasya sthānaṃ cakre 'tha bāhyataḥ | [Rām, Utt, 72 12.2]
sa tathoktvā munijanam arajām idam abravīt | [Rām, Utt, 72 13.1]
ihaiva vasa durmedhe āśrame susamāhitā | [Rām, Utt, 72 13.2]
idaṃ yojanaparyantaṃ saraḥ suruciraprabham | [Rām, Utt, 72 14.1]
araje vijvarā bhuṅkṣva kālaścātra pratīkṣyatām | [Rām, Utt, 72 14.2]
tvatsamīpe tu ye sattvā vāsam eṣyanti tāṃ niśām | [Rām, Utt, 72 15.1]
avadhyāḥ pāṃsuvarṣeṇa te bhaviṣyanti nityadā | [Rām, Utt, 72 15.2]
ityuktvā bhārgavo vāsam anyatra samupākramat | [Rām, Utt, 72 16.1]
saptāhād bhasmasādbhūtaṃ yathoktaṃ brahmavādinā | [Rām, Utt, 72 16.2]
tasyāsau daṇḍaviṣayo vindhyaśaivalasānuṣu | [Rām, Utt, 72 17.1]
śapto brahmarṣiṇā tena purā vaidharmake kṛte | [Rām, Utt, 72 17.2]
tataḥ prabhṛti kākutstha daṇḍakāraṇyam ucyate | [Rām, Utt, 72 18.1]
tapasvinaḥ sthitā yatra janasthānam atho 'bhavat | [Rām, Utt, 72 18.2]
etat te sarvam ākhyātaṃ yanmāṃ pṛcchasi rāghava | [Rām, Utt, 72 19.1]
saṃdhyām upāsituṃ vīra samayo hyativartate | [Rām, Utt, 72 19.2]
ete maharṣayaḥ sarve pūrṇakumbhāḥ samantataḥ | [Rām, Utt, 72 20.1]
kṛtodakā naravyāghra ādityaṃ paryupāsate | [Rām, Utt, 72 20.2]
sa tair ṛṣibhir abhyastaḥ sahitair brahmasattamaiḥ | [Rām, Utt, 72 21.1]
ravir astaṃ gato rāma gacchodakam upaspṛśa | [Rām, Utt, 72 21.2]
{Rām, Utt, 73}
ṛṣer vacanam ājñāya rāmaḥ saṃdhyām upāsitum | [Rām, Utt, 73 1.1]
upākrāmat saraḥ puṇyam apsarobhir niṣevitam | [Rām, Utt, 73 1.2]
tatrodakam upaspṛśya saṃdhyām anvāsya paścimām | [Rām, Utt, 73 2.1]
āśramaṃ prāviśad rāmaḥ kumbhayoner mahātmanaḥ | [Rām, Utt, 73 2.2]
asyāgastyo bahuguṇaṃ phalamūlaṃ tathauṣadhīḥ | [Rām, Utt, 73 3.1]
śākāni ca pavitrāṇi bhojanārtham akalpayat | [Rām, Utt, 73 3.2]
sa bhuktavānnaraśreṣṭhastad annam amṛtopamam | [Rām, Utt, 73 4.1]
prītaśca parituṣṭaśca tāṃ rātriṃ samupāvasat | [Rām, Utt, 73 4.2]
prabhāte kālyam utthāya kṛtvāhnikam ariṃdamaḥ | [Rām, Utt, 73 5.1]
ṛṣiṃ samabhicakrāma gamanāya raghūttamaḥ | [Rām, Utt, 73 5.2]
abhivādyābravīd rāmo maharṣiṃ kumbhasaṃbhavam | [Rām, Utt, 73 6.1]
āpṛcche tvāṃ gamiṣyāmi mām anujñātum arhasi | [Rām, Utt, 73 6.2]
dhanyo 'smyanugṛhīto 'smi darśanena mahātmanaḥ | [Rām, Utt, 73 7.1]
draṣṭuṃ caivāgamiṣyāmi pāvanārtham ihātmanaḥ | [Rām, Utt, 73 7.2]
tathā vadati kākutsthe vākyam adbhutadarśanam | [Rām, Utt, 73 8.1]
uvāca paramaprīto dharmanetrastapodhanaḥ | [Rām, Utt, 73 8.2]
atyadbhutam idaṃ vākyaṃ tava rāma śubhākṣaram | [Rām, Utt, 73 9.1]
pāvanaḥ sarvalokānāṃ tvam eva raghunandana | [Rām, Utt, 73 9.2]
muhūrtam api rāma tvāṃ ye nu paśyanti kecana | [Rām, Utt, 73 10.1]
pāvitāḥ svargabhūtāste pūjyante divi daivataiḥ | [Rām, Utt, 73 10.2]
ye ca tvāṃ ghoracakṣurbhir īkṣante prāṇino bhuvi | [Rām, Utt, 73 11.1]
hatāste yamadaṇḍena sadyo nirayagāminaḥ | [Rām, Utt, 73 11.2]
gaccha cāriṣṭam avyagraḥ panthānam akutobhayam | [Rām, Utt, 73 12.1]
praśādhi rājyaṃ dharmeṇa gatir hi jagato bhavān | [Rām, Utt, 73 12.2]
evam uktastu muninā prāñjaliḥ pragraho nṛpaḥ | [Rām, Utt, 73 13.1]
abhyavādayata prājñastam ṛṣiṃ puṇyaśīlinam | [Rām, Utt, 73 13.2]
abhivādya muniśreṣṭhaṃ tāṃśca sarvāṃstapodhanān | [Rām, Utt, 73 14.1]
adhyārohat tad avyagraḥ puṣpakaṃ hemabhūṣitam | [Rām, Utt, 73 14.2]
taṃ prayāntaṃ munigaṇā āśīrvādaiḥ samantataḥ | [Rām, Utt, 73 15.1]
apūjayanmahendrābhaṃ sahasrākṣam ivāmarāḥ | [Rām, Utt, 73 15.2]
svasthaḥ sa dadṛśe rāmaḥ puṣpake hemabhūṣite | [Rām, Utt, 73 16.1]
śaśī meghasamīpastho yathā jaladharāgame | [Rām, Utt, 73 16.2]
tato 'rdhadivase prāpte pūjyamānastatastataḥ | [Rām, Utt, 73 17.1]
ayodhyāṃ prāpya kākutstho vimānād avarohata | [Rām, Utt, 73 17.2]
tato visṛjya ruciraṃ puṣpakaṃ kāmagāminam | [Rām, Utt, 73 18.1]
kakṣyāntaravinikṣiptaṃ dvāḥsthaṃ rāmo 'bravīd vacaḥ | [Rām, Utt, 73 18.2]
lakṣmaṇaṃ bharataṃ caiva gatvā tau laghuvikramau | [Rām, Utt, 73 19.1]
mamāgamanam ākhyāya śabdāpaya ca māṃ ciram | [Rām, Utt, 73 19.2]
{Rām, Utt, 74}
tacchrutvā bhāṣitaṃ tasya rāmasyākliṣṭakarmaṇaḥ | [Rām, Utt, 74 1.1]
dvāḥsthaḥ kumārāvāhūya rāghavāya nyavedayat | [Rām, Utt, 74 1.2]
dṛṣṭvā tu rāghavaḥ prāptau priyau bharatalakṣmaṇau | [Rām, Utt, 74 2.1]
pariṣvajya tato rāmo vākyam etad uvāca ha | [Rām, Utt, 74 2.2]
kṛtaṃ mayā yathātathyaṃ dvijakāryam anuttamam | [Rām, Utt, 74 3.1]
dharmasetumato bhūyaḥ kartum icchāmi rāghavau | [Rām, Utt, 74 3.2]
yuvābhyām ātmabhūtābhyāṃ rājasūyam anuttamam | [Rām, Utt, 74 4.1]
sahito yaṣṭum icchāmi tatra dharmo hi śāśvataḥ | [Rām, Utt, 74 4.2]
iṣṭvā tu rājasūyena mitraḥ śatrunibarhaṇaḥ | [Rām, Utt, 74 5.1]
suhutena suyajñena varuṇatvam upāgamat | [Rām, Utt, 74 5.2]
somaśca rājasūyena iṣṭvā dharmeṇa dharmavit | [Rām, Utt, 74 6.1]
prāptaśca sarvalokānāṃ kīrtiṃ sthānaṃ ca śāśvatam | [Rām, Utt, 74 6.2]
asminn ahani yacchreyaścintyatāṃ tanmayā saha | [Rām, Utt, 74 7.1]
hitaṃ cāyatiyuktaṃ ca prayatau vaktum arhathaḥ | [Rām, Utt, 74 7.2]
śrutvā tu rāghavasyaitad vākyaṃ vākyaviśāradaḥ | [Rām, Utt, 74 8.1]
bharataḥ prāñjalir bhūtvā vākyam etad uvāca ha | [Rām, Utt, 74 8.2]
tvayi dharmaḥ paraḥ sādho tvayi sarvā vasuṃdharā | [Rām, Utt, 74 9.1]
pratiṣṭhitā mahābāho yaśaścāmitavikrama | [Rām, Utt, 74 9.2]
mahīpālāśca sarve tvāṃ prajāpatim ivāmarāḥ | [Rām, Utt, 74 10.1]
nirīkṣante mahātmāno lokanāthaṃ yathā vayam | [Rām, Utt, 74 10.2]
prajāśca pitṛvad rājan paśyanti tvāṃ mahābala | [Rām, Utt, 74 11.1]
pṛthivyāṃ gatibhūto 'si prāṇinām api rāghava | [Rām, Utt, 74 11.2]
sa tvam evaṃvidhaṃ yajñam āhartāsi kathaṃ nṛpa | [Rām, Utt, 74 12.1]
pṛthivyāṃ rājavaṃśānāṃ vināśo yatra dṛśyate | [Rām, Utt, 74 12.2]
pṛthivyāṃ ye ca puruṣā rājan pauruṣam āgatāḥ | [Rām, Utt, 74 13.1]
sarveṣāṃ bhavitā tatra kṣayaḥ sarvāntakopamaḥ | [Rām, Utt, 74 13.2]
sa tvaṃ puruṣaśārdūla guṇair atulavikrama | [Rām, Utt, 74 14.1]
pṛthivīṃ nārhase hantuṃ vaśe hi tava vartate | [Rām, Utt, 74 14.2]
bharatasya tu tad vākyaṃ śrutvāmṛtamayaṃ yathā | [Rām, Utt, 74 15.1]
praharṣam atulaṃ lebhe rāmaḥ satyaparākramaḥ | [Rām, Utt, 74 15.2]
uvāca ca śubhāṃ vāṇīṃ kaikeyyā nandivardhanam | [Rām, Utt, 74 16.1]
prīto 'smi parituṣṭo 'smi tavādya vacanena hi | [Rām, Utt, 74 16.2]
idaṃ vacanam aklībaṃ tvayā dharmasamāhitam | [Rām, Utt, 74 17.1]
vyāhṛtaṃ puruṣavyāghra pṛthivyāḥ paripālanam | [Rām, Utt, 74 17.2]
eṣa tasmād abhiprāyād rājasūyāt kratūttamāt | [Rām, Utt, 74 18.1]
nivartayāmi dharmajña tava suvyāhṛtena vai | [Rām, Utt, 74 18.2]
prajānāṃ pālanaṃ dharmo rājñāṃ yajñena saṃmitaḥ | [Rām, Utt, 74 19.1]
tasmācchṛṇomi te vākyaṃ sādhūktaṃ susamāhitam | [Rām, Utt, 74 19.2]
{Rām, Utt, 75}
tathoktavati rāme tu bharate ca mahātmani | [Rām, Utt, 75 1.1]
lakṣmaṇo 'pi śubhaṃ vākyam uvāca raghunandanam | [Rām, Utt, 75 1.2]
aśvamedho mahāyajñaḥ pāvanaḥ sarvapāpmanām | [Rām, Utt, 75 2.1]
pāvanastava durdharṣo rocatāṃ kratupuṃgavaḥ | [Rām, Utt, 75 2.2]
śrūyate hi purāvṛttaṃ vāsave sumahātmani | [Rām, Utt, 75 3.1]
brahmahatyāvṛtaḥ śakro hayamedhena pāvitaḥ | [Rām, Utt, 75 3.2]
purā kila mahābāho devāsurasamāgame | [Rām, Utt, 75 4.1]
vṛtro nāma mahān āsīd daiteyo lokasaṃmataḥ | [Rām, Utt, 75 4.2]
vistīrṇo yojanaśatam ucchritastriguṇaṃ tataḥ | [Rām, Utt, 75 5.1]
anurāgeṇa lokāṃstrīn snehāt paśyati sarvataḥ | [Rām, Utt, 75 5.2]
dharmajñaśca kṛtajñaśca buddhyā ca pariniṣṭhitaḥ | [Rām, Utt, 75 6.1]
śaśāsa pṛthivīṃ sarvāṃ dharmeṇa susamāhitaḥ | [Rām, Utt, 75 6.2]
tasmin praśāsati tadā sarvakāmadughā mahī | [Rām, Utt, 75 7.1]
rasavanti prasūtāni mūlāni ca phalāni ca | [Rām, Utt, 75 7.2]
akṛṣṭapacyā pṛthivī susampannā mahātmanaḥ | [Rām, Utt, 75 8.1]
sa rājyaṃ tādṛśaṃ bhuṅkte sphītam adbhutadarśanam | [Rām, Utt, 75 8.2]
tasya buddhiḥ samutpannā tapaḥ kuryām anuttamam | [Rām, Utt, 75 9.1]
tapo hi paramaṃ śreyastapo hi paramaṃ sukham | [Rām, Utt, 75 9.2]
sa nikṣipya sutaṃ jyeṣṭhaṃ paureṣu parameśvaram | [Rām, Utt, 75 10.1]
tapa ugram upātiṣṭhat tāpayan sarvadevatāḥ | [Rām, Utt, 75 10.2]
tapastapyati vṛtre tu vāsavaḥ paramārtavat | [Rām, Utt, 75 11.1]
viṣṇuṃ samupasaṃkramya vākyam etad uvāca ha | [Rām, Utt, 75 11.2]
tapasyatā mahābāho lokā vṛtreṇa nirjitāḥ | [Rām, Utt, 75 12.1]
balavān sa hi dharmātmā nainaṃ śakṣyāmi bādhitum | [Rām, Utt, 75 12.2]
yadyasau tapa ātiṣṭhed bhūya eva sureśvara | [Rām, Utt, 75 13.1]
yāvallokā dhariṣyanti tāvad asya vaśānugāḥ | [Rām, Utt, 75 13.2]
tvaṃ cainaṃ paramodāram upekṣasi mahābala | [Rām, Utt, 75 14.1]
kṣaṇaṃ hi na bhaved vṛtraḥ kruddhe tvayi sureśvara | [Rām, Utt, 75 14.2]
yadā hi prītisaṃyogaṃ tvayā viṣṇo samāgataḥ | [Rām, Utt, 75 15.1]
tadā prabhṛti lokānāṃ nāthatvam upalabdhavān | [Rām, Utt, 75 15.2]
sa tvaṃ prasādaṃ lokānāṃ kuruṣva sumahāyaśaḥ | [Rām, Utt, 75 16.1]
tvatkṛtena hi sarvaṃ syāt praśāntam ajaraṃ jagat | [Rām, Utt, 75 16.2]
ime hi sarve viṣṇo tvāṃ nirīkṣante divaukasaḥ | [Rām, Utt, 75 17.1]
vṛtraghātena mahatā eṣāṃ sāhyaṃ kuruṣva ha | [Rām, Utt, 75 17.2]
tvayā hi nityaśaḥ sāhyaṃ kṛtam eṣāṃ mahātmanām | [Rām, Utt, 75 18.1]
asahyam idam anyeṣām agatīnāṃ gatir bhavān | [Rām, Utt, 75 18.2]
{Rām, Utt, 76}
lakṣmaṇasya tu tad vākyaṃ śrutvā śatrunibarhaṇaḥ | [Rām, Utt, 76 1.1]
vṛtraghātam aśeṣeṇa kathayetyāha lakṣmaṇam | [Rām, Utt, 76 1.2]
rāghaveṇaivam uktastu sumitrānandavardhanaḥ | [Rām, Utt, 76 2.1]
bhūya eva kathāṃ divyāṃ kathayāmāsa lakṣmaṇaḥ | [Rām, Utt, 76 2.2]
sahasrākṣavacaḥ śrutvā sarveṣāṃ ca divaukasām | [Rām, Utt, 76 3.1]
viṣṇur devān uvācedaṃ sarvān indrapurogamān | [Rām, Utt, 76 3.2]
pūrvaṃ sauhṛdabaddho 'smi vṛtrasya sumahātmanaḥ | [Rām, Utt, 76 4.1]
tena yuṣmatpriyārthaṃ vai nāhaṃ hanmi mahāsuram | [Rām, Utt, 76 4.2]
avaśyaṃ karaṇīyaṃ ca bhavatāṃ sukham uttamam | [Rām, Utt, 76 5.1]
tasmād upāyam ākhyāsye yena vṛtraṃ haniṣyatha | [Rām, Utt, 76 5.2]
tridhā bhūtaṃ kariṣye 'ham ātmānaṃ surasattamāḥ | [Rām, Utt, 76 6.1]
tena vṛtraṃ sahasrākṣo haniṣyati na saṃśayaḥ | [Rām, Utt, 76 6.2]
eko 'ṃśo vāsavaṃ yātu dvitīyo vajram eva tu | [Rām, Utt, 76 7.1]
tṛtīyo bhūtalaṃ śakrastato vṛtraṃ haniṣyati | [Rām, Utt, 76 7.2]
tathā bruvati deveśe devā vākyam athābruvan | [Rām, Utt, 76 8.1]
evam etanna saṃdeho yathā vadasi daityahan | [Rām, Utt, 76 8.2]
bhadraṃ te 'stu gamiṣyāmo vṛtrāsuravadhaiṣiṇaḥ | [Rām, Utt, 76 9.1]
bhajasva paramodāra vāsavaṃ svena tejasā | [Rām, Utt, 76 9.2]
tataḥ sarve mahātmānaḥ sahasrākṣapurogamāḥ | [Rām, Utt, 76 10.1]
tad araṇyam upākrāman yatra vṛtro mahāsuraḥ | [Rām, Utt, 76 10.2]
te 'paśyaṃstejasā bhūtaṃ tapantam asurottamam | [Rām, Utt, 76 11.1]
pibantam iva lokāṃstrīnnirdahantam ivāmbaram | [Rām, Utt, 76 11.2]
dṛṣṭvaiva cāsuraśreṣṭhaṃ devāstrāsam upāgaman | [Rām, Utt, 76 12.1]
katham enaṃ vadhiṣyāmaḥ kathaṃ na syāt parājayaḥ | [Rām, Utt, 76 12.2]
teṣāṃ cintayatāṃ tatra sahasrākṣaḥ puraṃdaraḥ | [Rām, Utt, 76 13.1]
vajraṃ pragṛhya bāhubhyāṃ prāhiṇod vṛtramūrdhani | [Rām, Utt, 76 13.2]
kālāgnineva ghoreṇa dīpteneva mahārciṣā | [Rām, Utt, 76 14.1]
prataptaṃ vṛtraśirasi jagat trāsam upāgamat | [Rām, Utt, 76 14.2]
asaṃbhāvyaṃ vadhaṃ tasya vṛtrasya vibudhādhipaḥ | [Rām, Utt, 76 15.1]
cintayāno jagāmāśu lokasyāntaṃ mahāyaśāḥ | [Rām, Utt, 76 15.2]
tam indraṃ brahmahatyāśu gacchantam anugacchati | [Rām, Utt, 76 16.1]
apataccāsya gātreṣu tam indraṃ duḥkham āviśat | [Rām, Utt, 76 16.2]
hatārayaḥ pranaṣṭendrā devāḥ sāgnipurogamāḥ | [Rām, Utt, 76 17.1]
viṣṇuṃ tribhuvanaśreṣṭhaṃ muhur muhur apūjayan | [Rām, Utt, 76 17.2]
tvaṃ gatiḥ paramā deva pūrvajo jagataḥ prabhuḥ | [Rām, Utt, 76 18.1]
rakṣārthaṃ sarvabhūtānāṃ viṣṇutvam upajagmivān | [Rām, Utt, 76 18.2]
hataścāyaṃ tvayā vṛtro brahmahatyā ca vāsavam | [Rām, Utt, 76 19.1]
bādhate suraśārdūla mokṣaṃ tasya vinirdiśa | [Rām, Utt, 76 19.2]
teṣāṃ tad vacanaṃ śrutvā devānāṃ viṣṇur abravīt | [Rām, Utt, 76 20.1]
mām eva yajatāṃ śakraḥ pāvayiṣyāmi vajriṇam | [Rām, Utt, 76 20.2]
puṇyena hayamedhena mām iṣṭvā pākaśāsanaḥ | [Rām, Utt, 76 21.1]
punar eṣyati devānām indratvam akutobhayaḥ | [Rām, Utt, 76 21.2]
evaṃ saṃdiśya devānāṃ tāṃ vāṇīm amṛtopamām | [Rām, Utt, 76 22.1]
jagāma viṣṇur deveśaḥ stūyamānastriviṣṭapam | [Rām, Utt, 76 22.2]
{Rām, Utt, 77}
tathā vṛtravadhaṃ sarvam akhilena sa lakṣmaṇaḥ | [Rām, Utt, 77 1.1]
kathayitvā naraśreṣṭhaḥ kathāśeṣam upākramat | [Rām, Utt, 77 1.2]
tato hate mahāvīrye vṛtre devabhayaṃkare | [Rām, Utt, 77 2.1]
brahmahatyāvṛtaḥ śakraḥ saṃjñāṃ lebhe na vṛtrahā | [Rām, Utt, 77 2.2]
so 'ntam āśritya lokānāṃ naṣṭasaṃjño vicetanaḥ | [Rām, Utt, 77 3.1]
kālaṃ tatrāvasat kaṃcid veṣṭamāno yathoragaḥ | [Rām, Utt, 77 3.2]
atha naṣṭe sahasrākṣe udvignam abhavajjagat | [Rām, Utt, 77 4.1]
bhūmiśca dhvastasaṃkāśā niḥsnehā śuṣkakānanā | [Rām, Utt, 77 4.2]
niḥsrotasaścāmbuvāhā hradāśca saritastathā | [Rām, Utt, 77 5.1]
saṃkṣobhaścaiva sattvānām anāvṛṣṭikṛto 'bhavat | [Rām, Utt, 77 5.2]
kṣīyamāṇe tu loke 'smin saṃbhrāntamanasaḥ surāḥ | [Rām, Utt, 77 6.1]
yad uktaṃ viṣṇunā pūrvaṃ taṃ yajñaṃ samupānayan | [Rām, Utt, 77 6.2]
tataḥ sarve suragaṇāḥ sopādhyāyāḥ saharṣibhiḥ | [Rām, Utt, 77 7.1]
taṃ deśaṃ sahitā jagmur yatrendro bhayamohitaḥ | [Rām, Utt, 77 7.2]
te tu dṛṣṭvā sahasrākṣaṃ mohitaṃ brahmahatyayā | [Rām, Utt, 77 8.1]
taṃ puraskṛtya deveśam aśvamedhaṃ pracakrire | [Rām, Utt, 77 8.2]
tato 'śvamedhaḥ sumahān mahendrasya mahātmanaḥ | [Rām, Utt, 77 9.1]
vavṛdhe brahmahatyāyāḥ pāvanārthaṃ nareśvara | [Rām, Utt, 77 9.2]
tato yajñasamāptau tu brahmahatyā mahātmanaḥ | [Rām, Utt, 77 10.1]
abhigamyābravīd vākyaṃ kva me sthānaṃ vidhāsyatha | [Rām, Utt, 77 10.2]
te tām ūcustato devāstuṣṭāḥ prītisamanvitāḥ | [Rām, Utt, 77 11.1]
caturdhā vibhajātmānam ātmanaiva durāsade | [Rām, Utt, 77 11.2]
devānāṃ bhāṣitaṃ śrutvā brahmahatyā mahātmanām | [Rām, Utt, 77 12.1]
saṃnidhau sthānam anyatra varayāmāsa durvasā | [Rām, Utt, 77 12.2]
ekenāṃśena vatsyāmi pūrṇodāsu nadīṣu vai | [Rām, Utt, 77 13.1]
dvitīyena tu vṛkṣeṣu satyam etad bravīmi vaḥ | [Rām, Utt, 77 13.2]
yo 'yam aṃśastṛtīyo me strīṣu yauvanaśāliṣu | [Rām, Utt, 77 14.1]
trirātraṃ darpapūrṇāsu vasiṣye darpaghātinī | [Rām, Utt, 77 14.2]
hantāro brāhmaṇān ye tu prekṣāpūrvam adūṣakān | [Rām, Utt, 77 15.1]
tāṃścaturthena bhāgena saṃśrayiṣye surarṣabhāḥ | [Rām, Utt, 77 15.2]
pratyūcustāṃ tato devā yathā vadasi durvase | [Rām, Utt, 77 16.1]
tathā bhavatu tat sarvaṃ sādhayasva yathepsitam | [Rām, Utt, 77 16.2]
tataḥ prītyānvitā devāḥ sahasrākṣaṃ vavandire | [Rām, Utt, 77 17.1]
vijvaraḥ pūtapāpmā ca vāsavaḥ samapadyata | [Rām, Utt, 77 17.2]
praśāntaṃ ca jagat sarvaṃ sahasrākṣe pratiṣṭhite | [Rām, Utt, 77 18.1]
yajñaṃ cādbhutasaṃkāśaṃ tadā śakro 'bhyapūjayat | [Rām, Utt, 77 18.2]
īdṛśo hyaśvamedhasya prabhāvo raghunandana | [Rām, Utt, 77 19.1]
yajasva sumahābhāga hayamedhena pārthiva | [Rām, Utt, 77 19.2]
{Rām, Utt, 78}
tacchrutvā lakṣmaṇenoktaṃ vākyaṃ vākyaviśāradaḥ | [Rām, Utt, 78 1.1]
pratyuvāca mahātejāḥ prahasan rāghavo vacaḥ | [Rām, Utt, 78 1.2]
evam etannaraśreṣṭha yathā vadasi lakṣmaṇa | [Rām, Utt, 78 2.1]
vṛtraghātam aśeṣeṇa vājimedhaphalaṃ ca yat | [Rām, Utt, 78 2.2]
śrūyate hi purā saumya kardamasya prajāpateḥ | [Rām, Utt, 78 3.1]
putro bāhlīśvaraḥ śrīmān ilo nāma sudhārmikaḥ | [Rām, Utt, 78 3.2]
sa rājā pṛthivīṃ sarvāṃ vaśe kṛtvā mahāyaśāḥ | [Rām, Utt, 78 4.1]
rājyaṃ caiva naravyāghra putravat paryapālayat | [Rām, Utt, 78 4.2]
suraiśca paramodārair daiteyaiśca mahāsuraiḥ | [Rām, Utt, 78 5.1]
nāgarākṣasagandharvair yakṣaiśca sumahātmabhiḥ | [Rām, Utt, 78 5.2]
pūjyate nityaśaḥ saumya bhayārtai raghunandana | [Rām, Utt, 78 6.1]
abibhyaṃśca trayo lokāḥ saroṣasya mahātmanaḥ | [Rām, Utt, 78 6.2]
sa rājā tādṛśo hyāsīd dharme vīrye ca niṣṭhitaḥ | [Rām, Utt, 78 7.1]
buddhyā ca paramodāro bāhlīkānāṃ mahāyaśāḥ | [Rām, Utt, 78 7.2]
sa pracakre mahābāhur mṛgayāṃ rucire vane | [Rām, Utt, 78 8.1]
caitre manorame māsi sabhṛtyabalavāhanaḥ | [Rām, Utt, 78 8.2]
prajaghne sa nṛpo 'raṇye mṛgāñśatasahasraśaḥ | [Rām, Utt, 78 9.1]
hatvaiva tṛptir nābhūcca rājñastasya mahātmanaḥ | [Rām, Utt, 78 9.2]
nānāmṛgāṇām ayutaṃ vadhyamānaṃ mahātmanā | [Rām, Utt, 78 10.1]
yatra jāto mahāsenastaṃ deśam upacakrame | [Rām, Utt, 78 10.2]
tasmiṃstu devadeveśaḥ śailarājasutāṃ haraḥ | [Rām, Utt, 78 11.1]
ramayāmāsa durdharṣaiḥ sarvair anucaraiḥ saha | [Rām, Utt, 78 11.2]
kṛtvā strībhūtam ātmānam umeśo gopatidhvajaḥ | [Rām, Utt, 78 12.1]
devyāḥ priyacikīrṣuḥ sa tasmin parvatanirjhare | [Rām, Utt, 78 12.2]
ye ca tatra vanoddeśe sattvāḥ puruṣavādinaḥ | [Rām, Utt, 78 13.1]
yacca kiṃcana tat sarvaṃ nārīsaṃjñaṃ babhūva ha | [Rām, Utt, 78 13.2]
etasminn antare rājā sa ilaḥ kardamātmajaḥ | [Rām, Utt, 78 14.1]
nighnanmṛgasahasrāṇi taṃ deśam upacakrame | [Rām, Utt, 78 14.2]
sa dṛṣṭvā strīkṛtaṃ sarvaṃ savyālamṛgapakṣiṇam | [Rām, Utt, 78 15.1]
ātmānaṃ sānugaṃ caiva strībhūtaṃ raghunandana | [Rām, Utt, 78 15.2]
tasya duḥkhaṃ mahat tvāsīd dṛṣṭvātmānaṃ tathāgatam | [Rām, Utt, 78 16.1]
umāpateśca tat karma jñātvā trāsam upāgamat | [Rām, Utt, 78 16.2]
tato devaṃ mahātmānaṃ śitikaṇṭhaṃ kapardinam | [Rām, Utt, 78 17.1]
jagāma śaraṇaṃ rājā sabhṛtyabalavāhanaḥ | [Rām, Utt, 78 17.2]
tataḥ prahasya varadaḥ saha devyā mahāyaśāḥ | [Rām, Utt, 78 18.1]
prajāpatisutaṃ vākyam uvāca varadaḥ svayam | [Rām, Utt, 78 18.2]
uttiṣṭhottiṣṭha rājarṣe kārdameya mahābala | [Rām, Utt, 78 19.1]
puruṣatvam ṛte saumya varaṃ varaya suvrata | [Rām, Utt, 78 19.2]
tataḥ sa rājā śokārtāḥ pratyākhyāto mahātmanā | [Rām, Utt, 78 20.1]
na sa jagrāha strībhūto varam anyaṃ surottamāt | [Rām, Utt, 78 20.2]
tataḥ śokena mahatā śailarājasutāṃ nṛpaḥ | [Rām, Utt, 78 21.1]
praṇipatya mahādevīṃ sarveṇaivāntarātmanā | [Rām, Utt, 78 21.2]
īśe varāṇāṃ varade lokānām asi bhāmini | [Rām, Utt, 78 22.1]
amoghadarśane devi bhaje saumye namo 'stu te | [Rām, Utt, 78 22.2]
hṛdgataṃ tasya rājarṣer vijñāya harasaṃnidhau | [Rām, Utt, 78 23.1]
pratyuvāca śubhaṃ vākyaṃ devī rudrasya saṃmatā | [Rām, Utt, 78 23.2]
ardhasya devo varado varārdhasya tathā hyaham | [Rām, Utt, 78 24.1]
tasmād ardhaṃ gṛhāṇa tvaṃ strīpuṃsor yāvad icchasi | [Rām, Utt, 78 24.2]
tad adbhutatamaṃ śrutvā devyā varam anuttamam | [Rām, Utt, 78 25.1]
samprahṛṣṭamanā bhūtvā rājā vākyam athābravīt | [Rām, Utt, 78 25.2]
yadi devi prasannā me rūpeṇāpratimā bhuvi | [Rām, Utt, 78 26.1]
māsaṃ strītvam upāsitvā māsaṃ syāṃ puruṣaḥ punaḥ | [Rām, Utt, 78 26.2]
īpsitaṃ tasya vijñāya devī surucirānanā | [Rām, Utt, 78 27.1]
pratyuvāca śubhaṃ vākyam evam etad bhaviṣyati | [Rām, Utt, 78 27.2]
rājan puruṣabhūtastvaṃ strībhāvaṃ na smariṣyasi | [Rām, Utt, 78 28.1]
strībhūtaścāparaṃ māsaṃ na smariṣyasi pauruṣam | [Rām, Utt, 78 28.2]
evaṃ sa rājā puruṣo māsaṃ bhūtvātha kārdamiḥ | [Rām, Utt, 78 29.1]
trailokyasundarī nārī māsam ekam ilābhavat | [Rām, Utt, 78 29.2]
{Rām, Utt, 79}
tāṃ kathām ilasambaddhāṃ rāmeṇa samudīritām | [Rām, Utt, 79 1.1]
lakṣmaṇo bharataścaiva śrutvā paramavismitau | [Rām, Utt, 79 1.2]
tau rāmaṃ prāñjalībhūtvā tasya rājño mahātmanaḥ | [Rām, Utt, 79 2.1]
vistaraṃ tasya bhāvasya tadā papracchatuḥ punaḥ | [Rām, Utt, 79 2.2]
kathaṃ sa rājā strībhūto vartayāmāsa durgatim | [Rām, Utt, 79 3.1]
puruṣo vā yadā bhūtaḥ kāṃ vṛttiṃ vartayatyasau | [Rām, Utt, 79 3.2]
tayostad bhāṣitaṃ śrutvā kautūhalasamanvitam | [Rām, Utt, 79 4.1]
kathayāmāsa kākutsthastasya rājño yathāgatam | [Rām, Utt, 79 4.2]
tam eva prathamaṃ māsaṃ strībhūtvā lokasundarī | [Rām, Utt, 79 5.1]
tābhiḥ parivṛtā strībhir ye 'sya pūrvaṃ padānugāḥ | [Rām, Utt, 79 5.2]
tat kānanaṃ vigāhyāśu vijahre lokasundarī | [Rām, Utt, 79 6.1]
drumagulmalatākīrṇaṃ padbhyāṃ padmadalekṣaṇā | [Rām, Utt, 79 6.2]
vāhanāni ca sarvāṇi saṃtyaktvā vai samantataḥ | [Rām, Utt, 79 7.1]
parvatābhogavivare tasmin reme ilā tadā | [Rām, Utt, 79 7.2]
atha tasmin vanoddeśe parvatasyāvidūrataḥ | [Rām, Utt, 79 8.1]
saraḥ suruciraprakhyaṃ nānāpakṣigaṇāyutam | [Rām, Utt, 79 8.2]
dadarśa sā ilā tasmin budhaṃ somasutaṃ tadā | [Rām, Utt, 79 9.1]
jvalantaṃ svena vapuṣā pūrṇaṃ somam ivoditam | [Rām, Utt, 79 9.2]
tapantaṃ ca tapastīvram ambhomadhye durāsadam | [Rām, Utt, 79 10.1]
yaśaskaraṃ kāmagamaṃ tāruṇye paryavasthitam | [Rām, Utt, 79 10.2]
sā taṃ jalāśayaṃ sarvaṃ kṣobhayāmāsa vismitā | [Rām, Utt, 79 11.1]
saha taiḥ pūrvapuruṣaiḥ strībhūtai raghunandana | [Rām, Utt, 79 11.2]
budhastu tāṃ nirīkṣyaiva kāmabāṇābhipīḍitaḥ | [Rām, Utt, 79 12.1]
nopalebhe tadātmānaṃ cacāla ca tadāmbhasi | [Rām, Utt, 79 12.2]
ilāṃ nirīkṣamāṇaḥ sa trailokyābhyadhikāṃ śubhām | [Rām, Utt, 79 13.1]
cintāṃ samabhyatikrāmat kā nviyaṃ devatādhikā | [Rām, Utt, 79 13.2]
na devīṣu na nāgīṣu nāsurīṣvapsaraḥsu ca | [Rām, Utt, 79 14.1]
dṛṣṭapūrvā mayā kācid rūpeṇaitena śobhitā | [Rām, Utt, 79 14.2]
sadṛśīyaṃ mama bhaved yadi nānyaparigrahā | [Rām, Utt, 79 15.1]
iti buddhiṃ samāsthāya jalāt sthalam upāgamat | [Rām, Utt, 79 15.2]
sa āśramaṃ samupāgamya catasraḥ pramadāstataḥ | [Rām, Utt, 79 16.1]
śabdāpayata dharmātmā tāścainaṃ ca vavandire | [Rām, Utt, 79 16.2]
sa tāḥ papraccha dharmātmā kasyaiṣā lokasundarī | [Rām, Utt, 79 17.1]
kimartham āgatā ceha satyam ākhyāta māciram | [Rām, Utt, 79 17.2]
śubhaṃ tu tasya tadvākyaṃ madhuraṃ madhurākṣaram | [Rām, Utt, 79 18.1]
śrutvā tu tāḥ striyaḥ sarvā ūcur madhurayā girā | [Rām, Utt, 79 18.2]
asmākam eṣā suśroṇī prabhutve vartate sadā | [Rām, Utt, 79 19.1]
apatiḥ kānanānteṣu sahāsmābhir aṭatyasau | [Rām, Utt, 79 19.2]
tad vākyam avyaktapadaṃ tāsāṃ strīṇāṃ niśamya tu | [Rām, Utt, 79 20.1]
vidyām āvartanīṃ puṇyām āvartayata sa dvijaḥ | [Rām, Utt, 79 20.2]
so 'rthaṃ viditvā nikhilaṃ tasya rājño yathāgatam | [Rām, Utt, 79 21.1]
sarvā eva striyastāśca babhāṣe munipuṃgavaḥ | [Rām, Utt, 79 21.2]
atra kiṃ puruṣā bhadrā avasañśailarodhasi | [Rām, Utt, 79 22.1]
vatsyathāsmin girau yūyam avakāśo vidhīyatām | [Rām, Utt, 79 22.2]
mūlapatraphalaiḥ sarvā vartayiṣyatha nityadā | [Rām, Utt, 79 23.1]
striyaḥ kimpuruṣānnāma bhartṝn samupalapsyatha | [Rām, Utt, 79 23.2]
tāḥ śrutvā somaputrasya vācaṃ kiṃpuruṣīkṛtāḥ | [Rām, Utt, 79 24.1]
upāsāṃcakrire śailaṃ bahvyastā bahudhā tadā | [Rām, Utt, 79 24.2]
{Rām, Utt, 80}
śrutvā kimpuruṣotpattiṃ lakṣmaṇo bharatastadā | [Rām, Utt, 80 1.1]
āścaryam iti cābrūtām ubhau rāmaṃ janeśvaram | [Rām, Utt, 80 1.2]
atha rāmaḥ kathām etāṃ bhūya eva mahāyaśāḥ | [Rām, Utt, 80 2.1]
kathayāmāsa dharmātmā prajāpatisutasya vai | [Rām, Utt, 80 2.2]
sarvāstā vidrutā dṛṣṭvā kiṃnarīr ṛṣisattamaḥ | [Rām, Utt, 80 3.1]
uvāca rūpasampannāṃ tāṃ striyaṃ prahasann iva | [Rām, Utt, 80 3.2]
somasyāhaṃ sudayitaḥ sutaḥ surucirānane | [Rām, Utt, 80 4.1]
bhajasva māṃ varārohe bhaktyā snigdhena cakṣuṣā | [Rām, Utt, 80 4.2]
tasya tadvacanaṃ śrutvā śūnye svajanavarjitā | [Rām, Utt, 80 5.1]
ilā suruciraprakhyaṃ pratyuvāca mahāgraham | [Rām, Utt, 80 5.2]
ahaṃ kāmakarī saumya tavāsmi vaśavartinī | [Rām, Utt, 80 6.1]
praśādhi māṃ somasuta yathecchasi tathā kuru | [Rām, Utt, 80 6.2]
tasyāstad adbhutaprakhyaṃ śrutvā harṣasamanvitaḥ | [Rām, Utt, 80 7.1]
sa vai kāmī saha tayā reme candramasaḥ sutaḥ | [Rām, Utt, 80 7.2]
budhasya mādhavo māsastām ilāṃ rucirānanām | [Rām, Utt, 80 8.1]
gato ramayato 'tyarthaṃ kṣaṇavat tasya kāminaḥ | [Rām, Utt, 80 8.2]
atha māse tu sampūrṇe pūrṇendusadṛśānanaḥ | [Rām, Utt, 80 9.1]
prajāpatisutaḥ śrīmāñśayane pratyabudhyata | [Rām, Utt, 80 9.2]
so 'paśyat somajaṃ tatra tapyantaṃ salilāśaye | [Rām, Utt, 80 10.1]
ūrdhvabāhuṃ nirālambaṃ taṃ rājā pratyabhāṣata | [Rām, Utt, 80 10.2]
bhagavan parvataṃ durgaṃ praviṣṭo 'smi sahānugaḥ | [Rām, Utt, 80 11.1]
na ca paśyāmi tat sainyaṃ kva nu te māmakā gatāḥ | [Rām, Utt, 80 11.2]
tacchrutvā tasya rājarṣer naṣṭasaṃjñasya bhāṣitam | [Rām, Utt, 80 12.1]
pratyuvāca śubhaṃ vākyaṃ sāntvayan parayā girā | [Rām, Utt, 80 12.2]
aśmavarṣeṇa mahatā bhṛtyāste vinipātitāḥ | [Rām, Utt, 80 13.1]
tvaṃ cāśramapade supto vātavarṣabhayārditaḥ | [Rām, Utt, 80 13.2]
samāśvasihi bhadraṃ te nirbhayo vigatajvaraḥ | [Rām, Utt, 80 14.1]
phalamūlāśano vīra vasa ceha yathāsukham | [Rām, Utt, 80 14.2]
sa rājā tena vākyena pratyāśvasto mahāyaśāḥ | [Rām, Utt, 80 15.1]
pratyuvāca śubhaṃ vākyaṃ dīno bhṛtyajanakṣayāt | [Rām, Utt, 80 15.2]
tyakṣyāmyahaṃ svakaṃ rājyaṃ nāhaṃ bhṛtyair vinākṛtaḥ | [Rām, Utt, 80 16.1]
vartayeyaṃ kṣaṇaṃ brahman samanujñātum arhasi | [Rām, Utt, 80 16.2]
suto dharmaparo brahmañjyeṣṭho mama mahāyaśāḥ | [Rām, Utt, 80 17.1]
śaśabindur iti khyātaḥ sa me rājyaṃ prapatsyate | [Rām, Utt, 80 17.2]
na hi śakṣyāmyahaṃ gatvā bhṛtyadārān sukhānvitān | [Rām, Utt, 80 18.1]
prativaktuṃ mahātejaḥ kiṃcid apyaśubhaṃ vacaḥ | [Rām, Utt, 80 18.2]
tathā bruvati rājendre budhaḥ paramam adbhutam | [Rām, Utt, 80 19.1]
sāntvapūrvam athovāca vāsasta iha rocatām | [Rām, Utt, 80 19.2]
na saṃtāpastvayā kāryaḥ kārdameya mahābala | [Rām, Utt, 80 20.1]
saṃvatsaroṣitasyeha kārayiṣyāmi te hitam | [Rām, Utt, 80 20.2]
tasya tadvacanaṃ śrutvā budhasyākliṣṭakarmaṇaḥ | [Rām, Utt, 80 21.1]
vāsāya vidadhe buddhiṃ yad uktaṃ brahmavādinā | [Rām, Utt, 80 21.2]
māsaṃ sa strī tadā bhūtvā ramayatyaniśaṃ śubhā | [Rām, Utt, 80 22.1]
māsaṃ puruṣabhāvena dharmabuddhiṃ cakāra saḥ | [Rām, Utt, 80 22.2]
tataḥ sa navame māsi ilā somasutātmajam | [Rām, Utt, 80 23.1]
janayāmāsa suśroṇī purūravasam ātmajam | [Rām, Utt, 80 23.2]
jātamātraṃ tu suśroṇī pitur haste nyaveśayat | [Rām, Utt, 80 24.1]
budhasya samavarṇābham ilāputraṃ mahābalam | [Rām, Utt, 80 24.2]
budho 'pi puruṣībhūtaṃ samāśvāsya narādhipam | [Rām, Utt, 80 25.1]
kathābhī ramayāmāsa dharmayuktābhir ātmavān | [Rām, Utt, 80 25.2]
{Rām, Utt, 81}
tathoktavati rāme tu tasya janma tad adbhutam | [Rām, Utt, 81 1.1]
uvāca lakṣmaṇo bhūyo bharataśca mahāyaśāḥ | [Rām, Utt, 81 1.2]
sā priyā somaputrasya saṃvatsaram athoṣitā | [Rām, Utt, 81 2.1]
akarot kiṃ naraśreṣṭha tat tvaṃ śaṃsitum arhasi | [Rām, Utt, 81 2.2]
tayostad vākyamādhuryaṃ niśamya paripṛcchatoḥ | [Rām, Utt, 81 3.1]
rāmaḥ punar uvācemāṃ prajāpatisute kathām | [Rām, Utt, 81 3.2]
puruṣatvaṃ gate śūre budhaḥ paramabuddhimān | [Rām, Utt, 81 4.1]
saṃvartaṃ paramodāram ājuhāva mahāyaśāḥ | [Rām, Utt, 81 4.2]
cyavanaṃ bhṛguputraṃ ca muniṃ cāriṣṭaneminam | [Rām, Utt, 81 5.1]
pramodanaṃ modakaraṃ tato durvāsasaṃ munim | [Rām, Utt, 81 5.2]
etān sarvān samānīya vākyajñastattvadarśinaḥ | [Rām, Utt, 81 6.1]
uvāca sarvān suhṛdo dhairyeṇa susamāhitaḥ | [Rām, Utt, 81 6.2]
ayaṃ rājā mahābāhuḥ kardamasya ilaḥ sutaḥ | [Rām, Utt, 81 7.1]
jānītainaṃ yathābhūtaṃ śreyo hyasya vidhīyatām | [Rām, Utt, 81 7.2]
teṣāṃ saṃvadatām eva tam āśramam upāgamat | [Rām, Utt, 81 8.1]
kardamaḥ sumahātejā dvijaiḥ saha mahātmabhiḥ | [Rām, Utt, 81 8.2]
pulastyaśca kratuścaiva vaṣaṭkārastathaiva ca | [Rām, Utt, 81 9.1]
oṃkāraśca mahātejāstam āśramam upāgaman | [Rām, Utt, 81 9.2]
te sarve hṛṣṭamanasaḥ parasparasamāgame | [Rām, Utt, 81 10.1]
hitaiṣiṇo bāhlipateḥ pṛthag vākyam athābruvan | [Rām, Utt, 81 10.2]
kardamastvabravīd vākyaṃ sutārthaṃ paramaṃ hitam | [Rām, Utt, 81 11.1]
dvijāḥ śṛṇuta madvākyaṃ yacchreyaḥ pārthivasya hi | [Rām, Utt, 81 11.2]
nānyaṃ paśyāmi bhaiṣajyam antareṇa vṛṣadhvajam | [Rām, Utt, 81 12.1]
nāśvamedhāt paro yajñaḥ priyaścaiva mahātmanaḥ | [Rām, Utt, 81 12.2]
tasmād yajāmahe sarve pārthivārthe durāsadam | [Rām, Utt, 81 13.1]
kardamenaivam uktāstu sarva eva dvijarṣabhāḥ | [Rām, Utt, 81 13.2]
rocayanti sma taṃ yajñaṃ rudrasyārādhanaṃ prati | [Rām, Utt, 81 13.3]
saṃvartasya tu rājarṣiḥ śiṣyaḥ parapuraṃjayaḥ | [Rām, Utt, 81 14.1]
marutta iti vikhyatastaṃ yajñaṃ samupāharat | [Rām, Utt, 81 14.2]
tato yajño mahān āsīd budhāśramasamīpataḥ | [Rām, Utt, 81 15.1]
rudraśca paramaṃ toṣam ājagāma mahāyaśāḥ | [Rām, Utt, 81 15.2]
atha yajñasamāptau tu prītaḥ paramayā mudā | [Rām, Utt, 81 16.1]
umāpatir dvijān sarvān uvācedam ilāṃ prati | [Rām, Utt, 81 16.2]
prīto 'smi hayamedhena bhaktyā ca dvijasattamāḥ | [Rām, Utt, 81 17.1]
asya bāhlipateścaiva kiṃ karomi priyaṃ śubham | [Rām, Utt, 81 17.2]
tathā vadati deveśe dvijāste susamāhitāḥ | [Rām, Utt, 81 18.1]
prasādayanti deveśaṃ yathā syāt puruṣastvilā | [Rām, Utt, 81 18.2]
tataḥ prītamanā rudraḥ puruṣatvaṃ dadau punaḥ | [Rām, Utt, 81 19.1]
ilāyai sumahātejā dattvā cāntaradhīyata | [Rām, Utt, 81 19.2]
nivṛtte hayamedhe tu gate cādarśanaṃ hare | [Rām, Utt, 81 20.1]
yathāgataṃ dvijāḥ sarve agacchan dīrghadarśinaḥ | [Rām, Utt, 81 20.2]
rājā tu bāhlim utsṛjya madhyadeśe hyanuttamam | [Rām, Utt, 81 21.1]
niveśayāmāsa puraṃ pratiṣṭhānaṃ yaśaskaram | [Rām, Utt, 81 21.2]
śaśabindustu rājāsīd bāhlyāṃ parapuraṃjayaḥ | [Rām, Utt, 81 22.1]
pratiṣṭhāna ilo rājā prajāpatisuto balī | [Rām, Utt, 81 22.2]
sa kāle prāptavāṃl lokam ilo brāhmam anuttamam | [Rām, Utt, 81 23.1]
ailaḥ purūravā rājā pratiṣṭhānam avāptavān | [Rām, Utt, 81 23.2]
īdṛśo hyaśvamedhasya prabhāvaḥ puruṣarṣabhau | [Rām, Utt, 81 24.1]
strībhūtaḥ pauruṣaṃ lebhe yaccānyad api durlabham | [Rām, Utt, 81 24.2]
{Rām, Utt, 82}
etad ākhyāya kākutstho bhrātṛbhyām amitaprabhaḥ | [Rām, Utt, 82 1.1]
lakṣmaṇaṃ punar evāha dharmayuktam idaṃ vacaḥ | [Rām, Utt, 82 1.2]
vasiṣṭhaṃ vāmadevaṃ ca jābālim atha kaśyapam | [Rām, Utt, 82 2.1]
dvijāṃśca sarvapravarān aśvamedhapuraskṛtān | [Rām, Utt, 82 2.2]
etān sarvān samāhūya mantrayitvā ca lakṣmaṇa | [Rām, Utt, 82 3.1]
hayaṃ lakṣmaṇasampannaṃ vimokṣyāmi samādhinā | [Rām, Utt, 82 3.2]
tad vākyaṃ rāghaveṇoktaṃ śrutvā tvaritavikramaḥ | [Rām, Utt, 82 4.1]
dvijān sarvān samāhūya darśayāmāsa rāghavam | [Rām, Utt, 82 4.2]
te dṛṣṭvā devasaṃkāśaṃ kṛtapādābhivandanam | [Rām, Utt, 82 5.1]
rāghavaṃ sudurādharṣam āśīrbhiḥ samapūjayan | [Rām, Utt, 82 5.2]
prāñjalistu tato bhūtvā rāghavo dvijasattamān | [Rām, Utt, 82 6.1]
uvāca dharmasaṃyuktam aśvamedhāśritaṃ vacaḥ | [Rām, Utt, 82 6.2]
sa teṣāṃ dvijamukhyānāṃ vākyam adbhutadarśanam | [Rām, Utt, 82 7.1]
aśvamedhāśritaṃ śrutvā bhṛśaṃ prīto 'bhavat tadā | [Rām, Utt, 82 7.2]
vijñāya tu mataṃ teṣāṃ rāmo lakṣmaṇam abravīt | [Rām, Utt, 82 8.1]
preṣayasva mahābāho sugrīvāya mahātmane | [Rām, Utt, 82 8.2]
śīghraṃ mahadbhir haribhir bahubhiśca tadāśrayaiḥ | [Rām, Utt, 82 9.1]
sārdham āgaccha bhadraṃ te anubhoktuṃ makhottamam | [Rām, Utt, 82 9.2]
vibhīṣaṇaśca rakṣobhiḥ kāmagair bahubhir vṛtaḥ | [Rām, Utt, 82 10.1]
aśvamedhaṃ mahābāhuḥ prāpnotu laghuvikramaḥ | [Rām, Utt, 82 10.2]
rājānaśca naravyāghra ye me priyacikīrṣavaḥ | [Rām, Utt, 82 11.1]
sānugāḥ kṣipram āyāntu yajñabhūmim anuttamām | [Rām, Utt, 82 11.2]
deśāntaragatā ye ca dvijā dharmaparāyaṇāḥ | [Rām, Utt, 82 12.1]
nimantrayasva tān sarvān aśvamedhāya lakṣmaṇa | [Rām, Utt, 82 12.2]
ṛṣayaśca mahābāho āhūyantāṃ tapodhanāḥ | [Rām, Utt, 82 13.1]
deśāntaragatā ye ca sadārāśca maharṣayaḥ | [Rām, Utt, 82 13.2]
yajñavāṭaśca sumahān gomatyā naimiṣe vane | [Rām, Utt, 82 14.1]
ājñāpyatāṃ mahābāho taddhi puṇyam anuttamam | [Rām, Utt, 82 14.2]
śataṃ vāhasahasrāṇāṃ taṇḍulānāṃ vapuṣmatām | [Rām, Utt, 82 15.1]
ayutaṃ tilamudgasya prayātvagre mahābala | [Rām, Utt, 82 15.2]
suvarṇakoṭyo bahulā hiraṇyasya śatottarāḥ | [Rām, Utt, 82 16.1]
agrato bharataḥ kṛtvā gacchatvagre mahāmatiḥ | [Rām, Utt, 82 16.2]
antarāpaṇavīthyaśca sarvāṃśca naṭanartakān | [Rām, Utt, 82 17.1]
naigamān bālavṛddhāṃśca dvijāṃśca susamāhitān | [Rām, Utt, 82 17.2]
karmāntikāṃśca kuśalāñśilpinaśca supaṇḍitān | [Rām, Utt, 82 18.1]
mātaraścaiva me sarvāḥ kumārāntaḥpurāṇi ca | [Rām, Utt, 82 18.2]
kāñcanīṃ mama patnīṃ ca dīkṣārhāṃ yajñakarmaṇi | [Rām, Utt, 82 19.1]
agrato bharataḥ kṛtvā gacchatvagre mahāmatiḥ | [Rām, Utt, 82 19.2]
{Rām, Utt, 83}
tat sarvam akhilenāśu prasthāpya bharatāgrajaḥ | [Rām, Utt, 83 1.1]
hayaṃ lakṣmaṇasampannaṃ kṛṣṇasāraṃ mumoca ha | [Rām, Utt, 83 1.2]
ṛtvigbhir lakṣmaṇaṃ sārdham aśve ca viniyujya saḥ | [Rām, Utt, 83 2.1]
tato 'bhyagacchat kākutsthaḥ saha sainyena naimiṣam | [Rām, Utt, 83 2.2]
yajñavāṭaṃ mahābāhur dṛṣṭvā paramam adbhutam | [Rām, Utt, 83 3.1]
praharṣam atulaṃ lebhe śrīmān iti ca so 'bravīt | [Rām, Utt, 83 3.2]
naimiṣe vasatastasya sarva eva narādhipāḥ | [Rām, Utt, 83 4.1]
ājagmuḥ sarvarāṣṭrebhyastān rāmaḥ pratyapūjayat | [Rām, Utt, 83 4.2]
upakāryānmahārhāṃśca pārthivānāṃ mahātmanām | [Rām, Utt, 83 5.1]
sānugānāṃ naraśreṣṭho vyādideśa mahādyutiḥ | [Rām, Utt, 83 5.2]
annapānāni vastrāṇi sānugānāṃ mahātmanām | [Rām, Utt, 83 6.1]
bharataḥ saṃdadāvāśu śatrughnasahitastadā | [Rām, Utt, 83 6.2]
vānarāśca mahātmānaḥ sugrīvasahitāstadā | [Rām, Utt, 83 7.1]
viprāṇāṃ praṇatāḥ sarve cakrire pariveṣaṇam | [Rām, Utt, 83 7.2]
vibhīṣaṇaśca rakṣobhiḥ sragvibhir bahubhir vṛtaḥ | [Rām, Utt, 83 8.1]
ṛṣīṇām ugratapasāṃ kiṃkaraḥ paryupasthitaḥ | [Rām, Utt, 83 8.2]
evaṃ suvihito yajño hayamedho 'bhyavartata | [Rām, Utt, 83 9.1]
lakṣmaṇenābhiguptā ca hayacaryā pravartitā | [Rām, Utt, 83 9.2]
nānyaḥ śabdo 'bhavat tatra hayamedhe mahātmanaḥ | [Rām, Utt, 83 10.1]
chandato dehi viśrabdho yāvat tuṣyanti yācakāḥ | [Rām, Utt, 83 10.2]
tāvad vānararakṣobhir dattam evābhyadṛśyata | [Rām, Utt, 83 10.3]
na kaścinmalinastatra dīno vāpyatha vā kṛśaḥ | [Rām, Utt, 83 11.1]
tasmin yajñavare rājño hṛṣṭapuṣṭajanāvṛte | [Rām, Utt, 83 11.2]
ye ca tatra mahātmāno munayaścirajīvinaḥ | [Rām, Utt, 83 12.1]
nāsmaraṃstādṛśaṃ yajñaṃ dānaughasamalaṃkṛtam | [Rām, Utt, 83 12.2]
rajatānāṃ suvarṇānāṃ ratnānām atha vāsasām | [Rām, Utt, 83 13.1]
aniśaṃ dīyamānānāṃ nāntaḥ samupadṛśyate | [Rām, Utt, 83 13.2]
na śakrasya na somasya yamasya varuṇasya vā | [Rām, Utt, 83 14.1]
īdṛśo dṛṣṭapūrvo na evam ūcustapodhanāḥ | [Rām, Utt, 83 14.2]
sarvatra vānarāstasthuḥ sarvatraiva ca rākṣasāḥ | [Rām, Utt, 83 15.1]
vāso dhanāni kāmibhyaḥ pūrṇahastā dadur bhṛśam | [Rām, Utt, 83 15.2]
īdṛśo rājasiṃhasya yajñaḥ sarvaguṇānvitaḥ | [Rām, Utt, 83 16.1]
saṃvatsaram atho sāgraṃ vartate na ca hīyate | [Rām, Utt, 83 16.2]
{Rām, Utt, 84}
vartamāne tathābhūte yajñe paramake 'dbhute | [Rām, Utt, 84 1.1]
saśiṣya ājagāmāśu vālmīkir munipuṃgavaḥ | [Rām, Utt, 84 1.2]
sa dṛṣṭvā divyasaṃkāśaṃ yajñam adbhutadarśanam | [Rām, Utt, 84 2.1]
ekānte ṛṣivāṭānāṃ cakāra uṭajāñśubhān | [Rām, Utt, 84 2.2]
sa śiṣyāvabravīddhṛṣṭo yuvāṃ gatvā samāhitau | [Rām, Utt, 84 3.1]
kṛtsnaṃ rāmāyaṇaṃ kāvyaṃ gāyatāṃ parayā mudā | [Rām, Utt, 84 3.2]
ṛṣivāṭeṣu puṇyeṣu brāhmaṇāvasatheṣu ca | [Rām, Utt, 84 4.1]
rathyāsu rājamārgeṣu pārthivānāṃ gṛheṣu ca | [Rām, Utt, 84 4.2]
rāmasya bhavanadvāri yatra karma ca vartate | [Rām, Utt, 84 5.1]
ṛtvijām agrataścaiva tatra geyaṃ viśeṣataḥ | [Rām, Utt, 84 5.2]
imāni ca phalānyatra svādūni vividhāni ca | [Rām, Utt, 84 6.1]
jātāni parvatāgreṣu āsvādyāsvādya gīyatām | [Rām, Utt, 84 6.2]
na yāsyathaḥ śramaṃ vatsau bhakṣayitvā phalāni vai | [Rām, Utt, 84 7.1]
mūlāni ca sumṛṣṭāni nagarāt parihāsyatha | [Rām, Utt, 84 7.2]
yadi śabdāpayed rāmaḥ śravaṇāya mahīpatiḥ | [Rām, Utt, 84 8.1]
ṛṣīṇām upaviṣṭānāṃ tato geyaṃ pravartatām | [Rām, Utt, 84 8.2]
divase viṃśatiḥ sargā geyā vai parayā mudā | [Rām, Utt, 84 9.1]
pramāṇair bahubhistatra yathoddiṣṭaṃ mayā purā | [Rām, Utt, 84 9.2]
lobhaścāpi na kartavyaḥ svalpo 'pi dhanakāṅkṣayā | [Rām, Utt, 84 10.1]
kiṃ dhanenāśramasthānāṃ phalamūlopabhoginām | [Rām, Utt, 84 10.2]
yadi pṛcchet sa kākutstho yuvāṃ kasyeti dārakau | [Rām, Utt, 84 11.1]
vālmīker atha śiṣyau hi brūtām evaṃ narādhipam | [Rām, Utt, 84 11.2]
imāstantrīḥ sumadhurāḥ sthānaṃ vā pūrvadarśitam | [Rām, Utt, 84 12.1]
mūrchayitvā sumadhuraṃ gāyetāṃ vigatajvarau | [Rām, Utt, 84 12.2]
ādiprabhṛti geyaṃ syānna cāvajñāya pārthivam | [Rām, Utt, 84 13.1]
pitā hi sarvabhūtānāṃ rājā bhavati dharmataḥ | [Rām, Utt, 84 13.2]
tad yuvāṃ hṛṣṭamanasau śvaḥ prabhāte samādhinā | [Rām, Utt, 84 14.1]
gāyetāṃ madhuraṃ geyaṃ tantrīlayasamanvitam | [Rām, Utt, 84 14.2]
iti saṃdiśya bahuśo muniḥ prācetasastadā | [Rām, Utt, 84 15.1]
vālmīkiḥ paramodārastūṣṇīm āsīnmahāyaśāḥ | [Rām, Utt, 84 15.2]
tām adbhutāṃ tau hṛdaye kumārau niveśya vāṇīm ṛṣibhāṣitāṃ śubhām | [Rām, Utt, 84 16.1]
samutsukau tau sukham ūṣatur niśāṃ yathāśvinau bhārgavanītisaṃskṛtau | [Rām, Utt, 84 16.2]
{Rām, Utt, 85}
tau rajanyāṃ prabhātāyāṃ snātau hutahutāśanau | [Rām, Utt, 85 1.1]
yathoktam ṛṣiṇā pūrvaṃ tatra tatrābhyagāyatām | [Rām, Utt, 85 1.2]
tāṃ sa śuśrāva kākutsthaḥ pūrvacaryāṃ tatastataḥ | [Rām, Utt, 85 2.1]
apūrvāṃ pāṭhyajātiṃ ca geyena samalaṃkṛtām | [Rām, Utt, 85 2.2]
pramāṇair bahubhir baddhāṃ tantrīlayasamanvitām | [Rām, Utt, 85 3.1]
bālābhyāṃ rāghavaḥ śrutvā kautūhalaparo 'bhavat | [Rām, Utt, 85 3.2]
atha karmāntare rājā samānīya mahāmunīn | [Rām, Utt, 85 4.1]
pārthivāṃśca naravyāghraḥ paṇḍitānnaigamāṃstathā | [Rām, Utt, 85 4.2]
paurāṇikāñśabdavido ye ca vṛddhā dvijātayaḥ | [Rām, Utt, 85 5.1]
etān sarvān samānīya gātārau samaveśayat | [Rām, Utt, 85 5.2]
hṛṣṭā ṛṣigaṇāstatra pārthivāśca mahaujasaḥ | [Rām, Utt, 85 6.1]
pibanta iva cakṣurbhyāṃ rājānaṃ gāyakau ca tau | [Rām, Utt, 85 6.2]
parasparam athocuste sarva eva samaṃ tataḥ | [Rām, Utt, 85 7.1]
ubhau rāmasya sadṛśau bimbād bimbam ivoddhṛtau | [Rām, Utt, 85 7.2]
jaṭilau yadi na syātāṃ na valkaladharau yadi | [Rām, Utt, 85 8.1]
viśeṣaṃ nādhigacchāmo gāyato rāghavasya ca | [Rām, Utt, 85 8.2]
teṣāṃ saṃvadatām evaṃ śrotṝṇāṃ harṣavardhanam | [Rām, Utt, 85 9.1]
geyaṃ pracakratustatra tāvubhau munidārakau | [Rām, Utt, 85 9.2]
tataḥ pravṛttaṃ madhuraṃ gāndharvam atimānuṣam | [Rām, Utt, 85 10.1]
na ca tṛptiṃ yayuḥ sarve śrotāro geyasaṃpadā | [Rām, Utt, 85 10.2]
pravṛttam āditaḥ pūrvaṃ sargānnāradadarśanāt | [Rām, Utt, 85 11.1]
tataḥ prabhṛti sargāṃśca yāvadviṃśatyagāyatām | [Rām, Utt, 85 11.2]
tato 'parāhṇasamaye rāghavaḥ samabhāṣata | [Rām, Utt, 85 12.1]
śrutvā viṃśatisargāṃstān bharataṃ bhrātṛvatsalaḥ | [Rām, Utt, 85 12.2]
aṣṭādaśa sahasrāṇi suvarṇasya mahātmanoḥ | [Rām, Utt, 85 13.1]
dadasva śīghraṃ kākutstha bālayor mā vṛthā śramaḥ | [Rām, Utt, 85 13.2]
dīyamānaṃ suvarṇaṃ tannāgṛhṇītāṃ kuśīlavau | [Rām, Utt, 85 14.1]
ūcatuśca mahātmānau kim aneneti vismitau | [Rām, Utt, 85 14.2]
vanyena phalamūlena niratau svo vanaukasau | [Rām, Utt, 85 15.1]
suvarṇena hiraṇyena kiṃ kariṣyāvahe vane | [Rām, Utt, 85 15.2]
tathā tayoḥ prabruvatoḥ kautūhalasamanvitāḥ | [Rām, Utt, 85 16.1]
śrotāraścaiva rāmaśca sarva eva suvismitāḥ | [Rām, Utt, 85 16.2]
tasya caivāgamaṃ rāmaḥ kāvyasya śrotum utsukaḥ | [Rām, Utt, 85 17.1]
papraccha tau mahātejāstāvubhau munidārakau | [Rām, Utt, 85 17.2]
kiṃpramāṇam idaṃ kāvyaṃ kā pratiṣṭhā mahātmanaḥ | [Rām, Utt, 85 18.1]
kartā kāvyasya mahataḥ ko vāsau munipuṃgavaḥ | [Rām, Utt, 85 18.2]
pṛcchantaṃ rāghavaṃ vākyam ūcatur munidārakau | [Rām, Utt, 85 19.1]
vālmīkir bhagavān kartā samprāpto yajñasaṃnidhim | [Rām, Utt, 85 19.2]
yenedaṃ caritaṃ tubhyam aśeṣaṃ saṃpradarśitam | [Rām, Utt, 85 19.3]
ādiprabhṛti rājendra pañca sargaśatāni ca | [Rām, Utt, 85 20.1]
pratiṣṭhā jīvitaṃ yāvat tāvad rājañśubhāśubham | [Rām, Utt, 85 20.2]
yadi buddhiḥ kṛtā rājañśravaṇāya mahāratha | [Rām, Utt, 85 21.1]
karmāntare kṣaṇībhūtastacchṛṇuṣva sahānujaḥ | [Rām, Utt, 85 21.2]
bāḍham ityabravīd rāmastau cānujñāpya rāghavam | [Rām, Utt, 85 22.1]
prahṛṣṭau jagmatur vāsaṃ yatrāsau munipuṃgavaḥ | [Rām, Utt, 85 22.2]
rāmo 'pi munibhiḥ sārdhaṃ pārthivaiśca mahātmabhiḥ | [Rām, Utt, 85 23.1]
śrutvā tad gītamādhuryaṃ karmaśālām upāgamat | [Rām, Utt, 85 23.2]
{Rām, Utt, 86}
rāmo bahūnyahānyeva tad gītaṃ paramādbhutam | [Rām, Utt, 86 1.1]
śuśrāva munibhiḥ sārdhaṃ rājabhiḥ saha vānaraiḥ | [Rām, Utt, 86 1.2]
tasmin gīte tu vijñāya sītāputrau kuśīlavau | [Rām, Utt, 86 2.1]
tasyāḥ pariṣado madhye rāmo vacanam abravīt | [Rām, Utt, 86 2.2]
madvaco brūta gacchadhvam iti bhagavato 'ntikam | [Rām, Utt, 86 3.1]
yadi śuddhasamācārā yadi vā vītakalmaṣā | [Rām, Utt, 86 4.1]
karotvihātmanaḥ śuddhim anumānya mahāmunim | [Rām, Utt, 86 4.2]
chandaṃ munestu vijñāya sītāyāśca manogatam | [Rām, Utt, 86 5.1]
pratyayaṃ dātukāmāyāstataḥ śaṃsata me laghu | [Rām, Utt, 86 5.2]
śvaḥ prabhāte tu śapathaṃ maithilī janakātmajā | [Rām, Utt, 86 6.1]
karotu pariṣanmadhye śodhanārthaṃ mameha ca | [Rām, Utt, 86 6.2]
śrutvā tu rāghavasyaitad vacaḥ paramam adbhutam | [Rām, Utt, 86 7.1]
dūtāḥ samprayayur vāṭaṃ yatrāste munipuṃgavaḥ | [Rām, Utt, 86 7.2]
te praṇamya mahātmānaṃ jvalantam amitaprabham | [Rām, Utt, 86 8.1]
ūcuste rāmavākyāni mṛdūni madhurāṇi ca | [Rām, Utt, 86 8.2]
teṣāṃ tad bhāṣitaṃ śrutvā rāmasya ca manogatam | [Rām, Utt, 86 9.1]
vijñāya sumahātejā munir vākyam athābravīt | [Rām, Utt, 86 9.2]
evaṃ bhavatu bhadraṃ vo yathā tuṣyati rāghavaḥ | [Rām, Utt, 86 10.1]
tathā kariṣyate sītā daivataṃ hi patiḥ striyāḥ | [Rām, Utt, 86 10.2]
tathoktā muninā sarve rāmadūtā mahaujasaḥ | [Rām, Utt, 86 11.1]
pratyetya rāghavaṃ sarve munivākyaṃ babhāṣire | [Rām, Utt, 86 11.2]
tataḥ prahṛṣṭaḥ kākutsthaḥ śrutvā vākyaṃ mahātmanaḥ | [Rām, Utt, 86 12.1]
ṛṣīṃstatra sametāṃśca rājñaścaivābhyabhāṣata | [Rām, Utt, 86 12.2]
bhagavantaḥ saśiṣyā vai sānugaśca narādhipāḥ | [Rām, Utt, 86 13.1]
paśyantu sītāśapathaṃ yaścaivānyo 'bhikāṅkṣate | [Rām, Utt, 86 13.2]
tasya tadvacanaṃ śrutvā rāghavasya mahātmanaḥ | [Rām, Utt, 86 14.1]
sarveṣām ṛṣimukhyānāṃ sādhuvādo mahān abhūt | [Rām, Utt, 86 14.2]
rājānaśca mahātmānaḥ praśaṃsanti sma rāghavam | [Rām, Utt, 86 15.1]
upapannaṃ naraśreṣṭha tvayyeva bhuvi nānyataḥ | [Rām, Utt, 86 15.2]
evaṃ viniścayaṃ kṛtvā śvobhūta iti rāghavaḥ | [Rām, Utt, 86 16.1]
visarjayāmāsa tadā sarvāṃstāñ śatrusūdanaḥ | [Rām, Utt, 86 16.2]
{Rām, Utt, 87}
tasyāṃ rajanyāṃ vyuṣṭāyāṃ yajñavāṭagato nṛpaḥ | [Rām, Utt, 87 1.1]
ṛṣīn sarvānmahātejāḥ śabdāpayati rāghavaḥ | [Rām, Utt, 87 1.2]
vasiṣṭho vāmadevaśca jābālir atha kāśyapaḥ | [Rām, Utt, 87 2.1]
viśvāmitro dīrghatapā durvāsāśca mahātapāḥ | [Rām, Utt, 87 2.2]
agastyo 'tha tathā śaktir bhārgavaścaiva vāmanaḥ | [Rām, Utt, 87 3.1]
mārkaṇḍeyaśca dīrghāyur maudgalyaśca mahātapāḥ | [Rām, Utt, 87 3.2]
bhārgavaścyavanaścaiva śatānandaśca dharmavit | [Rām, Utt, 87 4.1]
bharadvājaśca tejasvī agniputraśca suprabhaḥ | [Rām, Utt, 87 4.2]
ete cānye ca munayo bahavaḥ saṃśitavratāḥ | [Rām, Utt, 87 5.1]
rājānaśca naravyāghrāḥ sarva eva samāgatāḥ | [Rām, Utt, 87 5.2]
rākṣasāśca mahāvīryā vānarāśca mahābalāḥ | [Rām, Utt, 87 6.1]
samājagmur mahātmānaḥ sarva eva kutūhalāt | [Rām, Utt, 87 6.2]
kṣatriyāścaiva vaiśyāśca śūdrāścaiva sahasraśaḥ | [Rām, Utt, 87 7.1]
sītāśapathavīkṣārthaṃ sarva eva samāgatāḥ | [Rām, Utt, 87 7.2]
tathā samāgataṃ sarvam aśmabhūtam ivācalam | [Rām, Utt, 87 8.1]
śrutvā munivarastūrṇaṃ sasītaḥ samupāgamat | [Rām, Utt, 87 8.2]
tam ṛṣiṃ pṛṣṭhataḥ sītā sānvagacchad avāṅmukhī | [Rām, Utt, 87 9.1]
kṛtāñjalir bāṣpagalā kṛtvā rāmaṃ manogatam | [Rām, Utt, 87 9.2]
tāṃ dṛṣṭvā śrīm ivāyāntīṃ brahmāṇam anugāminīm | [Rām, Utt, 87 10.1]
vālmīkeḥ pṛṣṭhataḥ sītāṃ sādhukāro mahān abhūt | [Rām, Utt, 87 10.2]
tato halahalā śabdaḥ sarveṣām evam ābabhau | [Rām, Utt, 87 11.1]
duḥkhajena viśālena śokenākulitātmanām | [Rām, Utt, 87 11.2]
sādhu sīteti kecit tu sādhu rāmeti cāpare | [Rām, Utt, 87 12.1]
ubhāveva tu tatrānye sādhu sādhviti cābruvan | [Rām, Utt, 87 12.2]
tato madhyaṃ janaughānāṃ praviśya munipuṃgavaḥ | [Rām, Utt, 87 13.1]
sītāsahāyo vālmīkir iti hovāca rāghavam | [Rām, Utt, 87 13.2]
iyaṃ dāśarathe sītā suvratā dharmacāriṇī | [Rām, Utt, 87 14.1]
apāpā te parityaktā mamāśramasamīpataḥ | [Rām, Utt, 87 14.2]
lokāpavādabhītasya tava rāma mahāvrata | [Rām, Utt, 87 15.1]
pratyayaṃ dāsyate sītā tām anujñātum arhasi | [Rām, Utt, 87 15.2]
imau ca jānakī putrāvubhau ca yamajātakau | [Rām, Utt, 87 16.1]
sutau tavaiva durdharṣau satyam etad bravīmi te | [Rām, Utt, 87 16.2]
pracetaso 'haṃ daśamaḥ putro rāghavanandana | [Rām, Utt, 87 17.1]
na smarāmyanṛtaṃ vākyaṃ tathemau tava putrakau | [Rām, Utt, 87 17.2]
bahuvarṣasahasrāṇi tapaścaryā mayā kṛtā | [Rām, Utt, 87 18.1]
tasyāḥ phalam upāśnīyām apāpā maithilī yathā | [Rām, Utt, 87 18.2]
ahaṃ pañcasu bhūteṣu manaḥṣaṣṭheṣu rāghava | [Rām, Utt, 87 19.1]
vicintya sītāṃ śuddheti nyagṛhṇāṃ vananirjhare | [Rām, Utt, 87 19.2]
iyaṃ śuddhasamācārā apāpā patidevatā | [Rām, Utt, 87 20.1]
lokāpavādabhītasya dāsyati pratyayaṃ tava | [Rām, Utt, 87 20.2]
{Rām, Utt, 88}
vālmīkinaivam uktastu rāghavaḥ pratyabhāṣata | [Rām, Utt, 88 1.1]
prāñjalir jagato madhye dṛṣṭvā tāṃ devavarṇinīm | [Rām, Utt, 88 1.2]
evam etanmahābhāga yathā vadasi dharmavit | [Rām, Utt, 88 2.1]
pratyayo hi mama brahmaṃstava vākyair akalmaṣaiḥ | [Rām, Utt, 88 2.2]
pratyayo hi purā datto vaidehyā surasaṃnidhau | [Rām, Utt, 88 3.1]
seyaṃ lokabhayād brahmann apāpetyabhijānatā | [Rām, Utt, 88 3.2]
parityaktā mayā sītā tad bhavān kṣantum arhati | [Rām, Utt, 88 3.3]
jānāmi cemau putrau me yamajātau kuśīlavau | [Rām, Utt, 88 4.1]
śuddhāyāṃ jagato madhye maithilyāṃ prītir astu me | [Rām, Utt, 88 4.2]
abhiprāyaṃ tu vijñāya rāmasya surasattamāḥ | [Rām, Utt, 88 5.1]
pitāmahaṃ puraskṛtya sarva eva samāgatāḥ | [Rām, Utt, 88 5.2]
ādityā vasavo rudrā viśve devā marudgaṇāḥ | [Rām, Utt, 88 6.1]
aśvināv ṛṣigandharvā apsarāṇāṃ gaṇāstathā | [Rām, Utt, 88 6.2]
sādhyāśca devāḥ sarve te sarve ca paramarṣayaḥ | [Rām, Utt, 88 6.3]
tato vāyuḥ śubhaḥ puṇyo divyagandho manoramaḥ | [Rām, Utt, 88 7.1]
taṃ janaughaṃ suraśreṣṭho hlādayāmāsa sarvataḥ | [Rām, Utt, 88 7.2]
tad adbhutam ivācintyaṃ nirīkṣante samāhitāḥ | [Rām, Utt, 88 8.1]
mānavāḥ sarvarāṣṭrebhyaḥ pūrvaṃ kṛtayuge yathā | [Rām, Utt, 88 8.2]
sarvān samāgatān dṛṣṭvā sītā kāṣāyavāsinī | [Rām, Utt, 88 9.1]
abravīt prāñjalir vākyam adhodṛṣṭir avāṅmukhī | [Rām, Utt, 88 9.2]
yathāhaṃ rāghavād anyaṃ manasāpi na cintaye | [Rām, Utt, 88 10.1]
tathā me mādhavī devī vivaraṃ dātum arhati | [Rām, Utt, 88 10.2]
tathā śapantyāṃ vaidehyāṃ prādurāsīt tad adbhutam | [Rām, Utt, 88 11.1]
bhūtalād utthitaṃ divyaṃ siṃhāsanam anuttamam | [Rām, Utt, 88 11.2]
dhriyamāṇaṃ śirobhistannāgair amitavikramaiḥ | [Rām, Utt, 88 12.1]
divyaṃ divyena vapuṣā sarvaratnavibhūṣitam | [Rām, Utt, 88 12.2]
tasmiṃstu dharaṇī devī bāhubhyāṃ gṛhya maithilīm | [Rām, Utt, 88 13.1]
svāgatenābhinandyainām āsane copaveśayat | [Rām, Utt, 88 13.2]
tām āsanagatāṃ dṛṣṭvā praviśantīṃ rasātalam | [Rām, Utt, 88 14.1]
puṇyavṛṣṭir avicchinnā divyā sītām avākirat | [Rām, Utt, 88 14.2]
sādhukāraśca sumahān devānāṃ sahasotthitaḥ | [Rām, Utt, 88 15.1]
sādhu sādhviti vai sīte yasyāste śīlam īdṛśam | [Rām, Utt, 88 15.2]
evaṃ bahuvidhā vāco hyantarikṣagatāḥ surāḥ | [Rām, Utt, 88 16.1]
vyājahrur hṛṣṭamanaso dṛṣṭvā sītāpraveśanam | [Rām, Utt, 88 16.2]
yajñavāṭagatāś cāpi munayaḥ sarva eva te | [Rām, Utt, 88 17.1]
rājānaśca naravyāghrā vismayānnoparemire | [Rām, Utt, 88 17.2]
antarikṣe ca bhūmau ca sarve sthāvarajaṅgamāḥ | [Rām, Utt, 88 18.1]
dānavāśca mahākāyāḥ pātāle pannagādhipāḥ | [Rām, Utt, 88 18.2]
kecid vineduḥ saṃhṛṣṭāḥ kecid dhyānaparāyaṇāḥ | [Rām, Utt, 88 19.1]
kecid rāmaṃ nirīkṣante kecit sītām acetanāḥ | [Rām, Utt, 88 19.2]
sītāpraveśanaṃ dṛṣṭvā teṣām āsīt samāgamaḥ | [Rām, Utt, 88 20.1]
taṃ muhūrtam ivātyarthaṃ sarvaṃ saṃmohitaṃ jagat | [Rām, Utt, 88 20.2]
{Rām, Utt, 89}
tadāvasāne yajñasya rāmaḥ paramadurmanāḥ | [Rām, Utt, 89 1.1]
apaśyamāno vaidehīṃ mene śūnyam idaṃ jagat | [Rām, Utt, 89 1.2]
śokena paramāyatto na śāntiṃ manasāgamat | [Rām, Utt, 89 1.3]
visṛjya pārthivān sarvān ṛkṣavānararākṣasān | [Rām, Utt, 89 2.1]
janaughaṃ brahmamukhyānāṃ vittapūrṇaṃ vyasarjayat | [Rām, Utt, 89 2.2]
tato visṛjya tān sarvān rāmo rājīvalocanaḥ | [Rām, Utt, 89 3.1]
hṛdi kṛtvā tadā sītām ayodhyāṃ praviveśa saḥ | [Rām, Utt, 89 3.2]
na sītāyāḥ parāṃ bhāryāṃ vavre sa raghunandanaḥ | [Rām, Utt, 89 4.1]
yajñe yajñe ca patnyarthaṃ jānakī kāñcanī bhavat | [Rām, Utt, 89 4.2]
daśavarṣasahasrāṇi vājimedham upākarot | [Rām, Utt, 89 5.1]
vājapeyān daśaguṇāṃstathā bahusuvarṇakān | [Rām, Utt, 89 5.2]
agniṣṭomātirātrābhyāṃ gosavaiśca mahādhanaiḥ | [Rām, Utt, 89 6.1]
īje kratubhir anyaiśca sa śrīmān āptadakṣiṇaiḥ | [Rām, Utt, 89 6.2]
evaṃ sa kālaḥ sumahān rājyasthasya mahātmanaḥ | [Rām, Utt, 89 7.1]
dharme prayatamānasya vyatīyād rāghavasya tu | [Rām, Utt, 89 7.2]
ṛkṣavānararakṣāṃsi sthitā rāmasya śāsane | [Rām, Utt, 89 8.1]
anurajyanti rājāno 'hanyahani rāghavam | [Rām, Utt, 89 8.2]
kāle varṣati parjanyaḥ subhikṣaṃ vimalā diśaḥ | [Rām, Utt, 89 9.1]
hṛṣṭapuṣṭajanākīrṇaṃ puraṃ janapadastathā | [Rām, Utt, 89 9.2]
nākāle mriyate kaścinna vyādhiḥ prāṇināṃ tadā | [Rām, Utt, 89 10.1]
nādharmaścābhavat kaścid rāme rājyaṃ praśāsati | [Rām, Utt, 89 10.2]
atha dīrghasya kālasya rāmamātā yaśasvinī | [Rām, Utt, 89 11.1]
putrapautraiḥ parivṛtā kāladharmam upāgamat | [Rām, Utt, 89 11.2]
anviyāya sumitrāpi kaikeyī ca yaśasvinī | [Rām, Utt, 89 12.1]
dharmaṃ kṛtvā bahuvidhaṃ tridive paryavasthitā | [Rām, Utt, 89 12.2]
sarvāḥ pratiṣṭhitāḥ svarge rājñā daśarathena ca | [Rām, Utt, 89 13.1]
samāgatā mahābhāgāḥ saha dharmaṃ ca lebhire | [Rām, Utt, 89 13.2]
tāsāṃ rāmo mahādānaṃ kāle kāle prayacchati | [Rām, Utt, 89 14.1]
mātṝṇām aviśeṣeṇa brāhmaṇeṣu tapasviṣu | [Rām, Utt, 89 14.2]
pitryāṇi bahuratnāni yajñān paramadustarān | [Rām, Utt, 89 15.1]
cakāra rāmo dharmātmā pitṝn devān vivardhayan | [Rām, Utt, 89 15.2]
{Rām, Utt, 90}
kasyacittvatha kālasya yudhājit kekayo nṛpaḥ | [Rām, Utt, 90 1.1]
svaguruṃ preṣayāmāsa rāghavāya mahātmane | [Rām, Utt, 90 1.2]
gārgyam aṅgirasaḥ putraṃ brahmarṣim amitaprabham | [Rām, Utt, 90 2.1]
daśa cāśvasahasrāṇi prītidānam anuttamam | [Rām, Utt, 90 2.2]
kambalāni ca ratnāni citravastram athottamam | [Rām, Utt, 90 3.1]
rāmāya pradadau rājā bahūnyābharaṇāni ca | [Rām, Utt, 90 3.2]
śrutvā tu rāghavo gārgyaṃ maharṣiṃ samupāgatam | [Rām, Utt, 90 4.1]
mātulasyāśvapatinaḥ priyaṃ dūtam upāgatam | [Rām, Utt, 90 4.2]
pratyudgamya ca kākutsthaḥ krośamātraṃ sahānugaḥ | [Rām, Utt, 90 5.1]
gārgyaṃ saṃpūjayāmāsa dhanaṃ tat pratigṛhya ca | [Rām, Utt, 90 5.2]
pṛṣṭvā ca prītidaṃ sarvaṃ kuśalaṃ mātulasya ca | [Rām, Utt, 90 6.1]
upaviṣṭaṃ mahābhāgaṃ rāmaḥ praṣṭuṃ pracakrame | [Rām, Utt, 90 6.2]
kim āha mātulo vākyaṃ yadarthaṃ bhagavān iha | [Rām, Utt, 90 7.1]
prāpto vākyavidāṃ śreṣṭha sākṣād iva bṛhaspatiḥ | [Rām, Utt, 90 7.2]
rāmasya bhāṣitaṃ śrutvā brahmarṣiḥ kāryavistaram | [Rām, Utt, 90 8.1]
vaktum adbhutasaṃkāśaṃ rāghavāyopacakrame | [Rām, Utt, 90 8.2]
mātulaste mahābāho vākyam āha nararṣabha | [Rām, Utt, 90 9.1]
yudhājit prītisaṃyuktaṃ śrūyatāṃ yadi rocate | [Rām, Utt, 90 9.2]
ayaṃ gandharvaviṣayaḥ phalamūlopaśobhitaḥ | [Rām, Utt, 90 10.1]
sindhor ubhayataḥ pārśve deśaḥ paramaśobhanaḥ | [Rām, Utt, 90 10.2]
taṃ ca rakṣanti gandharvāḥ sāyudhā yuddhakovidāḥ | [Rām, Utt, 90 11.1]
śailūṣasya sutā vīrāstisraḥ koṭyo mahābalāḥ | [Rām, Utt, 90 11.2]
tān vinirjitya kākutstha gandharvaviṣayaṃ śubham | [Rām, Utt, 90 12.1]
niveśaya mahābāho dve pure susamāhitaḥ | [Rām, Utt, 90 12.2]
anyasya na gatistatra deśaścāyaṃ suśobhanaḥ | [Rām, Utt, 90 13.1]
rocatāṃ te mahābāho nāhaṃ tvām anṛtaṃ vade | [Rām, Utt, 90 13.2]
tacchrutvā rāghavaḥ prīto maharṣermātulasya ca | [Rām, Utt, 90 14.1]
uvāca bāḍham ityevaṃ bharataṃ cānvavaikṣata | [Rām, Utt, 90 14.2]
so 'bravīd rāghavaḥ prītaḥ prāñjalipragraho dvijam | [Rām, Utt, 90 15.1]
imau kumārau taṃ deśaṃ brahmarṣe vijayiṣyataḥ | [Rām, Utt, 90 15.2]
bharatasyātmajau vīrau takṣaḥ puṣkala eva ca | [Rām, Utt, 90 16.1]
mātulena suguptau tau dharmeṇa ca samāhitau | [Rām, Utt, 90 16.2]
bharataṃ cāgrataḥ kṛtvā kumārau sabalānugau | [Rām, Utt, 90 17.1]
nihatya gandharvasutān dve pure vibhajiṣyataḥ | [Rām, Utt, 90 17.2]
niveśya te puravare ātmajau saṃniveśya ca | [Rām, Utt, 90 18.1]
āgamiṣyati me bhūyaḥ sakāśam atidhārmikaḥ | [Rām, Utt, 90 18.2]
brahmarṣim evam uktvā tu bharataṃ sabalānugam | [Rām, Utt, 90 19.1]
ājñāpayāmāsa tadā kumārau cābhyaṣecayat | [Rām, Utt, 90 19.2]
nakṣatreṇa ca saumyena puraskṛtyāṅgiraḥsutam | [Rām, Utt, 90 20.1]
bharataḥ saha sainyena kumārābhyāṃ ca niryayau | [Rām, Utt, 90 20.2]
sā senā śakrayukteva nagarānniryayāvatha | [Rām, Utt, 90 21.1]
rāghavānugatā dūraṃ durādharṣā surāsuraiḥ | [Rām, Utt, 90 21.2]
māṃsāśīni ca sattvāni rakṣāṃsi sumahānti ca | [Rām, Utt, 90 22.1]
anujagmuśca bharataṃ rudhirasya pipāsayā | [Rām, Utt, 90 22.2]
bhūtagrāmāśca bahavo māṃsabhakṣāḥ sudāruṇāḥ | [Rām, Utt, 90 23.1]
gandharvaputramāṃsāni bhoktukāmāḥ sahasraśaḥ | [Rām, Utt, 90 23.2]
siṃhavyāghrasṛgālānāṃ khecarāṇāṃ ca pakṣiṇām | [Rām, Utt, 90 24.1]
bahūni vai sahasrāṇi senāyā yayur agrataḥ | [Rām, Utt, 90 24.2]
adhyardhamāsam uṣitā pathi senā nirāmayā | [Rām, Utt, 90 25.1]
hṛṣṭapuṣṭajanākīrṇā kekayaṃ samupāgamat | [Rām, Utt, 90 25.2]
{Rām, Utt, 91}
śrutvā senāpatiṃ prāptaṃ bharataṃ kekayādhipaḥ | [Rām, Utt, 91 1.1]
yudhājid gārgyasahitaṃ parāṃ prītim upāgamat | [Rām, Utt, 91 1.2]
sa niryayau janaughena mahatā kekayādhipaḥ | [Rām, Utt, 91 2.1]
tvaramāṇo 'bhicakrāma gandharvān devarūpiṇaḥ | [Rām, Utt, 91 2.2]
bharataśca yudhājicca sametau laghuvikramau | [Rām, Utt, 91 3.1]
gandharvanagaraṃ prāptau sabalau sapadānugau | [Rām, Utt, 91 3.2]
śrutvā tu bharataṃ prāptaṃ gandharvāste samāgatāḥ | [Rām, Utt, 91 4.1]
yoddhukāmā mahāvīryā vinadantaḥ samantataḥ | [Rām, Utt, 91 4.2]
tataḥ samabhavad yuddhaṃ tumulaṃ lomaharṣaṇam | [Rām, Utt, 91 5.1]
saptarātraṃ mahābhīmaṃ na cānyatarayor jayaḥ | [Rām, Utt, 91 5.2]
tato rāmānujaḥ kruddhaḥ kālasyāstraṃ sudāruṇam | [Rām, Utt, 91 6.1]
saṃvartaṃ nāma bharato gandharveṣvabhyayojayat | [Rām, Utt, 91 6.2]
te baddhāḥ kālapāśena saṃvartena vidāritāḥ | [Rām, Utt, 91 7.1]
kṣaṇenābhihatāstisrastatra koṭyo mahātmanā | [Rām, Utt, 91 7.2]
taṃ ghātaṃ ghorasaṃkāśaṃ na smaranti divaukasaḥ | [Rām, Utt, 91 8.1]
nimeṣāntaramātreṇa tādṛśānāṃ mahātmanām | [Rām, Utt, 91 8.2]
hateṣu teṣu vīreṣu bharataḥ kaikayīsutaḥ | [Rām, Utt, 91 9.1]
niveśayāmāsa tadā samṛddhe dve purottame | [Rām, Utt, 91 9.2]
takṣaṃ takṣaśilāyāṃ tu puṣkaraṃ puṣkarāvatau | [Rām, Utt, 91 9.3]
gandharvadeśo ruciro gāndhāraviṣayaśca saḥ | [Rām, Utt, 91 10.1]
varṣaiḥ pañcabhir ākīrṇo viṣayair nāgaraistathā | [Rām, Utt, 91 10.2]
dhanaratnaughasampūrṇe kānanair upaśobhite | [Rām, Utt, 91 11.1]
anyonyasaṃgharṣakṛte spardhayā guṇavistare | [Rām, Utt, 91 11.2]
ubhe suruciraprakhye vyavahārair akalmaṣaiḥ | [Rām, Utt, 91 12.1]
udyānayānaughavṛte suvibhaktāntarāpaṇe | [Rām, Utt, 91 12.2]
ubhe puravare ramye vistarair upaśobhite | [Rām, Utt, 91 13.1]
gṛhamukhyaiḥ surucirair vimānaiḥ samavarṇibhiḥ | [Rām, Utt, 91 13.2]
śobhite śobhanīyaiśca devāyatanavistaraiḥ | [Rām, Utt, 91 14.1]
niveśya pañcabhir varṣair bharato rāghavānujaḥ | [Rām, Utt, 91 14.2]
punar āyānmahābāhur ayodhyāṃ kaikayīsutaḥ | [Rām, Utt, 91 14.3]
so 'bhivādya mahātmānaṃ sākṣād dharmam ivāparam | [Rām, Utt, 91 15.1]
rāghavaṃ bharataḥ śrīmān brahmāṇam iva vāsavaḥ | [Rām, Utt, 91 15.2]
śaśaṃsa ca yathāvṛttaṃ gandharvavadham uttamam | [Rām, Utt, 91 16.1]
niveśanaṃ ca deśasya śrutvā prīto 'sya rāghavaḥ | [Rām, Utt, 91 16.2]
{Rām, Utt, 92}
tacchrutvā harṣam āpede rāghavo bhrātṛbhiḥ saha | [Rām, Utt, 92 1.1]
vākyaṃ cādbhutasaṃkāśaṃ bhrātṝn provāca rāghavaḥ | [Rām, Utt, 92 1.2]
imau kumārau saumitre tava dharmaviśāradau | [Rām, Utt, 92 2.1]
aṅgadaścandraketuśca rājyārhau dṛḍhadhanvinau | [Rām, Utt, 92 2.2]
imau rājye 'bhiṣekṣyāmi deśaḥ sādhu vidhīyatām | [Rām, Utt, 92 3.1]
ramaṇīyo hyasaṃbādho rametāṃ yatra dhanvinau | [Rām, Utt, 92 3.2]
na rājñāṃ yatra pīḍā syānnāśramāṇāṃ vināśanam | [Rām, Utt, 92 4.1]
sa deśo dṛśyatāṃ saumya nāparādhyāmahe yathā | [Rām, Utt, 92 4.2]
tathoktavati rāme tu bharataḥ pratyuvāca ha | [Rām, Utt, 92 5.1]
ayaṃ kārāpatho deśaḥ suramaṇyo nirāmayaḥ | [Rām, Utt, 92 5.2]
niveśyatāṃ tatra puram aṅgadasya mahātmanaḥ | [Rām, Utt, 92 6.1]
candraketośca ruciraṃ candrakāntaṃ nirāmayam | [Rām, Utt, 92 6.2]
tad vākyaṃ bharatenoktaṃ pratijagrāha rāghavaḥ | [Rām, Utt, 92 7.1]
taṃ ca kṛtvā vaśe deśam aṅgadasya nyaveśayat | [Rām, Utt, 92 7.2]
aṅgadīyā purī ramyā aṅgadasya niveśitā | [Rām, Utt, 92 8.1]
ramaṇīyā suguptā ca rāmeṇākliṣṭakarmaṇā | [Rām, Utt, 92 8.2]
candraketostu mallasya mallabhūmyāṃ niveśitā | [Rām, Utt, 92 9.1]
candrakānteti vikhyātā divyā svargapurī yathā | [Rām, Utt, 92 9.2]
tato rāmaḥ parāṃ prītiṃ bharato lakṣmaṇastathā | [Rām, Utt, 92 10.1]
yayur yudhi durādharṣā abhiṣekaṃ ca cakrire | [Rām, Utt, 92 10.2]
abhiṣicya kumārau dvau prasthāpya sabalānugau | [Rām, Utt, 92 11.1]
aṅgadaṃ paścimāṃ bhūmiṃ candraketum udaṅmukham | [Rām, Utt, 92 11.2]
aṅgadaṃ cāpi saumitrir lakṣmaṇo 'nujagāma ha | [Rām, Utt, 92 12.1]
candraketostu bharataḥ pārṣṇigrāho babhūva ha | [Rām, Utt, 92 12.2]
lakṣmaṇastvaṅgadīyāyāṃ saṃvatsaram athoṣitaḥ | [Rām, Utt, 92 13.1]
putre sthite durādharṣe ayodhyāṃ punar āgamat | [Rām, Utt, 92 13.2]
bharato 'pi tathaivoṣya saṃvatsaram athādhikam | [Rām, Utt, 92 14.1]
ayodhyāṃ punar agamya rāmapādāvupāgamat | [Rām, Utt, 92 14.2]
ubhau saumitribharatau rāmapādāvanuvratau | [Rām, Utt, 92 15.1]
kālaṃ gatam api snehānna jajñāte 'tidhārmikau | [Rām, Utt, 92 15.2]
evaṃ varṣasahasrāṇi daśa teṣāṃ yayustadā | [Rām, Utt, 92 16.1]
dharme prayatamānānāṃ paurakāryeṣu nityadā | [Rām, Utt, 92 16.2]
vihṛtya kālaṃ paripūrṇamānasāḥ śriyā vṛtā dharmapathe pare sthitāḥ | [Rām, Utt, 92 17.1]
trayaḥ samiddhā iva dīptatejasā hutāgnayaḥ sādhu mahādhvare trayaḥ | [Rām, Utt, 92 17.2]
{Rām, Utt, 93}
kasyacittvatha kālasya rāme dharmapathe sthite | [Rām, Utt, 93 1.1]
kālastāpasarūpeṇa rājadvāram upāgamat | [Rām, Utt, 93 1.2]
so 'bravīllakṣmaṇaṃ vākyaṃ dhṛtimantaṃ yaśasvinam | [Rām, Utt, 93 2.1]
māṃ nivedaya rāmāya samprāptaṃ kāryagauravāt | [Rām, Utt, 93 2.2]
dūto hyatibalasyāhaṃ maharṣer amitaujasaḥ | [Rām, Utt, 93 3.1]
rāmaṃ didṛkṣur āyātaḥ kāryeṇa hi mahābala | [Rām, Utt, 93 3.2]
tasya tadvacanaṃ śrutvā saumitristvarayānvitaḥ | [Rām, Utt, 93 4.1]
nyavedayata rāmāya tāpasasya vivakṣitam | [Rām, Utt, 93 4.2]
jayasva rājan dharmeṇa ubhau lokau mahādyute | [Rām, Utt, 93 5.1]
dūtastvāṃ draṣṭum āyātastapasvī bhāskaraprabhaḥ | [Rām, Utt, 93 5.2]
tad vākyaṃ lakṣmaṇenoktaṃ śrutvā rāma uvāca ha | [Rām, Utt, 93 6.1]
praveśyatāṃ munistāta mahaujāstasya vākyadhṛk | [Rām, Utt, 93 6.2]
saumitristu tathetyuktvā prāveśayata taṃ munim | [Rām, Utt, 93 7.1]
jvalantam iva tejobhiḥ pradahantam ivāṃśubhiḥ | [Rām, Utt, 93 7.2]
so 'bhigamya raghuśreṣṭhaṃ dīpyamānaṃ svatejasā | [Rām, Utt, 93 8.1]
ṛṣir madhurayā vācā vardhasvetyāha rāghavam | [Rām, Utt, 93 8.2]
tasmai rāmo mahātejāḥ pūjām arghyapurogamām | [Rām, Utt, 93 9.1]
dadau kuśalam avyagraṃ praṣṭuṃ caivopacakrame | [Rām, Utt, 93 9.2]
pṛṣṭaśca kuśalaṃ tena rāmeṇa vadatāṃ varaḥ | [Rām, Utt, 93 10.1]
āsane kāñcane divye niṣasāda mahāyaśāḥ | [Rām, Utt, 93 10.2]
tam uvāca tato rāmaḥ svāgataṃ te mahāmune | [Rām, Utt, 93 11.1]
prāpayasva ca vākyāni yato dūtastvam āgataḥ | [Rām, Utt, 93 11.2]
codito rājasiṃhena munir vākyam udīrayat | [Rām, Utt, 93 12.1]
dvandvam etat pravaktavyaṃ na ca cakṣurhataṃ vacaḥ | [Rām, Utt, 93 12.2]
yaḥ śṛṇoti nirīkṣed vā sa vadhyastava rāghava | [Rām, Utt, 93 13.1]
bhaved vai munimukhyasya vacanaṃ yadyavekṣase | [Rām, Utt, 93 13.2]
tatheti ca pratijñāya rāmo lakṣmaṇam abravīt | [Rām, Utt, 93 14.1]
dvāri tiṣṭha mahābāho pratihāraṃ visarjaya | [Rām, Utt, 93 14.2]
sa me vadhyaḥ khalu bhavet kathāṃ dvandvasamīritām | [Rām, Utt, 93 15.1]
ṛṣer mama ca saumitre paśyed vā śṛṇuyācca yaḥ | [Rām, Utt, 93 15.2]
tato nikṣipya kākutstho lakṣmaṇaṃ dvārasaṃgrahe | [Rām, Utt, 93 16.1]
tam uvāca muniṃ vākyaṃ kathayasveti rāghavaḥ | [Rām, Utt, 93 16.2]
yat te manīṣitaṃ vākyaṃ yena vāsi samāhitaḥ | [Rām, Utt, 93 17.1]
kathayasva viśaṅkastvaṃ mamāpi hṛdi vartate | [Rām, Utt, 93 17.2]
{Rām, Utt, 94}
śṛṇu rāma mahābāho yadartham aham āgataḥ | [Rām, Utt, 94 1.1]
pitāmahena devena preṣito 'smi mahābala | [Rām, Utt, 94 1.2]
tavāhaṃ pūrvake bhāve putraḥ parapuraṃjaya | [Rām, Utt, 94 2.1]
māyāsaṃbhāvito vīra kālaḥ sarvasamāharaḥ | [Rām, Utt, 94 2.2]
pitāmahaśca bhagavān āha lokapatiḥ prabhuḥ | [Rām, Utt, 94 3.1]
samayaste mahābāho svarlokān parirakṣitum | [Rām, Utt, 94 3.2]
saṃkṣipya ca purā lokānmāyayā svayam eva hi | [Rām, Utt, 94 4.1]
mahārṇave śayāno 'psu māṃ tvaṃ pūrvam ajījanaḥ | [Rām, Utt, 94 4.2]
bhogavantaṃ tato nāgam anantam udake śayam | [Rām, Utt, 94 5.1]
māyayā janayitvā tvaṃ dvau ca sattvau mahābalau | [Rām, Utt, 94 5.2]
madhuṃ ca kaiṭabhaṃ caiva yayor asthicayair vṛtā | [Rām, Utt, 94 6.1]
iyaṃ parvatasaṃbādhā medinī cābhavanmahī | [Rām, Utt, 94 6.2]
padme divyārkasaṃkāśe nābhyām utpādya mām api | [Rām, Utt, 94 7.1]
prājāpatyaṃ tvayā karma sarvaṃ mayi niveśitam | [Rām, Utt, 94 7.2]
so 'haṃ saṃnyastabhāro hi tvām upāse jagatpatim | [Rām, Utt, 94 8.1]
rakṣāṃ vidhatsva bhūteṣu mama tejaskaro bhavān | [Rām, Utt, 94 8.2]
tatastvam api durdharṣastasmād bhāvāt sanātanāt | [Rām, Utt, 94 9.1]
rakṣārthaṃ sarvabhūtānāṃ viṣṇutvam upajagmivān | [Rām, Utt, 94 9.2]
adityāṃ vīryavān putro bhrātṝṇāṃ harṣavardhanaḥ | [Rām, Utt, 94 10.1]
samutpanneṣu kṛtyeṣu lokasāhyāya kalpase | [Rām, Utt, 94 10.2]
sa tvaṃ vitrāsyamānāsu prajāsu jagatāṃ vara | [Rām, Utt, 94 11.1]
rāvaṇasya vadhākāṅkṣī mānuṣeṣu mano 'dadhāḥ | [Rām, Utt, 94 11.2]
daśavarṣasahasrāṇi daśavarṣaśatāni ca | [Rām, Utt, 94 12.1]
kṛtvā vāsasya niyatiṃ svayam evātmanaḥ purā | [Rām, Utt, 94 12.2]
sa tvaṃ manomayaḥ putraḥ pūrṇāyur mānuṣeṣviha | [Rām, Utt, 94 13.1]
kālo naravaraśreṣṭha samīpam upavartitum | [Rām, Utt, 94 13.2]
yadi bhūyo mahārāja prajā icchasyupāsitum | [Rām, Utt, 94 14.1]
vasa vā vīra bhadraṃ te evam āha pitāmahaḥ | [Rām, Utt, 94 14.2]
atha vā vijigīṣā te suralokāya rāghava | [Rām, Utt, 94 15.1]
sanāthā viṣṇunā devā bhavantu vigatajvarāḥ | [Rām, Utt, 94 15.2]
śrutvā pitāmahenoktaṃ vākyaṃ kālasamīritam | [Rām, Utt, 94 16.1]
rāghavaḥ prahasan vākyaṃ sarvasaṃhāram abravīt | [Rām, Utt, 94 16.2]
śrutaṃ me devadevasya vākyaṃ paramam adbhutam | [Rām, Utt, 94 17.1]
prītir hi mahatī jātā tavāgamanasaṃbhavā | [Rām, Utt, 94 17.2]
bhadraṃ te 'stu gamiṣyāmi yata evāham āgataḥ | [Rām, Utt, 94 18.1]
hṛdgato hyasi samprāpto na me 'styatra vicāraṇā | [Rām, Utt, 94 18.2]
mayā hi sarvakṛtyeṣu devānāṃ vaśavartinām | [Rām, Utt, 94 19.1]
sthātavyaṃ sarvasaṃhāre yathā hyāha pitāmahaḥ | [Rām, Utt, 94 19.2]
{Rām, Utt, 95}
tathā tayoḥ kathayator durvāsā bhagavān ṛṣiḥ | [Rām, Utt, 95 1.1]
rāmasya darśanākāṅkṣī rājadvāram upāgamat | [Rām, Utt, 95 1.2]
so 'bhigamya ca saumitrim uvāca ṛṣisattamaḥ | [Rām, Utt, 95 2.1]
rāmaṃ darśaya me śīghraṃ purā me 'rtho 'tivartate | [Rām, Utt, 95 2.2]
munestu bhāṣitaṃ śrutvā lakṣmaṇaḥ paravīrahā | [Rām, Utt, 95 3.1]
abhivādya mahātmānaṃ vākyam etad uvāca ha | [Rām, Utt, 95 3.2]
kiṃ kāryaṃ brūhi bhagavan ko vārthaḥ kiṃ karomyaham | [Rām, Utt, 95 4.1]
vyagro hi rāghavo brahmanmuhūrtaṃ vā pratīkṣatām | [Rām, Utt, 95 4.2]
tacchrutvā ṛṣiśārdūlaḥ krodhena kaluṣīkṛtaḥ | [Rām, Utt, 95 5.1]
uvāca lakṣmaṇaṃ vākyaṃ nirdahann iva cakṣuṣā | [Rām, Utt, 95 5.2]
asmin kṣaṇe māṃ saumitre rāmāya prativedaya | [Rām, Utt, 95 6.1]
viṣayaṃ tvāṃ puraṃ caiva śapiṣye rāghavaṃ tathā | [Rām, Utt, 95 6.2]
bharataṃ caiva saumitre yuṣmākaṃ yā ca saṃtatiḥ | [Rām, Utt, 95 7.1]
na hi śakṣyāmyahaṃ bhūyo manyuṃ dhārayituṃ hṛdi | [Rām, Utt, 95 7.2]
tacchrutvā ghorasaṃkāśaṃ vākyaṃ tasya mahātmanaḥ | [Rām, Utt, 95 8.1]
cintayāmāsa manasā tasya vākyasya niścayam | [Rām, Utt, 95 8.2]
ekasya maraṇaṃ me 'stu mā bhūt sarvavināśanam | [Rām, Utt, 95 9.1]
iti buddhyā viniścitya rāghavāya nyavedayat | [Rām, Utt, 95 9.2]
lakṣmaṇasya vacaḥ śrutvā rāmaḥ kālaṃ visṛjya ca | [Rām, Utt, 95 10.1]
niṣpatya tvaritaṃ rājā atreḥ putraṃ dadarśa ha | [Rām, Utt, 95 10.2]
so 'bhivādya mahātmānaṃ jvalantam iva tejasā | [Rām, Utt, 95 11.1]
kiṃ kāryam iti kākutsthaḥ kṛtāñjalir abhāṣata | [Rām, Utt, 95 11.2]
tad vākyaṃ rāghaveṇoktaṃ śrutvā munivaraḥ prabhuḥ | [Rām, Utt, 95 12.1]
pratyāha rāmaṃ durvāsāḥ śrūyatāṃ dharmavatsala | [Rām, Utt, 95 12.2]
adya varṣasahasrasya samāptir mama rāghava | [Rām, Utt, 95 13.1]
so 'haṃ bhojanam icchāmi yathāsiddhaṃ tavānagha | [Rām, Utt, 95 13.2]
tacchrutvā vacanaṃ rāmo harṣeṇa mahatānvitaḥ | [Rām, Utt, 95 14.1]
bhojanaṃ munimukhyāya yathāsiddham upāharat | [Rām, Utt, 95 14.2]
sa tu bhuktvā muniśreṣṭhastad annam amṛtopamam | [Rām, Utt, 95 15.1]
sādhu rāmeti sambhāṣya svam āśramam upāgamat | [Rām, Utt, 95 15.2]
tasmin gate mahātejā rāghavaḥ prītamānasaḥ | [Rām, Utt, 95 16.1]
saṃsmṛtya kālavākyāni tato duḥkham upeyivān | [Rām, Utt, 95 16.2]
duḥkhena ca susaṃtaptaḥ smṛtvā tad ghoradarśanam | [Rām, Utt, 95 17.1]
avāṅmukho dīnamanā vyāhartuṃ na śaśāka ha | [Rām, Utt, 95 17.2]
tato buddhyā viniścitya kālavākyāni rāghavaḥ | [Rām, Utt, 95 18.1]
naitad astīti coktvā sa tūṣṇīm āsīnmahāyaśāḥ | [Rām, Utt, 95 18.2]
{Rām, Utt, 96}
avāṅmukham atho dīnaṃ dṛṣṭvā somam ivāplutam | [Rām, Utt, 96 1.1]
rāghavaṃ lakṣmaṇo vākyaṃ hṛṣṭo madhuram abravīt | [Rām, Utt, 96 1.2]
na saṃtāpaṃ mahābāho madarthaṃ kartum arhasi | [Rām, Utt, 96 2.1]
pūrvanirmāṇabaddhā hi kālasya gatir īdṛśī | [Rām, Utt, 96 2.2]
jahi māṃ saumya viśrabdhaḥ pratijñāṃ paripālaya | [Rām, Utt, 96 3.1]
hīnapratijñāḥ kākutstha prayānti narakaṃ narāḥ | [Rām, Utt, 96 3.2]
yadi prītir mahārāja yadyanugrāhyatā mayi | [Rām, Utt, 96 4.1]
jahi māṃ nirviśaṅkastvaṃ dharmaṃ vardhaya rāghava | [Rām, Utt, 96 4.2]
lakṣmaṇena tathoktastu rāmaḥ pracalitendriyaḥ | [Rām, Utt, 96 5.1]
mantriṇaḥ samupānīya tathaiva ca purodhasaṃ | [Rām, Utt, 96 5.2]
abravīcca yathāvṛttaṃ teṣāṃ madhye narādhipaḥ | [Rām, Utt, 96 6.1]
durvāso'bhigamaṃ caiva pratijñāṃ tāpasasya ca | [Rām, Utt, 96 6.2]
tacchrutvā mantriṇaḥ sarve sopādhyāyāḥ samāsata | [Rām, Utt, 96 7.1]
vasiṣṭhastu mahātejā vākyam etad uvāca ha | [Rām, Utt, 96 7.2]
dṛṣṭam etanmahābāho kṣayaṃ te lomaharṣaṇam | [Rām, Utt, 96 8.1]
lakṣmaṇena viyogaśca tava rāma mahāyaśaḥ | [Rām, Utt, 96 8.2]
tyajainaṃ balavān kālo mā pratijñāṃ vṛthā kṛthāḥ | [Rām, Utt, 96 9.1]
vinaṣṭāyāṃ pratijñāyāṃ dharmo hi vilayaṃ vrajet | [Rām, Utt, 96 9.2]
tato dharme vinaṣṭe tu trailokyaṃ sacarācaram | [Rām, Utt, 96 10.1]
sadevarṣigaṇaṃ sarvaṃ vinaśyeta na saṃśayaḥ | [Rām, Utt, 96 10.2]
sa tvaṃ puruṣaśārdūla trailokyasyābhipālanam | [Rām, Utt, 96 11.1]
lakṣmaṇasya vadhenādya jagat svasthaṃ kuruṣva ha | [Rām, Utt, 96 11.2]
teṣāṃ tat samavetānāṃ vākyaṃ dharmārthasaṃhitam | [Rām, Utt, 96 12.1]
śrutvā pariṣado madhye rāmo lakṣmaṇam abravīt | [Rām, Utt, 96 12.2]
visarjaye tvāṃ saumitre mā bhūd dharmaviparyayaḥ | [Rām, Utt, 96 13.1]
tyāgo vadho vā vihitaḥ sādhūnām ubhayaṃ samam | [Rām, Utt, 96 13.2]
rāmeṇa bhāṣite vākye bāṣpavyākulitekṣaṇaḥ | [Rām, Utt, 96 14.1]
lakṣmaṇastvaritaḥ prāyāt svagṛhaṃ na viveśa ha | [Rām, Utt, 96 14.2]
sa gatvā sarayūtīram upaspṛśya kṛtāñjaliḥ | [Rām, Utt, 96 15.1]
nigṛhya sarvasrotāṃsi niḥśvāsaṃ na mumoca ha | [Rām, Utt, 96 15.2]
anucchvasantaṃ yuktaṃ taṃ saśakrāḥ sāpsarogaṇāḥ | [Rām, Utt, 96 16.1]
devāḥ sarṣigaṇāḥ sarve puṣpair avakiraṃstadā | [Rām, Utt, 96 16.2]
adṛśyaṃ sarvam anujaiḥ saśarīraṃ mahābalam | [Rām, Utt, 96 17.1]
pragṛhya lakṣmaṇaṃ śakro divaṃ sampraviveśa ha | [Rām, Utt, 96 17.2]
tato viṣṇoścaturbhāgam āgataṃ surasattamāḥ | [Rām, Utt, 96 18.1]
hṛṣṭāḥ pramuditāḥ sarve 'pūjayan ṛṣibhiḥ saha | [Rām, Utt, 96 18.2]
{Rām, Utt, 97}
visṛjya lakṣmaṇaṃ rāmo duḥkhaśokasamanvitaḥ | [Rām, Utt, 97 1.1]
purodhasaṃ mantriṇaśca naigamāṃścedam abravīt | [Rām, Utt, 97 1.2]
adya rājye 'bhiṣekṣyāmi bharataṃ dharmavatsalam | [Rām, Utt, 97 2.1]
ayodhyāyāṃ patiṃ vīraṃ tato yāsyāmyahaṃ vanam | [Rām, Utt, 97 2.2]
praveśayata saṃbhārānmā bhūt kālātyayo yathā | [Rām, Utt, 97 3.1]
adyaivāhaṃ gamiṣyāmi lakṣmaṇena gatāṃ gatim | [Rām, Utt, 97 3.2]
tacchrutvā rāghaveṇoktaṃ sarvāḥ prakṛtayo bhṛśam | [Rām, Utt, 97 4.1]
mūrdhabhiḥ praṇatā bhūmau gatasattvā ivābhavan | [Rām, Utt, 97 4.2]
bharataśca visaṃjño 'bhūcchrutvā rāmasya bhāṣitam | [Rām, Utt, 97 5.1]
rājyaṃ vigarhayāmāsa rāghavaṃ cedam abravīt | [Rām, Utt, 97 5.2]
satyena hi śape rājan svargaloke na caiva hi | [Rām, Utt, 97 6.1]
na kāmaye yathā rājyaṃ tvāṃ vinā raghunandana | [Rām, Utt, 97 6.2]
imau kuśīlavau rājann abhiṣiñca narādhipa | [Rām, Utt, 97 7.1]
kosaleṣu kuśaṃ vīram uttareṣu tathā lavam | [Rām, Utt, 97 7.2]
śatrughnasya tu gacchantu dūtāstvaritavikramāḥ | [Rām, Utt, 97 8.1]
idaṃ gamanam asmākaṃ svargāyākhyāntu māciram | [Rām, Utt, 97 8.2]
tacchrutvā bharatenoktaṃ dṛṣṭvā cāpi hyadhomukhān | [Rām, Utt, 97 9.1]
paurān duḥkhena saṃtaptān vasiṣṭho vākyam abravīt | [Rām, Utt, 97 9.2]
vatsa rāma imāḥ paśya dharaṇīṃ prakṛtīr gatāḥ | [Rām, Utt, 97 10.1]
jñātvaiṣām īpsitaṃ kāryaṃ mā caiṣāṃ vipriyaṃ kṛthāḥ | [Rām, Utt, 97 10.2]
vasiṣṭhasya tu vākyena utthāpya prakṛtījanam | [Rām, Utt, 97 11.1]
kiṃ karomīti kākutsthaḥ sarvān vacanam abravīt | [Rām, Utt, 97 11.2]
tataḥ sarvāḥ prakṛtayo rāmaṃ vacanam abruvan | [Rām, Utt, 97 12.1]
gacchantam anugacchāmo yato rāma gamiṣyasi | [Rām, Utt, 97 12.2]
eṣā naḥ paramā prītir eṣa dharmaḥ paro mataḥ | [Rām, Utt, 97 13.1]
hṛdgatā naḥ sadā tuṣṭistavānugamane dṛḍhā | [Rām, Utt, 97 13.2]
paureṣu yadi te prītir yadi sneho hyanuttamaḥ | [Rām, Utt, 97 14.1]
saputradārāḥ kākutstha samaṃ gacchāma satpatham | [Rām, Utt, 97 14.2]
tapovanaṃ vā durgaṃ vā nadīm ambhonidhiṃ tathā | [Rām, Utt, 97 15.1]
vayaṃ te yadi na tyājyāḥ sarvānno naya īśvara | [Rām, Utt, 97 15.2]
sa teṣāṃ niścayaṃ jñātvā kṛtāntaṃ ca nirīkṣya ca | [Rām, Utt, 97 16.1]
paurāṇāṃ dṛḍhabhaktiṃ ca bāḍham ityeva so 'bravīt | [Rām, Utt, 97 16.2]
evaṃ viniścayaṃ kṛtvā tasminn ahani rāghavaḥ | [Rām, Utt, 97 17.1]
kosaleṣu kuśaṃ vīram uttareṣu tathā lavam | [Rām, Utt, 97 17.2]
abhiṣiñcanmahātmānāvubhāveva kuśīlavau | [Rām, Utt, 97 18.1]
rathānāṃ tu sahasrāṇi trīṇi nāgāyutāni ca | [Rām, Utt, 97 18.2]
daśa cāśvasahasrāṇi ekaikasya dhanaṃ dadau | [Rām, Utt, 97 19.1]
bahuratnau bahudhanau hṛṣṭapuṣṭajanāvṛtau | [Rām, Utt, 97 19.2]
abhiṣicya tu tau vīrau prasthāpya svapure tathā | [Rām, Utt, 97 20.1]
dūtān saṃpreṣayāmāsa śatrughnāya mahātmane | [Rām, Utt, 97 20.2]
{Rām, Utt, 98}
te dūtā rāmavākyena coditā laghuvikramāḥ | [Rām, Utt, 98 1.1]
prajagmur madhurāṃ śīghraṃ cakrur vāsaṃ na cādhvani | [Rām, Utt, 98 1.2]
tatastribhir ahorātraiḥ samprāpya madhurām atha | [Rām, Utt, 98 2.1]
śatrughnāya yathāvṛttam ācakhyuḥ sarvam eva tat | [Rām, Utt, 98 2.2]
lakṣmaṇasya parityāgaṃ pratijñāṃ rāghavasya ca | [Rām, Utt, 98 3.1]
putrayor abhiṣekaṃ ca paurānugamanaṃ tathā | [Rām, Utt, 98 3.2]
kuśasya nagarī ramyā vindhyaparvatarodhasi | [Rām, Utt, 98 4.1]
kuśāvatīti nāmnā sā kṛtā rāmeṇa dhīmatā | [Rām, Utt, 98 4.2]
śrāvitā ca purī ramyā śrāvatīti lavasya ca | [Rām, Utt, 98 5.1]
ayodhyāṃ vijanāṃ caiva bharataṃ rāghavānugam | [Rām, Utt, 98 5.2]
evaṃ sarvaṃ nivedyāśu śatrughnāya mahātmane | [Rām, Utt, 98 6.1]
viremuste tato dūtāstvara rājann iti bruvan | [Rām, Utt, 98 6.2]
śrutvā taṃ ghorasaṃkāśaṃ kulakṣayam upasthitam | [Rām, Utt, 98 7.1]
prakṛtīstu samānīya kāñcanaṃ ca purohitam | [Rām, Utt, 98 7.2]
teṣāṃ sarvaṃ yathāvṛttam ākhyāya raghunandanaḥ | [Rām, Utt, 98 8.1]
ātmanaśca viparyāsaṃ bhaviṣyaṃ bhrātṛbhiḥ saha | [Rām, Utt, 98 8.2]
tataḥ putradvayaṃ vīraḥ so 'bhyaṣiñcannarādhipaḥ | [Rām, Utt, 98 9.1]
subāhur madhurāṃ lebhe śatrughātī ca vaidiśam | [Rām, Utt, 98 9.2]
dvidhākṛtvā tu tāṃ senāṃ mādhurīṃ putrayor dvayoḥ | [Rām, Utt, 98 10.1]
dhanadhānyasamāyuktau sthāpayāmāsa pārthivau | [Rām, Utt, 98 10.2]
tato visṛjya rājānaṃ vaidiśe śatrughātinam | [Rām, Utt, 98 11.1]
jagāma tvarito 'yodhyāṃ rathenaikena rāghavaḥ | [Rām, Utt, 98 11.2]
sa dadarśa mahātmānaṃ jvalantam iva pāvakam | [Rām, Utt, 98 12.1]
kṣaumasūkṣmāmbaradharaṃ munibhiḥ sārdham akṣayaiḥ | [Rām, Utt, 98 12.2]
so 'bhivādya tato rāmaṃ prāñjaliḥ prayatendriyaḥ | [Rām, Utt, 98 13.1]
uvāca vākyaṃ dharmajño dharmam evānucintayan | [Rām, Utt, 98 13.2]
kṛtvābhiṣekaṃ sutayor yuktaṃ rāghavayor dhanaiḥ | [Rām, Utt, 98 14.1]
tavānugamane rājan viddhi māṃ kṛtaniścayam | [Rām, Utt, 98 14.2]
na cānyad atra vaktavyaṃ dustaraṃ tava śāsanam | [Rām, Utt, 98 15.1]
tyaktuṃ nārhasi māṃ vīra bhaktimantaṃ viśeṣataḥ | [Rām, Utt, 98 15.2]
tasya tāṃ buddhim aklībāṃ vijñāya raghunandanaḥ | [Rām, Utt, 98 16.1]
bāḍham ityeva śatrughnaṃ rāmo vacanam abravīt | [Rām, Utt, 98 16.2]
tasya vākyasya vākyānte vānarāḥ kāmarūpiṇaḥ | [Rām, Utt, 98 17.1]
ṛkṣarākṣasasaṃghāśca samāpetur anekaśaḥ | [Rām, Utt, 98 17.2]
devaputrā ṛṣisutā gandharvāṇāṃ sutāstathā | [Rām, Utt, 98 18.1]
rāmakṣayaṃ viditvā te sarva eva samāgatāḥ | [Rām, Utt, 98 18.2]
te rāmam abhivādyāhuḥ sarva eva samāgatāḥ | [Rām, Utt, 98 19.1]
tavānugamane rājan samprāptāḥ sma mahāyaśaḥ | [Rām, Utt, 98 19.2]
yadi rāma vināsmābhir gacchestvaṃ puruṣarṣabha | [Rām, Utt, 98 20.1]
yamadaṇḍam ivodyamya tvayā sma vinipātitāḥ | [Rām, Utt, 98 20.2]
evaṃ teṣāṃ vacaḥ śrutvā ṛkṣavānararakṣasām | [Rām, Utt, 98 21.1]
vibhīṣaṇam athovāca madhuraṃ ślakṣṇayā girā | [Rām, Utt, 98 21.2]
yāvat prajā dhariṣyanti tāvat tvaṃ vai vibhīṣaṇa | [Rām, Utt, 98 22.1]
rākṣasendra mahāvīrya laṅkāsthaḥ svaṃ dhariṣyasi | [Rām, Utt, 98 22.2]
prajāḥ saṃrakṣa dharmeṇa nottaraṃ vaktum arhasi | [Rām, Utt, 98 23.1]
tam evam uktvā kākutstho hanūmantam athābravīt | [Rām, Utt, 98 24.1]
jīvite kṛtabuddhistvaṃ mā pratijñāṃ vilopaya | [Rām, Utt, 98 24.2]
matkathāḥ pracariṣyanti yāvalloke harīśvara | [Rām, Utt, 98 25.1]
tāvat tvaṃ dhārayan prāṇān pratijñām anupālaya | [Rām, Utt, 98 25.2]
tathaivam uktvā kākutsthaḥ sarvāṃstān ṛkṣavānarān | [Rām, Utt, 98 26.1]
mayā sārdhaṃ prayāteti tadā tān rāghavo 'bravīt | [Rām, Utt, 98 26.2]
{Rām, Utt, 99}
prabhātāyāṃ tu śarvaryāṃ pṛthuvakṣā mahāyaśāḥ | [Rām, Utt, 99 1.1]
rāmaḥ kamalapatrākṣaḥ purodhasam athābravīt | [Rām, Utt, 99 1.2]
agnihotraṃ vrajatvagre sarpir jvalitapāvakam | [Rām, Utt, 99 2.1]
vājapeyātapatraṃ ca śobhayānaṃ mahāpatham | [Rām, Utt, 99 2.2]
tato vasiṣṭhastejasvī sarvaṃ niravaśeṣataḥ | [Rām, Utt, 99 3.1]
cakāra vidhivad dharmyaṃ mahāprāsthānikaṃ vidhim | [Rām, Utt, 99 3.2]
tataḥ kṣaumāmbaradharo brahma cāvartayan param | [Rām, Utt, 99 4.1]
kuśān gṛhītvā pāṇibhyāṃ prasajya prayayāvatha | [Rām, Utt, 99 4.2]
avyāharan kvacit kiṃcinniśceṣṭo niḥsukhaḥ pathi | [Rām, Utt, 99 5.1]
nirjagāma gṛhāt tasmād dīpyamāno yathāṃśumān | [Rām, Utt, 99 5.2]
rāmasya pārśve savye tu padmā śrīḥ susamāhitā | [Rām, Utt, 99 6.1]
dakṣiṇe hrīr viśālākṣī vyavasāyastathāgrataḥ | [Rām, Utt, 99 6.2]
śarā nānāvidhāścāpi dhanur āyatavigraham | [Rām, Utt, 99 7.1]
anuvrajanti kākutsthaṃ sarve puruṣavigrahāḥ | [Rām, Utt, 99 7.2]
vedā brāhmaṇarūpeṇa sāvitrī sarvarakṣiṇī | [Rām, Utt, 99 8.1]
oṃkāro 'tha vaṣaṭkāraḥ sarve rāmam anuvratāḥ | [Rām, Utt, 99 8.2]
ṛṣayaśca mahātmānaḥ sarva eva mahīsurāḥ | [Rām, Utt, 99 9.1]
anvagacchanta kākutsthaṃ svargadvāram upāgatam | [Rām, Utt, 99 9.2]
taṃ yāntam anuyānti sma antaḥpuracarāḥ striyaḥ | [Rām, Utt, 99 10.1]
savṛddhabāladāsīkāḥ savarṣavarakiṃkarāḥ | [Rām, Utt, 99 10.2]
sāntaḥpuraśca bharataḥ śatrughnasahito yayau | [Rām, Utt, 99 11.1]
rāmavratam upāgamya rāghavaṃ samanuvratāḥ | [Rām, Utt, 99 11.2]
tato viprā mahātmānaḥ sāgnihotrāḥ samāhitāḥ | [Rām, Utt, 99 12.1]
saputradārāḥ kākutstham anvagacchanmahāmatim | [Rām, Utt, 99 12.2]
mantriṇo bhṛtyavargāśca saputrāḥ sahabāndhavāḥ | [Rām, Utt, 99 13.1]
sānugā rāghavaṃ sarve anvagacchan prahṛṣṭavat | [Rām, Utt, 99 13.2]
tataḥ sarvāḥ prakṛtayo hṛṣṭapuṣṭajanāvṛtāḥ | [Rām, Utt, 99 14.1]
anujagmuḥ pragacchantaṃ rāghavaṃ guṇarañjitāḥ | [Rām, Utt, 99 14.2]
snātaṃ pramuditaṃ sarvaṃ hṛṣṭapuṣpam anuttamam | [Rām, Utt, 99 15.1]
dṛptaṃ kilikilāśabdaiḥ sarvaṃ rāmam anuvratam | [Rām, Utt, 99 15.2]
na tatra kaścid dīno 'bhūd vrīḍito vāpi duḥkhitaḥ | [Rām, Utt, 99 16.1]
hṛṣṭaṃ pramuditaṃ sarvaṃ babhūva paramādbhutam | [Rām, Utt, 99 16.2]
draṣṭukāmo 'tha niryāṇaṃ rājño jānapado janaḥ | [Rām, Utt, 99 17.1]
samprāptaḥ so 'pi dṛṣṭvaiva saha sarvair anuvrataḥ | [Rām, Utt, 99 17.2]
ṛkṣavānararakṣāṃsi janāśca puravāsinaḥ | [Rām, Utt, 99 18.1]
agacchan parayā bhaktyā pṛṣṭhataḥ susamāhitāḥ | [Rām, Utt, 99 18.2]
{Rām, Utt, 100}
adhyardhayojanaṃ gatvā nadīṃ paścān mukhāśritām | [Rām, Utt, 100 1.1]
sarayūṃ puṇyasalilāṃ dadarśa raghunandanaḥ | [Rām, Utt, 100 1.2]
atha tasmin muhūrte tu brahmā lokapitāmahaḥ | [Rām, Utt, 100 2.1]
sarvaiḥ parivṛto devair ṛṣibhiśca mahātmabhiḥ | [Rām, Utt, 100 2.2]
āyayau yatra kākutsthaḥ svargāya samupasthitaḥ | [Rām, Utt, 100 3.1]
vimānaśatakoṭībhir divyābhir abhisaṃvṛtaḥ | [Rām, Utt, 100 3.2]
papāta puṣpavṛṣṭiśca vāyumuktā mahaughavat | [Rām, Utt, 100 4.1]
tasmiṃs tūryaśatākīrṇe gandharvāpsarasaṃkule | [Rām, Utt, 100 5.1]
sarayūsalilaṃ rāmaḥ padbhyāṃ samupacakrame | [Rām, Utt, 100 5.2]
tataḥ pitāmaho vāṇīm antarikṣād abhāṣata | [Rām, Utt, 100 6.1]
āgaccha viṣṇo bhadraṃ te diṣṭyā prāpto 'si rāghava | [Rām, Utt, 100 6.2]
bhrātṛbhiḥ saha devābhaiḥ praviśasva svakāṃ tanum | [Rām, Utt, 100 7.1]
vaiṣṇavīṃ tāṃ mahātejas tad ākāśaṃ sanātanam | [Rām, Utt, 100 7.2]
tvaṃ hi lokagatir deva na tvāṃ kecit prajānate | [Rām, Utt, 100 8.1]
ṛte māyāṃ viśālākṣa tava pūrvaparigrahām | [Rām, Utt, 100 8.2]
tvam acintyaṃ mahad bhūtam akṣayaṃ sarvasaṃgraham | [Rām, Utt, 100 9.1]
yām icchasi mahātejas tāṃ tanuṃ praviśa svayam | [Rām, Utt, 100 9.2]
pitāmahavacaḥ śrutvā viniścitya mahāmatiḥ | [Rām, Utt, 100 10.1]
viveśa vaiṣṇavaṃ tejaḥ saśarīraḥ sahānujaḥ | [Rām, Utt, 100 10.2]
tato viṣṇugataṃ devaṃ pūjayanti sma devatāḥ | [Rām, Utt, 100 11.1]
sādhyā marudgaṇāścaiva sendrāḥ sāgnipurogamāḥ | [Rām, Utt, 100 11.2]
ye ca divyā ṛṣigaṇā gandharvāpsarasaśca yāḥ | [Rām, Utt, 100 12.1]
suparṇanāgayakṣāśca daityadānavarākṣasāḥ | [Rām, Utt, 100 12.2]
sarvaṃ hṛṣṭaṃ pramuditaṃ sarvaṃ pūrṇamanoratham | [Rām, Utt, 100 13.1]
sādhu sādhviti tat sarvaṃ tridivaṃ gatakalmaṣam | [Rām, Utt, 100 13.2]
atha viṣṇur mahātejāḥ pitāmaham uvāca ha | [Rām, Utt, 100 14.1]
eṣāṃ lokāñjanaughānāṃ dātum arhasi suvrata | [Rām, Utt, 100 14.2]
ime hi sarve snehān mām anuyātā manasvinaḥ | [Rām, Utt, 100 15.1]
bhaktā bhājayitavyāśca tyaktātmānaśca matkṛte | [Rām, Utt, 100 15.2]
tacchrutvā viṣṇuvacanaṃ brahmā lokaguruḥ prabhuḥ | [Rām, Utt, 100 16.1]
lokān sāṃtānikān nāma yāsyantīme samāgatāḥ | [Rām, Utt, 100 16.2]
yacca tiryaggataṃ kiṃcid rāmam evānucintayat | [Rām, Utt, 100 17.1]
prāṇāṃs tyakṣyati bhaktyā vai saṃtāne tu nivatsyati | [Rām, Utt, 100 17.2]
sarvair eva guṇair yukte brahmalokād anantare | [Rām, Utt, 100 17.3]
vānarāśca svakāṃ yonim ṛkṣāścaiva tathā yayuḥ | [Rām, Utt, 100 18]
yebhyo viniḥsṛtā ye ye surādibhyaḥ susaṃbhavāḥ | [Rām, Utt, 100 19.1]
ṛṣibhyo nāgayakṣebhyas tāṃstān eva prapedire | [Rām, Utt, 100 19.2]
tathoktavati deveśe gopratāram upāgatāḥ | [Rām, Utt, 100 20.1]
bhejire sarayūṃ sarve harṣapūrṇāśruviklavāḥ | [Rām, Utt, 100 20.2]
avagāhya jalaṃ yo yaḥ prāṇī hyāsīt prahṛṣṭavat | [Rām, Utt, 100 21.1]
mānuṣaṃ deham utsṛjya vimānaṃ so 'dhyarohata | [Rām, Utt, 100 21.2]
tiryagyonigatāś cāpi samprāptāḥ sarayūjalam | [Rām, Utt, 100 22.1]
divyā divyena vapuṣā devā dīptā ivābhavan | [Rām, Utt, 100 22.2]
gatvā tu sarayūtoyaṃ sthāvarāṇi carāṇi ca | [Rām, Utt, 100 23.1]
prāpya tattoyavikledaṃ devalokam upāgaman | [Rām, Utt, 100 23.2]
devānāṃ yasya yā yonir vānarā ṛkṣarākṣasāḥ | [Rām, Utt, 100 24.1]
tām eva viviśuḥ sarve dehān nikṣipya cāmbhasi | [Rām, Utt, 100 24.2]
tathā svargagataṃ sarvaṃ kṛtvā lokagurur divam | [Rām, Utt, 100 25.1]
jagāma tridaśaiḥ sārdhaṃ hṛṣṭair hṛṣṭo mahāmatiḥ | [Rām, Utt, 100 25.2]
