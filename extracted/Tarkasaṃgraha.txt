{Tarkasaṃgraha, 1}
nidhāya hṛdi viśveśaṃ vidhāya guruvandanam | [Tarkasaṃgraha, 1 1.1]
bālānāṃ sukhabodhāya kriyate tarkasaṃgrahaḥ | [Tarkasaṃgraha, 1 1.2]
dravyaguṇakarmasāmānyaviśeṣasamavāyābhāvāḥ sapta padārthāḥ | [Tarkasaṃgraha, 1 2.1]
tatra dravyāṇi pṛthivyaptejovāyvākāśakāladigātmamanāṃsi navaiva | [Tarkasaṃgraha, 1 3.1]
rūparasagandhasparśasaṃkhyāparimāṇapṛthaktvasaṃyogavibhāgaparatvāparatvagurutvadravatvasnehaśabdabuddhisukhaduḥkhecchādveṣaprayatnadharmādharmasaṃskārāś caturviṃśatiguṇāḥ | [Tarkasaṃgraha, 1 4.1]
utkṣepaṇāvakṣepaṇākuñcanaprasāraṇagamanāni pañca karmāṇi | [Tarkasaṃgraha, 1 5.1]
param aparaṃ ceti dvividhaṃ sāmānyam | [Tarkasaṃgraha, 1 6.1]
nityadravyavṛttayo viśeṣās tv anantā eva | [Tarkasaṃgraha, 1 7.1]
samavāyas tv eka eva | [Tarkasaṃgraha, 1 8.1]
abhāvaś caturvidhaḥ | [Tarkasaṃgraha, 1 9.1]
prāgabhāvaḥ pradhvaṃsābhāvo 'tyantābhāvo 'nyonyābhāvaś ceti | [Tarkasaṃgraha, 1 9.2]
gandhavatī pṛthivī | [Tarkasaṃgraha, 1 10.1]
sā dvividhā nityānityā ca | [Tarkasaṃgraha, 1 10.2]
nityā paramāṇurūpā | [Tarkasaṃgraha, 1 10.3]
anityā kāryarūpā | [Tarkasaṃgraha, 1 10.4]
punas trividhā śarīrendriyaviṣayabhedāt | [Tarkasaṃgraha, 1 10.5]
śarīram asmadādīnām | [Tarkasaṃgraha, 1 10.6]
indriyaṃ gandhagrāhakaṃ ghrāṇaṃ nāsāgravarti | [Tarkasaṃgraha, 1 10.7]
viṣayo mṛtpāṣāṇādiḥ | [Tarkasaṃgraha, 1 10.8]
śītasparśavatya āpaḥ | [Tarkasaṃgraha, 1 11.1]
tā dvividhāḥ nityā anityāś ca | [Tarkasaṃgraha, 1 11.2]
nityāḥ paramāṇurūpāḥ | [Tarkasaṃgraha, 1 11.3]
anityāḥ kāryarūpāḥ | [Tarkasaṃgraha, 1 11.4]
punas trividhāḥ śarīrendriyaviṣayabhedāt | [Tarkasaṃgraha, 1 11.5]
śarīraṃ varuṇaloke | [Tarkasaṃgraha, 1 11.6]
indriyaṃ rasagrāhakaṃ rasanaṃ jihvāgravarti | [Tarkasaṃgraha, 1 11.7]
viṣayaḥ saritsamudrādiḥ | [Tarkasaṃgraha, 1 11.8]
uṣṇasparśavat tejaḥ | [Tarkasaṃgraha, 1 12.1]
tad dvividhaṃ nityam anityaṃ ca | [Tarkasaṃgraha, 1 12.2]
nityaṃ paramāṇurūpam | [Tarkasaṃgraha, 1 12.3]
anityaṃ kāryarūpam | [Tarkasaṃgraha, 1 12.4]
punas trividhaṃ śarīrendriyaviṣayabhedāt | [Tarkasaṃgraha, 1 12.5]
śarīram ādityaloke | [Tarkasaṃgraha, 1 12.6]
indriyaṃ rūpagrāhakaṃ cakṣuḥ kṛṣṇatārāgravarti | [Tarkasaṃgraha, 1 12.7]
viṣayaś caturvidhaḥ | [Tarkasaṃgraha, 1 12.8]
bhaumadivyaudaryākarajabhedāt | [Tarkasaṃgraha, 1 12.9]
bhaumaṃ vahnyādikam | [Tarkasaṃgraha, 1 12.10]
abindhanaṃ divyaṃ vidyudādi | [Tarkasaṃgraha, 1 12.11]
bhuktasya pariṇāmahetur audaryam ākarajaṃ suvarṇādi | [Tarkasaṃgraha, 1 12.12]
rūparahitasparśavān vāyuḥ | [Tarkasaṃgraha, 1 13.1]
sa dvividho nityo 'nityaś ca | [Tarkasaṃgraha, 1 13.2]
nityaḥ paramāṇurūpaḥ | [Tarkasaṃgraha, 1 13.3]
anityaḥ kāryarūpaḥ | [Tarkasaṃgraha, 1 13.4]
punas trividhaḥ śarīrendriyaviṣayabhedāt | [Tarkasaṃgraha, 1 13.5]
śarīraṃ vāyuloke | [Tarkasaṃgraha, 1 13.6]
indriyaṃ sparśagrāhakaṃ tvaksarvaśarīravarti | [Tarkasaṃgraha, 1 13.7]
viṣayo vṛkṣādikampanahetuḥ | [Tarkasaṃgraha, 1 13.8]
śarīrāntaḥsaṃcārī vāyuḥ prāṇaḥ | [Tarkasaṃgraha, 1 13.9]
sa caiko 'py upādhibhedāt prāṇāpānādisaṃjñā labhate | [Tarkasaṃgraha, 1 13.10]
śabdaguṇam ākāśam | [Tarkasaṃgraha, 1 14.1]
tac caikaṃ vibhu nityaṃ ca | [Tarkasaṃgraha, 1 14.2]
atītādivyavahārahetuḥ kālaḥ | [Tarkasaṃgraha, 1 15.1]
sa caiko vibhur nityaś ca | [Tarkasaṃgraha, 1 15.2]
prācyādivyavahārahetur dik | [Tarkasaṃgraha, 1 16.1]
sā caikā vibhvī nityā ca | [Tarkasaṃgraha, 1 16.2]
jñānādhikaraṇam ātmā | [Tarkasaṃgraha, 1 17.1]
sa dvividhaḥ paramātmā jīvātmā ca | [Tarkasaṃgraha, 1 17.2]
tatreśvaraḥ sarvajñaḥ paramātmaika eva | [Tarkasaṃgraha, 1 17.3]
jīvātmā pratiśarīraṃ bhinno vibhur nityaś ca | [Tarkasaṃgraha, 1 17.4]
sukhādyupalabdhisādhanam indriyaṃ manaḥ | [Tarkasaṃgraha, 1 18.1]
tac ca pratyātmaniyatatvād anantaṃ paramāṇurūpaṃ nityaṃ ca | [Tarkasaṃgraha, 1 18.2]
cakṣurmātragrāhyo guṇo rūpam | [Tarkasaṃgraha, 1 19.1]
tac ca śuklanīlapītaraktaharitakapiśacitrabhedāt saptavidhaṃ pṛthivījalatejovṛtti | [Tarkasaṃgraha, 1 19.2]
tatra pṛthivyāṃ saptavidham | [Tarkasaṃgraha, 1 19.3]
abhāsvaraśuklaṃ jale | [Tarkasaṃgraha, 1 19.4]
bhāsvaraśuklaṃ tejasi | [Tarkasaṃgraha, 1 19.5]
rasanagrāhyo guṇo rasaḥ | [Tarkasaṃgraha, 1 20.1]
sa ca madhurāmlalavaṇakaṭukaṣāyatiktabhedāt ṣaḍvidhaḥ | [Tarkasaṃgraha, 1 20.2]
pṛthivyāṃ ṣaḍvidhaḥ | [Tarkasaṃgraha, 1 20.3]
jale madhura eva | [Tarkasaṃgraha, 1 20.4]
ghrāṇagrāhyo guṇo gandhaḥ | [Tarkasaṃgraha, 1 21.1]
sa ca dvividhaḥ surabhirasurabhiś ca | [Tarkasaṃgraha, 1 21.2]
pṛthivīmātravṛttiḥ | [Tarkasaṃgraha, 1 21.3]
tvagindriyamātragrāhyo guṇaḥ sparśaḥ | [Tarkasaṃgraha, 1 21.4]
sa ca trividhaḥ śītoṣṇānuṣṇāśītabhedāt | [Tarkasaṃgraha, 1 21.5]
pṛthivyaptejovāyuvṛttiḥ | [Tarkasaṃgraha, 1 21.6]
tatra śīto jale | [Tarkasaṃgraha, 1 21.7]
uṣṇas tejasi | [Tarkasaṃgraha, 1 21.8]
anuṣṇāśītaḥ pṛthivīvāyvoḥ | [Tarkasaṃgraha, 1 21.9]
rūpādicatuṣṭayaṃ pṛthivyāṃ pākajam anityaṃ ca | [Tarkasaṃgraha, 1 22.1]
anyatrāpākajaṃ nityam antyaṃ ca | [Tarkasaṃgraha, 1 22.2]
nityagataṃ nityam | [Tarkasaṃgraha, 1 22.3]
anityagatam anityam | [Tarkasaṃgraha, 1 22.4]
ekatvādivyavahārahetuḥ saṃkhyā | [Tarkasaṃgraha, 1 23.1]
navadravyavṛttir ekatvādiparārdhaparyantā | [Tarkasaṃgraha, 1 23.2]
ekatvaṃ nityam anityaṃ ca | [Tarkasaṃgraha, 1 23.3]
nityagataṃ nityam anityagatam anityam | [Tarkasaṃgraha, 1 23.4]
dvitvādikaṃ tu sarvatrānityam eva | [Tarkasaṃgraha, 1 23.5]
mānavyavahārakāraṇaṃ parimāṇaṃ | [Tarkasaṃgraha, 1 24.1]
navadravyavṛtti | [Tarkasaṃgraha, 1 24.2]
tac caturvidham | [Tarkasaṃgraha, 1 24.3]
aṇu mahad dīrghaṃ hrasvaṃ ceti | [Tarkasaṃgraha, 1 24.4]
pṛthagvyavahārakāraṇaṃ pṛthaktvam | [Tarkasaṃgraha, 1 25.1]
sarvadravyavṛtti | [Tarkasaṃgraha, 1 25.2]
saṃyuktavyavahārahetuḥ saṃyogaḥ | [Tarkasaṃgraha, 1 26.1]
sarvadravyavṛttiḥ | [Tarkasaṃgraha, 1 26.2]
saṃyoganāśako guṇo vibhāgaḥ | [Tarkasaṃgraha, 1 27.1]
sarvadravyavṛttiḥ | [Tarkasaṃgraha, 1 27.2]
parāparavyavahārāsādhāraṇakāraṇe paratvāparatve | [Tarkasaṃgraha, 1 28.1]
pṛthivyādicatuṣṭayamanovṛttīti | [Tarkasaṃgraha, 1 28.2]
te dvividhe dikkṛte kālakṛte ca | [Tarkasaṃgraha, 1 28.3]
dūrasthe dikkṛtaṃ paratvam | [Tarkasaṃgraha, 1 28.4]
samīpasthe dikkṛtam aparatvam | [Tarkasaṃgraha, 1 28.5]
jyeṣṭhe kālakṛtaṃ paratvam | [Tarkasaṃgraha, 1 28.6]
kaniṣṭhe kālakṛtam aparatvam | [Tarkasaṃgraha, 1 28.7]
ādyapatanāsamavāyikāraṇaṃ gurutvaṃ | [Tarkasaṃgraha, 1 29.1]
pṛthivījalavṛtti | [Tarkasaṃgraha, 1 29.2]
ādyasyandanāsamavāyikāraṇaṃ dravatvaṃ pṛthivyaptejovṛtti | [Tarkasaṃgraha, 1 30.1]
tad dvividhaṃ sāṃsiddhikaṃ naimittikaṃ ca | [Tarkasaṃgraha, 1 30.2]
sāṃsiddhikaṃ jale naimittikaṃ pṛthivītejasoḥ | [Tarkasaṃgraha, 1 30.3]
pṛthivyāṃ ghṛtādāvagnisaṃyogajanyaṃ daravatvam | [Tarkasaṃgraha, 1 30.4]
tejasi suvarṇādau | [Tarkasaṃgraha, 1 30.5]
cūrṇādipiṇḍībhāvahetur guṇaḥ snehaḥ | [Tarkasaṃgraha, 1 31.1]
jalamātravṛttiḥ | [Tarkasaṃgraha, 1 31.2]
śrotragrāhyo guṇaḥ śabdaḥ | [Tarkasaṃgraha, 1 32.1]
ākāśamātravṛttiḥ | [Tarkasaṃgraha, 1 32.2]
sa dvividho dvanyātmako varṇātmakaś ceti | [Tarkasaṃgraha, 1 32.3]
dvanyātmako bheryādau | [Tarkasaṃgraha, 1 32.4]
varṇātmakaḥ saṃskṛtabhāṣādirūpaḥ | [Tarkasaṃgraha, 1 32.5]
sarvavyavahārahetur buddhir jñānam | [Tarkasaṃgraha, 1 33.1]
sā dvividhā smṛtiranubhavaś ca | [Tarkasaṃgraha, 1 33.2]
saṃskāramātrajanyaṃ jñānaṃ smṛtiḥ | [Tarkasaṃgraha, 1 33.3]
tadbhinnaṃ jñānam anubhavaḥ | [Tarkasaṃgraha, 1 33.4]
sa dvividho yathārtho 'yathārthaś ca | [Tarkasaṃgraha, 1 34.1]
tadvati tatprakārako 'nubhavo yathārthaḥ | [Tarkasaṃgraha, 1 34.2]
yathā rajata idaṃ rajatam iti jñānam | [Tarkasaṃgraha, 1 34.3]
sa eva pramety ucyate | [Tarkasaṃgraha, 1 34.4]
tadabhāvavati tatprakārako 'nubhavo 'yathārthaḥ | [Tarkasaṃgraha, 1 34.5]
yathā śuktāv idaṃ rajatam iti jñānam | [Tarkasaṃgraha, 1 34.6]
yathārthānubhavaś caturvidhaḥ pratyakṣānumityupamitiśabdabhedāt | [Tarkasaṃgraha, 1 35.1]
tatkaraṇam api caturvidhaṃ pratyakṣānumānopamānaśabdabhedāt | [Tarkasaṃgraha, 1 35.2]
asādhāraṇam kāraṇaṃ karaṇam | [Tarkasaṃgraha, 1 36.1]
kāryaniyatapūrvavṛtti kāraṇam | [Tarkasaṃgraha, 1 36.2]
kāryaṃ prāgabhāvapratiyogi | [Tarkasaṃgraha, 1 36.3]
kāraṇaṃ trividhaṃ samavāyyasamavāyinimittabhedāt | [Tarkasaṃgraha, 1 36.4]
yat samavetaṃ kāryam utpadyate tat samavāyikāraṇam | [Tarkasaṃgraha, 1 36.5]
yathā tantavaḥ paṭasya paṭaś ca khagatarūpādeḥ | [Tarkasaṃgraha, 1 36.6]
kāryeṇa kāraṇena vā sahaikasminn arthe samavetatve sati yat kāraṇaṃ tad asamavāyikāraṇam | [Tarkasaṃgraha, 1 36.7]
yathā tantusaṃyogaḥ paṭasya tanturūpaṃ paṭarūpasya | [Tarkasaṃgraha, 1 36.8]
tadubhayabhinnaṃ kāraṇaṃ nimittakāraṇam | [Tarkasaṃgraha, 1 36.9]
yathā turīvemādikaṃ paṭasya | [Tarkasaṃgraha, 1 36.10]
tad etattrividhakāraṇamadhye yad asādhāraṇaṃ kāraṇaṃ tad eva karaṇam | [Tarkasaṃgraha, 1 36.11]
tatra pratyakṣajñānakaraṇaṃ pratyakṣam | [Tarkasaṃgraha, 1 37.1]
indriyārthasannikarṣajanyaṃ jñānaṃ pratyakṣam | [Tarkasaṃgraha, 1 37.2]
tad dvividhaṃ nirvikalpakaṃ savikalpakaṃ ceti | [Tarkasaṃgraha, 1 37.3]
tatra nirvikalpakaṃ jñānaṃ nirvikalpakaṃ yathedaṃ kiṃcit | [Tarkasaṃgraha, 1 37.4]
saparakārakaṃ jñānaṃ savikalpakaṃ yathā ḍittho'yam brahmaṇo 'yaṃ śyāmo'yam iti | [Tarkasaṃgraha, 1 37.5]
pratyakṣajñānahetur indriyārthasannikarṣaḥ ṣaḍvidhaḥ | [Tarkasaṃgraha, 1 38.1]
saṃyogaḥ saṃyuktasamavāyaḥ saṃyuktasamavetasamavāyaḥ samavāyaḥ samavetasamavāyo viśeṣaṇaviśeṣyabhāvaś ceti | [Tarkasaṃgraha, 1 38.2]
cakṣuṣā ghaṭapratyakṣajanane saṃyogaḥ sannikarṣaḥ | [Tarkasaṃgraha, 1 38.3]
ghaṭarūpapratyakṣajanane saṃyuktasamavāyaḥ sannikarṣaḥ cakṣuḥsaṃyukte ghaṭe rūpasya samavāyāt | [Tarkasaṃgraha, 1 38.4]
rūpatvasāmānyapratyakṣe saṃyuktasamavetasamavāyaḥ sannikarṣaḥ cakṣuḥsaṃyukte ghaṭe rūpaṃ samavetaṃ tatra rūpatvasya samavāyāt | [Tarkasaṃgraha, 1 38.5]
śrotreṇa śabdasyākāśaguṇatvāt guṇaguṇinoś ca samavāyāt | [Tarkasaṃgraha, 1 38.6]
śabdatvasākṣātkāre samavetasamavāyaḥ sannikarṣaḥ śrotrasamavete śabde śabdatvasya samavāyāt | [Tarkasaṃgraha, 1 38.7]
abhāvapratyakṣe viśeṣaṇaviśeṣyabhāvaḥ sannikarṣo ghaṭābhāvavad bhṛtalam ity atra cakṣuḥsaṃyukte bhūtale ghaṭābhāvasya viśeṣaṇatvāt | [Tarkasaṃgraha, 1 38.8]
evaṃ sannikarṣaṣaṭkajanyaṃ jñānaṃ pratyakṣam | [Tarkasaṃgraha, 1 38.9]
tatkaraṇam indriyam | [Tarkasaṃgraha, 1 38.10]
tasmād indriyaṃ pratyakṣapramāṇam iti siddham | [Tarkasaṃgraha, 1 38.11]
anumitikaraṇam anumānam | [Tarkasaṃgraha, 1 39.1]
parāmarśajanyaṃ jñānam anumitiḥ | [Tarkasaṃgraha, 1 39.2]
vyāptiviśiṣṭapakṣadharmatājñānaṃ parāmarśaḥ | [Tarkasaṃgraha, 1 39.3]
yathā vahnivyāpyadhūmavān ayaṃ parvata iti jñānaṃ parāmarśaḥ | [Tarkasaṃgraha, 1 39.4]
taj janyaṃ parvato vahnimān iti jñānam anumitiḥ | [Tarkasaṃgraha, 1 39.5]
yatra yatra dhūmas tatrāgnir iti sāhacaryaniyamo vyāptiḥ | [Tarkasaṃgraha, 1 39.6]
vyāpyasya parvatādivṛttitvaṃ pakṣadharmatā | [Tarkasaṃgraha, 1 39.7]
anumānaṃ dvividhaṃ svārthaṃ parārthaṃ ca | [Tarkasaṃgraha, 1 40.1]
tatra svārthaṃ svānumitihetuḥ | [Tarkasaṃgraha, 1 40.2]
tathā hi svayam eva bhūyo darśanena yatra dhūmas tatra agnir iti mahānasādau vyāptiṃ gṛhītvā parvatasamīpaṃ gatas tadgate cāgnau saṃdihānaḥ parvate dhūmaṃ paśyan vyāptiṃ smarati yatra dhūmas tatrāgnir iti | [Tarkasaṃgraha, 1 40.3]
tadantaraṃ vahnivyāpyadhūmavān ayaṃ parvata iti jñānam utpadyate | [Tarkasaṃgraha, 1 40.4]
ayam eva liṅgaparāmarśa ity ucyate | [Tarkasaṃgraha, 1 40.5]
tasmāt parvato vahnimān iti jñānam anumitir utpadyate | [Tarkasaṃgraha, 1 40.6]
tad etat svārthānumānam | [Tarkasaṃgraha, 1 40.7]
yat tu svayaṃ dhūmād agnim anumāya parapratipattyarthaṃ pañcāvayavavākyaṃ prayukte tat parārthānumānam | [Tarkasaṃgraha, 1 40.8]
yathā parvato vahnimān dhūmavattvāt | [Tarkasaṃgraha, 1 40.9]
yo yo dhūmavān sa vahnimān yathā mahānasaḥ | [Tarkasaṃgraha, 1 40.10]
tathā cāyam | [Tarkasaṃgraha, 1 40.11]
tasmāt tatheti | [Tarkasaṃgraha, 1 40.12]
anena pratipāditālliṅgāt paro'py agniṃ pratipadyate | [Tarkasaṃgraha, 1 40.13]
pratijñāhetūdāharaṇopanayanigamāni pañcāvayavaḥ | [Tarkasaṃgraha, 1 41.1]
parvato vahnimān iti pratijñā | [Tarkasaṃgraha, 1 41.2]
dhūmavattvād iti hetuḥ | [Tarkasaṃgraha, 1 41.3]
yo yo dhūmavān sa so'gnimān yathā mahānasa ity udāharaṇam | [Tarkasaṃgraha, 1 41.4]
tathā cāyam iti upanayaḥ | [Tarkasaṃgraha, 1 41.5]
tasmāt tatheti nigamanam | [Tarkasaṃgraha, 1 41.6]
svārthānumitiparārthānumityor liṅgaparāmarśa eva karaṇam | [Tarkasaṃgraha, 1 42.1]
tasmāl liṅgaparāmarśānumānam | [Tarkasaṃgraha, 1 42.2]
liṅgaṃ trividham | [Tarkasaṃgraha, 1 43.1]
anvayavyatireki kevalānvayi kevalavyatireki ceti | [Tarkasaṃgraha, 1 43.2]
anvayena vyatirekeṇa ca vyāptimad anvayavyatireki | [Tarkasaṃgraha, 1 43.3]
yathā vahnau sādhye dhūmavattvam | [Tarkasaṃgraha, 1 43.4]
yatra dhūmas tatrāgnir yathā mahānasa ity anvayavyāptiḥ | [Tarkasaṃgraha, 1 43.5]
yatra vahnir nāsti tatra dhūmo'pi nāsti yathā mahāhrada iti vyatirekavyāptiḥ | [Tarkasaṃgraha, 1 43.6]
anvayamātravyāptikaṃ kevalānvayi yathā ghaṭo'bhidheyaḥ prameyatvāt paṭavat | [Tarkasaṃgraha, 1 43.7]
atra prameyatvābhidhyatvayor vyatirekavyāptir nāsti sarvasyāpi prameyatvād abhidheyatvāc ca | [Tarkasaṃgraha, 1 43.8]
vyatirekamātravyāptikaṃ kevalavyatireki yathā pṛthivī tarebhyo bhidyate gandhavattvāt | [Tarkasaṃgraha, 1 43.9]
yad itarebhyo na bhidyate na tad gandhavat | [Tarkasaṃgraha, 1 43.10]
yathā jalam | [Tarkasaṃgraha, 1 43.11]
na ceyaṃ tathā | [Tarkasaṃgraha, 1 43.12]
tasmān na tatheti atra yad gandhavat tad itarabhinnam ity anvayadṛṣṭānto nāsti pṛthivīmātrasya pakṣatvāt | [Tarkasaṃgraha, 1 43.13]
saṃdigdhasādhyavān pakṣaḥ | [Tarkasaṃgraha, 1 44.1]
yathā dhūmavattve hetau parvataḥ | [Tarkasaṃgraha, 1 44.2]
niścitasādhyavān sapakṣaḥ | [Tarkasaṃgraha, 1 45.1]
yathā tatraiva mahānasaḥ | [Tarkasaṃgraha, 1 45.2]
niścitasādhyābhāvavān vipakṣaḥ | [Tarkasaṃgraha, 1 46.1]
yathā tatraiva mahāhradaḥ | [Tarkasaṃgraha, 1 46.2]
savyabhicāraviruddhasatpakṣāsiddhabādhitāḥ pañca hetvābhāsāḥ | [Tarkasaṃgraha, 1 47.1]
savyabhicāro 'naikāntikaḥ | [Tarkasaṃgraha, 1 48.1]
sa trividhaḥ | [Tarkasaṃgraha, 1 48.2]
sādhāraṇāsādhāraṇānupasaṃhāribhedāt | [Tarkasaṃgraha, 1 48.3]
tatra sādhyābhāvavadvṛttiḥ sādhāraṇo 'naikāntikaḥ | [Tarkasaṃgraha, 1 48.4]
yathā parvato vahnimān prameyatvād iti prameyatvasya vahnyabhāvavati hrade vidyamānatvāt | [Tarkasaṃgraha, 1 48.5]
sarvasapakṣavipakṣavyāvṛtto 'sādhāraṇaḥ | [Tarkasaṃgraha, 1 48.6]
yathā śabdo nityaḥ śabdatvād iti | [Tarkasaṃgraha, 1 48.7]
śabdatvaṃ sarvebhyo nityebhyo'ntyebhyaś ca vyāvṛttaṃ śabdamātravṛtti | [Tarkasaṃgraha, 1 48.8]
anvayavyatirekadṛṣṭāntarahito 'nupasaṃhārī | [Tarkasaṃgraha, 1 48.9]
yathā sarvam anityaṃ prameyatvād iti | [Tarkasaṃgraha, 1 48.10]
atra sarvasyāpi pakṣatvād dṛṣṭānto nāsti | [Tarkasaṃgraha, 1 48.11]
sādhyābhāvavyāpto hetur viruddhaḥ | [Tarkasaṃgraha, 1 49.1]
yatra śabdo nityaḥ kṛtakatvād iti | [Tarkasaṃgraha, 1 49.2]
kṛtakatvaṃ hi nityatvābhāvenānityatvena vyāptam | [Tarkasaṃgraha, 1 49.3]
yasya sādhyabhāvasādhakaṃ hetvantaraṃ vidyate sa satpratipakṣaḥ | [Tarkasaṃgraha, 1 50.1]
yathā śabdo nityaḥ śrāvaṇatvāc chabdatvavad iti | [Tarkasaṃgraha, 1 50.2]
śabdo'nityaḥ kāryatvād ghaṭavad iti | [Tarkasaṃgraha, 1 50.3]
asiddhas trividhaḥ | [Tarkasaṃgraha, 1 51.1]
āśrayāsiddhaḥ svarūpāsiddho vyāpyatvāsiddhaś ceti | [Tarkasaṃgraha, 1 51.2]
āśrayāsiddho yathā gaganāravindaṃ surabhy aravindatvāt sarojāravindavat | [Tarkasaṃgraha, 1 51.3]
atra gaganāravindam āśrayaḥ | [Tarkasaṃgraha, 1 51.4]
sa ca nāsty eva | [Tarkasaṃgraha, 1 51.5]
svarūpāsiddho yathā śabdo guṇaś cākṣuṣatvāt | [Tarkasaṃgraha, 1 51.6]
atra cākṣuṣatvaṃ śabde nāsti śabdasya śrāvaṇatvāt | [Tarkasaṃgraha, 1 51.7]
sopādhiko vyāpyatvāsiddhaḥ | [Tarkasaṃgraha, 1 51.8]
sādhyavyāpakatve sati sādhanāvyāpaka upādhiḥ | [Tarkasaṃgraha, 1 51.9]
sādhyasamānādhikaraṇātyantābhāvāpratiyogitvaṃ sādhyavyāpakatvam | [Tarkasaṃgraha, 1 51.10]
sādhanavann iṣṭātyantābhāvapratiyogitvaṃ sādhāraṇāvyāpakatvam | [Tarkasaṃgraha, 1 51.11]
parvato dhūmavān vahnimattvād ity atrārdrendhanasaṃyoga upādhiḥ | [Tarkasaṃgraha, 1 51.12]
tathā hi | [Tarkasaṃgraha, 1 51.13]
yatra dhūmas tatrārdrendhanasaṃyoga iti sādhyavyāpakatā | [Tarkasaṃgraha, 1 51.14]
yatra vahnis tatrārdrendhanasaṃyogābhāvād iti sādhanāvyāpakatā | [Tarkasaṃgraha, 1 51.15]
evaṃ sādhyavyāpakatve sati sādhanāvyāpakatvād ārdrendhanasaṃyoga upādhiḥ | [Tarkasaṃgraha, 1 51.16]
sopādhikatvād vahnimattvaṃ vyāpyatvāsiddham | [Tarkasaṃgraha, 1 51.17]
yasya sādhyābhāvaḥ pramāṇāntareṇa niścitaḥ sa bādhitaḥ | [Tarkasaṃgraha, 1 52.1]
yathā vahnir anuṣṇo dravyatvād iti | [Tarkasaṃgraha, 1 52.2]
atrānuṣṇatvaṃ sādhyaṃ tadabhāva uṣṇatvaṃ spārśanapratyakṣeṇa gṛhyata iti bādhitatvam | [Tarkasaṃgraha, 1 52.3]
upamitikaraṇam upamānam | [Tarkasaṃgraha, 1 53.1]
saṃjñāsaṃjñisaṃbandhajñānam upamitiḥ | [Tarkasaṃgraha, 1 53.2]
tatkaraṇaṃ sādṛśyajñānam | [Tarkasaṃgraha, 1 53.3]
atideśavākyārthasmaraṇam avāntaravyāpāraḥ | [Tarkasaṃgraha, 1 53.4]
tathā hi kaścid gavayaśabdārtham ajānan kutaścid āraṇyakapuruṣād gosadṛśo gavaya iti śrutvā vanaṃ gato vākyārthaṃ smaran gosadṛśaṃ piṇḍaṃ paśyati | [Tarkasaṃgraha, 1 53.5]
tadanantaram asau gavayaśabdavācya ity upamitir utpadyate | [Tarkasaṃgraha, 1 53.6]
āptavākyaṃ śabdaḥ | [Tarkasaṃgraha, 1 54.1]
āptas tu yathārthavaktā | [Tarkasaṃgraha, 1 54.2]
vākyaṃ padasamūhaḥ | [Tarkasaṃgraha, 1 54.3]
yathā gām ānayeti | [Tarkasaṃgraha, 1 54.4]
śaktaṃ padam | [Tarkasaṃgraha, 1 54.5]
asmāt padād ayam artho boddhavya itīśvarasaṃketaḥ śaktiḥ | [Tarkasaṃgraha, 1 54.6]
ākāṅkṣā yogyatā saṃnidhiś ca vākyārthajñānahetuḥ | [Tarkasaṃgraha, 1 55.1]
padasya padāntaravyatirekaprayuktānvayānanubhāvakatvam ākāṅkṣā | [Tarkasaṃgraha, 1 55.2]
arthābādho yogyatā | [Tarkasaṃgraha, 1 55.3]
padānāmavilambenoccāraṇaṃ saṃnidhiḥ | [Tarkasaṃgraha, 1 55.4]
ākāṅkṣādirahitaṃ vākyam apramāṇam | [Tarkasaṃgraha, 1 56.1]
yathā gaur aśvaḥ puruṣo hastīti na pramāṇam ākāṅkṣāvirahāt | [Tarkasaṃgraha, 1 56.2]
agninā siñced iti na pramāṇaṃ yogyatāvirahāt | [Tarkasaṃgraha, 1 56.3]
prahare prehare 'sahoccāritāni gām ānayetyādipadāni na pramāṇaṃ saṃnidhyabhāvāt | [Tarkasaṃgraha, 1 56.4]
vākyaṃ dvividham | [Tarkasaṃgraha, 1 57.1]
vaidikaṃ laukikaṃ ca | [Tarkasaṃgraha, 1 57.2]
vaidikam īśvaroktatvāt sarvam eva pramāṇam | [Tarkasaṃgraha, 1 57.3]
laukikaṃ tv āptoktaṃ pramāṇam | [Tarkasaṃgraha, 1 57.4]
anyad apramāṇam | [Tarkasaṃgraha, 1 57.5]
vākyārthajñānaṃ śabdajñānam | [Tarkasaṃgraha, 1 58.1]
tatkaraṇaṃ śabdaḥ | [Tarkasaṃgraha, 1 58.2]
ayathārthānubhavas trividhaḥ saṃśayaviparyayatarkabhedāt | [Tarkasaṃgraha, 1 59.1]
ekasmin dharmini viruddhanānādharmavaiśiṣṭyāvagāhi jñānaṃ saṃśayaḥ | [Tarkasaṃgraha, 1 59.2]
yathā sthāṇur vā puruṣo veti | [Tarkasaṃgraha, 1 59.3]
mithyājñānaṃ viparyayaḥ | [Tarkasaṃgraha, 1 59.4]
yathā śuktāv idaṃ rajatam iti | [Tarkasaṃgraha, 1 59.5]
vyāpyāropeṇa vyāpakāropas tarkaḥ yathā yadi vahnir na syāt tarhi dhūmo'pi na syād iti | [Tarkasaṃgraha, 1 59.6]
smṛtir api dvividhā | [Tarkasaṃgraha, 1 60.1]
yathārthāyathārthā ca pramājanyā yathārthā | [Tarkasaṃgraha, 1 60.2]
apramājanyāyathārthā | [Tarkasaṃgraha, 1 60.3]
sarveṣām anukūlatayā vedanīyaṃ sukham | [Tarkasaṃgraha, 1 61.1]
sarveṣāṃ pratikūlatayā vedanīyaṃ duḥkham | [Tarkasaṃgraha, 1 62.1]
icchā kāmaḥ | [Tarkasaṃgraha, 1 63.1]
krodho dveṣaḥ | [Tarkasaṃgraha, 1 64.1]
kṛtiḥ prayatnaḥ | [Tarkasaṃgraha, 1 65.1]
vihitakarmajanyo dharmaḥ | [Tarkasaṃgraha, 1 66.1]
niṣiddhakarmajanyas tv adharmaḥ | [Tarkasaṃgraha, 1 67.1]
buddhyādayo'ṣṭāv ātmamātraviśeṣaguṇāḥ | [Tarkasaṃgraha, 1 68.1]
buddhīcchāprayatnā dvividhāḥ | [Tarkasaṃgraha, 1 69.1]
nityā anityāś ca | [Tarkasaṃgraha, 1 69.2]
nityā īśvarasya | [Tarkasaṃgraha, 1 69.3]
anityā jīvasya | [Tarkasaṃgraha, 1 69.4]
saṃskāras trividhaḥ | [Tarkasaṃgraha, 1 70.1]
vego bhāvanā sthitisthāpakaś ceti | [Tarkasaṃgraha, 1 70.2]
vegaḥ pṛthivyādicatuṣṭayamanovṛttiḥ | [Tarkasaṃgraha, 1 70.3]
anubhavajanyā smṛtihetur bhāvanātmamātravṛttiḥ | [Tarkasaṃgraha, 1 70.4]
anyathā kṛtasya punas tadavasthāpādakaḥ sthitisthāpakaḥ kaṭādipṛthivīvṛttiḥ | [Tarkasaṃgraha, 1 70.5]
calanātmakaṃ karma | [Tarkasaṃgraha, 1 71.1]
ūrdhvadeśasaṃyogahetur utkṣepaṇam | [Tarkasaṃgraha, 1 71.2]
adhodeśasaṃyogahetur apakṣepaṇam | [Tarkasaṃgraha, 1 71.3]
śarīrasaṃnikṛṣṭasaṃyogahetur ākuñcanam | [Tarkasaṃgraha, 1 71.4]
viprakṛṣṭasaṃyogahetuḥ prasāraṇam | [Tarkasaṃgraha, 1 71.5]
anyat sarvaṃ gamanam | [Tarkasaṃgraha, 1 71.6]
pṛthivyādicatuṣṭayamanomātravṛtti | [Tarkasaṃgraha, 1 71.7]
nityam ekam anekānugataṃ sāmānyam | [Tarkasaṃgraha, 1 72.1]
dravyaguṇakarmavṛtti | [Tarkasaṃgraha, 1 72.2]
tad dvividhaṃ parāparabhedāt | [Tarkasaṃgraha, 1 72.3]
paraṃ sattā | [Tarkasaṃgraha, 1 72.4]
aparaṃ dravyatvādiḥ | [Tarkasaṃgraha, 1 72.5]
nityadravyavṛttayo vyāvartakā viśeṣāḥ | [Tarkasaṃgraha, 1 73.1]
nityasaṃbandhaḥ samavāyaḥ | [Tarkasaṃgraha, 1 74.1]
ayutasiddhavṛttiḥ | [Tarkasaṃgraha, 1 74.2]
yayor dvayor madhya ekam avinaśyadaparāśritam evāvatiṣṭhate tāv ayutasiddhau | [Tarkasaṃgraha, 1 74.3]
yathāvayavāvayavinau guṇaguṇinau kriyākriyāvantau jātivyaktī viśeṣanityadravye ceti | [Tarkasaṃgraha, 1 74.4]
anādiḥ sāntaḥ prāgabhāvaḥ | [Tarkasaṃgraha, 1 75.1]
utpatteḥ pūrvaṃ kāryasya | [Tarkasaṃgraha, 1 75.2]
sādir anantaḥ pradhvaṃsaḥ | [Tarkasaṃgraha, 1 75.3]
utpattyanantaraṃ kāryasya | [Tarkasaṃgraha, 1 75.4]
traikālikasaṃsargāvacchinnapratiyogitāko 'tyantābhāvaḥ | [Tarkasaṃgraha, 1 75.5]
yathā bhūtale ghaṭo nāstīti | [Tarkasaṃgraha, 1 75.6]
tādātmyasaṃbandhāvacchinnapratiyogitāko 'nyonyābhāvaḥ yathā ghaṭaḥ paṭo na bhavatīti | [Tarkasaṃgraha, 1 75.7]
sarveṣāṃ padārthānāṃ yathāyatham ukteṣv antarbhāvāt saptaiva padārthā iti siddham | [Tarkasaṃgraha, 1 76.1]
kāṇādanyāyamatayor bālāvyutpattisiddhaye | [Tarkasaṃgraha, 1 77.1]
annaṃbhaṭṭena viduṣā racitas tarkasaṃgrahaḥ | [Tarkasaṃgraha, 1 77.2]
