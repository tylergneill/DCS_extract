{Sphuṭārthāvyākhyā zu AbhidhKo, 1, 43.2}
tathā hi dūrādrūpaṃ paśyatīti | [Sphuṭārthāvyākhyā zu AbhidhKo, 1, 43.2 1]
yatra rūpaṃ dṛśyate na tatra tadgrāhakaṃ cakṣurindriyam asti tatra pramāṇānupalabhyamānatvāt tatrāvidyamānadevadattādivat | [Sphuṭārthāvyākhyā zu AbhidhKo, 1, 43.2 2]
yathā cakṣuḥ evaṃ śrotramapi vaktavyam | [Sphuṭārthāvyākhyā zu AbhidhKo, 1, 43.2 3]
itara āha svaviṣayadeśaprāpi cakṣuḥśrotram indriyatvāt ghrāṇendriyādivat | [Sphuṭārthāvyākhyā zu AbhidhKo, 1, 43.2 4]
anenānumānena tatra pramāṇānupalabhyamānatvaṃ hetum asiddhaṃ darśayati | [Sphuṭārthāvyākhyā zu AbhidhKo, 1, 43.2 5]
ācārya āha sati ca prāptaviṣayatva iti | [Sphuṭārthāvyākhyā zu AbhidhKo, 1, 43.2 6]
vistaraḥ yadi prāptaviṣayaṃ cakṣuḥśrotraṃ kalpyeta divyaṃ cakṣuḥśrotramiha manuṣyeṣu dhyāyināṃ nopajāyeta | [Sphuṭārthāvyākhyā zu AbhidhKo, 1, 43.2 7]
yadi hi cakṣuḥśrotram ativiprakṛṣṭadeśasthaṃ vyavahitaṃ ca kuḍyādibhiryathāyogaṃ rūpaṃ śabdaṃ gṛhṇīyād evamasya divyatvaṃ sambhavet tacca prāptaviṣayatve na syāt | [Sphuṭārthāvyākhyā zu AbhidhKo, 1, 43.2 8]
prāṇādivat | [Sphuṭārthāvyākhyā zu AbhidhKo, 1, 43.2 9]
yathā ghrāṇajihvākāyāḥ prāptaviṣayatvād divyā dhyāyināṃ nopajāyeran tadvat | [Sphuṭārthāvyākhyā zu AbhidhKo, 1, 43.2 10]
anena svaviṣayadeśaprāpitvapakṣasya dharmiviśeṣaviparyayāpakṣālatvaṃ darśayati | [Sphuṭārthāvyākhyā zu AbhidhKo, 1, 43.2 11]
sambhavaddivyatve hi cakṣuḥśrotre dharmī | [Sphuṭārthāvyākhyā zu AbhidhKo, 1, 43.2 12]
asaṃbhavaddivyatvabhāvo viśeṣaviparyayaḥ | [Sphuṭārthāvyākhyā zu AbhidhKo, 1, 43.2 13]
sa prāpnotīti doṣaḥ | [Sphuṭārthāvyākhyā zu AbhidhKo, 1, 43.2 14]
anena doṣeṇānanumānatvāt tatpramāṇānupalabhyamānatvaṃ siddhaṃ vyavasthāpayati | [Sphuṭārthāvyākhyā zu AbhidhKo, 1, 43.2 15]
tasmādaprāptaviṣayaṃ cakṣuḥśrotram | [Sphuṭārthāvyākhyā zu AbhidhKo, 1, 43.2 16]
yadyaprāptaviṣayaṃ cakṣuriti vistaraḥ | [Sphuṭārthāvyākhyā zu AbhidhKo, 1, 43.2 17]
āsannenātidūrasthena tiraskṛtena vā tulyā tadaprāptiriti tatra darśanaṃ prasañjayati | [Sphuṭārthāvyākhyā zu AbhidhKo, 1, 43.2 18]
kimidaṃ parasya sādhanam uta dūṣaṇamiti yadi tāvadevaṃ sādhanam atidūraṃ tiraskṛtaṃ cakṣuḥśrotreṇa gṛhyate aprāptatvāt āsannaviṣayavat iti tadasādhanam hetoḥ svayamaniścitatvāt pūrvābhyupagamavirodhād vā | [Sphuṭārthāvyākhyā zu AbhidhKo, 1, 43.2 19]
atha dūṣaṇam sarvāprāptagrāhakatvaṃ cakṣuḥśrotralakṣaṇasya dharmiṇaḥ prasajyate tad adūṣaṇam anumānabādhanāt | [Sphuṭārthāvyākhyā zu AbhidhKo, 1, 43.2 20]
katham ityāha kathaṃ tāvad ayaskānto na sarvam aprāptam ayaḥ karṣatīti | [Sphuṭārthāvyākhyā zu AbhidhKo, 1, 43.2 21]
praśnamukhenāyaskāntanidarśanamupanyasya sarvāprāptagrāhakatvaṃ cakṣuḥśrotrasya sādhayati na sarvāprāptagrāhakaṃ cakṣuḥśrotram sarvāprāptagrahaṇaśaktihīnatvāt ayaskāntavat | [Sphuṭārthāvyākhyā zu AbhidhKo, 1, 43.2 22]
ayaskānto hyaprāptam ayo gṛhṇāti karṣatītyarthaḥ na ca sarvamaprāptaṃ gṛhṇāti tadvaccakṣuḥśrotram | [Sphuṭārthāvyākhyā zu AbhidhKo, 1, 43.2 23]
prāptaviṣayatve'pi caitat samānamiti | [Sphuṭārthāvyākhyā zu AbhidhKo, 1, 43.2 24]
nātidūratiraskṛto viṣayaścakṣuḥśrotreṇa gṛhyate grahaṇāyogyatvāt samprāptāñjanaśalākāvat | [Sphuṭārthāvyākhyā zu AbhidhKo, 1, 43.2 25]
athavā na sarvasvagrāhyagrāhi cakṣuḥśrotram indriyasvābhāvyāt ghrāṇendriyādivat | [Sphuṭārthāvyākhyā zu AbhidhKo, 1, 43.2 26]
ghrāṇādīnāṃ hi prāpto viṣayo na tu sarvaḥ sahabhūgandhādyagrahaṇāt | [Sphuṭārthāvyākhyā zu AbhidhKo, 1, 43.2 27]
ghrāṇādisahabhūni hi gandharasaspraṣṭavyāni ghrāṇādibhirna gṛhyante śaktir hīndriyāṇām īdṛśīti | [Sphuṭārthāvyākhyā zu AbhidhKo, 1, 43.2 28]
manastvarūpitvād iti | [Sphuṭārthāvyākhyā zu AbhidhKo, 1, 43.2 29]
prāptatvaṃ mūrtānāmeva vyavasthāpyeta nāmūrtānāmiti | [Sphuṭārthāvyākhyā zu AbhidhKo, 1, 43.2 30]
mano'prāptaviṣayamiti na vicāraḥ kriyate | [Sphuṭārthāvyākhyā zu AbhidhKo, 1, 43.2 31]
