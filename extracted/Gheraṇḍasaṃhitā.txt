{GherS, 1}
ādīśvarāya praṇamāmi tasmai yenopadiṣṭā haṭhayogavidyā | [GherS, 1 1.1]
virājate pronnatarājayogam āroḍhum icchor adhirohiṇīva | [GherS, 1 1.2]
ekadā caṇḍakāpālir gatvā gheraṇḍakuṭṭiram | [GherS, 1 2.1]
praṇamya vinayād bhaktyā gheraṇḍaṃ paripṛcchati | [GherS, 1 2.2]
caṇḍakāpālir uvāca | [GherS, 1 3.1]
ghaṭasthayogaṃ yogeśa tattvajñānasya kāraṇam | [GherS, 1 3.2]
idānīṃ śrotum icchāmi yogeśvara vada prabho | [GherS, 1 3.3]
gheraṇḍa uvāca | [GherS, 1 4.1]
sādhu sādhu mahābāho yan māṃ tvaṃ paripṛcchasi | [GherS, 1 4.2]
kathayāmi hi te tattvaṃ sāvadhāno 'vadhāraya | [GherS, 1 4.3]
nāsti māyāsamaḥ pāśo nāsti yogāt paraṃ balam | [GherS, 1 5.1]
na hi jñānāt paro bandhur nāhaṃkārāt paro ripuḥ | [GherS, 1 5.2]
abhyāsāt kādivarṇāder yathā śāstrāṇi bodhayet | [GherS, 1 6.1]
tathā yogaṃ samāsādya tattvajñānaṃ ca labhyate | [GherS, 1 6.2]
sukṛtair duṣkṛtaiḥ kāryair jāyate prāṇināṃ ghaṭaḥ | [GherS, 1 7.1]
ghaṭād utpadyate karma ghaṭayantraṃ yathā bhramet | [GherS, 1 7.2]
ūrdhvādho bhramate yadvad ghaṭayantraṃ gavāṃ vaśāt | [GherS, 1 8.1]
tadvat karmavaśāj jīvo bhramate janmamṛtyunā | [GherS, 1 8.2]
āmakumbha ivāmbhaḥstho jīryamāṇaḥ sadā ghaṭaḥ | [GherS, 1 9.1]
yogānalena saṃdahya ghaṭaśuddhiṃ samācaret | [GherS, 1 9.2]
śodhanaṃ dṛḍhatā caiva sthairyaṃ dhairyaṃ ca lāghavam | [GherS, 1 10.1]
pratyakṣaṃ ca nirliptaṃ ca ghaṭasthaṃ saptasādhanam | [GherS, 1 10.2]
ṣaṭkarmaṇā śodhanaṃ ca āsanena bhaved dṛḍham | [GherS, 1 11.1]
mudrayā sthiratā caiva pratyāhāreṇa dhairyatā | [GherS, 1 11.2]
prāṇāyāmāl lāghavaṃ ca dhyānāt pratyakṣam ātmani | [GherS, 1 12.1]
samādhinā nirliptaṃ ca muktir eva na saṃśayaḥ | [GherS, 1 12.2]
dhautir vastis tathā netir laulikī trāṭakaṃ tathā | [GherS, 1 13.1]
kapālabhātiś caitāni ṣaṭkarmāṇi samācaret | [GherS, 1 13.2]
antardhautir dantadhautir hṛddhautir mūlaśodhanam | [GherS, 1 14.1]
dhautyaś caturvidhāḥ proktā ghaṭaṃ kurvanti nirmalam | [GherS, 1 14.2]
vātasāraṃ vārisāraṃ vahnisāraṃ bahiṣkṛtam | [GherS, 1 15.1]
ghaṭasya nirmalārthāya hy antardhautiś caturvidhā | [GherS, 1 15.2]
kākacañcūvad āsyena pibed vāyuṃ śanaiḥ śanaiḥ | [GherS, 1 16.1]
cālayed udaraṃ paścād vartmanā recayec chanaiḥ | [GherS, 1 16.2]
vātasāraṃ paraṃ gopyaṃ dehanirmalakārakam | [GherS, 1 17.1]
sarvarogakṣayakaraṃ dehānalavivardhakam | [GherS, 1 17.2]
ā kaṇṭhaṃ pūrayed vāri vaktreṇa ca pibec chanaiḥ | [GherS, 1 18.1]
cālayed udareṇaiva codarād recayed adhaḥ | [GherS, 1 18.2]
vārisāraṃ paraṃ gopyaṃ dehanirmalakārakam | [GherS, 1 19.1]
sādhayed yaḥ prayatnena devadehaṃ prapadyate | [GherS, 1 19.2]
vārisāraṃ parāṃ dhautiṃ sādhayed yaḥ prayatnataḥ | [GherS, 1 20.1]
maladehaṃ śodhayitvā devadehaṃ prapadyate | [GherS, 1 20.2]
nābhigranthiṃ merupṛṣṭhe śatavāraṃ ca kārayet | [GherS, 1 21.1]
udarāmayajaṃ tyaktvā jāṭharāgniṃ vivardhayet | [GherS, 1 21.2]
vahnisāram iyaṃ dhautir yogināṃ yogasiddhidā | [GherS, 1 21.3]
eṣā dhautiḥ parā gopyā na prakāśyā kadācana | [GherS, 1 22.1]
kevalaṃ dhautimātreṇa devadeho bhaved dhruvam | [GherS, 1 22.2]
kākīmudrāṃ sādhayitvā pūrayed udaraṃ mahat | [GherS, 1 23.1]
dhārayed ardhayāmaṃ tu cālayed ardhavartmanā | [GherS, 1 23.2]
eṣā dhautiḥ parā gopyā na prakāśyā kadācana | [GherS, 1 23.3]
nābhimagnajale sthitvā śaktināḍīṃ vimarjayet | [GherS, 1 24.1]
karābhyāṃ kṣālayen nāḍīṃ yāvan malavisarjanam | [GherS, 1 24.2]
tāvat prakṣālya nāḍīṃ ca udare veśayet punaḥ | [GherS, 1 25.1]
idaṃ prakṣālanaṃ gopyaṃ devānām api durlabham | [GherS, 1 25.2]
kevalaṃ dhautimātreṇa devadeho bhaved dhruvam | [GherS, 1 25.3]
yāmārdhaṃ dhāraṇāśaktiṃ yāvan na sādhayen naraḥ | [GherS, 1 26.1]
bahiṣkṛtaṃ mahādhautī tāvan naiva tu jāyate | [GherS, 1 26.2]
dantamūlaṃ jihvāmūlaṃ randhraṃ ca karṇayugmayoḥ | [GherS, 1 27.1]
kapālarandhraṃ pañceti dantadhautir vidhīyate | [GherS, 1 27.2]
khadireṇa rasenātha mṛttikayā ca śuddhayā | [GherS, 1 28.1]
mārjayed dantamūlaṃ ca yāvat kilbiṣam āharet | [GherS, 1 28.2]
dantamūlaṃ parā dhautir yogināṃ yogasādhane | [GherS, 1 29.1]
nityaṃ kuryāt prabhāte ca dantarakṣāya yogavit | [GherS, 1 29.2]
dantamūlaṃ dhāraṇādikāryeṣu yogināṃ yataḥ | [GherS, 1 29.3]
athātaḥ sampravakṣyāmi jihvāśodhanakāraṇam | [GherS, 1 30.1]
jarāmaraṇarogādīn nāśayed dīrghalambikā | [GherS, 1 30.2]
tarjanīmadhyamānāmā aṅgulitrayayogataḥ | [GherS, 1 31.1]
veśayed galamadhye tu mārjayel lambikāmalam | [GherS, 1 31.2]
śanaiḥ śanair mārjayitvā kaphadoṣaṃ nivārayet | [GherS, 1 31.3]
mārjayen navanītena dohayec ca punaḥ punaḥ | [GherS, 1 32.1]
tadagraṃ lauhayantreṇa karṣayitvā punaḥ punaḥ | [GherS, 1 32.2]
nityaṃ kuryāt prayatnena raver udayake 'stake | [GherS, 1 33.1]
evaṃ kṛte tu nitye ca lambikā dīrghatāṃ gatā | [GherS, 1 33.2]
tarjanyaṅgulyagrayogān mārjayet karṇarandhrayoḥ | [GherS, 1 34.1]
nityam abhyāsayogena nādāntaraṃ prakāśanam | [GherS, 1 34.2]
vṛddhāṅguṣṭhena dakṣeṇa mardayed bhālarandhrakam | [GherS, 1 35.1]
evam abhyāsayogena kaphadoṣaṃ nivārayet | [GherS, 1 35.2]
nāḍī nirmalatāṃ yāti divyadṛṣṭiḥ prajāyate | [GherS, 1 36.1]
nidrānte bhojanānte ca divānte ca dine dine | [GherS, 1 36.2]
hṛddhautiṃ trividhāṃ kuryād daṇḍavamanavāsasā | [GherS, 1 37.1]
rambhādaṇḍaṃ hariddaṇḍaṃ vetradaṇḍaṃ tathaiva ca | [GherS, 1 38.1]
hṛnmadhye cālayitvā tu punaḥ pratyāharec chanaiḥ | [GherS, 1 38.2]
kaphapittaṃ tathā kledaṃ recayed ūrdhvavartmanā | [GherS, 1 39.1]
daṇḍadhautividhānena hṛdrogaṃ nāśayed dhruvam | [GherS, 1 39.2]
bhojanānte pibed vāri ā karṇapūritaṃ sudhīḥ | [GherS, 1 40.1]
ūrdhvadṛṣṭiṃ kṣaṇaṃ kṛtvā taj jalaṃ vamayet punaḥ | [GherS, 1 40.2]
nityam abhyāsayogena kaphapittaṃ nivārayet | [GherS, 1 40.3]
ekonaviṃśatir hastaḥ pañcaviṃśati vai tathā | [GherS, 1 41.1]
caturaṅgulavistāraṃ sūkṣmavastraṃ śanair graset | [GherS, 1 41.2]
punaḥ pratyāhared etat procyate dhautikarmakam | [GherS, 1 41.3]
gulmajvaraplīhākuṣṭhakaphapittaṃ vinaśyati | [GherS, 1 42.1]
ārogyaṃ balapuṣṭiś ca bhavet tasya dine dine | [GherS, 1 42.2]
apānakrūratā tāvad yāvan mūlaṃ na śodhayet | [GherS, 1 43.1]
tasmāt sarvaprayatnena mūlaśodhanam ācaret | [GherS, 1 43.2]
pītamūlasya daṇḍena madhyamāṅgulināpi vā | [GherS, 1 44.1]
yatnena kṣālayed guhyaṃ vāriṇā ca punaḥ punaḥ | [GherS, 1 44.2]
vārayet koṣṭhakāṭhinyam āmājīrṇaṃ nivārayet | [GherS, 1 45.1]
kāraṇaṃ kāntipuṣṭyoś ca dīpanaṃ vahnimaṇḍalam | [GherS, 1 45.2]
jalavastiḥ śuṣkavastir vastī ca dvividhau smṛtau | [GherS, 1 46.1]
jalavastiṃ jale kuryāc chuṣkavastiṃ kṣitau sadā | [GherS, 1 46.2]
nābhimagnajale pāyuṃ nyastavān utkaṭāsanam | [GherS, 1 47.1]
ākuñcanaṃ prakāśaṃ ca jalavastiṃ samācaret | [GherS, 1 47.2]
pramehaṃ ca gudāvartaṃ krūravāyuṃ nivārayet | [GherS, 1 48.1]
bhavet svacchandadehaś ca kāmadevasamo bhavet | [GherS, 1 48.2]
vastiṃ paścimatānena cālayitvā śanaiḥ śanaiḥ | [GherS, 1 49.1]
aśvinīmudrayā pāyum ākuñcayet prakāśayet | [GherS, 1 49.2]
evam abhyāsayogena koṣṭhadoṣo na vidyate | [GherS, 1 50.1]
vivardhayej jāṭharāgnim āmavātaṃ vināśayet | [GherS, 1 50.2]
vitastimānaṃ sūkṣmasūtraṃ nāsānāle praveśayet | [GherS, 1 51.1]
mukhān nirgamayet paścāt procyate netikarmakam | [GherS, 1 51.2]
sādhanān netikarmāpi khecarīsiddhim āpnuyāt | [GherS, 1 52.1]
kaphadoṣā vinaśyanti divyadṛṣṭiḥ prajāyate | [GherS, 1 52.2]
amandavegaṃ tundaṃ ca bhrāmayed ubhapārśvayoḥ | [GherS, 1 53.1]
sarvarogān nihantīha dehānalavivardhanam | [GherS, 1 53.2]
nimeṣonmeṣakaṃ tyaktvā sūkṣmalakṣyaṃ nirīkṣayet | [GherS, 1 54.1]
yāvad aśru nipatate trāṭakaṃ procyate budhaiḥ | [GherS, 1 54.2]
evam abhyāsayogena śāṃbhavī jāyate dhruvam | [GherS, 1 55.1]
na jāyate netrarogaḥ divyadṛṣṭipradāyakam | [GherS, 1 55.2]
vāmakrameṇa vyutkrameṇa śītkrameṇa viśeṣataḥ | [GherS, 1 56.1]
bhālabhātiṃ tridhā kuryāt kaphadoṣaṃ nivārayet | [GherS, 1 56.2]
iḍayā pūrayed vāyuṃ recayet piṅgalā punaḥ | [GherS, 1 57.1]
piṅgalayā pūrayitvā punaś candreṇa recayet | [GherS, 1 57.2]
pūrakaṃ recakaṃ kṛtvā vegena na tu cālayet | [GherS, 1 58.1]
evam abhyāsayogena kaphadoṣaṃ nivārayet | [GherS, 1 58.2]
nāsābhyāṃ jalam ākṛṣya punar vaktreṇa recayet | [GherS, 1 59.1]
pāyaṃ pāyaṃ prakurvaṃś cec chleṣmadoṣaṃ nivārayet | [GherS, 1 59.2]
śītkṛtya pītvā vaktreṇa nāsānālair virecayet | [GherS, 1 60.1]
evam abhyāsayogena kāmadevasamo bhavet | [GherS, 1 60.2]
na jāyate vārddhakaṃ ca jvaro naiva prajāyate | [GherS, 1 61.1]
bhavet svacchandadehaś ca kaphadoṣaṃ nivārayet | [GherS, 1 61.2]
{GherS, 2}
gheraṇḍa uvāca | [GherS, 2 1.1]
āsanāni samastāni yāvanto jīvajantavaḥ | [GherS, 2 1.2]
caturaśītilakṣāṇi śivena kathitaṃ purā | [GherS, 2 1.3]
teṣāṃ madhye viśiṣṭāni ṣoḍaśonaṃ śataṃ kṛtam | [GherS, 2 2.1]
teṣāṃ madhye martyaloke dvātriṃśad āsanaṃ śubham | [GherS, 2 2.2]
siddhaṃ padmaṃ tathā bhadraṃ muktaṃ vajraṃ ca svastikam | [GherS, 2 3.1]
siṃhaṃ ca gomukhaṃ vīraṃ dhanurāsanam eva ca | [GherS, 2 3.2]
mṛtaṃ guptaṃ tathā mātsyaṃ matsyendrāsanam eva ca | [GherS, 2 4.1]
gorakṣaṃ paścimottānam utkaṭaṃ saṃkaṭaṃ tathā | [GherS, 2 4.2]
mayūraṃ kukkuṭaṃ kūrmaṃ tathā uttānakūrmakam | [GherS, 2 5.1]
uttānamaṇḍukaṃ vṛkṣaṃ maṇḍūkaṃ garuḍaṃ vṛṣam | [GherS, 2 5.2]
śalabhaṃ makaraṃ coṣṭraṃ bhujaṃgaṃ ca yogāsanam | [GherS, 2 6.1]
dvātriṃśad āsanāny eva martyaloke ca siddhidā | [GherS, 2 6.2]
yonisthānakam aṅghrimūlaghaṭitaṃ saṃpīḍya gulphetaram | [GherS, 2 7.1]
meḍhropary atha saṃnidhāya cibukaṃ kṛtvā hṛdi sthāpitam | [GherS, 2 7.2]
sthāṇuḥ saṃyamitendriyo 'caladṛśā paśyan bhruvor antare | [GherS, 2 7.3]
etan mokṣakapāṭabhedanakaraṃ siddhāsanaṃ procyate | [GherS, 2 7.4]
vāmorūpari dakṣiṇaṃ hi caraṇaṃ saṃsthāpya vāmaṃ tathā | [GherS, 2 8.1]
dakṣorūpari paścimena vidhinā kṛtvā karābhyāṃ dṛḍham | [GherS, 2 8.2]
aṅguṣṭhau hṛdaye nidhāya cibukaṃ nāsāgram ālokayet | [GherS, 2 8.3]
etad vyādhivikāranāśanakaraṃ padmāsanaṃ procyate | [GherS, 2 8.4]
gulphau ca vṛṣaṇasyādho vyutkrameṇa samāhitau | [GherS, 2 9.1]
pādāṅguṣṭhau karābhyāṃ ca dhṛtvā ca pṛṣṭhadeśataḥ | [GherS, 2 9.2]
jālaṃdharaṃ samāsādya nāsāgram avalokayet | [GherS, 2 10.1]
bhadrāsanaṃ bhaved etat sarvavyādhivināśakam | [GherS, 2 10.2]
pāyumūle vāmagulphaṃ dakṣagulphaṃ tathopari | [GherS, 2 11.1]
śirogrīvāsame kāye muktāsanaṃ tu siddhidam | [GherS, 2 11.2]
jaṅghayor vajravat kṛtvā gudapārśve padāv ubhau | [GherS, 2 12.1]
vajrāsanaṃ bhaved etad yogināṃ siddhidāyakam | [GherS, 2 12.2]
jānūrvor antare kṛtvā yogī pādatale ubhe | [GherS, 2 13.1]
ṛjukāyaḥ samāsīnaḥ svastikaṃ tat pracakṣate | [GherS, 2 13.2]
gulphau ca vṛṣaṇasyādho vyutkrameṇordhvatāṃ gatau | [GherS, 2 14.1]
citimūlau bhūmisaṃsthau karau ca jānunopari | [GherS, 2 14.2]
vyāttavaktro jalandhareṇa nāsāgram avalokayet | [GherS, 2 15.1]
siṃhāsanaṃ bhaved etat sarvavyādhivināśakam | [GherS, 2 15.2]
pādau bhūmau ca saṃsthāpya pṛṣṭhapārśve niveśayet | [GherS, 2 16.1]
sthirakāyaṃ samāsādya gomukhaṃ gomukhākṛti | [GherS, 2 16.2]
ekapādam athaikasmin vinyased ūrusaṃsthitam | [GherS, 2 17.1]
itarasmiṃs tathā paścād vīrāsanam itīritam | [GherS, 2 17.2]
prasārya pādau bhuvi daṇḍarūpau karau ca pṛṣṭhaṃ dhṛtapādayugmam | [GherS, 2 18.1]
kṛtvā dhanustulyavivartitāṅgaṃ nigadyate vai dhanurāsanaṃ tat | [GherS, 2 18.2]
uttānaṃ śavavad bhūmau śayānaṃ tu śavāsanam | [GherS, 2 19.1]
śavāsanaṃ śramaharaṃ cittaviśrāntikāraṇam | [GherS, 2 19.2]
jānūrvor antare pādau kṛtvā pādau ca gopayet | [GherS, 2 20.1]
pādopari ca saṃsthāpya gudaṃ guptāsanaṃ viduḥ | [GherS, 2 20.2]
muktapadmāsanaṃ kṛtvā uttānaśayanaṃ caret | [GherS, 2 21.1]
kūrparābhyāṃ śiro veṣṭya matsyāsanaṃ tu rogahā | [GherS, 2 21.2]
udare paścimaṃ tānaṃ kṛtvā tiṣṭhati yatnataḥ | [GherS, 2 22.1]
namrāṅgaṃ vāmapadaṃ hi dakṣajānūpari nyaset | [GherS, 2 22.2]
tatra yāmyaṃ kūrparaṃ ca yāmyakare ca vaktrakam | [GherS, 2 23.1]
bhruvor madhye gatā dṛṣṭiḥ pīṭhaṃ matsyendram ucyate | [GherS, 2 23.2]
jānūrvor antare pādau uttānau vyaktasaṃsthitau | [GherS, 2 24.1]
gulphau cācchādya hastābhyām uttānābhyāṃ prayatnataḥ | [GherS, 2 24.2]
kaṇṭhasaṃkocanaṃ kṛtvā nāsāgram avalokayet | [GherS, 2 25.1]
gorakṣāsanam ity āhur yogināṃ siddhikāraṇam | [GherS, 2 25.2]
prasārya pādau bhuvi daṇḍarūpau saṃnyastabhālaṃ citiyugmamadhye | [GherS, 2 26.1]
yatnena pādau ca dhṛtau karābhyāṃ yogendrapīṭhaṃ paścimatānam āhuḥ | [GherS, 2 26.2]
aṅguṣṭhābhyām avaṣṭabhya dharāṃ gulphau ca khe gatau | [GherS, 2 27.1]
tatropari gudaṃ nyased vijñeyam utkaṭāsanam | [GherS, 2 27.2]
vāmapādaciter mūlaṃ saṃnyasya dharaṇītale | [GherS, 2 28.1]
pādadaṇḍena yāmyena veṣṭayed vāmapādakam | [GherS, 2 28.2]
jānuyugme karayugmam etat saṃkaṭam āsanam | [GherS, 2 28.3]
dharām avaṣṭabhya karadvayābhyāṃ tat kūrpare sthāpitanābhipārśvam | [GherS, 2 29.1]
uccāsane daṇḍavad utthitaḥ khe mayūram etat pravadanti pīṭham | [GherS, 2 29.2]
bahukadaśanabhuktaṃ bhasma kuryād aśeṣaṃ janayati jaṭharāgniṃ jārayet kālakūṭam | [GherS, 2 30.1]
harati sakalarogān āśu gulmajvarādīn bhavati vigatadoṣaṃ hy āsanaṃ śrīmayūram | [GherS, 2 30.2]
padmāsanaṃ samāsādya jānūrvor antare karau | [GherS, 2 31.1]
kūrparābhyāṃ samāsīno mañcasthaḥ kukkuṭāsanam | [GherS, 2 31.2]
gulphau ca vṛṣaṇasyādho vyutkrameṇa samāhitau | [GherS, 2 32.1]
ṛjukāyaśirogrīvaṃ kūrmāsanam itīritam | [GherS, 2 32.2]
kukkuṭāsanabandhasthaṃ karābhyāṃ dhṛtakaṃdharam | [GherS, 2 33.1]
khagakūrmavad uttānam etad uttānakūrmakam | [GherS, 2 33.2]
pādatalau pṛṣṭhadeśe aṅguṣṭhau dvau ca saṃspṛśet | [GherS, 2 34.1]
jānuyugmaṃ puraskṛtya sādhayen maṇḍūkāsanam | [GherS, 2 34.2]
maṇḍūkāsanabandhasthaṃ kūrparābhyāṃ dhṛtaṃ śiraḥ | [GherS, 2 35.1]
etad bhekavad uttānam etad uttānamaṇḍukam | [GherS, 2 35.2]
vāmorumūladeśe ca yāmyaṃ pādaṃ nidhāya tu | [GherS, 2 36.1]
tiṣṭhati vṛkṣavad bhūmau vṛkṣāsanam idaṃ viduḥ | [GherS, 2 36.2]
jaṅghorubhyāṃ dharāṃ pīḍya sthirakāyo dvijānunā | [GherS, 2 37.1]
jānūpari karayugmaṃ garuḍāsanam ucyate | [GherS, 2 37.2]
yāmyagulphe pāyumūlaṃ vāmabhāge padetaram | [GherS, 2 38.1]
viparītaṃ spṛśed bhūmiṃ vṛṣāsanam idaṃ bhavet | [GherS, 2 38.2]
adhyāsya śete padayugmavakṣe bhūmim avaṣṭabhya karadvayābhyām | [GherS, 2 39.1]
pādau ca śūnye ca vitasti cordhvaṃ vadanti pīṭhaṃ śalabhaṃ munīndrāḥ | [GherS, 2 39.2]
adhyāsya śete hṛdayaṃ nidhāya bhūmau ca pādau pravisāryamāṇau | [GherS, 2 40.1]
śiraś ca dhṛtvā karadaṇḍayugme dehāgnikāraṃ makarāsanaṃ tat | [GherS, 2 40.2]
adhyāsya śete padayugmam astaṃ pṛṣṭhe nidhāyāpi dhṛtaṃ karābhyām | [GherS, 2 41.1]
ākuñcya samyagghyudarāsyagaṇḍam uṣṭraṃ ca pīṭhaṃ yatayo vadanti | [GherS, 2 41.2]
aṅguṣṭhanābhiparyantam adho bhūmau ca vinyaset | [GherS, 2 42.1]
karatalābhyāṃ dharāṃ dhṛtvā ūrdhvaṃ śīrṣaṃ phaṇīva hi | [GherS, 2 42.2]
dehāgnir vardhate nityaṃ sarvarogavināśanam | [GherS, 2 43.1]
jāgarti bhujagī devī sādhanād bhujaṃgāsanam | [GherS, 2 43.2]
uttānau caraṇau kṛtvā saṃsthāpya jānunopari | [GherS, 2 44.1]
āsanopari saṃsthāpya uttānaṃ karayugmakam | [GherS, 2 44.2]
pūrakair vāyum ākṛṣya nāsāgram avalokayet | [GherS, 2 45.1]
yogāsanaṃ bhaved etad yogināṃ yogasādhane | [GherS, 2 45.2]
{GherS, 3}
gheraṇḍa uvāca | [GherS, 3 1.1]
mahāmudrā nabhomudrā uḍḍīyānaṃ jalaṃdharam | [GherS, 3 1.2]
mūlabandhaṃ mahābandhaṃ mahāvedhaś ca khecarī | [GherS, 3 1.3]
viparītakaraṇī yonir vajrolī śakticālanī | [GherS, 3 2.1]
taḍāgī māṇḍukī mudrā śāmbhavī pañcadhāraṇā | [GherS, 3 2.2]
aśvinī pāśinī kākī mātaṃgī ca bhujaṅginī | [GherS, 3 3.1]
pañcaviṃśatimudrāś ca siddhidā iha yoginām | [GherS, 3 3.2]
mudrāṇāṃ paṭalaṃ devi kathitaṃ tava saṃnidhau | [GherS, 3 4.1]
yena vijñātamātreṇa sarvasiddhiḥ prajāyate | [GherS, 3 4.2]
gopanīyaṃ prayatnena na deyaṃ yasya kasyacit | [GherS, 3 5.1]
prītidaṃ yogināṃ caiva durlabhaṃ marutām api | [GherS, 3 5.2]
pāyumūlaṃ vāmagulphe saṃpīḍya dṛḍhayatnataḥ | [GherS, 3 6.1]
yāmyapādaṃ prasāryātha karābhyāṃ dhṛtapadāṅguliḥ | [GherS, 3 6.2]
kaṇṭhasaṃkocanaṃ kṛtvā bhruvor madhye nirīkṣayet | [GherS, 3 7.1]
pūrakair vāyuṃ sampūrya mahāmudrā nigadyate | [GherS, 3 7.2]
valitaṃ palitaṃ caiva jarāṃ mṛtyuṃ nivārayet | [GherS, 3 8.1]
kṣayakāsaṃ gudāvartaṃ plīhājīrṇaṃ jvaraṃ tathā | [GherS, 3 8.2]
nāśayet sarvarogāṃś ca mahāmudrābhisevanāt | [GherS, 3 8.3]
yatra yatra sthito yogī sarvakāryeṣu sarvadā | [GherS, 3 9.1]
ūrdhvajihvaḥ sthiro bhūtvā dhārayet pavanaṃ sadā | [GherS, 3 9.2]
nabhomudrā bhaved eṣā yogināṃ roganāśinī | [GherS, 3 9.3]
udare paścimaṃ tānaṃ nābher ūrdhvaṃ tu kārayet | [GherS, 3 10.1]
uḍḍīnaṃ kurute yasmād aviśrāntaṃ mahākhagaḥ | [GherS, 3 10.2]
uḍḍīyānaṃ tv asau bandho mṛtyumātaṃgakesarī | [GherS, 3 10.3]
samagrād bandhanāddhy etad uḍḍīyānaṃ viśiṣyate | [GherS, 3 11.1]
uḍḍīyāne samabhyaste muktiḥ svābhāvikī bhavet | [GherS, 3 11.2]
kaṇṭhasaṃkocanaṃ kṛtvā cibukaṃ hṛdaye nyaset | [GherS, 3 12.1]
jālaṃdhare kṛte bandhe ṣoḍaśādhārabandhanam | [GherS, 3 12.2]
jālaṃdharamahāmudrā mṛtyoś ca kṣayakāriṇī | [GherS, 3 12.3]
siddhaṃ jālaṃdharaṃ bandhaṃ yogināṃ siddhidāyakam | [GherS, 3 13.1]
ṣaṇmāsam abhyased yo hi sa siddho nātra saṃśayaḥ | [GherS, 3 13.2]
pārṣṇinā vāmapādasya yonim ākuñcayet tataḥ | [GherS, 3 14.1]
nābhigranthiṃ merudaṇḍe saṃpīḍya yatnataḥ sudhīḥ | [GherS, 3 14.2]
meḍhraṃ dakṣiṇagulphena dṛḍhabandhaṃ samācaret | [GherS, 3 15.1]
nābher ūrdhvam adhaś cāpi tānaṃ kuryāt prayatnataḥ | [GherS, 3 15.2]
jarāvināśinī mudrā mūlabandho nigadyate | [GherS, 3 15.3]
saṃsārasāgaraṃ tartum abhilaṣati yaḥ pumān | [GherS, 3 16.1]
virale sugupto bhūtvā mudrām etāṃ samabhyaset | [GherS, 3 16.2]
abhyāsād bandhanasyāsya marutsiddhir bhaved dhruvam | [GherS, 3 17.1]
sādhayed yatnatas tarhi maunī tu vijitālasaḥ | [GherS, 3 17.2]
vāmapādasya gulphena pāyumūlaṃ nirodhayet | [GherS, 3 18.1]
dakṣapādena tad gulphaṃ saṃpīḍya yatnataḥ sudhīḥ | [GherS, 3 18.2]
śanaiḥ śanaiś cālayet pārṣṇiṃ yonim ākuñcayec chanaiḥ | [GherS, 3 19.1]
jālaṃdhare dhārayet prāṇaṃ mahābandho nigadyate | [GherS, 3 19.2]
mahābandhaḥ paro bandho jarāmaraṇanāśanaḥ | [GherS, 3 20.1]
prasādād asya bandhasya sādhayet sarvavāñchitam | [GherS, 3 20.2]
rūpayauvanalāvaṇyaṃ nārīṇāṃ puruṣaṃ vinā | [GherS, 3 21.1]
mūlabandhamahābandhau mahāvedhaṃ vinā tathā | [GherS, 3 21.2]
mahābandhaṃ samāsādya uḍḍānakumbhakaṃ caret | [GherS, 3 22.1]
mahāvedhaḥ samākhyāto yogināṃ siddhidāyakaḥ | [GherS, 3 22.2]
mahābandhamūlabandhau mahāvedhasamanvitau | [GherS, 3 23.1]
pratyahaṃ kurute yas tu sa yogī yogavittamaḥ | [GherS, 3 23.2]
na mṛtyuto bhayaṃ tasya na jarā tasya vidyate | [GherS, 3 24.1]
gopanīyaḥ prayatnena vedho 'yaṃ yogipuṃgavaiḥ | [GherS, 3 24.2]
jihvādho nāḍīṃ saṃchitya rasanāṃ cālayet sadā | [GherS, 3 25.1]
dohayen navanītena lauhayantreṇa karṣayet | [GherS, 3 25.2]
evaṃ nityaṃ samabhyāsāllambikā dīrghatāṃ vrajet | [GherS, 3 26.1]
yāvad gacched bhruvor madhye tadā sidhyati khecarī | [GherS, 3 26.2]
rasanāṃ tālumadhye tu śanaiḥ śanaiḥ praveśayet | [GherS, 3 27.1]
kapālakuhare jihvā praviṣṭā viparītagā | [GherS, 3 27.2]
bhruvor madhye gatā dṛṣṭir mudrā bhavati khecarī | [GherS, 3 27.3]
na ca mūrchā kṣudhā tṛṣṇā naivālasyaṃ prajāyate | [GherS, 3 28.1]
na ca rogo jarā mṛtyur devadehaṃ prapadyate | [GherS, 3 28.2]
na cāgnir dahate gātraṃ na śoṣayati mārutaḥ | [GherS, 3 29.1]
na dehaṃ kledayanty āpo daṃśayen na bhujaṃgamaḥ | [GherS, 3 29.2]
lāvaṇyaṃ ca bhaved gātre samādhir jāyate dhruvam | [GherS, 3 30.1]
kapālavaktrasaṃyoge rasanā rasam āpnuyāt | [GherS, 3 30.2]
nānāvidhisamudbhūtam ānandaṃ ca dine dine | [GherS, 3 31.1]
ādau lavaṇakṣāraṃ ca tatas tiktakaṣāyakam | [GherS, 3 31.2]
navanītaṃ ghṛtaṃ kṣīraṃ dadhitakramadhūni ca | [GherS, 3 32.1]
drākṣārasaṃ ca pīyūṣaṃ jāyate rasanodakam | [GherS, 3 32.2]
nābhimūle vaset sūryas tālumūle ca candramāḥ | [GherS, 3 33.1]
amṛtaṃ grasate sūryas tato mṛtyuvaśo naraḥ | [GherS, 3 33.2]
ūrdhvaṃ ca yojayet sūryaṃ candraṃ ca adha ānayet | [GherS, 3 34.1]
viparītakarī mudrā sarvatantreṣu gopitā | [GherS, 3 34.2]
bhūmau śiraś ca saṃsthāpya karayugmaṃ samāhitaḥ | [GherS, 3 35.1]
ūrdhvapādaḥ sthiro bhūtvā viparītakarī matā | [GherS, 3 35.2]
mudreyaṃ sādhayen nityaṃ jarāṃ mṛtyuṃ ca nāśayet | [GherS, 3 36.1]
sa siddhaḥ sarvalokeṣu pralaye 'pi na sīdati | [GherS, 3 36.2]
siddhāsanaṃ samāsādya karṇākṣināsikāmukham | [GherS, 3 37.1]
aṅguṣṭhatarjanīmadhyānāmādibhiś ca dhārayet | [GherS, 3 37.2]
kākībhiḥ prāṇaṃ saṃkṛṣya apāne yojayet tataḥ | [GherS, 3 38.1]
ṣaṭ cakrāṇi kramād dhṛtvā huṃhaṃsamanunā sudhīḥ | [GherS, 3 38.2]
caitanyam ānayed devīṃ nidritā yā bhujaṅginī | [GherS, 3 39.1]
jīvena sahitāṃ śaktiṃ samutthāpya parāmbuje | [GherS, 3 39.2]
śaktimayaṃ svayaṃ bhūtvā paraṃ śivena saṃgamam | [GherS, 3 40.1]
nānāsukhaṃ vihāraṃ ca cintayet paramaṃ sukham | [GherS, 3 40.2]
śivaśaktisamāyogād ekāntaṃ bhuvi bhāvayet | [GherS, 3 41.1]
ānandamānaso bhūtvā ahaṃ brahmeti sambhavet | [GherS, 3 41.2]
yonimudrā parā gopyā devānām api durlabhā | [GherS, 3 42.1]
sakṛt tadbhāvasaṃsiddhaḥ samādhisthaḥ sa eva hi | [GherS, 3 42.2]
brahmahā bhrūṇahā caiva surāpo gurutalpagaḥ | [GherS, 3 43.1]
etaiḥ pāpair na lipyate yonimudrānibandhanāt | [GherS, 3 43.2]
yāni pāpāni ghorāṇi upapāpāni yāni ca | [GherS, 3 44.1]
tāni sarvāṇi naśyanti yonimudrānibandhanāt | [GherS, 3 44.2]
tasmād abhyasanaṃ kuryād yadi muktiṃ samicchati | [GherS, 3 44.3]
dharām avaṣṭabhya karadvayābhyām ūrdhvaṃ kṣipet pādayugaṃ śiraḥ khe | [GherS, 3 45.1]
śaktiprabodhāya cirajīvanāya vajrolīmudrāṃ munayo vadanti | [GherS, 3 45.2]
ayaṃ yogo yogaśreṣṭho yogināṃ muktikāraṇam | [GherS, 3 46.1]
ayaṃ hitaprado yogo yogināṃ siddhidāyakaḥ | [GherS, 3 46.2]
etad yogaprasādena bindusiddhir bhaved dhruvam | [GherS, 3 47.1]
siddhe bindau mahāyatne kiṃ na sidhyati bhūtale | [GherS, 3 47.2]
bhogena mahatā yukto yadi mudrāṃ samācaret | [GherS, 3 48.1]
tathāpi sakalā siddhis tasya bhavati niścitam | [GherS, 3 48.2]
mūlādhāre ātmaśaktiḥ kuṇḍalī paradevatā | [GherS, 3 49.1]
śayitā bhujagākārā sārdhatrivalayānvitā | [GherS, 3 49.2]
yāvat sā nidritā dehe tāvaj jīvaḥ paśur yathā | [GherS, 3 50.1]
jñānaṃ na jāyate tāvat koṭiyogaṃ samabhyaset | [GherS, 3 50.2]
udghāṭayet kavāṭaṃ ca yathā kuñcikayā haṭhāt | [GherS, 3 51.1]
kuṇḍalinyāḥ prabodhena brahmadvāraṃ vibhedayet | [GherS, 3 51.2]
nābhiṃ bṛhad veṣṭanaṃ ca na ca nagnaṃ bahiḥ sthitam | [GherS, 3 52.1]
gopanīyagṛhe sthitvā śakticālanam abhyaset | [GherS, 3 52.2]
vitastipramitaṃ dīrghaṃ vistāre caturaṅgulam | [GherS, 3 53.1]
mṛdulaṃ dhavalaṃ sūkṣmaṃ veṣṭanāmbaralakṣaṇam | [GherS, 3 53.2]
evam ambaram uktaṃ ca kaṭisūtreṇa yojayet | [GherS, 3 53.3]
bhasmanā gātrasaṃliptaṃ siddhāsanaṃ samācaret | [GherS, 3 54.1]
nāsābhyāṃ prāṇam ākṛṣya apāne yojayed balāt | [GherS, 3 54.2]
tāvad ākuñcayed guhyaṃ śanair aśvinīmudrayā | [GherS, 3 55.1]
yāvad gacchet suṣumṇāyāṃ vāyuḥ prakāśayeddhaṭhāt | [GherS, 3 55.2]
tāvad vāyuprabhedena kumbhikā ca bhujaṅginī | [GherS, 3 56.1]
baddhaśvāsas tato bhūtvā ca ūrdhvamātraṃ prapadyate | [GherS, 3 56.2]
śabdadvayaṃ phalaikaṃ tu yonimudrāṃ ca cālayet | [GherS, 3 56.3]
vinā śakticālanena yonimudrā na sidhyati | [GherS, 3 57.1]
ādau cālanam abhyasya yonimudrāṃ samabhyaset | [GherS, 3 57.2]
iti te kathitaṃ caṇḍa prakāraṃ śakticālanam | [GherS, 3 58.1]
gopanīyaṃ prayatnena dine dine samabhyaset | [GherS, 3 58.2]
mudreyaṃ paramā gopyā jarāmaraṇanāśinī | [GherS, 3 59.1]
tasmād abhyasanaṃ kāryaṃ yogibhiḥ siddhikāṅkṣibhiḥ | [GherS, 3 59.2]
nityaṃ yo 'bhyasate yogī siddhis tasya kare sthitā | [GherS, 3 60.1]
tasya vigrahasiddhiḥ syād rogāṇāṃ saṃkṣayo bhavet | [GherS, 3 60.2]
udare paścimaṃ tānaṃ kṛtvā ca taḍāgākṛti | [GherS, 3 61.1]
taḍāgī sā parā mudrā jarāmṛtyuvināśinī | [GherS, 3 61.2]
mukhaṃ saṃmudritaṃ kṛtvā jihvāmūlaṃ pracālayet | [GherS, 3 62.1]
śanair grased amṛtaṃ tan māṇḍukīṃ mudrikāṃ viduḥ | [GherS, 3 62.2]
valitaṃ palitaṃ naiva jāyate nityayauvanam | [GherS, 3 63.1]
na keśe jāyate pāko yaḥ kuryān nityamāṇḍukīm | [GherS, 3 63.2]
netrāñjanaṃ samālokya ātmārāmaṃ nirīkṣayet | [GherS, 3 64.1]
sā bhavec chāmbhavī mudrā sarvatantreṣu gopitā | [GherS, 3 64.2]
vedaśāstrapurāṇāni sāmānyagaṇikā iva | [GherS, 3 65.1]
iyaṃ tu śāmbhavī mudrā guptā kulavadhūr iva | [GherS, 3 65.2]
sa eva ādināthaś ca sa ca nārāyaṇaḥ svayam | [GherS, 3 66.1]
sa ca brahmā sṛṣṭikārī yo mudrāṃ vetti śāmbhavīm | [GherS, 3 66.2]
satyaṃ satyaṃ punaḥ satyaṃ satyam uktaṃ maheśvara | [GherS, 3 67.1]
śāmbhavīṃ yo vijānīyāt sa ca brahma na cānyathā | [GherS, 3 67.2]
kathitā śāmbhavī mudrā śṛṇuṣva pañcadhāraṇām | [GherS, 3 68.1]
dhāraṇāni samāsādya kiṃ na sidhyati bhūtale | [GherS, 3 68.2]
anena naradehena svargeṣu gamanāgamam | [GherS, 3 69.1]
manogatir bhavet tasya khecaratvaṃ na cānyathā | [GherS, 3 69.2]
yat tattvaṃ haritāladeśaracitaṃ bhaumaṃ lakārānvitaṃ vedāsraṃ kamalāsanena sahitaṃ kṛtvā hṛdi sthāyinam | [GherS, 3 70.1]
prāṇaṃ tatra vinīya pañcaghaṭikāś cittānvitaṃ dhārayed eṣā stambhakarī sadā kṣitijayaṃ kuryād adhodhāraṇā | [GherS, 3 70.2]
pārthivīdhāraṇāmudrāṃ yaḥ karoti ca nityaśaḥ | [GherS, 3 71.1]
mṛtyuṃjayaḥ svayaṃ so 'pi sa siddho vicared bhuvi | [GherS, 3 71.2]
śaṅkhendupratimaṃ ca kundadhavalaṃ tattvaṃ kilālaṃ śubhaṃ tat pīyūṣavakārabījasahitaṃ yuktaṃ sadā viṣṇunā | [GherS, 3 72.1]
prāṇaṃ tatra vinīya pañcaghaṭikāś cittānvitaṃ dhārayed eṣā duḥsahatāpapāpaharaṇī syād āmbhasī dhāraṇā | [GherS, 3 72.2]
āmbhasīṃ paramāṃ mudrāṃ yo jānāti sa yogavit | [GherS, 3 73.1]
jale ca gabhīre ghore maraṇaṃ tasya no bhavet | [GherS, 3 73.2]
iyaṃ tu paramā mudrā gopanīyā prayatnataḥ | [GherS, 3 74.1]
prakāśāt siddhihāniḥ syāt satyaṃ vacmi ca tattvataḥ | [GherS, 3 74.2]
yan nābhisthitam indragopasadṛśaṃ bījatrikoṇānvitaṃ tattvaṃ tejomayaṃ pradīptam aruṇaṃ rudreṇa yat siddhidam | [GherS, 3 75.1]
prāṇaṃ tatra vinīya pañcaghaṭikāś cittānvitaṃ dhārayed eṣā kālagabhīrabhītiharaṇī vaiśvānarī dhāraṇā | [GherS, 3 75.2]
pradīpte jvalite vahnau yadi patati sādhakaḥ | [GherS, 3 76.1]
etanmudrāprasādena sa jīvati na mṛtyubhāk | [GherS, 3 76.2]
yad bhinnāñjanapuñjasaṃnibham idaṃ dhūmrāvabhāsaṃ paraṃ tattvaṃ sattvamayaṃ yakārasahitaṃ yatreśvaro devatā | [GherS, 3 77.1]
prāṇaṃ tatra vinīya pañcaghaṭikāś cittānvitaṃ dhārayed eṣā khe gamanaṃ karoti yamināṃ syād vāyavī dhāraṇā | [GherS, 3 77.2]
iyaṃ tu paramā mudrā jarāmṛtyuvināśinī | [GherS, 3 78.1]
vāyunā mriyate nāpi khe ca gatipradāyinī | [GherS, 3 78.2]
śaṭhāya bhaktihīnāya na deyā yasya kasyacit | [GherS, 3 79.1]
datte ca siddhihāniḥ syāt satyaṃ vacmi ca caṇḍa te | [GherS, 3 79.2]
yat sindhau varaśuddhavārisadṛśaṃ vyomaṃ paraṃ bhāsitaṃ tattvaṃ devasadāśivena sahitaṃ bījaṃ hakārānvitam | [GherS, 3 80.1]
prāṇaṃ tatra vinīya pañcaghaṭikāś cittānvitaṃ dhārayed eṣā mokṣakavāṭabhedanakarī tu syān nabhodhāraṇā | [GherS, 3 80.2]
ākāśīdhāraṇāṃ mudrāṃ yo vetti sa ca yogavit | [GherS, 3 81.1]
na mṛtyur jāyate tasya pralaye nāvasīdati | [GherS, 3 81.2]
ākuñcayed gudadvāraṃ prakāśayet punaḥ punaḥ | [GherS, 3 82.1]
sā bhaved aśvinī mudrā śaktiprabodhakāriṇī | [GherS, 3 82.2]
aśvinī paramā mudrā guhyarogavināśinī | [GherS, 3 83.1]
balapuṣṭikarī caiva akālamaraṇaṃ haret | [GherS, 3 83.2]
kaṇṭhapṛṣṭhe kṣipet pādau pāśavad dṛḍhabandhanam | [GherS, 3 84.1]
sā eva pāśinī mudrā śaktiprabodhakāriṇī | [GherS, 3 84.2]
pāśinī mahatī mudrā balapuṣṭividhāyinī | [GherS, 3 85.1]
sādhanīyā prayatnena sādhakaiḥ siddhikāṅkṣibhiḥ | [GherS, 3 85.2]
kākacañcuvad āsyena pibed vāyuṃ śanaiḥ śanaiḥ | [GherS, 3 86.1]
kākī mudrā bhaved eṣā sarvarogavināśinī | [GherS, 3 86.2]
kākīmudrā parā mudrā sarvatantreṣu gopitā | [GherS, 3 87.1]
asyāḥ prasādamātreṇa na rogī kākavad bhavet | [GherS, 3 87.2]
kaṇṭhamagnajale sthitvā nāsābhyāṃ jalam āharet | [GherS, 3 88.1]
mukhān nirgamayet paścāt punar vaktreṇa cāharet | [GherS, 3 88.2]
nāsābhyāṃ recayet paścāt kuryād evaṃ punaḥ punaḥ | [GherS, 3 89.1]
mātaṃginī parā mudrā jarāmṛtyuvināśinī | [GherS, 3 89.2]
virale nirjane deśe sthitvā caikāgramānasaḥ | [GherS, 3 90.1]
kuryān mātaṃginīṃ mudrāṃ mātaṃga iva jāyate | [GherS, 3 90.2]
yatra yatra sthito yogī sukham atyantam aśnute | [GherS, 3 91.1]
tasmāt sarvaprayatnena sādhayen mudrikāṃ parām | [GherS, 3 91.2]
vaktraṃ kiṃcit suprasārya cālinaṃ galayā pibet | [GherS, 3 92.1]
sā bhaved bhujagī mudrā jarāmṛtyuvināśinī | [GherS, 3 92.2]
yāvac ca udare rogam ajīrṇādi viśeṣataḥ | [GherS, 3 93.1]
tat sarvaṃ nāśayed āśu yatra mudrā bhujaṅginī | [GherS, 3 93.2]
idaṃ tu mudrāpaṭalaṃ kathitaṃ caṇḍa te śubham | [GherS, 3 94.1]
vallabhaṃ sarvasiddhānāṃ jarāmaraṇanāśanam | [GherS, 3 94.2]
śaṭhāya bhaktihīnāya na deyaṃ yasya kasyacit | [GherS, 3 95.1]
gopanīyaṃ prayatnena durlabhaṃ marutām api | [GherS, 3 95.2]
ṛjave śāntacittāya gurubhaktiparāya ca | [GherS, 3 96.1]
kulīnāya pradātavyaṃ bhogamuktipradāyakam | [GherS, 3 96.2]
mudrāṇāṃ paṭalaṃ hy etat sarvavyādhivināśanam | [GherS, 3 97.1]
nityam abhyāsaśīlasya jaṭharāgnivivardhanam | [GherS, 3 97.2]
na tasya jāyate mṛtyur nāsya jarādikaṃ tathā | [GherS, 3 98.1]
nāgnijalabhayaṃ tasya vāyor api kuto bhayam | [GherS, 3 98.2]
kāsaḥ śvāsaḥ plīhā kuṣṭhaṃ śleṣmarogāś ca viṃśatiḥ | [GherS, 3 99.1]
mudrāṇāṃ sādhanāc caiva vinaśyanti na saṃśayaḥ | [GherS, 3 99.2]
bahunā kim ihoktena sāraṃ vacmi ca caṇḍa te | [GherS, 3 100.1]
nāsti mudrāsamaṃ kiṃcit siddhidaṃ kṣitimaṇḍale | [GherS, 3 100.2]
{GherS, 4}
gheraṇḍa uvāca | [GherS, 4 1.1]
athātaḥ sampravakṣyāmi pratyāhārakam uttamam | [GherS, 4 1.2]
yasya vijñānamātreṇa kāmādiripunāśanam | [GherS, 4 1.3]
yato yato niścarati manaś cañcalam asthiram | [GherS, 4 2.1]
tatas tato niyamyaitad ātmany eva vaśaṃ nayet | [GherS, 4 2.2]
yatra yatra gatā dṛṣṭir manas tatra pragacchati | [GherS, 4 3.1]
tataḥ pratyāhared etad ātmany eva vaśaṃ nayet | [GherS, 4 3.2]
puraskāraṃ tiraskāraṃ suśrāvyaṃ vā bhayānakam | [GherS, 4 4.1]
manas tasmān niyamyaitad ātmanyeva vaśaṃ nayet | [GherS, 4 4.2]
śītaṃ vāpi tathā coṣṇaṃ yan manaḥsparśayogataḥ | [GherS, 4 5.1]
tasmāt pratyāhared etad ātmany eva vaśaṃ nayet | [GherS, 4 5.2]
sugandhe vāpi durgandhe ghrāṇeṣu jāyate manaḥ | [GherS, 4 6.1]
tasmāt pratyāhared etad ātmany eva vaśaṃ nayet | [GherS, 4 6.2]
madhurāmlakatiktādirasaṃ gataṃ yadā manaḥ | [GherS, 4 7.1]
tasmāt pratyāhared etad ātmany eva vaśaṃ nayet | [GherS, 4 7.2]
śabdādiṣv anuraktāni nigṛhyākṣāṇi yogavit | [GherS, 4 8.1]
kuryāc cittānucārīṇi pratyāhāraparāyaṇaḥ | [GherS, 4 8.2]
vaśyatā paramā tena jāyate 'ticalātmanām | [GherS, 4 9.1]
indriyāṇām avaśyais tair na yogī yogasādhakaḥ | [GherS, 4 9.2]
prāṇāyāmair dahed doṣān dhāraṇābhiś ca kilbiṣam | [GherS, 4 10.1]
pratyāhāreṇa viṣayān dhyānenānīśvarān guṇān | [GherS, 4 10.2]
yathā parvatadhātūnāṃ doṣā dahyanti dhāmyatām | [GherS, 4 11.1]
tathendriyakṛtā doṣā dahyante prāṇanigrahāt | [GherS, 4 11.2]
samaḥ samāsano bhūtvā saṃhṛtya caraṇāv ubhau | [GherS, 4 12.1]
saṃvṛtāsyas tathaivorū samyag viṣṭabhya cāgrataḥ | [GherS, 4 12.2]
pārṣṇibhyāṃ liṅgavṛṣaṇāv aspṛśan prayataḥ sthitaḥ | [GherS, 4 13.1]
kiṃcid unnāmitaśirā dantair dantān na saṃspṛśet | [GherS, 4 13.2]
saṃpaśyan nāsikāgraṃ svaṃ diśaś cānavalokayan | [GherS, 4 13.3]
rajasā tamaso vṛttiṃ sattvena rajasas tathā | [GherS, 4 14.1]
saṃchādya nirmale sattve sthito yuñjīta yogavit | [GherS, 4 14.2]
indriyāṇīndriyārthebhyaḥ prāṇādīn mana eva ca | [GherS, 4 15.1]
nigṛhya samavāyena pratyāhāram upakramet | [GherS, 4 15.2]
yas tu pratyāharet kāmān sarvāṅgān iva kacchapaḥ | [GherS, 4 16.1]
sadātmaratir ekasthaḥ paśyaty ātmānam ātmani | [GherS, 4 16.2]
sa bāhyābhyantaraṃ śaucaṃ niṣpādyākaṇṭhanābhitaḥ | [GherS, 4 17.1]
pūrayitvā budho dehaṃ pratyāhāram upakramet | [GherS, 4 17.2]
tathā vai yogayuktasya yogino niyatātmanaḥ | [GherS, 4 18.1]
sarve doṣāḥ praṇaśyanti svasthaś caivopajāyate | [GherS, 4 18.2]
{GherS, 5}
gheraṇḍa uvāca | [GherS, 5 1.1]
athātaḥ sampravakṣyāmi prāṇāyāmasya yad vidhim | [GherS, 5 1.2]
yasya sādhanamātreṇa devatulyo bhaven naraḥ | [GherS, 5 1.3]
ādau sthānaṃ tathā kālaṃ mitāhāraṃ tathāparam | [GherS, 5 2.1]
nāḍīśuddhiṃ tataḥ paścāt prāṇāyāmaṃ ca sādhayet | [GherS, 5 2.2]
dūradeśe tathāraṇye rājadhānyāṃ janāntike | [GherS, 5 3.1]
yogārambhaṃ na kurvīta kṛtaś cet siddhihā bhavet | [GherS, 5 3.2]
aviśvāsaṃ dūradeśe araṇye bhakṣavarjitam | [GherS, 5 4.1]
lokāraṇye prakāśaś ca tasmāt trīṇi vivarjayet | [GherS, 5 4.2]
sudeśe dhārmike rājye subhikṣe nirupadrave | [GherS, 5 5.1]
tatraikaṃ kuṭiraṃ kṛtvā prācīraiḥ pariveṣṭayet | [GherS, 5 5.2]
vāpīkūpataḍāgaṃ ca prācīramadhyavarti ca | [GherS, 5 6.1]
nātyuccaṃ nātinīcaṃ vā kuṭiraṃ kīṭavarjitam | [GherS, 5 6.2]
samyag gomayaliptaṃ ca kuṭiraṃ randhravarjitam | [GherS, 5 7.1]
evaṃ sthāne hi gupte ca prāṇāyāmaṃ samabhyaset | [GherS, 5 7.2]
hemante śiśire grīṣme varṣāyāṃ ca ṛtau tathā | [GherS, 5 8.1]
yogārambhaṃ na kurvīta kṛte yogo hi rogadaḥ | [GherS, 5 8.2]
vasante śaradi proktaṃ yogārambhaṃ samācaret | [GherS, 5 9.1]
tadā yogo bhavet siddho rogān mukto bhaved dhruvam | [GherS, 5 9.2]
caitrādiphālgunānte ca māghādiphālgunāntike | [GherS, 5 10.1]
dvau dvau māsau ṛtubhāgau anubhāvaś catuś catuḥ | [GherS, 5 10.2]
vasantaś caitravaiśākhau jyeṣṭhāṣāḍhau ca grīṣmakau | [GherS, 5 11.1]
varṣā śrāvaṇabhādrābhyāṃ śarad āśvinakārttikau | [GherS, 5 11.2]
mārgapauṣau ca hemantaḥ śiśiro māghaphālgunau | [GherS, 5 11.3]
anubhāvaṃ pravakṣyāmi ṛtūnāṃ ca yathoditam | [GherS, 5 12.1]
māghādimādhavānte hi vasantānubhavaś catuḥ | [GherS, 5 12.2]
caitrādi cāṣāḍhāntaṃ ca grīṣmaś cānubhavaś catuḥ | [GherS, 5 13.1]
āṣāḍhādi cāśvināntaṃ varṣā cānubhavaś catuḥ | [GherS, 5 13.2]
bhādrādimārgaśīrṣāntaṃ śarado 'nubhavaś catuḥ | [GherS, 5 14.1]
kārttikādimāghamāsāntaṃ hemantānubhavaś catuḥ | [GherS, 5 14.2]
mārgādīṃś caturo māsāñ śiśirānubhavaṃ viduḥ | [GherS, 5 14.3]
vasante vāpi śaradi yogārambhaṃ tu samācaret | [GherS, 5 15.1]
tadā yogo bhavet siddho vināyāsena kathyate | [GherS, 5 15.2]
mitāhāraṃ vinā yas tu yogārambhaṃ tu kārayet | [GherS, 5 16.1]
nānārogo bhavet tasya kiṃcid yogo na sidhyati | [GherS, 5 16.2]
śālyannaṃ yavapiṇḍaṃ vā godhūmapiṇḍakaṃ tathā | [GherS, 5 17.1]
mudgaṃ māṣacaṇakādi śubhraṃ ca tuṣavarjitam | [GherS, 5 17.2]
paṭolaṃ panasaṃ mānaṃ kakkolaṃ ca śukāśakam | [GherS, 5 18.1]
drāḍhikāṃ karkaṭīṃ rambhāṃ ḍumbarīṃ kaṇṭakaṇṭakam | [GherS, 5 18.2]
āmarambhāṃ bālarambhāṃ rambhādaṇḍaṃ ca mūlakam | [GherS, 5 19.1]
vārttākīṃ mūlakam ṛddhiṃ yogī bhakṣaṇam ācaret | [GherS, 5 19.2]
bālaśākaṃ kālaśākaṃ tathā paṭolapatrakam | [GherS, 5 20.1]
pañcaśākaṃ praśaṃsīyād vāstūkaṃ hilamocikām | [GherS, 5 20.2]
śuddhaṃ sumadhuraṃ snigdham udarārdhavivarjitam | [GherS, 5 21.1]
bhujyate surasaṃprītyā mitāhāram imaṃ viduḥ | [GherS, 5 21.2]
annena pūrayed ardhaṃ toyena tu tṛtīyakam | [GherS, 5 22.1]
udarasya turīyāṃśaṃ saṃrakṣed vāyucāraṇe | [GherS, 5 22.2]
kaṭv amlaṃ lavaṇaṃ tiktaṃ bhṛṣṭaṃ ca dadhi takrakam | [GherS, 5 23.1]
śākotkaṭaṃ tathā madyaṃ tālaṃ ca panasaṃ tathā | [GherS, 5 23.2]
kulatthaṃ masūraṃ pāṇḍuṃ kūṣmāṇḍaṃ śākadaṇḍakam | [GherS, 5 24.1]
tumbīkolakapitthaṃ ca kaṇṭabilvaṃ palāśakam | [GherS, 5 24.2]
kadambaṃ jambīraṃ bimbaṃ lakucaṃ laśunaṃ viṣam | [GherS, 5 25.1]
kāmaraṅgaṃ piyālaṃ ca hiṅguśālmalikemukam | [GherS, 5 25.2]
yogārambhe varjayec ca pathastrīvahnisevanam | [GherS, 5 26.1]
navanītaṃ ghṛtaṃ kṣīraṃ guḍaṃ śarkarādi caikṣavam | [GherS, 5 26.2]
pakvarambhāṃ nārikelaṃ dāḍimbam aśivāsavam | [GherS, 5 27.1]
drākṣāṃ tu lavalīṃ dhātrīṃ rasam amlavivarjitam | [GherS, 5 27.2]
elājātilavaṅgaṃ ca pauruṣaṃ jambu jāmbalam | [GherS, 5 28.1]
harītakīṃ kharjūraṃ ca yogī bhakṣaṇam ācaret | [GherS, 5 28.2]
laghupākaṃ priyaṃ snigdhaṃ tathā dhātuprapoṣaṇam | [GherS, 5 29.1]
mano'bhilaṣitaṃ yogyaṃ yogī bhojanam ācaret | [GherS, 5 29.2]
kāṭhinyaṃ duritaṃ pūtim uṣṇaṃ paryuṣitaṃ tathā | [GherS, 5 30.1]
atiśītaṃ cāti coṣṇaṃ bhakṣyaṃ yogī vivarjayet | [GherS, 5 30.2]
prātaḥsnānopavāsādi kāyakleśavidhiṃ tathā | [GherS, 5 31.1]
ekāhāraṃ nirāhāraṃ yāmānte ca na kārayet | [GherS, 5 31.2]
evaṃ vidhividhānena prāṇāyāmaṃ samācaret | [GherS, 5 32.1]
ārambhe prathame kuryāt kṣīrādyaṃ nityabhojanam | [GherS, 5 32.2]
madhyāhne caiva sāyāhne bhojanadvayam ācaret | [GherS, 5 32.3]
kuśāsane mṛgājine vyāghrājine ca kambale | [GherS, 5 33.1]
sthūlāsane samāsīnaḥ prāṅmukho vāpyudaṅmukhaḥ | [GherS, 5 33.2]
nāḍīśuddhiṃ samāsādya prāṇāyāmaṃ samabhyaset | [GherS, 5 33.3]
caṇḍakāpālir uvāca | [GherS, 5 34.1]
nāḍīśuddhiṃ kathaṃ kuryān nāḍīśuddhis tu kīdṛśī | [GherS, 5 34.2]
tat sarvaṃ śrotum icchāmi tad vadasva dayānidhe | [GherS, 5 34.3]
gheraṇḍa uvāca | [GherS, 5 35.1]
malākulāsu nāḍīṣu māruto naiva gacchati | [GherS, 5 35.2]
prāṇāyāmaḥ kathaṃ sidhyet tattvajñānaṃ kathaṃ bhavet | [GherS, 5 35.3]
tasmād ādau nāḍīśuddhiṃ prāṇāyāmaṃ tato 'bhyaset | [GherS, 5 35.4]
nāḍīśuddhir dvidhā proktā samanur nirmanus tathā | [GherS, 5 36.1]
bījena samanuṃ kuryān nirmanuṃ dhautikarmaṇi | [GherS, 5 36.2]
dhautikarma purā proktaṃ ṣaṭkarmasādhane yathā | [GherS, 5 37.1]
śṛṇuṣva samanuṃ caṇḍa nāḍīśuddhir yathā bhavet | [GherS, 5 37.2]
upaviśyāsane yogī padmāsanaṃ samācaret | [GherS, 5 38.1]
gurvādinyāsanaṃ kṛtvā yathaiva gurubhāṣitam | [GherS, 5 38.2]
nāḍīśuddhiṃ prakurvīta prāṇāyāmaviśuddhaye | [GherS, 5 38.3]
vāyubījaṃ tato dhyātvā dhūmravarṇaṃ satejasam | [GherS, 5 39.1]
candreṇa pūrayed vāyuṃ bījaṃ ṣoḍaśakaiḥ sudhīḥ | [GherS, 5 39.2]
catuḥṣaṣṭyā mātrayā ca kumbhakenaiva dhārayet | [GherS, 5 40.1]
dvātriṃśanmātrayā vāyuṃ sūryanāḍyā ca recayet | [GherS, 5 40.2]
nābhimūlād vahnim utthāpya dhyāyet tejo 'vanīyutam | [GherS, 5 41.1]
vahnibījaṃ ṣoḍaśena sūryanāḍyā ca pūrayet | [GherS, 5 41.2]
catuḥṣaṣṭyā mātrayā ca kumbhakenaiva dhārayet | [GherS, 5 42.1]
dvātriṃśanmātrayā vāyuṃ śaśināḍyā ca recayet | [GherS, 5 42.2]
nāsāgre śaśadhṛgbimbaṃ dhyātvā jyotsnāsamanvitam | [GherS, 5 43.1]
ṭhaṃ bījaṃ ṣoḍaśenaiva iḍayā pūrayen marut | [GherS, 5 43.2]
catuḥṣaṣṭyā mātrayā ca kumbhakenaiva dhārayet | [GherS, 5 44.1]
amṛtaplāvitaṃ dhyātvā prāṇāyāmaṃ samabhyaset | [GherS, 5 44.2]
evaṃ bījaṃ ṣoḍaśenaiva sūryanāḍyā ca pūrayet | [GherS, 5 45.1]
dvātriṃśena lakāreṇa dṛḍhaṃ bhāvyaṃ virecayet | [GherS, 5 45.2]
evaṃvidhāṃ nāḍīśuddhiṃ kṛtvā nāḍīṃ viśodhayet | [GherS, 5 46.1]
dṛḍho bhūtvāsanaṃ kṛtvā prāṇāyāmaṃ samācaret | [GherS, 5 46.2]
sahitaḥ sūryabhedaś ca ujjāyī śītalī tathā | [GherS, 5 47.1]
bhastrikā bhrāmarī mūrchā kevalī cāṣṭa kumbhikāḥ | [GherS, 5 47.2]
sahitau dvividhau proktau prāṇāyāmaṃ samācaret | [GherS, 5 48.1]
sagarbho bījam uccārya nirgarbho bījavarjitaḥ | [GherS, 5 48.2]
prāṇāyāmaṃ sagarbhaṃ ca prathamaṃ kathayāmi te | [GherS, 5 48.3]
sukhāsane copaviśya prāṅmukho vāpy udaṅmukhaḥ | [GherS, 5 49.1]
dhyāyed vidhiṃ rajoguṇaṃ raktavarṇam avarṇakam | [GherS, 5 49.2]
iḍayā pūrayed vāyuṃ mātrayā ṣoḍaśaiḥ sudhīḥ | [GherS, 5 50.1]
pūrakānte kumbhakādye kartavyas tūḍḍīyānakaḥ | [GherS, 5 50.2]
sattvamayaṃ hariṃ dhyātvā ukāraiḥ śuklavarṇakaiḥ | [GherS, 5 51.1]
catuḥṣaṣṭyā ca mātrayā anilaṃ kumbhakaṃ caret | [GherS, 5 51.2]
kumbhakānte recakādye kartavyaṃ ca jālaṃdharam | [GherS, 5 51.3]
rudraṃ tamoguṇaṃ dhyātvā makāraiḥ kṛṣṇavarṇakaiḥ | [GherS, 5 52.1]
dvātriṃśanmātrayā caiva recayed vidhinā punaḥ | [GherS, 5 52.2]
punaḥ piṅgalayāpūrya kumbhakenaiva dhārayet | [GherS, 5 53.1]
iḍayā recayet paścāt tadbījena krameṇa tu | [GherS, 5 53.2]
anulomavilomena vāraṃ vāraṃ ca sādhayet | [GherS, 5 54.1]
pūrakānte kumbhakādye dhṛtaṃ nāsāpuṭadvayam | [GherS, 5 54.2]
kaniṣṭhānāmikāṅguṣṭhais tarjanīmadhyame vinā | [GherS, 5 54.3]
prāṇāyāmaṃ nigarbhaṃ tu vinā bījena jāyate | [GherS, 5 55.1]
vāmajānūparinyastavāmapāṇitalaṃ bhramet | [GherS, 5 55.2]
mātrādiśataparyantaṃ pūrakumbhakarecanam | [GherS, 5 55.3]
uttamā viṃśatir mātrā madhyamā ṣoḍaśī smṛtā | [GherS, 5 56.1]
adhamā dvādaśī mātrā prāṇāyāmās tridhā smṛtāḥ | [GherS, 5 56.2]
adhamāj jāyate gharmo merukampaś ca madhyamāt | [GherS, 5 57.1]
uttamāc ca bhūmityāgas trividhaṃ siddhilakṣaṇam | [GherS, 5 57.2]
prāṇāyāmāt khecaratvaṃ prāṇāyāmād roganāśanam | [GherS, 5 58.1]
prāṇāyāmād bodhayec chaktiṃ prāṇāyāmān manonmanī | [GherS, 5 58.2]
ānando jāyate citte prāṇāyāmī sukhī bhavet | [GherS, 5 58.3]
kathitaṃ sahitaṃ kumbhaṃ sūryabhedanakaṃ śṛṇu | [GherS, 5 59.1]
pūrayet sūryanāḍyā ca yathāśakti bahirmarut | [GherS, 5 59.2]
dhārayed bahuyatnena kumbhakena jalaṃdharaiḥ | [GherS, 5 60.1]
yāvat svedaṃ nakhakeśābhyāṃ tāvat kurvantu kumbhakam | [GherS, 5 60.2]
prāṇo 'pānaḥ samānaś codānavyānau ca vāyavaḥ | [GherS, 5 61.1]
nāgaḥ kūrmaś ca kṛkaro devadatto dhanaṃjayaḥ | [GherS, 5 61.2]
hṛdi prāṇo vahen nityam apāno gudamaṇḍale | [GherS, 5 62.1]
samāno nābhideśe tu udānaḥ kaṇṭhamadhyagaḥ | [GherS, 5 62.2]
vyāno vyāpya śarīre tu pradhānāḥ pañca vāyavaḥ | [GherS, 5 62.3]
prāṇādyāḥ pañca vikhyātā nāgādyāḥ pañca vāyavaḥ | [GherS, 5 63.1]
teṣām api ca pañcānāṃ sthānāni ca vadāmy aham | [GherS, 5 63.2]
udgāre nāga ākhyātaḥ kūrmas tūnmīlane smṛtaḥ | [GherS, 5 64.1]
kṛkaraḥ kṣuttṛṣe jñeyo devadatto vijṛmbhaṇe | [GherS, 5 64.2]
na jahāti mṛte kvāpi sarvavyāpī dhanaṃjayaḥ | [GherS, 5 64.3]
nāgo gṛhṇāti caitanyaṃ kūrmaś caiva nimeṣaṇam | [GherS, 5 65.1]
kṣuttṛṣaṃ kṛkaraś caiva jṛmbhaṇaṃ caturthena tu | [GherS, 5 65.2]
bhaved dhanaṃjayāc chabdaṃ kṣaṇamātraṃ na niḥsaret | [GherS, 5 65.3]
sarvaṃ ca sūryakaṃ bhitvā nābhimūlāt samuddharet | [GherS, 5 66.1]
iḍayā recayet paścād dhairyeṇākhaṇḍavegataḥ | [GherS, 5 67.1]
punaḥ sūryeṇa cākṛṣya kumbhayitvā yathāvidhi | [GherS, 5 67.2]
recayitvā sādhayet tu krameṇa ca punaḥ punaḥ | [GherS, 5 68.1]
kumbhakaḥ sūryabhedas tu jarāmṛtyuvināśakaḥ | [GherS, 5 68.2]
bodhayet kuṇḍalīṃ śaktiṃ dehānalavivardhanam | [GherS, 5 69.1]
iti te kathitaṃ caṇḍa sūryabhedanam uttamam | [GherS, 5 69.2]
nāsābhyāṃ vāyum ākṛṣya mukhamadhye ca dhārayet | [GherS, 5 70.1]
hṛdgalābhyāṃ samākṛṣya vāyuṃ vaktreṇa dhārayet | [GherS, 5 70.2]
mukhaṃ praphullaṃ saṃrakṣya kuryāj jālaṃdharaṃ tataḥ | [GherS, 5 71.1]
āśakti kumbhakaṃ kṛtvā dhārayed avirodhataḥ | [GherS, 5 71.2]
ujjāyīkumbhakaṃ kṛtvā sarvakāryāṇi sādhayet | [GherS, 5 72.1]
na bhavet kapharogaś ca krūravāyur ajīrṇakam | [GherS, 5 72.2]
āmavātaḥ kṣayaḥ kāso jvaraplīhā na jāyate | [GherS, 5 73.1]
jarāmṛtyuvināśāya cojjāyīṃ sādhayen naraḥ | [GherS, 5 73.2]
jihvayā vāyum ākṛṣya udare pūrayec chanaiḥ | [GherS, 5 74.1]
kṣaṇaṃ ca kumbhakaṃ kṛtvā nāsābhyāṃ recayet punaḥ | [GherS, 5 74.2]
sarvadā sādhayed yogī śītalīkumbhakaṃ śubham | [GherS, 5 75.1]
ajīrṇaṃ kaphapittaṃ ca naiva tasya prajāyate | [GherS, 5 75.2]
tato vāyuṃ ca nāsābhyām ubhābhyāṃ cālayec chanaiḥ | [GherS, 5 75.3]
evaṃ viṃśativāraṃ ca kṛtvā kuryācca kumbhakam | [GherS, 5 76.1]
tadante cālayed vāyuṃ pūrvoktaṃ ca yathāvidhi | [GherS, 5 76.2]
trivāraṃ sādhayed enaṃ bhastrikākumbhakaṃ sudhīḥ | [GherS, 5 77.1]
na ca rogo na ca kleśa ārogyaṃ ca dine dine | [GherS, 5 77.2]
ardharātre gate yogī jantūnāṃ śabdavarjite | [GherS, 5 78.1]
karṇau nidhāya hastābhyāṃ kuryāt pūrakam uttamam | [GherS, 5 78.2]
śṛṇuyād dakṣiṇe karṇe nādam antargataṃ sudhīḥ | [GherS, 5 79.1]
prathamaṃ jhiñjhīnādaṃ ca vaṃśīnādaṃ tataḥ param | [GherS, 5 79.2]
meghaghargharabhrāmarī ca ghaṇṭākāṃsyaṃ tataḥ param | [GherS, 5 79.3]
turībherīmṛdaṅgādininādānakadundubhiḥ | [GherS, 5 80.1]
evaṃ nānāvidho nādo jāyate nityam abhyāsāt | [GherS, 5 80.2]
anāhatasya śabdasya tasya śabdasya yo dhvaniḥ | [GherS, 5 81.1]
dhvaner antargataṃ jyotir jyotirantargataṃ manaḥ | [GherS, 5 81.2]
tasmiṃs tu vilayaṃ yāti tad viṣṇoḥ paramaṃ padam | [GherS, 5 82.1]
evaṃ bhrāmarīsaṃsiddhiḥ samādhisiddhim āpnuyāt | [GherS, 5 82.2]
mukhe ca kumbhakaṃ kṛtvā bhruvor antargataṃ manaḥ | [GherS, 5 83.1]
saṃtyajya viṣayān sarvān manomūrchā sukhapradā | [GherS, 5 83.2]
ātmani manasaṃyogād ānandaṃ jāyate dhruvam | [GherS, 5 84.1]
evaṃ nānāvidhānando jāyate nityam abhyāsāt | [GherS, 5 84.2]
evam abhyāsayogena samādhisiddhim āpnuyāt | [GherS, 5 84.3]
bhujaṅginyāḥ śvāsavaśād ajapā jāyate nanu | [GherS, 5 85.1]
haṃkāreṇa bahir yāti saḥkāreṇa viśet punaḥ | [GherS, 5 85.2]
ṣaṭśatāni divārātrau sahasrāṇy ekaviṃśatiḥ | [GherS, 5 86.1]
ajapāṃ nāma gāyatrīṃ jīvo japati sarvadā | [GherS, 5 86.2]
mūlādhāre yathā haṃsas tathā hi hṛdi paṅkaje | [GherS, 5 87.1]
tathā nāsāpuṭadvaṃdve triveṇīsaṃgamāgamam | [GherS, 5 87.2]
ṣaṇṇavatyaṅgulīmānaṃ śarīraṃ karmarūpakam | [GherS, 5 88.1]
dehād bahirgato vāyuḥ svabhāvād dvādaśāṅguliḥ | [GherS, 5 88.2]
śayane ṣoḍaśāṅgulyo bhojane viṃśatis tathā | [GherS, 5 89.1]
caturviṃśāṅguliḥ panthe nidrāyāṃ triṃśadaṅguliḥ | [GherS, 5 89.2]
maithune ṣaṭtriṃśad uktaṃ vyāyāme ca tato 'dhikam | [GherS, 5 89.3]
svabhāve 'sya gater nyūne param āyuḥ pravardhate | [GherS, 5 90.1]
āyuḥkṣayo 'dhike prokto mārute cāntarād gate | [GherS, 5 90.2]
tasmāt prāṇe sthite dehe maraṇaṃ naiva jāyate | [GherS, 5 91.1]
vāyunā ghaṭasambandhe bhavet kevalakumbhakaḥ | [GherS, 5 91.2]
yāvaj jīvaṃ japen mantram ajapāsaṃkhyakevalam | [GherS, 5 92.1]
adyāvadhi dhṛtaṃ saṃkhyāvibhramaṃ kevalīkṛte | [GherS, 5 92.2]
ata eva hi kartavyaḥ kevalīkumbhako naraiḥ | [GherS, 5 93.1]
kevalī cājapāsaṃkhyā dviguṇā ca manonmanī | [GherS, 5 93.2]
nāsābhyāṃ vāyum ākṛṣya kevalaṃ kumbhakaṃ caret | [GherS, 5 94.1]
ekādikacatuḥṣaṣṭiṃ dhārayet prathame dine | [GherS, 5 94.2]
kevalīm aṣṭadhā kuryād yāme yāme dine dine | [GherS, 5 95.1]
athavā pañcadhā kuryād yathā tat kathayāmi te | [GherS, 5 95.2]
prātar madhyāhnasāyāhne madhyarātre caturthake | [GherS, 5 96.1]
trisaṃdhyam athavā kuryāt samamāne dine dine | [GherS, 5 96.2]
pañcavāraṃ dine vṛddhir vāraikaṃ ca dine tathā | [GherS, 5 97.1]
ajapāparimāṇe ca yāvat siddhiḥ prajāyate | [GherS, 5 97.2]
prāṇāyāmaṃ kevalīṃ nāma tadā vadati yogavit | [GherS, 5 98.1]
kumbhake kevale siddhe kiṃ na sidhyati bhūtale | [GherS, 5 98.2]
{GherS, 6}
gheraṇḍa uvāca | [GherS, 6 1.1]
sthūlaṃ jyotis tathā sūkṣmaṃ dhyānasya trividhaṃ viduḥ | [GherS, 6 1.2]
sthūlaṃ mūrtimayaṃ proktaṃ jyotis tejomayaṃ tathā | [GherS, 6 1.3]
sūkṣmaṃ bindumayaṃ brahma kuṇḍalī paradevatā | [GherS, 6 1.4]
svakīyahṛdaye dhyāyet sudhāsāgaram uttamam | [GherS, 6 2.1]
tanmadhye ratnadvīpaṃ tu suratnavālukāmayam | [GherS, 6 2.2]
caturdikṣu nīpataruṃ bahupuṣpasamanvitam | [GherS, 6 3.1]
nīpopavanasaṃkulair veṣṭitaṃ paritā iva | [GherS, 6 3.2]
mālatīmallikājātīkesaraiś campakais tathā | [GherS, 6 4.1]
pārijātaiḥ sthalapadmair gandhāmoditadiṅmukhaiḥ | [GherS, 6 4.2]
tanmadhye saṃsmared yogī kalpavṛkṣaṃ manoramam | [GherS, 6 5.1]
catuḥśākhācaturvedaṃ nityapuṣpaphalānvitam | [GherS, 6 5.2]
bhramarāḥ kokilās tatra guñjanti nigadanti ca | [GherS, 6 6.1]
dhyāyet tatra sthiro bhūtvā mahāmāṇikyamaṇḍapam | [GherS, 6 6.2]
tanmadhye tu smared yogī paryaṅkaṃ sumanoharam | [GherS, 6 7.1]
tatreṣṭadevatāṃ dhyāyed yad dhyānaṃ gurubhāṣitam | [GherS, 6 7.2]
yasya devasya yad rūpaṃ yathā bhūṣaṇavāhanam | [GherS, 6 8.1]
tad rūpaṃ dhyāyate nityaṃ sthūladhyānam idaṃ viduḥ | [GherS, 6 8.2]
sahasrāramahāpadme karṇikāyāṃ vicintayet | [GherS, 6 9.1]
vilagnasahitaṃ padmaṃ dvādaśair dalasaṃyutam | [GherS, 6 9.2]
śubhravarṇaṃ mahātejo dvādaśair bījabhāṣitam | [GherS, 6 10.1]
sahakṣamavalariyuṃ haṃsaśaktiṃ yathākramam | [GherS, 6 10.2]
tanmadhye karṇikāyāṃ tu akathādirekhātrayam | [GherS, 6 11.1]
halakṣakoṇasaṃyuktaṃ praṇavaṃ tatra vartate | [GherS, 6 11.2]
nādabindumayaṃ pīṭhaṃ dhyāyet tatra manoharam | [GherS, 6 12.1]
tatropari haṃsayugmaṃ pādukā tatra vartate | [GherS, 6 12.2]
dhyāyet tatra guruṃ devaṃ vibhujaṃ ca trilocanam | [GherS, 6 13.1]
śvetāmbaradharaṃ devaṃ śuklagandhānulepanam | [GherS, 6 13.2]
śuklapuṣpamayaṃ mālyaṃ raktaśaktisamanvitam | [GherS, 6 14.1]
evaṃvidhagurudhyānāt sthūladhyānaṃ prasidhyati | [GherS, 6 14.2]
kathitaṃ sthūladhyānaṃ tu tejodhyānaṃ śṛṇuṣva me | [GherS, 6 15.1]
yad dhyānena yogasiddhir ātmapratyakṣam eva ca | [GherS, 6 15.2]
mūlādhāre kuṇḍalinī bhujagākārarūpiṇī | [GherS, 6 15.3]
jīvātmā tiṣṭhati tatra pradīpakalikākṛtiḥ | [GherS, 6 16.1]
dhyāyet tejomayaṃ brahma tejodhyānaṃ tad eva hi | [GherS, 6 16.2]
nābhimūle sthitaṃ sūrya [... au6 Zeichenjh] | [GherS, 6 17.1]
dhyāyet tejo mahad vyāptaṃ tejodhyānaṃ tad eva hi | [GherS, 6 17.2]
bhruvor madhye manordhve ca yat tejaḥ praṇavātmakam | [GherS, 6 18.1]
dhyāyej jvālāvalīyuktaṃ tejodhyānaṃ tad eva hi | [GherS, 6 18.2]
tejodhyānaṃ śrutaṃ caṇḍa sūkṣmadhyānaṃ vadāmy aham | [GherS, 6 19.1]
bahubhāgyavaśād yasya kuṇḍalī jāgratī bhavet | [GherS, 6 19.2]
ātmanā saha yogena netrarandhrād vinirgatā | [GherS, 6 20.1]
vihared rājamārge ca cañcalatvān na dṛśyate | [GherS, 6 20.2]
śāmbhavīmudrayā yogī dhyānayogena sidhyati | [GherS, 6 21.1]
sūkṣmadhyānam idaṃ gopyaṃ devānām api durlabham | [GherS, 6 21.2]
sthūladhyānāc chataguṇaṃ tejodhyānaṃ pracakṣate | [GherS, 6 22.1]
tejodhyānāl lakṣaguṇaṃ sūkṣmadhyānaṃ parātparam | [GherS, 6 22.2]
iti te kathitaṃ caṇḍa dhyānayogaṃ sudurlabham | [GherS, 6 23.1]
ātmā sākṣād bhaved yasmāt tasmād dhyānaṃ viśiṣyate | [GherS, 6 23.2]
{GherS, 7}
gheraṇḍa uvāca | [GherS, 7 1.1]
samādhiśca paraṃ tattvaṃ bahubhāgyena labhyate | [GherS, 7 1.2]
guroḥ kṛpāprasādena prāpyate gurubhaktitaḥ | [GherS, 7 1.3]
vidyāpratītiḥ svagurupratītir ātmapratītir manasaḥ prabodhaḥ | [GherS, 7 2.1]
dine dine yasya bhavet sa yogī suśobhanābhyāsam upaiti sadyaḥ | [GherS, 7 2.2]
ghaṭād bhinnaṃ manaḥ kṛtvā aikyaṃ kuryāt parātmani | [GherS, 7 3.1]
samādhiṃ taṃ vijānīyān muktasaṃjño daśādibhiḥ | [GherS, 7 3.2]
ahaṃ brahma na cānyo 'smi brahmaivāhaṃ na śokabhāk | [GherS, 7 4.1]
saccidānandarūpo 'haṃ nityamuktaḥ svabhāvavān | [GherS, 7 4.2]
śāmbhavyā caiva khecaryā bhrāmaryā yonimudrayā | [GherS, 7 5.1]
dhyānaṃ nādaṃ rasānandaṃ layasiddhiś caturvidhā | [GherS, 7 5.2]
pañcadhā bhaktiyogena manomūrchā ca ṣaḍvidhā | [GherS, 7 6.1]
ṣaḍvidho 'yaṃ rājayogaḥ pratyekam avadhārayet | [GherS, 7 6.2]
śāmbhavīṃ mudrikāṃ kṛtvā ātmapratyakṣam ānayet | [GherS, 7 7.1]
bindubrahmamayaṃ dṛṣṭvā manas tatra niyojayet | [GherS, 7 7.2]
khamadhye kuru cātmānam ātmamadhye ca khaṃ kuru | [GherS, 7 8.1]
ātmānaṃ khamayaṃ dṛṣṭvā na kiṃcid api bādhyate | [GherS, 7 8.2]
sadānandamayo bhūtvā samādhistho bhaven naraḥ | [GherS, 7 8.3]
khecarīmudrāsādhanād rasanā ūrdhvagatā yadā | [GherS, 7 9.1]
tadā samādhisiddhiḥ syāddhitvā sādhāraṇakriyām | [GherS, 7 9.2]
anilaṃ mandavegena bhrāmarīkumbhakaṃ caret | [GherS, 7 10.1]
mandaṃ mandaṃ recayed vāyuṃ bhṛṅganādaṃ tato bhavet | [GherS, 7 10.2]
antaḥsthaṃ bhramarīnādaṃ śrutvā tatra mano nayet | [GherS, 7 11.1]
samādhir jāyate tatra ānandaḥ so 'ham ity ataḥ | [GherS, 7 11.2]
yonimudrāṃ samāsādya svayaṃ śaktimayo bhavet | [GherS, 7 12.1]
suśṛṅgārarasenaiva viharet paramātmani | [GherS, 7 12.2]
ānandamayaḥ sambhūtvā aikyaṃ brahmaṇi sambhavet | [GherS, 7 13.1]
ahaṃ brahmeti cādvaitaṃ samādhis tena jāyate | [GherS, 7 13.2]
svakīyahṛdaye dhyāyed iṣṭadevasvarūpakam | [GherS, 7 14.1]
cintayed bhaktiyogena paramāhlādapūrvakam | [GherS, 7 14.2]
ānandāśrupulakena daśābhāvaḥ prajāyate | [GherS, 7 15.1]
samādhiḥ sambhavet tena sambhavec ca manonmanī | [GherS, 7 15.2]
manomūrchāṃ samāsādya mana ātmani yojayet | [GherS, 7 16.1]
parātmanaḥ samāyogāt samādhiṃ samavāpnuyāt | [GherS, 7 16.2]
iti te kathitaṃ caṇḍa samādhir muktilakṣaṇam | [GherS, 7 17.1]
rājayogaḥ samādhiḥ syād ekātmany eva sādhanam | [GherS, 7 17.2]
unmanī sahajāvasthā sarve caikātmavācakāḥ | [GherS, 7 17.3]
jale viṣṇuḥ sthale viṣṇur viṣṇuḥ parvatamastake | [GherS, 7 18.1]
jvālāmālākule viṣṇuḥ sarvaṃ viṣṇumayaṃ jagat | [GherS, 7 18.2]
bhūcarāḥ khecarāś cāmī yāvanto jīvajantavaḥ | [GherS, 7 19.1]
vṛkṣagulmalatāvallītṛṇādyā vāri parvatāḥ | [GherS, 7 19.2]
sarvaṃ brahma vijānīyāt sarvaṃ paśyati cātmani | [GherS, 7 19.3]
ātmā ghaṭasthacaitanyam advaitaṃ śāśvataṃ param | [GherS, 7 20.1]
ghaṭād bhinnataraṃ jñānaṃ vītarāgaṃ vivāsanam | [GherS, 7 20.2]
evaṃvidhiḥ samādhiḥ syāt sarvasaṃkalpavarjitaḥ | [GherS, 7 21.1]
svadehe putradārādibāndhaveṣu dhanādiṣu | [GherS, 7 21.2]
sarveṣu nirmamo bhūtvā samādhiṃ samavāpnuyāt | [GherS, 7 21.3]
layāmṛtaṃ paraṃ tattvaṃ śivoktaṃ vividhāni ca | [GherS, 7 22.1]
teṣāṃ saṃkṣepam ādāya kathitaṃ muktilakṣaṇam | [GherS, 7 22.2]
