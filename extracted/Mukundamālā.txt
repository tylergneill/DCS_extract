{MukMā, 1}
vande mukundamaravindadalāyatākṣaṃ kundenduśaṅkhadaśanaṃ śiśugopaveṣam | [MukMā, 1 1.1]
indrādidevagaṇavanditapādapīṭhaṃ vṛndāvanālayamahaṃ vasudevasūnum | [MukMā, 1 1.2]
jayatu jayatu devo devakīnandano 'yaṃ jayatu jayatu kṛṣṇo vṛṣṇivaṃśapradīpaḥ | [MukMā, 1 2.1]
jayatu jayatu meghaśyāmalaḥ komalāṅgo jayatu jayatu pṛthvībhāranāśo mukundaḥ | [MukMā, 1 2.2]
mukunda mūrdhnā praṇipatya yāce bhavantamekāntamiyantamartham | [MukMā, 1 3.1]
avismṛtistvaccaraṇāravinde bhave bhave me 'sti bhavatprasādāt | [MukMā, 1 3.2]
śrīmukundapadāmbhojamadhunaḥ paramādbhutam | [MukMā, 1 4.1]
yatpāyino na muhyanti muhyanti yadapāyinaḥ | [MukMā, 1 4.2]
nāhaṃ vande tava caraṇayordvandvamadvandvahetoḥ kumbhīpākaṃ gurumapi hare nārakaṃ nāpanetum | [MukMā, 1 5.1]
ramyā rāmā mṛdutanulatā nandane nāpi rantuṃ bhāve bhāve hṛdayabhavane bhāvaye 'haṃ bhavantam | [MukMā, 1 5.2]
nāsthā dharme na vasunicaye naiva kāmopabhoge yadbhāvyaṃ tadbhavatu bhagavanpūrvakarmānurūpam | [MukMā, 1 6.1]
etatprārthyaṃ mama bahumataṃ janmajanmāntare 'pi tvatpādāmbhoruhayugagatā niścalā bhaktirastu | [MukMā, 1 6.2]
divi vā bhuvi vā mamāstu vāso narake vā narakāntake prakāmam | [MukMā, 1 7.1]
avadhīritaśāradāravindau caraṇau te maraṇe 'pi cintayāmi | [MukMā, 1 7.2]
sarasijanayane saśaṅkhacakre murabhidi mā virameha citta rantum | [MukMā, 1 8.1]
sukhakaramaparaṃ na jātu jāne haricaraṇasmaraṇāmṛtena tulyam | [MukMā, 1 8.2]
mā bhairmandamano vicintya bahudhā yāmīściraṃ yātanā nāmī naḥ prabhavanti pāparipavaḥ svāmī nanu śrīdharaḥ | [MukMā, 1 9.1]
ālasyaṃ vyapanīya bhaktisulabhaṃ dhyāyasva nārāyaṇaṃ lokasya vyasanāpanodanakaro dāsasya kiṃ na kṣamaḥ | [MukMā, 1 9.2]
bhavajaladhimagādhaṃ dustaraṃ nistareyaṃ kathamahamiti ceto mā sma gāḥ kātaratvam | [MukMā, 1 10.1]
sarasijadṛśi deve tāvakī bhaktirekā narakabhidi niṣaṇṇā tārayiṣyatyavaśyam | [MukMā, 1 10.2]
tṛṣṇātoye madanapavanoddhūtamohormimāle dārāvarte sahajatanayagrāhasaṃghākule ca | [MukMā, 1 11.1]
saṃsārākhye mahati jaladhau majjatāṃ nastridhāmanpādāmbhoje varada bhavato bhaktināve prasīda | [MukMā, 1 11.2]
pṛthvīreṇuraṇuḥ payāṃsi kaṇikāḥ phalguḥ sphuliṅgo laghustejo niḥśvasanaṃ maruttanutaraṃ randhraṃ susūkṣmaṃ nabhaḥ | [MukMā, 1 12.1]
kṣudrā rudrapitāmahaprabhṛtayaḥ kīṭāḥ samastāḥ surā dṛṣṭe yatra sa tāvako vijayate bhūmāvadhūtāvadhiḥ | [MukMā, 1 12.2]
āmnāyābhyasanānyaraṇyaruditaṃ kṛcchravratānyanvahaṃ medaśchedapadāni pūrtavidhayaḥ sarve hutaṃ bhasmani | [MukMā, 1 13.1]
tīrthānāmavagāhanāni ca gajasnānaṃ vinā yatpadadvandvāmbhoruhasaṃstutiṃ vijayate devaḥ sa nārāyaṇaḥ | [MukMā, 1 13.2]
ānanda govinda mukunda rāma nārāyaṇānanta nirāmayeti | [MukMā, 1 14.1]
vaktuṃ samartho 'pi na vakti kaścidaho janānāṃ vyasanāni mokṣe | [MukMā, 1 14.2]
kṣīrasāgarataraṅgaśīkarāsāratārakitacārumūrtaye | [MukMā, 1 15.1]
bhogibhogaśayanīyaśāyine mādhavāya madhuvidviṣe namaḥ | [MukMā, 1 15.2]
vātsalyādabhayapradānasamayādārtārtinirvāpaṇādaudāryādaghaśoṣaṇādagaṇitaśreyaḥpadaprāpaṇāt | [MukMā, 1 16.1]
sevyaḥ śrīpatireva sarvajagatāmekāntataḥ sākṣiṇaḥ prahlādaśca vibhīṣaṇaśca karirāṭ pāñcālyahalyā dhruvaḥ | [MukMā, 1 16.2]
nāthe śrīpuruṣottame trijagatāmekādhipe cetasā sevye svasya padasya dātari pare nārāyaṇe tiṣṭhati | [MukMā, 1 17.1]
yaṃ kaṃcitpuruṣādhamaṃ katipayagrāmeśamalpādarthadaṃ sevāyai mṛgayāmahe naramaho mūḍhā varākā vayam | [MukMā, 1 17.2]
bho lokāḥ śṛṇuta prasūtimaraṇavyādheścikitsāmimāṃ yogajñāḥ samudāharanti munayo yāṃ yājñavalkyādayaḥ | [MukMā, 1 18.1]
antarjyotirameyamekamamṛtaṃ kṛṣṇākhyamāpīyatāṃ yatpītaṃ paramauṣadhaṃ vitanute nirvāṇamātyantikam | [MukMā, 1 18.2]
baddhenāñjalinā natena śirasā gātraiḥ saromodgamaiḥ kaṇṭhena savaragadgadena nayanenodgīrṇabāṣpāmbunā | [MukMā, 1 19.1]
nityaṃ tvaccaraṇāravindayugaladhyānāmṛtāsvādinām asmākaṃ sarasīruhākṣa satataṃ saṃpadyatāṃ jīvitam | [MukMā, 1 19.2]
tattvaṃ bruvāṇāni paraṃ parasmādaho kṣarantīva sudhāṃ padāni | [MukMā, 1 20.1]
āvartaya prāñjalirasmi jihve nāmāni nārāyaṇagocarāṇi | [MukMā, 1 20.2]
idaṃ śarīraṃ pariṇāmapeśalaṃ patatyavaśyaṃ ślathasaṃdhi jarjaram | [MukMā, 1 21.1]
kimauṣadhaiḥ kliśyasi mūḍha durmate nirāmayaṃ kṛṣṇarasāyanaṃ piba | [MukMā, 1 21.2]
śrīmannāma procya nārāyaṇākhyaṃ yena prāptā vāñchitaṃ pāpino 'pi | [MukMā, 1 22.1]
hā naḥ pūrvaṃ vākpravṛttā na tasmiṃstena prāptaṃ garbhavāsādiduḥkham | [MukMā, 1 22.2]
mā drākṣaṃ kṣīṇapuṇyānkṣaṇamapi bhavato bhaktihīnānpadābje mā śrauṣaṃ śravyabaddhaṃ tava caritamapāsyānyadākhyānajātam | [MukMā, 1 23.1]
mā sprākṣaṃ mādhava tvāmapi bhuvanapate cetasāpahnuvānaṃ mā bhūvaṃ tvatsaparyāvyatikararahito janmajanmāntare 'pi | [MukMā, 1 23.2]
madana parihara sthitiṃ madīye manasi mukundapadāravindadhāmni | [MukMā, 1 24.1]
haranayanakṛśānunā kṛśo 'si smarasi na cakraparākramaṃ murāreḥ | [MukMā, 1 24.2]
dārā vārākaravarasutā te 'ṅgajo 'yaṃ viriñcaḥ stotā vedastava suragaṇo bhṛtyavargaḥ prasādaḥ | [MukMā, 1 25.1]
muktirmadhye jagadavikalaṃ tāvake devakī te mātā mitraṃ balaripusutastattvato 'nyanna jāne | [MukMā, 1 25.2]
jihve kīrtaya keśavaṃ muraripuṃ ceto bhaja śrīdharaṃ pāṇidvandva samarcayācyutakathāṃ śrotradvaya tvaṃ śṛṇu | [MukMā, 1 26.1]
kṛṣṇaṃ lokaya locanadvaya harergacchāṅghriyugmālayaṃ jighra ghrāṇa mukundapādatulasīṃ mūrdhannamādhokṣajam | [MukMā, 1 26.2]
yatkṛṣṇapraṇipātadhūlidhavalaṃ tadvai śiraḥ syācchubhaṃ te netre tamasojjhite surucire yābhyāṃ harirdṛśyate | [MukMā, 1 27.1]
sā buddhirniyamairyamaiśca vimalā yā mādhavadhyāyinī sā jihvāmṛtavarṣiṇī pratipadaṃ yā stauti nārāyaṇam | [MukMā, 1 27.2]
bhaktadveṣibhujaṃgagāruḍamaṇis trailokyarakṣāmaṇirgopīlocanacātakāmbudamaṇiḥ saundaryamudrāmaṇiḥ | [MukMā, 1 28.1]
śrīkāntāmaṇirukmiṇīghanakucadvandvaikabhūṣāmaṇiḥ śreyo dhyeyaśikhām nirdiśatu no gopālacūḍāmaṇiḥ | [MukMā, 1 28.2]
śatruchedaikamantraṃ sakalamupaniṣadvākyasaṃpūjyamantraṃ saṃsārottāramantraṃ samuditamanasāṃ saṅganiryāṇamantram | [MukMā, 1 29.1]
sarvaiśvaryaikamantraṃ vyasanabhujagasaṃdaṣṭasaṃtrāṇamantraṃ jihve śrīkṛṣṇamantraṃ japa japa satataṃ janmasāphalyamantram | [MukMā, 1 29.2]
vyāmohoddalanauṣadhaṃ munimanovṛttipravṛttyauṣadhaṃ daityānarthakarauṣadhaṃ trijagatāṃ saṃjīvanaikauṣadham | [MukMā, 1 30.1]
bhaktārtipraśamauṣadhaṃ bhavabhayapradhvaṃsi divyauṣadhaṃ śreyaḥprāptikarauṣadhaṃ piba manaḥ śrīkṛṣṇanāmauṣadham | [MukMā, 1 30.2]
āścaryametaddhi manuṣyaloke sudhāṃ parityajya viṣaṃ pibanti | [MukMā, 1 31.1]
nāmāni nārāyaṇagocarāṇi tyaktvānyavācaḥ kuhakāḥ paṭhanti | [MukMā, 1 31.2]
lāṭīnetrapuṭīpayodharaghaṭīrevātaṭīduṣkuṭīpāṭīradrumavarṇanena kavibhirmūḍhairdinaṃ nīyate | [MukMā, 1 32.1]
govindeti janārdaneti jagatāṃ nātheti kṛṣṇeti ca vyāhāraiḥ samayastadekamanasāṃ puṃsāmatikrāmati | [MukMā, 1 32.2]
ayācyamakreyamayātayāmamapācyamakṣayyamadurbharaṃ me | [MukMā, 1 33.1]
astyeva pātheyamitaḥ prayāṇe śrīkṛṣṇanāmamṛtabhāgadheyam | [MukMā, 1 33.2]
yasya priyau śrutadharau kavilokagītau mitre dvijanmaparivāraśivāvabhūtām | [MukMā, 1 34.1]
tenāmbujākṣacaraṇāmbujaṣaṭpadena rājñā kṛtā stutiriyaṃ kulaśekhareṇa | [MukMā, 1 34.2]
