{ToḍalT, Prathamaḥ paṭalaḥ}
śrīdevy uvāca | [ToḍalT, Prathamaḥ paṭalaḥ 1.1]
brūhi me jagatāṃ nātha sarvavidyāmaya prabho | [ToḍalT, Prathamaḥ paṭalaḥ 1.2]
mahāvidyāsu sarvāsu pūjyāsu bhuvanatraye | [ToḍalT, Prathamaḥ paṭalaḥ 1.3]
etāsāṃ dakṣiṇe bhāge nānārūpaṃ pinākadhṛk | [ToḍalT, Prathamaḥ paṭalaḥ 2.1]
pṛthak pṛthak mahādeva kathayasva mayi prabho | [ToḍalT, Prathamaḥ paṭalaḥ 2.2]
śrīśiva uvāca | [ToḍalT, Prathamaḥ paṭalaḥ 3.1]
śṛṇu cārvaṅgi subhage kālikāyāśca bhairavam | [ToḍalT, Prathamaḥ paṭalaḥ 3.2]
mahākālaṃ dakṣiṇāyā dakṣabhāge prapūjayet | [ToḍalT, Prathamaḥ paṭalaḥ 3.3]
mahākālena vai sārdhaṃ dakṣiṇā ramate sadā | [ToḍalT, Prathamaḥ paṭalaḥ 4.1]
tārāyā dakṣiṇe bhāge akṣobhyaṃ paripūjayet | [ToḍalT, Prathamaḥ paṭalaḥ 4.2]
samudramathane devi kālakūṭaṃ samutthitam | [ToḍalT, Prathamaḥ paṭalaḥ 5.1]
sarve devāḥ sadārāśca mahākṣobham avāpnuyuḥ | [ToḍalT, Prathamaḥ paṭalaḥ 5.2]
kṣobhādirahitaṃ yasmāt pītaṃ hālāhalaṃ viṣam | [ToḍalT, Prathamaḥ paṭalaḥ 6.1]
ata eva maheśāni akṣobhyaḥ parikīrtitaḥ | [ToḍalT, Prathamaḥ paṭalaḥ 6.2]
tena sārdhaṃ mahāmāyā tāriṇī ramate sadā | [ToḍalT, Prathamaḥ paṭalaḥ 7.1]
mahātripurasundaryā dakṣiṇe pūjayecchivam | [ToḍalT, Prathamaḥ paṭalaḥ 7.2]
pañcavaktraṃ trinetraṃ ca prativaktre sureśvari | [ToḍalT, Prathamaḥ paṭalaḥ 8.1]
tena sārdhaṃ mahādevī sadā kāmakutūhalā | [ToḍalT, Prathamaḥ paṭalaḥ 8.2]
ata eva maheśāni pañcamīti prakīrtitā | [ToḍalT, Prathamaḥ paṭalaḥ 9.1]
śrīmadbhuvanasundaryā dakṣiṇe tryambakaṃ yajet | [ToḍalT, Prathamaḥ paṭalaḥ 9.2]
svarge martye ca pātāle yā cādyā bhuvaneśvarī | [ToḍalT, Prathamaḥ paṭalaḥ 10.1]
etāsu ramate yena tryambakastena kathyate | [ToḍalT, Prathamaḥ paṭalaḥ 10.2]
saśaktiśca samākhyātaḥ sarvatantraprapūjitaḥ | [ToḍalT, Prathamaḥ paṭalaḥ 11.1]
bhairavyā dakṣiṇe bhāge dakṣiṇāmūrtisaṃjñakam | [ToḍalT, Prathamaḥ paṭalaḥ 11.2]
pūjayet parayatnena pañcavaktraṃ tameva hi | [ToḍalT, Prathamaḥ paṭalaḥ 12.1]
chinnamastādakṣiṇāṃśe kabandhaṃ pūjayecchivam | [ToḍalT, Prathamaḥ paṭalaḥ 12.2]
kabandhapūjanāddevi sarvasiddhīśvaro bhavet | [ToḍalT, Prathamaḥ paṭalaḥ 13.1]
dhūmāvatī mahāvidyā vidhavārūpadhāriṇī | [ToḍalT, Prathamaḥ paṭalaḥ 13.2]
vagalāyā dakṣabhāge ekavaktraṃ prapūjayet | [ToḍalT, Prathamaḥ paṭalaḥ 14.1]
mahārudreti vikhyātaṃ jagatsaṃhārakārakam | [ToḍalT, Prathamaḥ paṭalaḥ 14.2]
mātaṃgīdakṣiṇāṃśe ca mataṃgaṃ pūjayecchivam | [ToḍalT, Prathamaḥ paṭalaḥ 15.1]
tameva dakṣiṇāmūrtiṃ jagadānandarūpakam | [ToḍalT, Prathamaḥ paṭalaḥ 15.2]
kamalāyā dakṣiṇāṃśe viṣṇurūpaṃ sadāśivam | [ToḍalT, Prathamaḥ paṭalaḥ 16.1]
pūjayet parameśāni sa siddho nātra saṃśayaḥ | [ToḍalT, Prathamaḥ paṭalaḥ 16.2]
pūjayedannapūrṇāyā dakṣiṇe brahmarūpakam | [ToḍalT, Prathamaḥ paṭalaḥ 17.1]
mahāmokṣapradaṃ devaṃ daśavaktraṃ maheśvaram | [ToḍalT, Prathamaḥ paṭalaḥ 17.2]
durgāyā dakṣiṇe deśe nāradaṃ paripūjayet | [ToḍalT, Prathamaḥ paṭalaḥ 18.1]
nākāraḥ sṛṣṭikartā ca dakāraḥ pālakaḥ sadā | [ToḍalT, Prathamaḥ paṭalaḥ 18.2]
rephaḥ saṃhārarūpatvānnāradaḥ parikīrtitaḥ | [ToḍalT, Prathamaḥ paṭalaḥ 19.1]
anyāsu sarvavidyāsu ṛṣir yaḥ parikīrtitaḥ | [ToḍalT, Prathamaḥ paṭalaḥ 19.2]
sa eva tasyā bhartā ca dakṣabhāge prapūjayet | [ToḍalT, Prathamaḥ paṭalaḥ 20.1]
śrīdevī uvāca | [ToḍalT, Prathamaḥ paṭalaḥ 20.2]
yā cādyā paramā vidyā dvitīyā bhairavī parā | [ToḍalT, Prathamaḥ paṭalaḥ 20.3]
trailokyajananī nityā sā kathaṃ śavavāhanā | [ToḍalT, Prathamaḥ paṭalaḥ 20.4]
śrīśiva uvāca | [ToḍalT, Prathamaḥ paṭalaḥ 21.1]
yā cādyā parameśāni svayaṃ kālasvarūpiṇī | [ToḍalT, Prathamaḥ paṭalaḥ 21.2]
śrīśivasya hṛdambhoje sthitā saṃhārarūpiṇī | [ToḍalT, Prathamaḥ paṭalaḥ 21.3]
ata eva mahākālo jagatsaṃhārakārakaḥ | [ToḍalT, Prathamaḥ paṭalaḥ 22.1]
saṃhārarūpiṇī kālī yadā vyaktasvarūpiṇī | [ToḍalT, Prathamaḥ paṭalaḥ 22.2]
tadaiva sahasā devi śavarūpaḥ sadāśivaḥ | [ToḍalT, Prathamaḥ paṭalaḥ 23.1]
tatkṣaṇāc cañcalāpāṅgi sā devī śavavāhanā | [ToḍalT, Prathamaḥ paṭalaḥ 23.2]
śrīdevī uvāca | [ToḍalT, Prathamaḥ paṭalaḥ 24.1]
śavarūpo mahādeva mṛtadehaḥ sadāśivaḥ | [ToḍalT, Prathamaḥ paṭalaḥ 24.2]
mṛtadehaṃ mahādeva salilaṃ vā kathaṃ nahi | [ToḍalT, Prathamaḥ paṭalaḥ 24.3]
śrīśiva uvāca | [ToḍalT, Prathamaḥ paṭalaḥ 25.1]
yasmin vyaktā mahākālī śaktihīnaḥ sadāśivaḥ | [ToḍalT, Prathamaḥ paṭalaḥ 25.2]
śaktyā yukto yadā devi tadaiva śivarūpakaḥ | [ToḍalT, Prathamaḥ paṭalaḥ 25.3]
śaktihīnaḥ śavaḥ sākṣāt puruṣatvaṃ na muñcati | [ToḍalT, Prathamaḥ paṭalaḥ 25.4]
{ToḍalT, Dvitīyaḥ paṭalaḥ}
śrīśiva uvāca | [ToḍalT, Dvitīyaḥ paṭalaḥ 1.1]
śṛṇu devi pravakṣyāmi yogasāraṃ samāsataḥ | [ToḍalT, Dvitīyaḥ paṭalaḥ 1.2]
ūrdhvamūlam adhaḥśākhaṃ vṛkṣākāraṃ kalevaram | [ToḍalT, Dvitīyaḥ paṭalaḥ 1.3]
brahmāṇḍe yāni tīrthāni tāni santi kalevare | [ToḍalT, Dvitīyaḥ paṭalaḥ 2.1]
bṛhadbrahmāṇḍaṃ yadrūpaṃ tadrūpaṃ kṣudrarūpakam | [ToḍalT, Dvitīyaḥ paṭalaḥ 2.2]
brahmāṇḍe vartate tīrthaṃ sārdhakoṭitrayātmakam | [ToḍalT, Dvitīyaḥ paṭalaḥ 3.1]
dvisaptatisahasrāṇi prakāśaṃ vīravandite | [ToḍalT, Dvitīyaḥ paṭalaḥ 3.2]
caturdaśaṃ tu tanmadhye tanmadhye tritayaṃ śubham | [ToḍalT, Dvitīyaḥ paṭalaḥ 4.1]
tanmadhye parameśāni mahādhīrā ca muktidā | [ToḍalT, Dvitīyaḥ paṭalaḥ 4.2]
vāsukī yā mahāmāyā bhujagākārarūpiṇī | [ToḍalT, Dvitīyaḥ paṭalaḥ 5.1]
sārdhatrivalayākārā pātālatalavāsinī | [ToḍalT, Dvitīyaḥ paṭalaḥ 5.2]
saptasvargaṃ pareśāni krameṇa śṛṇu sādaram | [ToḍalT, Dvitīyaḥ paṭalaḥ 6.1]
bhūrlokaṃ ca bhuvarlokaṃ svarlokaṃ mahasaṃ tathā | [ToḍalT, Dvitīyaḥ paṭalaḥ 6.2]
janalokaṃ tapaścaiva satyalokaṃ varānane | [ToḍalT, Dvitīyaḥ paṭalaḥ 7.1]
saptasvargamidaṃ bhadre pātālaṃ śṛṇu yatnataḥ | [ToḍalT, Dvitīyaḥ paṭalaḥ 7.2]
atalaṃ vitalaṃ caiva sutalaṃ ca talātalam | [ToḍalT, Dvitīyaḥ paṭalaḥ 8.1]
mahātalaṃ ca pātālaṃ rasātalamataḥ param | [ToḍalT, Dvitīyaḥ paṭalaḥ 8.2]
rasātalācca satyāntaṃ mahādhīrā pratiṣṭhitā | [ToḍalT, Dvitīyaḥ paṭalaḥ 9.1]
merumadhyasthitā nāḍī mahādhīrā ca muktidā | [ToḍalT, Dvitīyaḥ paṭalaḥ 9.2]
satyaloke mahāviṣṇuṃ śivaṃ brahmāṇḍasaṃjñakam | [ToḍalT, Dvitīyaḥ paṭalaḥ 10.1]
tasya saṃdarśanārthāya vāsukī vyākulā sadā | [ToḍalT, Dvitīyaḥ paṭalaḥ 10.2]
svargaṣaṭkaṃ bhedayitvā utthitā vāsukī yadā | [ToḍalT, Dvitīyaḥ paṭalaḥ 11.1]
sarvāḥ samudragāminya ūrdhvasrotā bhavanti hi | [ToḍalT, Dvitīyaḥ paṭalaḥ 11.2]
evaṃ krameṇa deveśi śarīre nāḍayaḥ sthitāḥ | [ToḍalT, Dvitīyaḥ paṭalaḥ 12.1]
iḍā ca piṅgalā caiva suṣumṇā madhyavartinī | [ToḍalT, Dvitīyaḥ paṭalaḥ 12.2]
nāḍīdvayena deveśi samīraṃ pūrayed yadi | [ToḍalT, Dvitīyaḥ paṭalaḥ 13.1]
tatastu prāṇamantreṇa kuṇḍalī ca kramaṃ caret | [ToḍalT, Dvitīyaḥ paṭalaḥ 13.2]
sahasrāre mahāpadme nitye cāvyayapaṅkaje | [ToḍalT, Dvitīyaḥ paṭalaḥ 14.1]
trāsayuktā kuṇḍalinī praviśennityamandiram | [ToḍalT, Dvitīyaḥ paṭalaḥ 14.2]
sarvāḥ pātālagāminya ūrdhvasrotā bhavanti hi | [ToḍalT, Dvitīyaḥ paṭalaḥ 15.1]
etasmin samaye devi varṇamālāṃ vicintayet | [ToḍalT, Dvitīyaḥ paṭalaḥ 15.2]
aṣṭottaraśataṃ mūlamantraṃ jñānena saṃjapet | [ToḍalT, Dvitīyaḥ paṭalaḥ 16.1]
ānayettena mārgeṇa mūlādhāre punaḥ sudhīḥ | [ToḍalT, Dvitīyaḥ paṭalaḥ 16.2]
ṣaṭcakradevatāstatra saṃtarpyāmṛtadhārayā | [ToḍalT, Dvitīyaḥ paṭalaḥ 17.1]
athānyat sampravakṣyāmi yonimudrāsanaṃ priye | [ToḍalT, Dvitīyaḥ paṭalaḥ 17.2]
upaviśyāsane mantrī prāṅmukho vāpy udaṅmukhaḥ | [ToḍalT, Dvitīyaḥ paṭalaḥ 18.1]
jānudvayaṃ karābhyāṃ ca prakuryād dṛḍhabandhanam | [ToḍalT, Dvitīyaḥ paṭalaḥ 18.2]
ṛjukāyena deveśi ājānu nāsikāṃ nayet | [ToḍalT, Dvitīyaḥ paṭalaḥ 19.1]
prāṇamantreṇa deveśi samīraṃ bahuyatnataḥ | [ToḍalT, Dvitīyaḥ paṭalaḥ 19.2]
pūrayet parameśāni kiṃcid vāyuṃ na recayet | [ToḍalT, Dvitīyaḥ paṭalaḥ 20.1]
ṛjukāyaṃ pareśāni viparītaṃ prayatnataḥ | [ToḍalT, Dvitīyaḥ paṭalaḥ 20.2]
pūrvoktenaiva vidhinā aṣṭottaraśataṃ japet | [ToḍalT, Dvitīyaḥ paṭalaḥ 21.1]
ṣaṭcakradevatāstatra saṃtarpyāmṛtadhārayā | [ToḍalT, Dvitīyaḥ paṭalaḥ 21.2]
ānayettena mārgeṇa mūlādhāre varānane | [ToḍalT, Dvitīyaḥ paṭalaḥ 22.1]
aśeṣarogaśamanaṃ yonimudrāsanaṃ priye | [ToḍalT, Dvitīyaḥ paṭalaḥ 22.2]
bahu kiṃ kathyate devi mahāvyādhivināśanam | [ToḍalT, Dvitīyaḥ paṭalaḥ 23.1]
bahu kiṃ kathyate devi mantracaitanyakāraṇam | [ToḍalT, Dvitīyaḥ paṭalaḥ 23.2]
ātmasākṣātkarī mudrā mahāmokṣapradāyinī | [ToḍalT, Dvitīyaḥ paṭalaḥ 24.1]
śatavaktraṃ yadi bhavet tadā vaktuṃ na śakyate | [ToḍalT, Dvitīyaḥ paṭalaḥ 24.2]
pañcavaktreṇa deveśi kiṃ mayā kathyate'dhunā | [ToḍalT, Dvitīyaḥ paṭalaḥ 25.1]
kuṣṭharogaviśiṣṭo'pi sa bhavet kāmarūpakaḥ | [ToḍalT, Dvitīyaḥ paṭalaḥ 25.2]
{ToḍalT, Tṛtīyaḥ paṭalaḥ}
śrīdevī uvāca | [ToḍalT, Tṛtīyaḥ paṭalaḥ 1.1]
devadeva mahādeva saṃsārārṇavatāraka | [ToḍalT, Tṛtīyaḥ paṭalaḥ 1.2]
baddhayoniṃ mahāmudrāṃ kathayasva dayānidhe | [ToḍalT, Tṛtīyaḥ paṭalaḥ 1.3]
śrīśiva uvāca | [ToḍalT, Tṛtīyaḥ paṭalaḥ 2.1]
śṛṇu devi pravakṣyāmi baddhayoniṃ samāsataḥ | [ToḍalT, Tṛtīyaḥ paṭalaḥ 2.2]
upaviśyāsane mantrī prāṅmukho vāpy udaṅmukhaḥ | [ToḍalT, Tṛtīyaḥ paṭalaḥ 2.3]
gudacchidre maheśāni svaliṅgāgraṃ niveśayet | [ToḍalT, Tṛtīyaḥ paṭalaḥ 3.1]
śrotre caiva tathā netre nāsāyāṃ ca tato mukhe | [ToḍalT, Tṛtīyaḥ paṭalaḥ 3.2]
aṅguṣṭhādi maheśāni krameṇa yojayet sudhīḥ | [ToḍalT, Tṛtīyaḥ paṭalaḥ 4.1]
nāsikāyāṃ mukhe caiva samīraṃ bahuyatnataḥ | [ToḍalT, Tṛtīyaḥ paṭalaḥ 4.2]
pūrayet parameśāni kiṃcid api na recayet | [ToḍalT, Tṛtīyaḥ paṭalaḥ 5.1]
śabdapratyakṣatāṃ kṛtvā varṇamālāṃ vicintayet | [ToḍalT, Tṛtīyaḥ paṭalaḥ 5.2]
aṣṭottaraśataṃ mūlamantraṃ tu prajapet sudhīḥ | [ToḍalT, Tṛtīyaḥ paṭalaḥ 6.1]
so 'haṃmantreṇa deveśi ānayettena vartmanā | [ToḍalT, Tṛtīyaḥ paṭalaḥ 6.2]
ṣaṭcakradevatāstatra saṃtarpyāmṛtadhārayā | [ToḍalT, Tṛtīyaḥ paṭalaḥ 7.1]
kṛte phalaṃ maheśāni kathayiṣyāmi te 'naghe | [ToḍalT, Tṛtīyaḥ paṭalaḥ 7.2]
śrīpārvatī uvāca | [ToḍalT, Tṛtīyaḥ paṭalaḥ 8.1]
vada īśāna sarvajña sarvatattvavidāṃ vara | [ToḍalT, Tṛtīyaḥ paṭalaḥ 8.2]
mantramārgeṇa deveśa kālikāyāḥ sudurlabham | [ToḍalT, Tṛtīyaḥ paṭalaḥ 8.3]
śrīśiva uvāca | [ToḍalT, Tṛtīyaḥ paṭalaḥ 9.1]
śṛṇu devi sadānande kālikāmantramuttamam | [ToḍalT, Tṛtīyaḥ paṭalaḥ 9.2]
yasyāḥ prasaṅgamātreṇa jīvanmukto bhavennaraḥ | [ToḍalT, Tṛtīyaḥ paṭalaḥ 9.3]
śivādyaṃ bindunādāḍhyaṃ vāmanetrāgnisaṃyutam | [ToḍalT, Tṛtīyaḥ paṭalaḥ 10.1]
siddhavidyā tv iyaṃ bhadre vidyārājñī sudurlabhā | [ToḍalT, Tṛtīyaḥ paṭalaḥ 10.2]
idaṃ bījatrayaṃ cādyaṃ gaganaṃ bindubhūṣitam | [ToḍalT, Tṛtīyaḥ paṭalaḥ 11.1]
vāmaśravaṇasaṃyuktaṃ dvaṃdvaṃ cāparakaṃ śṛṇu | [ToḍalT, Tṛtīyaḥ paṭalaḥ 11.2]
īśānaṃ vahnisaṃyuktaṃ vāmanetrendusaṃyutam | [ToḍalT, Tṛtīyaḥ paṭalaḥ 12.1]
dvitīyaṃ parameśāni sambodhanapadaṃ tataḥ | [ToḍalT, Tṛtīyaḥ paṭalaḥ 12.2]
punar bījatrayaṃ kūrcaṃ māyādvaṃdvaṃ ca ṭhadvayam | [ToḍalT, Tṛtīyaḥ paṭalaḥ 13.1]
dvāviṃśatyakṣaraṃ mantraṃ vidyārājñī sudurlabhā | [ToḍalT, Tṛtīyaḥ paṭalaḥ 13.2]
vāgbhavādyā mahāvidyā śrīkālī devatā smṛtā | [ToḍalT, Tṛtīyaḥ paṭalaḥ 14.1]
praṇavādyā mahāvidyā devatā siddhikālikā | [ToḍalT, Tṛtīyaḥ paṭalaḥ 14.2]
nijabījadvayaṃ kūrcaṃ bījaikaṃ parameśvari | [ToḍalT, Tṛtīyaḥ paṭalaḥ 15.1]
tryakṣarī paramā vidyā cāmuṇḍā kālikā smṛtā | [ToḍalT, Tṛtīyaḥ paṭalaḥ 15.2]
etasyāḥ sadṛśī vidyā siddhidā nāsti sundari | [ToḍalT, Tṛtīyaḥ paṭalaḥ 16.1]
yathā ṣaḍakṣarī vidyā tathā vidyā ca tryakṣarī | [ToḍalT, Tṛtīyaḥ paṭalaḥ 16.2]
nijabījatrayaṃ bhadre śmaśānakālikā tataḥ | [ToḍalT, Tṛtīyaḥ paṭalaḥ 17.1]
punar bījatrayaṃ bhadre vahnikāntāṃ samuccaret | [ToḍalT, Tṛtīyaḥ paṭalaḥ 17.2]
caturdaśākṣarī vidyā triṣu lokeṣu pūjitā | [ToḍalT, Tṛtīyaḥ paṭalaḥ 18.1]
dakṣiṇākālikā siddhakālikā guhyakālikā | [ToḍalT, Tṛtīyaḥ paṭalaḥ 18.2]
śrīkālikā bhadrakālī cāmuṇḍākālikā parā | [ToḍalT, Tṛtīyaḥ paṭalaḥ 19.1]
śmaśānakālikā devi mahākālīti cāṣṭadhā | [ToḍalT, Tṛtīyaḥ paṭalaḥ 19.2]
nijabījaṃ maheśāni sambodhanapadaṃ tataḥ | [ToḍalT, Tṛtīyaḥ paṭalaḥ 20.1]
punaśca kālikābījaṃ tato vahnivadhūṃ nyaset | [ToḍalT, Tṛtīyaḥ paṭalaḥ 20.2]
iti cāṣṭavidhaṃ mantraṃ sarvatantreṣu gopitam | [ToḍalT, Tṛtīyaḥ paṭalaḥ 21.1]
śrīdevī uvāca | [ToḍalT, Tṛtīyaḥ paṭalaḥ 21.2]
śrutaṃ mahākālikāyā mantraṃ paramagopanam | [ToḍalT, Tṛtīyaḥ paṭalaḥ 21.3]
tārāyā mantrarājaṃ tu śrotumicchāmi sāmpratam | [ToḍalT, Tṛtīyaḥ paṭalaḥ 22.1]
yasyāḥ prasaṅgamātreṇa bhavābdhau na nimajjati | [ToḍalT, Tṛtīyaḥ paṭalaḥ 22.2]
tanmantraṃ vada īśāna yadi sneho'sti māṃ prati | [ToḍalT, Tṛtīyaḥ paṭalaḥ 23.1]
śrīśiva uvāca | [ToḍalT, Tṛtīyaḥ paṭalaḥ 23.2]
candrabījaṃ samuccārya ādyaṃ vahnisamāgatam | [ToḍalT, Tṛtīyaḥ paṭalaḥ 23.3]
vāmanetrendusaṃyuktaṃ mantrarājamimaṃ priye | [ToḍalT, Tṛtīyaḥ paṭalaḥ 24.1]
ekākṣarī mahāvidyā triṣu lokeṣu pūjitā | [ToḍalT, Tṛtīyaḥ paṭalaḥ 24.2]
īśānabindusaṃyuktaṃ vāmakarṇavibhūṣitam | [ToḍalT, Tṛtīyaḥ paṭalaḥ 25.1]
ekākṣarī mahāvidyā mantrarājadvitīyakam | [ToḍalT, Tṛtīyaḥ paṭalaḥ 25.2]
śiraṃ bindusamārūḍhaṃ vāmanetrendusaṃyutam | [ToḍalT, Tṛtīyaḥ paṭalaḥ 26.1]
ādyabījaṃ dvitīyaṃ ca astramantraṃ samuccaret | [ToḍalT, Tṛtīyaḥ paṭalaḥ 26.2]
praṇavādyā yadā vidyā sogratārā prakīrtitā | [ToḍalT, Tṛtīyaḥ paṭalaḥ 27.1]
vidyā caikajaṭā proktā mahāmokṣapradāyinī | [ToḍalT, Tṛtīyaḥ paṭalaḥ 27.2]
tārāstrarahitā tryarṇā mahānīlasarasvatī | [ToḍalT, Tṛtīyaḥ paṭalaḥ 28.1]
vāgbhavādyā yadā vidyā vāgīśatvapradāyinī | [ToḍalT, Tṛtīyaḥ paṭalaḥ 28.2]
śrībījādyā mahāvidyā sadā lakṣmīpradāyinī | [ToḍalT, Tṛtīyaḥ paṭalaḥ 29.1]
māyādyā paramā vidyā sadā siddhipradāyinī | [ToḍalT, Tṛtīyaḥ paṭalaḥ 29.2]
kūrcabījādikā caiṣā śabdarāśiprakāśinī | [ToḍalT, Tṛtīyaḥ paṭalaḥ 30.1]
gaganādyā mahāvidyā nirvāṇamokṣadāyinī | [ToḍalT, Tṛtīyaḥ paṭalaḥ 30.2]
prāsādādyā mahāvidyā śivasāyujyadāyinī | [ToḍalT, Tṛtīyaḥ paṭalaḥ 31.1]
prāṇabījādikā caiṣā vāñchāsiddhipradāyinī | [ToḍalT, Tṛtīyaḥ paṭalaḥ 31.2]
kālikādyā mahāvidyā muktidā siddhidā sadā | [ToḍalT, Tṛtīyaḥ paṭalaḥ 32.1]
kālikāyāśca tārāyā ārādhanam ihocyate | [ToḍalT, Tṛtīyaḥ paṭalaḥ 32.2]
prātarutthāya mantrajñaḥ sahasrāre guruṃ yajet | [ToḍalT, Tṛtīyaḥ paṭalaḥ 33.1]
ṣaṭcakraṃ bhedayitvā tu cāṣṭottaraśataṃ japet | [ToḍalT, Tṛtīyaḥ paṭalaḥ 33.2]
tataḥ praṇamya vidhivat snānakarma samārabhet | [ToḍalT, Tṛtīyaḥ paṭalaḥ 34.1]
adyetyādi samuccārya sauramāsaṃ samuccaret | [ToḍalT, Tṛtīyaḥ paṭalaḥ 34.2]
devatāprītaye paścāt snāpayecchuddhavāriṇā | [ToḍalT, Tṛtīyaḥ paṭalaḥ 35.1]
oṃkāraṃ ca samuccārya gaṅge ceti samuccaret | [ToḍalT, Tṛtīyaḥ paṭalaḥ 35.2]
yamuneti tataḥ paścād godāvari sarasvati | [ToḍalT, Tṛtīyaḥ paṭalaḥ 36.1]
narmadeti samuccārya sindhukāverisaṃyutam | [ToḍalT, Tṛtīyaḥ paṭalaḥ 36.2]
asmin jale ca saṃnidhiṃ kuru śabdamatho vadet | [ToḍalT, Tṛtīyaḥ paṭalaḥ 37.1]
ānayedaṅkuśākhyena ravisaṃyuktamaṇḍalāt | [ToḍalT, Tṛtīyaḥ paṭalaḥ 37.2]
mudrācatuṣṭayaṃ devi darśayed bahuyatnataḥ | [ToḍalT, Tṛtīyaḥ paṭalaḥ 38.1]
rudrasaṃkhyaṃ japenmantramācchādya mīnamudrayā | [ToḍalT, Tṛtīyaḥ paṭalaḥ 38.2]
sūryāyābhimukhaṃ toyaṃ niḥkṣipya ravisaṃkhyayā | [ToḍalT, Tṛtīyaḥ paṭalaḥ 39.1]
mūlamantraṃ samuccārya kṣālayeccaraṇadvayam | [ToḍalT, Tṛtīyaḥ paṭalaḥ 39.2]
caraṇānniḥsṛte toye trir nimajya japenmanum | [ToḍalT, Tṛtīyaḥ paṭalaḥ 40.1]
mūlamantraṃ trir japtvā tu mudrayā kumbhasaṃjñayā | [ToḍalT, Tṛtīyaḥ paṭalaḥ 40.2]
jalādutthāya deveśi tilakaṃ kulavartmataḥ | [ToḍalT, Tṛtīyaḥ paṭalaḥ 41.1]
ātmavidyāśivais tattvair ācāmet payasā tataḥ | [ToḍalT, Tṛtīyaḥ paṭalaḥ 41.2]
vahnijāyānvitā mantrā vijñeyāḥ praṇavādikāḥ | [ToḍalT, Tṛtīyaḥ paṭalaḥ 42.1]
gaṅge cetyādinā devi tīrthamāvāhanaṃ caret | [ToḍalT, Tṛtīyaḥ paṭalaḥ 42.2]
mūlena darbhayā bhūmau trivāraṃ nikṣipet sudhīḥ | [ToḍalT, Tṛtīyaḥ paṭalaḥ 43.1]
tajjalena saptavāram ātmābhiṣekamācaret | [ToḍalT, Tṛtīyaḥ paṭalaḥ 43.2]
aṅganyāsaṃ tataḥ kṛtvā vāmahaste sureśvari | [ToḍalT, Tṛtīyaḥ paṭalaḥ 44.1]
gaganaṃ vāyubījaṃ ca varuṇaṃ bhūmibījakam | [ToḍalT, Tṛtīyaḥ paṭalaḥ 44.2]
vahnibījaṃ binduyuktaṃ trivāraṃ japamācaret | [ToḍalT, Tṛtīyaḥ paṭalaḥ 45.1]
anena manunā devi tajjalaṃ cābhimantritam | [ToḍalT, Tṛtīyaḥ paṭalaḥ 45.2]
mūlamantraṃ samuccārya saptadhā tattvamudrayā | [ToḍalT, Tṛtīyaḥ paṭalaḥ 46.1]
abhiṣecanamātreṇa mucyate sarvapātakaiḥ | [ToḍalT, Tṛtīyaḥ paṭalaḥ 46.2]
śeṣaṃ jalaṃ maheśāni dakṣahaste samānayet | [ToḍalT, Tṛtīyaḥ paṭalaḥ 47.1]
iḍayā pūrayettoyaṃ kṣālayed dehamadhyagam | [ToḍalT, Tṛtīyaḥ paṭalaḥ 47.2]
tataḥ piṅgalayā devi tattoyaṃ tu virecayet | [ToḍalT, Tṛtīyaḥ paṭalaḥ 48.1]
kṛṣṇavarṇaṃ tadudakaṃ pāparūpaṃ vicintayet | [ToḍalT, Tṛtīyaḥ paṭalaḥ 48.2]
purato vajrapāṣāṇe phaṭkāreṇa vinikṣipet | [ToḍalT, Tṛtīyaḥ paṭalaḥ 49.1]
hastaṃ prakṣālya cācamya prāṇāyāmapuraḥsaram | [ToḍalT, Tṛtīyaḥ paṭalaḥ 49.2]
tarpayet kuladevaṃ ca sūryāyārghyaṃ nivedayet | [ToḍalT, Tṛtīyaḥ paṭalaḥ 50.1]
devatārghyaṃ tataḥ paścād gāyatrīṃ paramākṣarīm | [ToḍalT, Tṛtīyaḥ paṭalaḥ 50.2]
praṇavaṃ ca samuddhṛtya kālikāyai tato vadet | [ToḍalT, Tṛtīyaḥ paṭalaḥ 51.1]
vidmahe iti saṃlikhya śmaśānaṃ ca samuddharet | [ToḍalT, Tṛtīyaḥ paṭalaḥ 51.2]
vāsinīṃ ṅeyutāṃ devi dhīmahīti tato vadet | [ToḍalT, Tṛtīyaḥ paṭalaḥ 52.1]
tanno ghore maheśāni prajapettu pracodayāt | [ToḍalT, Tṛtīyaḥ paṭalaḥ 52.2]
gāyatrīṃ prapaṭhed dhīmān trivāraṃ jalamutkṣipet | [ToḍalT, Tṛtīyaḥ paṭalaḥ 53.1]
tato japenmahāmantraṃ gāyatrīṃ paramākṣarīm | [ToḍalT, Tṛtīyaḥ paṭalaḥ 53.2]
aṅganyāsaṃ tataḥ kṛtvā ācamya parameśvari | [ToḍalT, Tṛtīyaḥ paṭalaḥ 54.1]
iṣṭadevīṃ maheśāni dhyātvā tu parimaṇḍale | [ToḍalT, Tṛtīyaḥ paṭalaḥ 54.2]
oṃ tārāyai vidmahe iti mahogrāyai tato vadet | [ToḍalT, Tṛtīyaḥ paṭalaḥ 55.1]
dhīmahīti tataḥ paścāttato devi pracodayāt | [ToḍalT, Tṛtīyaḥ paṭalaḥ 55.2]
prāṇāyāmaṃ tataḥ kṛtvā cāṣṭottaraśataṃ japet | [ToḍalT, Tṛtīyaḥ paṭalaḥ 56.1]
sūtrākāreṇa deveśi pūjāvidhirihocyate | [ToḍalT, Tṛtīyaḥ paṭalaḥ 56.2]
svastivācanasaṃkalpaṃ ghaṭaṃ saṃsthāpya yatnataḥ | [ToḍalT, Tṛtīyaḥ paṭalaḥ 57.1]
mantreṇācamanaṃ kāryaṃ sāmānyārghyaṃ tato nyaset | [ToḍalT, Tṛtīyaḥ paṭalaḥ 57.2]
tajjalair dvāram abhyukṣya dvārapūjāṃ samācaret | [ToḍalT, Tṛtīyaḥ paṭalaḥ 58.1]
trividhaṃ vighnam utsārya bhūtāpasaraṇaṃ tataḥ | [ToḍalT, Tṛtīyaḥ paṭalaḥ 58.2]
āsanaṃ ca samabhyarcya gurudevaṃ namet sudhīḥ | [ToḍalT, Tṛtīyaḥ paṭalaḥ 59.1]
karaśuddhiṃ ca tālaṃ ca trayaṃ digbandhanaṃ tataḥ | [ToḍalT, Tṛtīyaḥ paṭalaḥ 59.2]
vahninā veṣṭanaṃ kāryaṃ bhūtaśuddhim athācaret | [ToḍalT, Tṛtīyaḥ paṭalaḥ 60.1]
mātṛkāyāḥ ṣaḍaṅgaṃ ca kuryād āntaramātṛkām | [ToḍalT, Tṛtīyaḥ paṭalaḥ 60.2]
mātṛkādhyānam uccārya bāhye tu mātṛkāṃ nyaset | [ToḍalT, Tṛtīyaḥ paṭalaḥ 61.1]
pīṭhanyāsaṃ tataḥ kṛtvā prāṇāyāmaṃ samācaret | [ToḍalT, Tṛtīyaḥ paṭalaḥ 61.2]
ṛṣyādikaṃ karāṅgaṃ ca varṇanyāsaṃ samācaret | [ToḍalT, Tṛtīyaḥ paṭalaḥ 62.1]
ṣoḍhānyāsaṃ tato devi vyāpakaṃ tadanantaram | [ToḍalT, Tṛtīyaḥ paṭalaḥ 62.2]
evaṃ samāhitamanās tattvanyāsaṃ samācaret | [ToḍalT, Tṛtīyaḥ paṭalaḥ 63.1]
bījanyāsaṃ tato devi vyāpakaṃ vinyaset sudhīḥ | [ToḍalT, Tṛtīyaḥ paṭalaḥ 63.2]
mūlena saptadhā dhyānaṃ mānasaiḥ pūjanaṃ caret | [ToḍalT, Tṛtīyaḥ paṭalaḥ 64.1]
viśeṣārghyaṃ pīṭhapūjāṃ punardhyānaṃ sanetrakam | [ToḍalT, Tṛtīyaḥ paṭalaḥ 64.2]
mudrādidarśanaṃ kāryam āvāhanaṣaḍaṅgakam | [ToḍalT, Tṛtīyaḥ paṭalaḥ 65.1]
dhenvādikaṃ tataḥ prāṇapratiṣṭhāṃ mūlapūjanam | [ToḍalT, Tṛtīyaḥ paṭalaḥ 65.2]
ājñāprārthanamaṅgāni kālyādīn paripūjayet | [ToḍalT, Tṛtīyaḥ paṭalaḥ 66.1]
brāhmyādīnasitāṅgādīn mahākālaṃ prapūjayet | [ToḍalT, Tṛtīyaḥ paṭalaḥ 66.2]
khaḍgādīn gurupaṅktiṃ ca punardevīṃ prapūjayet | [ToḍalT, Tṛtīyaḥ paṭalaḥ 67.1]
balidānaṃ tato homaṃ prāṇāyāmaṃ tato japam | [ToḍalT, Tṛtīyaḥ paṭalaḥ 67.2]
japaṃ samarpayeddhīmān prāṇāyāmaṃ tataścaret | [ToḍalT, Tṛtīyaḥ paṭalaḥ 68.1]
etasmin samaye devi kāraṇādīn samāharet | [ToḍalT, Tṛtīyaḥ paṭalaḥ 68.2]
arghyaṃ dattvā maheśāni cātmānaṃ ca samarpayet | [ToḍalT, Tṛtīyaḥ paṭalaḥ 69.1]
stutiṃ ca kavacaṃ smṛtvā cāṣṭāṅgaṃ praṇamet sudhīḥ | [ToḍalT, Tṛtīyaḥ paṭalaḥ 69.2]
śivo'ham iti saṃcintya saṃhāreṇa visarjayet | [ToḍalT, Tṛtīyaḥ paṭalaḥ 70.1]
aiśānyāṃ maṇḍalaṃ kṛtvā cāṇḍālyucchiṣṭapūrvikām | [ToḍalT, Tṛtīyaḥ paṭalaḥ 70.2]
arghyaṃ saṃdhārya śirasi candanaṃ tu lalāṭake | [ToḍalT, Tṛtīyaḥ paṭalaḥ 71.1]
naivedyaṃ kiṃcit svīkṛtya viharecca nijecchayā | [ToḍalT, Tṛtīyaḥ paṭalaḥ 71.2]
saṃkṣepapūjāmathavā kuryānmantrī samāhitaḥ | [ToḍalT, Tṛtīyaḥ paṭalaḥ 72.1]
ādau ṛṣyādikaṃ nyāsaṃ karaśuddhistataḥ param | [ToḍalT, Tṛtīyaḥ paṭalaḥ 72.2]
aṅgulīvyāpakanyāsau hṛdādinyāsa eva ca | [ToḍalT, Tṛtīyaḥ paṭalaḥ 73.1]
tālatrayaṃ ca digbandhaḥ prāṇāyāmastataḥ param | [ToḍalT, Tṛtīyaḥ paṭalaḥ 73.2]
dhyānaṃ mānasayāgaṃ ca arghyasthāpanameva ca | [ToḍalT, Tṛtīyaḥ paṭalaḥ 74.1]
pīṭhapūjāṃ punardhyānaṃ tataścāvāhanaṃ caret | [ToḍalT, Tṛtīyaḥ paṭalaḥ 74.2]
jīvanyāsaṃ tataḥ kṛtvā pūjayet paradevatām | [ToḍalT, Tṛtīyaḥ paṭalaḥ 75.1]
aṅgapūjāṃ ca kālyādīn brāhmyādīṃścāṣṭabhairavān | [ToḍalT, Tṛtīyaḥ paṭalaḥ 75.2]
mahākālaṃ pūjayitvā gurupaṅktiṃ yajettataḥ | [ToḍalT, Tṛtīyaḥ paṭalaḥ 76.1]
khaḍgādīn pūjayitvā tu punardevīṃ prapūjayet | [ToḍalT, Tṛtīyaḥ paṭalaḥ 76.2]
prāṇāyāmaṃ tataḥ kṛtvā pūjayet sādhakāgraṇīḥ | [ToḍalT, Tṛtīyaḥ paṭalaḥ 77.1]
devyā haste japaphalaṃ samarpaṇamathācaret | [ToḍalT, Tṛtīyaḥ paṭalaḥ 77.2]
prāṇāyāmaṃ tataḥ kṛtvā cāṣṭāṅgaṃ praṇamet sudhīḥ | [ToḍalT, Tṛtīyaḥ paṭalaḥ 78.1]
stutiṃ ca kavacaṃ smṛtvā viśeṣārghyaṃ pradāpayet | [ToḍalT, Tṛtīyaḥ paṭalaḥ 78.2]
ātmasamarpaṇaṃ kṛtvā saṃhāreṇa visarjayet | [ToḍalT, Tṛtīyaḥ paṭalaḥ 79.1]
aiśānyāṃ maṇḍalaṃ kṛtvā cāṇḍālyucchiṣṭapūrvikām | [ToḍalT, Tṛtīyaḥ paṭalaḥ 79.2]
naivedyaṃ kiṃcit svīkṛtya viharecca nijecchayā | [ToḍalT, Tṛtīyaḥ paṭalaḥ 79.3]
{ToḍalT, Caturthaḥ paṭalaḥ}
devī uvāca | [ToḍalT, Caturthaḥ paṭalaḥ 1.1]
śrutā pūjā kālikāyāstārāyā vada sāmpratam | [ToḍalT, Caturthaḥ paṭalaḥ 1.2]
yasyāḥ prasaṅgamātreṇa vācaś cittāyate nṛṇām | [ToḍalT, Caturthaḥ paṭalaḥ 1.3]
īśvara uvāca | [ToḍalT, Caturthaḥ paṭalaḥ 2.1]
śṛṇu cārvaṅgi subhage tārāyāḥ pūjanaṃ mahat | [ToḍalT, Caturthaḥ paṭalaḥ 2.2]
mantreṇācamanaṃ kṛtvā gurudevaṃ namettataḥ | [ToḍalT, Caturthaḥ paṭalaḥ 2.3]
jalaṃ saṃśodhya hastau ca pādau ca kṣālayettataḥ | [ToḍalT, Caturthaḥ paṭalaḥ 3.1]
mantreṇācamanaṃ kṛtvā tataḥ pīṭhaṃ vicintayet | [ToḍalT, Caturthaḥ paṭalaḥ 3.2]
śikhāṃ baddhvā tato devi trividhaṃ vighnanāśanam | [ToḍalT, Caturthaḥ paṭalaḥ 4.1]
bhūmyāsanaṃ ca saṃśodhya vastre granthiṃ vidhāya ca | [ToḍalT, Caturthaḥ paṭalaḥ 4.2]
kāyavākśodhanaṃ kṛtvā tataḥ puṣpaviśodhanam | [ToḍalT, Caturthaḥ paṭalaḥ 5.1]
yantraṃ kṛtvā sādhakendraḥ sāmānyārghyaṃ ca vinyaset | [ToḍalT, Caturthaḥ paṭalaḥ 5.2]
dvārapālāṃśca saṃpūjya pīṭhapūjāṃ samārabhet | [ToḍalT, Caturthaḥ paṭalaḥ 6.1]
pīṭhaśaktīśca lakṣmyādyāstataḥ pīṭhamanuṃ japet | [ToḍalT, Caturthaḥ paṭalaḥ 6.2]
bhūtaśuddhiṃ pravakṣyāmi viśeṣamiha yadbhavet | [ToḍalT, Caturthaḥ paṭalaḥ 7.1]
kūrcayuktena haṃsena pūrakeṇa sureśvari | [ToḍalT, Caturthaḥ paṭalaḥ 7.2]
kuṇḍalyā saha cātmānaṃ caturviṃśatibījakam | [ToḍalT, Caturthaḥ paṭalaḥ 8.1]
tatra līnāni deveśi paramātmani sādhakaḥ | [ToḍalT, Caturthaḥ paṭalaḥ 8.2]
māyayā saṃdahet pāpaṃ puruṣaṃ kajjalaprabham | [ToḍalT, Caturthaḥ paṭalaḥ 9.1]
kumbhakena varārohe bhasma kuryād vicakṣaṇaḥ | [ToḍalT, Caturthaḥ paṭalaḥ 9.2]
vadhūbījena deveśi bhasmanā saha recayet | [ToḍalT, Caturthaḥ paṭalaḥ 10.1]
pūrakeṇa tu kūrcena lalāṭe'mṛtasaṃcayam | [ToḍalT, Caturthaḥ paṭalaḥ 10.2]
cintayet parameśāni kumbhakenāmṛtāmbudhim | [ToḍalT, Caturthaḥ paṭalaḥ 11.1]
āṃ hrīṃ kroṃ vahnibījāntaṃ hṛdi caikādaśaṃ japet | [ToḍalT, Caturthaḥ paṭalaḥ 11.2]
tatastu cintayed dhīmān oṃkārād raktapaṅkajam | [ToḍalT, Caturthaḥ paṭalaḥ 12.1]
tasyopari punardhyāyet huṃkāraṃ nīlasaṃnibham | [ToḍalT, Caturthaḥ paṭalaḥ 12.2]
tasyopari punar dhyāyed bījabhūṣitakartṛkām | [ToḍalT, Caturthaḥ paṭalaḥ 13.1]
tasyopari paraṃ binduṃ śivarūpaṃ ca avyayam | [ToḍalT, Caturthaḥ paṭalaḥ 13.2]
vālukāyāḥ sahasraikabhāgaṃ binduṃ sudurlabham | [ToḍalT, Caturthaḥ paṭalaḥ 14.1]
bindumadhye maṇidvīpaṃ śatayojanavistṛtam | [ToḍalT, Caturthaḥ paṭalaḥ 14.2]
bindumadhye paraṃ jyotirbudbudākāramaṇḍalam | [ToḍalT, Caturthaḥ paṭalaḥ 15.1]
yathaiva budbude devi pratibimbaṃ prapaśyati | [ToḍalT, Caturthaḥ paṭalaḥ 15.2]
tathā nirīkṣaṇaṃ kāryaṃ prakuryājjñānacakṣuṣā | [ToḍalT, Caturthaḥ paṭalaḥ 16.1]
maṇidvīpaṃ tu tanmadhye suvarṇavālukāmayam | [ToḍalT, Caturthaḥ paṭalaḥ 16.2]
parito bhāvayenmantrī parikhāto manoharam | [ToḍalT, Caturthaḥ paṭalaḥ 17.1]
madhye kalpadrumaṃ dhyāyedātmānaṃ tāriṇīmayam | [ToḍalT, Caturthaḥ paṭalaḥ 17.2]
udyadādityasaṃkāśaṃ jyotirmaṇḍalamuttamam | [ToḍalT, Caturthaḥ paṭalaḥ 18.1]
caturdvārasamāyuktaṃ hemaprākārabhūṣitam | [ToḍalT, Caturthaḥ paṭalaḥ 18.2]
bahucāmaraghaṇṭādidevakanyāsuśobhitam | [ToḍalT, Caturthaḥ paṭalaḥ 19.1]
mandavāyusamāyuktaṃ gandhadhūpair alaṃkṛtam | [ToḍalT, Caturthaḥ paṭalaḥ 19.2]
tanmadhye vedikāṃ dhyāyennānāratnopaśobhitām | [ToḍalT, Caturthaḥ paṭalaḥ 20.1]
suvarṇasūtraracitaṃ cintayecchattram uttamam | [ToḍalT, Caturthaḥ paṭalaḥ 20.2]
tadadhaścintayenmantrī ratnasiṃhāsanaṃ priye | [ToḍalT, Caturthaḥ paṭalaḥ 21.1]
tatra devīṃ cintayecca yathoktadhyānayogataḥ | [ToḍalT, Caturthaḥ paṭalaḥ 21.2]
yogasāre yathoktaistu upacāraiḥ prapūjayet | [ToḍalT, Caturthaḥ paṭalaḥ 22.1]
prāṇāyāmaṃ tataḥ kṛtvā ṛṣyādinyāsamācaret | [ToḍalT, Caturthaḥ paṭalaḥ 22.2]
varṇanyāsaṃ tataḥ kṛtvā karāṅganyāsamācaret | [ToḍalT, Caturthaḥ paṭalaḥ 23.1]
tālatrayaṃ choṭikābhir daśadigbandhanaṃ caret | [ToḍalT, Caturthaḥ paṭalaḥ 23.2]
ṣoḍhānyāsaṃ tataḥ kṛtvā vyāpakaṃ tadanantaram | [ToḍalT, Caturthaḥ paṭalaḥ 24.1]
viśeṣārghyaṃ ca saṃsthāpya pañcatattvaṃ viśodhayet | [ToḍalT, Caturthaḥ paṭalaḥ 24.2]
sudhādevīṃ samānīya pañcīkaraṇamācaret | [ToḍalT, Caturthaḥ paṭalaḥ 25.1]
kumbhe puṣpaṃ samādāya trikoṇe triḥ prapūjayet | [ToḍalT, Caturthaḥ paṭalaḥ 25.2]
vāmadehaṃ tridhā coktvā khecarīṃ daśadhā japet | [ToḍalT, Caturthaḥ paṭalaḥ 26.1]
tathā cānandagāyatrīm ṛcaṃ ca trir japet sudhīḥ | [ToḍalT, Caturthaḥ paṭalaḥ 26.2]
brahmaśāpaṃ śukraśāpaṃ kṛṣṇaśāpaṃ sureśvari | [ToḍalT, Caturthaḥ paṭalaḥ 27.1]
digjapānnāśayeddhīmān tato mantratrayaṃ japet | [ToḍalT, Caturthaḥ paṭalaḥ 27.2]
churikāṃ cāmṛtaṃ caiva prītisaṃrakṣaṇīṃ tathā | [ToḍalT, Caturthaḥ paṭalaḥ 28.1]
pāvamānaṃ ca trir japtvā śoṣaṇādīn samācaret | [ToḍalT, Caturthaḥ paṭalaḥ 28.2]
vāruṇaṃ trir japeddevi cāmṛtaṃ saptadhā japet | [ToḍalT, Caturthaḥ paṭalaḥ 29.1]
vidyātattve dhenumudrāṃ pradarśya mūlamaṣṭadhā | [ToḍalT, Caturthaḥ paṭalaḥ 29.2]
kuṇḍalinīṃ samutthāpya śivo'haṃ bhāvayettataḥ | [ToḍalT, Caturthaḥ paṭalaḥ 30.1]
māṃsaṃ mīnaṃ śodhayitvā mudrāśodhanamācaret | [ToḍalT, Caturthaḥ paṭalaḥ 30.2]
śaktiṃ ca kulapuṣpaṃ ca śodhayet sādhakottamaḥ | [ToḍalT, Caturthaḥ paṭalaḥ 31.1]
devān pitṝn ṛṣīṃścaiva tarpayediṣṭadevatām | [ToḍalT, Caturthaḥ paṭalaḥ 31.2]
śodhitaṃ dravyamādāya viśeṣārghye vinikṣipet | [ToḍalT, Caturthaḥ paṭalaḥ 32.1]
tato brahmamayaṃ dhyātvā pūjādhyānaṃ samācaret | [ToḍalT, Caturthaḥ paṭalaḥ 32.2]
nāsārandhrāt samānīya pīṭhe puṣpaṃ nidhāya ca | [ToḍalT, Caturthaḥ paṭalaḥ 33.1]
tataścāvāhanaṃ kṛtvā pañcamudrāḥ pradarśayet | [ToḍalT, Caturthaḥ paṭalaḥ 33.2]
ṣaḍaṅgena ca sampūjya punarmudrāṃ pradarśayet | [ToḍalT, Caturthaḥ paṭalaḥ 34.1]
jīvanyāsaṃ tataḥ kṛtvā upacāraiḥ prapūjayet | [ToḍalT, Caturthaḥ paṭalaḥ 34.2]
ṣaḍaṅgāni ca sampūjya akṣobhyaṃ pūjayedadhaḥ | [ToḍalT, Caturthaḥ paṭalaḥ 35.1]
gurupaṅktiṃ pūjayitvā daśamūleṣu pūjayet | [ToḍalT, Caturthaḥ paṭalaḥ 35.2]
mahāpūrvāṃś ca kālyādīn yajedvairocanādikān | [ToḍalT, Caturthaḥ paṭalaḥ 36.1]
punardevīṃ prapūjyātha baliṃ dadyādvicakṣaṇaḥ | [ToḍalT, Caturthaḥ paṭalaḥ 36.2]
prāṇāyāmaṃ tataḥ kṛtvā mantradhyānaṃ samācaret | [ToḍalT, Caturthaḥ paṭalaḥ 37.1]
japaṃ kṛtvā maheśāni devyā haste samarpayet | [ToḍalT, Caturthaḥ paṭalaḥ 37.2]
prāṇāyāmaṃ punaḥ kṛtvā tattvasvīkāramācaret | [ToḍalT, Caturthaḥ paṭalaḥ 38.1]
tasmai dattvā svayaṃ nītvā prajapet sādhakāgraṇīḥ | [ToḍalT, Caturthaḥ paṭalaḥ 38.2]
pītvā pītvā japitvā ca muktaḥ koṭijanaiḥ saha | [ToḍalT, Caturthaḥ paṭalaḥ 39.1]
pratipātre japenmantramaṣṭottaraśataṃ sudhīḥ | [ToḍalT, Caturthaḥ paṭalaḥ 39.2]
stutiṃ ca kavacaṃ smṛtvā cāṣṭāṅgaṃ praṇamet sudhīḥ | [ToḍalT, Caturthaḥ paṭalaḥ 40.1]
viśeṣārghyaṃ pradātavyam ātmānaṃ ca samarpayet | [ToḍalT, Caturthaḥ paṭalaḥ 40.2]
rudrarūpī svayaṃ bhūtvā saṃhāreṇa visarjayet | [ToḍalT, Caturthaḥ paṭalaḥ 41.1]
yonimudrāṃ tato baddhvā kṣamasveti visarjayet | [ToḍalT, Caturthaḥ paṭalaḥ 41.2]
aṅganyāsaṃ maheśāni prāṇāyāmaṃ tataḥ param | [ToḍalT, Caturthaḥ paṭalaḥ 42.1]
aiśānyāṃ maṇḍalaṃ kṛtvā nirmālyena prapūjayet | [ToḍalT, Caturthaḥ paṭalaḥ 42.2]
nirmālyavāsinīṃ ṅe'ntāṃ caṇḍeśvaryai namo namaḥ | [ToḍalT, Caturthaḥ paṭalaḥ 43.1]
nirmālyaṃ dhārayet śīrṣe candanaṃ ca lalāṭake | [ToḍalT, Caturthaḥ paṭalaḥ 43.2]
gurusthāne likhed yantraṃ vicared bhairavo yathā | [ToḍalT, Caturthaḥ paṭalaḥ 44.1]
saṃkṣepapūjanaṃ devi mānasaṃ tattvavarjitam | [ToḍalT, Caturthaḥ paṭalaḥ 44.2]
atroktamācaredatra nānyat saṃcārayet sudhīḥ | [ToḍalT, Caturthaḥ paṭalaḥ 45.1]
anyatsaṃcāraṇāddevi kruddhā bhavati tāriṇī | [ToḍalT, Caturthaḥ paṭalaḥ 45.2]
tattvajñānaṃ ca mānaṃ ca śaktimātre hi pārvati | [ToḍalT, Caturthaḥ paṭalaḥ 46.1]
ityetat kathitaṃ devi kimanyat śrotumicchasi | [ToḍalT, Caturthaḥ paṭalaḥ 46.2]
{ToḍalT, Pañcamaḥ paṭalaḥ}
śrīdevī uvāca | [ToḍalT, Pañcamaḥ paṭalaḥ 1.1]
tvatprasādānmahādeva pavitrāhaṃ na cānyathā | [ToḍalT, Pañcamaḥ paṭalaḥ 1.2]
śambhunāthārcanaṃ deva śrotum icchāmi sāmpratam | [ToḍalT, Pañcamaḥ paṭalaḥ 1.3]
śiva uvāca | [ToḍalT, Pañcamaḥ paṭalaḥ 2.1]
śṛṇu pārvati vakṣyāmi yanmāṃ tvaṃ paripṛcchasi | [ToḍalT, Pañcamaḥ paṭalaḥ 2.2]
nakulīśaṃ samuddhṛtya manusvaravibhūṣitam | [ToḍalT, Pañcamaḥ paṭalaḥ 2.3]
bindunādakalāyuktaṃ prāsādākhyaṃ mahāmanum | [ToḍalT, Pañcamaḥ paṭalaḥ 3.1]
asya mantrasya māhātmyam ūrdhvāmnāye mayoditam | [ToḍalT, Pañcamaḥ paṭalaḥ 3.2]
namaskāraṃ samuddhṛtya vāntaṃ netravibhūṣitam | [ToḍalT, Pañcamaḥ paṭalaḥ 4.1]
vāruṇaṃ mukhavṛttaṃ ca vāyuṃ lalāṭasaṃyutam | [ToḍalT, Pañcamaḥ paṭalaḥ 4.2]
ayaṃ pañcākṣaro mantraḥ pañcāmnāyaphalapradaḥ | [ToḍalT, Pañcamaḥ paṭalaḥ 5.1]
praṇavādi yadā devi tadā mantraṃ ṣaḍakṣaram | [ToḍalT, Pañcamaḥ paṭalaḥ 5.2]
prāsādākhyaṃ samuddhṛtya ardhanārīśvarāya ca | [ToḍalT, Pañcamaḥ paṭalaḥ 6.1]
punaḥ prāsādamuddhṛtya mantraṃ paramagopanam | [ToḍalT, Pañcamaḥ paṭalaḥ 6.2]
evaṃ bahuvidhākāraṃ vigrahaṃ me nagātmaje | [ToḍalT, Pañcamaḥ paṭalaḥ 7.1]
kaṇṭhe tu garalaṃ devi na kalau bhāvayet kvacit | [ToḍalT, Pañcamaḥ paṭalaḥ 7.2]
yadīcchedātmano mṛtyuṃ yadi unmattam icchati | [ToḍalT, Pañcamaḥ paṭalaḥ 8.1]
tadaiva sahasā devi nīlakaṇṭham upāsate | [ToḍalT, Pañcamaḥ paṭalaḥ 8.2]
duradṛṣṭavaśād devi nīlakaṇṭhastavādikam | [ToḍalT, Pañcamaḥ paṭalaḥ 9.1]
karoti kārayedvāpi mama hatyāṃ karoti saḥ | [ToḍalT, Pañcamaḥ paṭalaḥ 9.2]
ata eva maheśāni sa pāpiṣṭho na cānyathā | [ToḍalT, Pañcamaḥ paṭalaḥ 10.1]
niṣiddhācaraṇaṃ pāpaṃ karoti yadi pāmaraḥ | [ToḍalT, Pañcamaḥ paṭalaḥ 10.2]
putradārādhanaṃ tasya nāśameti na saṃśayaḥ | [ToḍalT, Pañcamaḥ paṭalaḥ 11.1]
kaṇṭhe tu garalaṃ devi yadi pūjāparo bhavet | [ToḍalT, Pañcamaḥ paṭalaḥ 11.2]
ihaloke daridraḥ syānmṛte śūkaratāṃ vrajet | [ToḍalT, Pañcamaḥ paṭalaḥ 12.1]
nīlakaṇṭhasya yanmantraṃ yadi kuryāt puraskriyām | [ToḍalT, Pañcamaḥ paṭalaḥ 12.2]
pakṣāntare maheśāni tasya mṛtyurna cānyathā | [ToḍalT, Pañcamaḥ paṭalaḥ 13.1]
śṛṇu devi pravakṣyāmi pārthivaṃ śivapūjanam | [ToḍalT, Pañcamaḥ paṭalaḥ 13.2]
tatrādau parameśāni gurudevaṃ namet sudhīḥ | [ToḍalT, Pañcamaḥ paṭalaḥ 14.1]
oṃ harāya namaskāraṃ mṛttikāmāharet sudhīḥ | [ToḍalT, Pañcamaḥ paṭalaḥ 14.2]
maheśvarāya namaskāraṃ liṅgaṃ nirmāya yatnataḥ | [ToḍalT, Pañcamaḥ paṭalaḥ 15.1]
śūlapāṇe ihoccārya susaṃpratiṣṭhito bhava | [ToḍalT, Pañcamaḥ paṭalaḥ 15.2]
anena manunā devi jīvanyāso vidhīyate | [ToḍalT, Pañcamaḥ paṭalaḥ 16.1]
śakāraṃ bindusaṃyuktaṃ dīrghamuktaṃ ṣaḍaṅgakam | [ToḍalT, Pañcamaḥ paṭalaḥ 16.2]
tasya dhyānaṃ pravakṣyāmi śṛṇuṣva susamāhitā | [ToḍalT, Pañcamaḥ paṭalaḥ 17.1]
oṃ dhyāyennityaṃ maheśaṃ rajatagirinibhaṃ cārucandrāvataṃsaṃ ratnākalpojjvalāṅgaṃ paraśumṛgavarābhītihastaṃ prasannam | [ToḍalT, Pañcamaḥ paṭalaḥ 17.2]
padmāsīnaṃ samantāt stutam amaragaṇair vyāghrakṛttiṃ vasānaṃ viśvādyaṃ viśvabījaṃ nikhilabhayaharaṃ pañcavaktraṃ trinetram | [ToḍalT, Pañcamaḥ paṭalaḥ 17.3]
puṣpaṃ śirasi saṃdhārya mānasaiḥ pūjanaṃ caret | [ToḍalT, Pañcamaḥ paṭalaḥ 18.1]
punardhyātvā maheśāni śive puṣpaṃ nidhāya ca | [ToḍalT, Pañcamaḥ paṭalaḥ 18.2]
pinākadhṛgiti coccārya ihāgaccha dvayaṃ vadet | [ToḍalT, Pañcamaḥ paṭalaḥ 19.1]
iha tiṣṭha tato dvaṃdvaṃ saṃnidhehi dvayam iha | [ToḍalT, Pañcamaḥ paṭalaḥ 19.2]
iha sanni tato ruddhasvaśabdaṃ ca tato vadet | [ToḍalT, Pañcamaḥ paṭalaḥ 20.1]
yāvat pūjāṃ samuccārya tataścaivaṃ karomyaham | [ToḍalT, Pañcamaḥ paṭalaḥ 20.2]
snānīyaṃ ca paśupatiṃ ṅeyuktaṃ ca namaścaret | [ToḍalT, Pañcamaḥ paṭalaḥ 21.1]
vedādyaṃ yojayeddevi brāhmaṇaḥ sādhakottamaḥ | [ToḍalT, Pañcamaḥ paṭalaḥ 21.2]
etat pādyaṃ maheśāni ṣaḍakṣaramanuṃ tataḥ | [ToḍalT, Pañcamaḥ paṭalaḥ 22.1]
namaskāraṃ samuccārya sarvaṃ dadyād vicakṣaṇaḥ | [ToḍalT, Pañcamaḥ paṭalaḥ 22.2]
pūjayitvā maheśāni cāṣṭamūrtiṃ prapūjayet | [ToḍalT, Pañcamaḥ paṭalaḥ 23.1]
śarvo bhavastathā rudra ugro bhīmaḥ paśoḥ patiḥ | [ToḍalT, Pañcamaḥ paṭalaḥ 23.2]
mahādevaṃ ca īśānaṃ ṅeyutaṃ kuru yatnataḥ | [ToḍalT, Pañcamaḥ paṭalaḥ 24.1]
kṣitiṃ jalaṃ tathā cāgniṃ vāyuṃ cākāśameva ca | [ToḍalT, Pañcamaḥ paṭalaḥ 24.2]
yajamānaṃ tathā somaṃ sūryaṃ ca mūrtinā saha | [ToḍalT, Pañcamaḥ paṭalaḥ 25.1]
sarvatra ṅeyutaṃ kṛtvā pūjayet sādhakottamaḥ | [ToḍalT, Pañcamaḥ paṭalaḥ 25.2]
praṇavādinamo'ntena vāmāvartena pūjayet | [ToḍalT, Pañcamaḥ paṭalaḥ 26.1]
mūrtayo'ṣṭau śivasyaitāḥ pūrvādikramayogataḥ | [ToḍalT, Pañcamaḥ paṭalaḥ 26.2]
āgneyyāntāḥ prapūjyātha vidyāṃ liṅgiśivaṃ yajet | [ToḍalT, Pañcamaḥ paṭalaḥ 27.1]
aṣṭottarasahasraṃ vā śataṃ vā prajapettataḥ | [ToḍalT, Pañcamaḥ paṭalaḥ 27.2]
guhyātiguhyagoptā tvaṃ gṛhāṇāsmatkṛtaṃ japam | [ToḍalT, Pañcamaḥ paṭalaḥ 28.1]
siddhirbhavatu me deva tvatprasādānmaheśvara | [ToḍalT, Pañcamaḥ paṭalaḥ 28.2]
tatastoyaṃ samādāya japaṃ caiva samarpayet | [ToḍalT, Pañcamaḥ paṭalaḥ 29.1]
mukhavādyaṃ tataḥ kṛtvā cāṣṭāṅgaṃ praṇamet sudhīḥ | [ToḍalT, Pañcamaḥ paṭalaḥ 29.2]
saṃhāreṇa mahādeva kṣamasveti visarjayet | [ToḍalT, Pañcamaḥ paṭalaḥ 30.1]
evaṃ pūjā prakartavyā śaktimantrān yajed yadi | [ToḍalT, Pañcamaḥ paṭalaḥ 30.2]
prāsādādīn mahāmantrān yadi dīkṣāparo bhavet | [ToḍalT, Pañcamaḥ paṭalaḥ 31.1]
śaktidīkṣā na kartavyā kadācidapi mohataḥ | [ToḍalT, Pañcamaḥ paṭalaḥ 31.2]
sa śaiva iti vikhyātaḥ sarvatantreśvaro bhavet | [ToḍalT, Pañcamaḥ paṭalaḥ 32.1]
athātaḥ sampravakṣyāmi sūtraṃ paramagopanam | [ToḍalT, Pañcamaḥ paṭalaḥ 32.2]
haro maheśvaraścaiva śūlapāṇiḥ pinākadhṛk | [ToḍalT, Pañcamaḥ paṭalaḥ 33.1]
paśupatiḥ śivaścaiva mahādeva iti kramāt | [ToḍalT, Pañcamaḥ paṭalaḥ 33.2]
aṣṭamūrtis tato devi pūjayet sādhakottamaḥ | [ToḍalT, Pañcamaḥ paṭalaḥ 34.1]
tato japenmaheśāni mukhavādyaṃ tataḥ param | [ToḍalT, Pañcamaḥ paṭalaḥ 34.2]
etadanyanna kartavyaṃ śaktidīkṣāparo yadi | [ToḍalT, Pañcamaḥ paṭalaḥ 35.1]
niṣiddhācaraṇāddevi pāpabhāg jāyate naraḥ | [ToḍalT, Pañcamaḥ paṭalaḥ 35.2]
nyūnādhikaṃ mahādevi yadi pūjādikaṃ caret | [ToḍalT, Pañcamaḥ paṭalaḥ 36.1]
sa guruṃ cāpi śiṣyaṃ ca śivahatyāṃ prayacchati | [ToḍalT, Pañcamaḥ paṭalaḥ 36.2]
nyūnādhikaṃ maheśāni yadi caikākṣaraṃ bhavet | [ToḍalT, Pañcamaḥ paṭalaḥ 37.1]
varṇasaṃkhyā maheśāni brahmahatyā bhaviṣyati | [ToḍalT, Pañcamaḥ paṭalaḥ 37.2]
ata eva sa pāpiṣṭhaḥ satyaṃ satyaṃ sureśvari | [ToḍalT, Pañcamaḥ paṭalaḥ 38.1]
evaṃ pūjāṃ vidhāyādau tataścānyaṃ prapūjayet | [ToḍalT, Pañcamaḥ paṭalaḥ 38.2]
ādau śivaṃ pūjayitvā śaktipūjā tataḥ param | [ToḍalT, Pañcamaḥ paṭalaḥ 39.1]
yat kiṃcid upacāraṃ hi tasya kiṃcinnivedayet | [ToḍalT, Pañcamaḥ paṭalaḥ 39.2]
anyathā mūtravat sarvaṃ gaṅgātoyaṃ bhaved yadi | [ToḍalT, Pañcamaḥ paṭalaḥ 40.1]
ata eva maheśāni ādau liṅgaṃ prapūjayet | [ToḍalT, Pañcamaḥ paṭalaḥ 40.2]
śivasnānodakaṃ devi mūrdhni saṃdhārayed yadi | [ToḍalT, Pañcamaḥ paṭalaḥ 41.1]
satyaṃ satyaṃ maheśāni śivatulyo na saṃśayaḥ | [ToḍalT, Pañcamaḥ paṭalaḥ 41.2]
śivarūpī svayaṃ bhūtvā devīpūjāṃ samācaret | [ToḍalT, Pañcamaḥ paṭalaḥ 42.1]
śaivavaiṣṇavadaurgārkagāṇapatyaindradīkṣitaḥ | [ToḍalT, Pañcamaḥ paṭalaḥ 42.2]
ādau liṅgaṃ pūjayitvā yadi cānyat prapūjayet | [ToḍalT, Pañcamaḥ paṭalaḥ 43.1]
tatphalaṃ koṭiguṇitaṃ satyaṃ satyaṃ na saṃśayaḥ | [ToḍalT, Pañcamaḥ paṭalaḥ 43.2]
anyadevaṃ pūjayitvā śivaṃ paścād yajed yadi | [ToḍalT, Pañcamaḥ paṭalaḥ 44.1]
tasya pūjāphalaṃ caiva bhujyate yakṣarākṣasaiḥ | [ToḍalT, Pañcamaḥ paṭalaḥ 44.2]
iti te kathitaṃ kānte tantrāṇāṃ sāramuttamam | [ToḍalT, Pañcamaḥ paṭalaḥ 45.1]
bahu kiṃ kathyate devi bhūyaḥ kiṃ śrotumicchasi | [ToḍalT, Pañcamaḥ paṭalaḥ 45.2]
{ToḍalT, Ṣaṣṭhaḥ paṭalaḥ}
śrīdevī uvāca | [ToḍalT, Ṣaṣṭhaḥ paṭalaḥ 1.1]
śrutaṃ mahākālikāyā mantraṃ paramagopanam | [ToḍalT, Ṣaṣṭhaḥ paṭalaḥ 1.2]
saṃkṣepaṃ kathitaṃ nātha vāsanāṃ vada māṃ prati | [ToḍalT, Ṣaṣṭhaḥ paṭalaḥ 1.3]
śrīśiva uvāca | [ToḍalT, Ṣaṣṭhaḥ paṭalaḥ 2.1]
śṛṇu devi mahāmantravāsanāṃ sarvasiddhidām | [ToḍalT, Ṣaṣṭhaḥ paṭalaḥ 2.2]
yasyāḥ śravaṇamātreṇa mantrāḥ siddhā bhavanti hi | [ToḍalT, Ṣaṣṭhaḥ paṭalaḥ 2.3]
kakārasyordhvakoṇeṣu prāṇo vāyuḥ pratiṣṭhitaḥ | [ToḍalT, Ṣaṣṭhaḥ paṭalaḥ 3.1]
apāno vāyukoṇe ca samāno madhyadeśataḥ | [ToḍalT, Ṣaṣṭhaḥ paṭalaḥ 3.2]
udāno 'ṅkuśakoṇe ca mātrāyāṃ vyāna eva ca | [ToḍalT, Ṣaṣṭhaḥ paṭalaḥ 4.1]
bījaṃ tu kālikārūpaṃ prakāraṃ śṛṇu pārvati | [ToḍalT, Ṣaṣṭhaḥ paṭalaḥ 4.2]
kalābhāge jaṭājūṭaṃ keśaṃ ca parameśvari | [ToḍalT, Ṣaṣṭhaḥ paṭalaḥ 5.1]
bindumastakabhālaṃ tu nāsā netraṃ ca pārvati | [ToḍalT, Ṣaṣṭhaḥ paṭalaḥ 5.2]
śrotrayugmaṃ tathā vaktraṃ skandanād avyavasthitam | [ToḍalT, Ṣaṣṭhaḥ paṭalaḥ 6.1]
caturbāhuṃ tathā dehaṃ stanadvaṃdvaṃ kaṭidvayam | [ToḍalT, Ṣaṣṭhaḥ paṭalaḥ 6.2]
hṛdayaṃ jaṭharaṃ pādaṃ tathā sarvāṅguliḥ śive | [ToḍalT, Ṣaṣṭhaḥ paṭalaḥ 7.1]
brahmarūpaṃ kakāraṃ ca sarvāṅgaṃ tanusaṃśayaḥ | [ToḍalT, Ṣaṣṭhaḥ paṭalaḥ 7.2]
śakāraṃ kāmarūpaṃ ca yonirūpaṃ na cānyathā | [ToḍalT, Ṣaṣṭhaḥ paṭalaḥ 8.1]
candrasūryāgnirūpaṃ ca rephaṃ paramadurlabham | [ToḍalT, Ṣaṣṭhaḥ paṭalaḥ 8.2]
sarvāṅgadyotanaṃ tejo jagadānandarūpakam | [ToḍalT, Ṣaṣṭhaḥ paṭalaḥ 9.1]
bindunirvāṇadaṃ nādaṃ mahāmokṣapradaṃ sadā | [ToḍalT, Ṣaṣṭhaḥ paṭalaḥ 9.2]
sarvavighnaharaṃ devi kakāraṃ toyarūpakam | [ToḍalT, Ṣaṣṭhaḥ paṭalaḥ 10.1]
sarvapāpaharaṃ rephaṃ tasmād vahnirna cānyathā | [ToḍalT, Ṣaṣṭhaḥ paṭalaḥ 10.2]
īkāraṃ parameśāni śaktiṃ cāvyayarūpiṇīm | [ToḍalT, Ṣaṣṭhaḥ paṭalaḥ 11.1]
mahāmokṣapradā devī tasmānmāyā prakīrtitā | [ToḍalT, Ṣaṣṭhaḥ paṭalaḥ 11.2]
kakāraṃ brahmarūpaṃ ca makāraṃ viṣṇurūpakam | [ToḍalT, Ṣaṣṭhaḥ paṭalaḥ 12.1]
rephaḥ saṃhārarūpatvācchivarūpo na cānyathā | [ToḍalT, Ṣaṣṭhaḥ paṭalaḥ 12.2]
brahmaviṣṇuśivaḥ sākṣāt kakāraṃ parameśvari | [ToḍalT, Ṣaṣṭhaḥ paṭalaḥ 13.1]
anuccāryaṃ tadeva syādvinā māyāyutaṃ śive | [ToḍalT, Ṣaṣṭhaḥ paṭalaḥ 13.2]
māyāyuktaṃ yadā devi tadā muktipradaṃ mahat | [ToḍalT, Ṣaṣṭhaḥ paṭalaḥ 14.1]
ata eva maheśāni māyāśaktirnigadyate | [ToḍalT, Ṣaṣṭhaḥ paṭalaḥ 14.2]
kakāraṃ dharmadaṃ devi īkāraścārthadāyakam | [ToḍalT, Ṣaṣṭhaḥ paṭalaḥ 15.1]
rakāraṃ kāmadaṃ kānte makāraṃ mokṣadāyakam | [ToḍalT, Ṣaṣṭhaḥ paṭalaḥ 15.2]
ekatroccāraṇāddevi nirvāṇamokṣadāyinī | [ToḍalT, Ṣaṣṭhaḥ paṭalaḥ 16.1]
māhātmyaṃ devadeveśi kiṃ vaktuṃ śakyate mayā | [ToḍalT, Ṣaṣṭhaḥ paṭalaḥ 16.2]
jihvākoṭisahasreṇa vaktrakoṭiśatena ca | [ToḍalT, Ṣaṣṭhaḥ paṭalaḥ 17.1]
janmāntarasahasreṇa varṇituṃ naiva śakyate | [ToḍalT, Ṣaṣṭhaḥ paṭalaḥ 17.2]
vidhivallakṣajāpena puraścaraṇam ucyate | [ToḍalT, Ṣaṣṭhaḥ paṭalaḥ 18.1]
etadrūpaṃ mahāmāyāṃ kūrcabījaṃ tu sundari | [ToḍalT, Ṣaṣṭhaḥ paṭalaḥ 18.2]
vāgbhavaṃ praṇavaṃ devi etadrūpaṃ na saṃśayaḥ | [ToḍalT, Ṣaṣṭhaḥ paṭalaḥ 19.1]
agnijāyā mahāvidyā etadrūpaṃ na saṃśayaḥ | [ToḍalT, Ṣaṣṭhaḥ paṭalaḥ 19.2]
drutasiddhipradā vidyā vahnijāyā parā manuḥ | [ToḍalT, Ṣaṣṭhaḥ paṭalaḥ 20.1]
sambodhanapadenaiva sadā saṃnidhikāriṇī | [ToḍalT, Ṣaṣṭhaḥ paṭalaḥ 20.2]
atha vakṣye mahāvidyāpuraścaraṇam uttamam | [ToḍalT, Ṣaṣṭhaḥ paṭalaḥ 21.1]
kathitaṃ mantrarājasya tripuraścaraṇaṃ śṛṇu | [ToḍalT, Ṣaṣṭhaḥ paṭalaḥ 21.2]
divā lakṣaṃ japenmantraṃ haviṣyāśī jitendriyaḥ | [ToḍalT, Ṣaṣṭhaḥ paṭalaḥ 22.1]
divyavīramate devi rātrau lakṣaṃ japet sudhīḥ | [ToḍalT, Ṣaṣṭhaḥ paṭalaḥ 22.2]
atha ṣaḍakṣarasyāsya śṛṇu devi puraskriyām | [ToḍalT, Ṣaṣṭhaḥ paṭalaḥ 23.1]
divyavīramatenaiva viṃśatyekena pārvati | [ToḍalT, Ṣaṣṭhaḥ paṭalaḥ 23.2]
tathā ca tryakṣaraṃ mantraṃ prajapet sādhakāgraṇīḥ | [ToḍalT, Ṣaṣṭhaḥ paṭalaḥ 24.1]
dhyānapūjādikaṃ sarvaṃ samānaṃ vīravandite | [ToḍalT, Ṣaṣṭhaḥ paṭalaḥ 24.2]
etasyāḥ sadṛśī vidyā phaladā nāsti yogini | [ToḍalT, Ṣaṣṭhaḥ paṭalaḥ 25.1]
sarvamantrasya caitanyaṃ śṛṇu pārvati sādaram | [ToḍalT, Ṣaṣṭhaḥ paṭalaḥ 25.2]
sahasrāre mahāpadme bindurūpaṃ paraṃ śivam | [ToḍalT, Ṣaṣṭhaḥ paṭalaḥ 26.1]
kuṇḍalinīṃ samutthāpya haṃsena manunā sudhīḥ | [ToḍalT, Ṣaṣṭhaḥ paṭalaḥ 26.2]
nāsāgre yā sthirā dṛṣṭirjāyate parameśvari | [ToḍalT, Ṣaṣṭhaḥ paṭalaḥ 27.1]
tadaiva mantracaitanyaṃ kuṇḍalīcakragaṃ bhavet | [ToḍalT, Ṣaṣṭhaḥ paṭalaḥ 27.2]
sahasrāre mahāpadme kuṇḍalyā sahitaṃ gurum | [ToḍalT, Ṣaṣṭhaḥ paṭalaḥ 28.1]
bhāvayet sarvamantrāṇāṃ caitanyaṃ jāyate priye | [ToḍalT, Ṣaṣṭhaḥ paṭalaḥ 28.2]
tadaiva prajapenmantraṃ siddhidaṃ nātra saṃśayaḥ | [ToḍalT, Ṣaṣṭhaḥ paṭalaḥ 29.1]
śrīdevī uvāca | [ToḍalT, Ṣaṣṭhaḥ paṭalaḥ 29.2]
idānīṃ tāriṇīmantravāsanāṃ vada śaṃkara | [ToḍalT, Ṣaṣṭhaḥ paṭalaḥ 29.3]
kālikā mokṣadā nityā tāriṇī bhavavāridhau | [ToḍalT, Ṣaṣṭhaḥ paṭalaḥ 29.4]
śrīśaṃkara uvāca | [ToḍalT, Ṣaṣṭhaḥ paṭalaḥ 30.1]
kalākeśaṃ maheśāni bindumastakamīritam | [ToḍalT, Ṣaṣṭhaḥ paṭalaḥ 30.2]
nādaṃ ca vaktraṃ bhālaṃ ca nāsāṃ netraṃ ca pārvati | [ToḍalT, Ṣaṣṭhaḥ paṭalaḥ 30.3]
bhujacatuṣṭayaṃ dehaṃ stanadvaṃdvaṃ ca vakṣasam | [ToḍalT, Ṣaṣṭhaḥ paṭalaḥ 31.1]
makāreṇa tu deveśi pṛṣṭhaṃ caiva kaṭidvayam | [ToḍalT, Ṣaṣṭhaḥ paṭalaḥ 31.2]
takāreṇa yonideśaṃ gudaṃ pādadvayaṃ tathā | [ToḍalT, Ṣaṣṭhaḥ paṭalaḥ 32.1]
sarvāṅgulīr nakhaṃ caiva bhāvayet sādhakottamaḥ | [ToḍalT, Ṣaṣṭhaḥ paṭalaḥ 32.2]
candrasūryātmakaṃ rephaṃ vahnibījaṃ na cānyathā | [ToḍalT, Ṣaṣṭhaḥ paṭalaḥ 33.1]
sarvā nāḍyastathā jyotī romaṃ ca bhūṣaṇādikam | [ToḍalT, Ṣaṣṭhaḥ paṭalaḥ 33.2]
śakāraṃ ca mahāmāyā śaktirūpaprakāśinī | [ToḍalT, Ṣaṣṭhaḥ paṭalaḥ 34.1]
mūrdhādipādaparyantaṃ śaktibījaṃ sudurlabham | [ToḍalT, Ṣaṣṭhaḥ paṭalaḥ 34.2]
asya mantrasya māhātmyaṃ kiṃ mayā kathyate'dhunā | [ToḍalT, Ṣaṣṭhaḥ paṭalaḥ 35.1]
aśvamedhasahasrāṇi vājapeyaśatāni ca | [ToḍalT, Ṣaṣṭhaḥ paṭalaḥ 35.2]
kāśyāditīrthaṃ deveśi sārdhakoṭibhuvātmakam | [ToḍalT, Ṣaṣṭhaḥ paṭalaḥ 36.1]
pūrṇāṃ śasyena deveśi saptadvīpāṃ vasuṃdharām | [ToḍalT, Ṣaṣṭhaḥ paṭalaḥ 36.2]
merutulyasuvarṇaṃ tu brāhmaṇe vedapārage | [ToḍalT, Ṣaṣṭhaḥ paṭalaḥ 37.1]
sadakṣiṇaṃ vrataṃ sarvaṃ caturvedasuvistaram | [ToḍalT, Ṣaṣṭhaḥ paṭalaḥ 37.2]
gāṃ caiva bhūmisaṃsthaṃ ca hastyaśvaṃ ca tathaiva ca | [ToḍalT, Ṣaṣṭhaḥ paṭalaḥ 38.1]
balidānaṃ maheśāni pitṛyajñaṃ tathaiva ca | [ToḍalT, Ṣaṣṭhaḥ paṭalaḥ 38.2]
vihitaṃ ca mahāpuṇyaṃ yaduktaṃ śāstravedibhiḥ | [ToḍalT, Ṣaṣṭhaḥ paṭalaḥ 39.1]
sakṛjjapānmaheśāni kalāṃ nārhanti ṣoḍaśīm | [ToḍalT, Ṣaṣṭhaḥ paṭalaḥ 39.2]
ekoccāreṇa deveśi kiṃ punarbrahma kevalam | [ToḍalT, Ṣaṣṭhaḥ paṭalaḥ 40.1]
sṛṣṭisthitilayādīnāṃ kartāro nātra saṃśayaḥ | [ToḍalT, Ṣaṣṭhaḥ paṭalaḥ 40.2]
saguṇaṃ nirguṇaṃ sākṣāt nirākāraṃ ca mūrtimat | [ToḍalT, Ṣaṣṭhaḥ paṭalaḥ 41.1]
vaikharīyaṃ mahāvidyā varṇāśritā suniścalā | [ToḍalT, Ṣaṣṭhaḥ paṭalaḥ 41.2]
yato nirakṣaraṃ vastu atastārā prakīrtitā | [ToḍalT, Ṣaṣṭhaḥ paṭalaḥ 42.1]
brahmavidyāsvarūpeyaṃ bhogamokṣaphalapradā | [ToḍalT, Ṣaṣṭhaḥ paṭalaḥ 42.2]
janmakoṭisahasreṇa varṇituṃ naiva śakyate | [ToḍalT, Ṣaṣṭhaḥ paṭalaḥ 43.1]
pañcavaktreṇa deveśi kiṃ mayā kathyate'dhunā | [ToḍalT, Ṣaṣṭhaḥ paṭalaḥ 43.2]
ekākṣarī mahāvidyā triṣu lokeṣu pūjitā | [ToḍalT, Ṣaṣṭhaḥ paṭalaḥ 44.1]
ekākṣarīvihīno yo mantraṃ gṛhṇāti pārvati | [ToḍalT, Ṣaṣṭhaḥ paṭalaḥ 44.2]
kalpakoṭisahasreṇa tasya siddhirna jāyate | [ToḍalT, Ṣaṣṭhaḥ paṭalaḥ 45.1]
sakāro viṣṇurūpaśca takāraśca prajāpatiḥ | [ToḍalT, Ṣaṣṭhaḥ paṭalaḥ 45.2]
rephaḥ saṃhārarūpatvācchivaḥ sākṣānna saṃśayaḥ | [ToḍalT, Ṣaṣṭhaḥ paṭalaḥ 46.1]
yā cādyā paramā vidyā sā māyā paramā kalā | [ToḍalT, Ṣaṣṭhaḥ paṭalaḥ 46.2]
nirākāraṃ paraṃ jyotirbinduṃ cāvyayasaṃjñakam | [ToḍalT, Ṣaṣṭhaḥ paṭalaḥ 47.1]
binduśabdena śūnyaṃ syāt tathā ca guṇasūcakam | [ToḍalT, Ṣaṣṭhaḥ paṭalaḥ 47.2]
binducakrāmṛtā devi plavantī cārdhamātrayā | [ToḍalT, Ṣaṣṭhaḥ paṭalaḥ 48.1]
ardhamātrākṛtirnādo vyāpako viśvapālakaḥ | [ToḍalT, Ṣaṣṭhaḥ paṭalaḥ 48.2]
yatheyaṃ vaikharī vidyā kūrcavidyā tathaiva ca | [ToḍalT, Ṣaṣṭhaḥ paṭalaḥ 49.1]
māhātmyaṃ caiva pūjāyāṃ bhedo nāsti sureśvari | [ToḍalT, Ṣaṣṭhaḥ paṭalaḥ 49.2]
satāraṃ ca tathā binduṃ māyā pañcākṣarī parā | [ToḍalT, Ṣaṣṭhaḥ paṭalaḥ 50.1]
vibhakte cākṣare caiva kriyate mūrtikalpanā | [ToḍalT, Ṣaṣṭhaḥ paṭalaḥ 50.2]
sārdhapañcākṣarī vidyā tāriṇī mūrtimat svayam | [ToḍalT, Ṣaṣṭhaḥ paṭalaḥ 51.1]
tadrūpaṃ pakṣirūpaṃ hi vāgbhavaśca haripriyām | [ToḍalT, Ṣaṣṭhaḥ paṭalaḥ 51.2]
praṇavaṃ kāmabījaṃ tu gaganaś ca śivaṃ śive | [ToḍalT, Ṣaṣṭhaḥ paṭalaḥ 52.1]
astrabījaṃ tadeva syād vahnijāyāṃ sureśvari | [ToḍalT, Ṣaṣṭhaḥ paṭalaḥ 52.2]
sambodhanapadenaiva sadā saṃnidhikāriṇī | [ToḍalT, Ṣaṣṭhaḥ paṭalaḥ 53.1]
pañcākṣareṇa deveśi tāriṇī kāmarūpiṇī | [ToḍalT, Ṣaṣṭhaḥ paṭalaḥ 53.2]
tathā pañcākṣaraṃ paśya brahmaviṣṇuśivātmakam | [ToḍalT, Ṣaṣṭhaḥ paṭalaḥ 54.1]
śaktirūpaṃ nirākāraṃ tathā pañcākṣareṇa tu | [ToḍalT, Ṣaṣṭhaḥ paṭalaḥ 54.2]
yathā pañcākṣarī vidyā tathā vidyā ṣaḍakṣarī | [ToḍalT, Ṣaṣṭhaḥ paṭalaḥ 55.1]
tathaiva ṣoḍaśī vidyā tathā vidyā ca vyakṣarī | [ToḍalT, Ṣaṣṭhaḥ paṭalaḥ 55.2]
tathaivāṣṭākṣarī vidyā tathā navākṣarī parā | [ToḍalT, Ṣaṣṭhaḥ paṭalaḥ 56.1]
māhātmyaṃ dhyānapūjāyāṃ bhedo nāsti sureśvari | [ToḍalT, Ṣaṣṭhaḥ paṭalaḥ 56.2]
atisnehena deveśi kiṃ mayā na prakāśitam | [ToḍalT, Ṣaṣṭhaḥ paṭalaḥ 57.1]
prāṇānte'pi paśoragre vaikharīṃ na prakāśayet | [ToḍalT, Ṣaṣṭhaḥ paṭalaḥ 57.2]
{ToḍalT, Saptamaḥ paṭalaḥ}
śrīdevī uvāca | [ToḍalT, Saptamaḥ paṭalaḥ 1.1]
mahāyogamayī devī khecarī paramā kalā | [ToḍalT, Saptamaḥ paṭalaḥ 1.2]
yogajñānaṃ vinā siddhirnāsti satyaṃ sureśvara | [ToḍalT, Saptamaḥ paṭalaḥ 1.3]
brūhi me devadeveśa kṣudrabrahmāṇḍamadhyataḥ | [ToḍalT, Saptamaḥ paṭalaḥ 2.1]
kimādhāre sthitā nātha saptadvīpā vasuṃdharā | [ToḍalT, Saptamaḥ paṭalaḥ 2.2]
samudrasaptakaṃ nātha kimākāraṃ pratiṣṭhati | [ToḍalT, Saptamaḥ paṭalaḥ 3.1]
mūlādhāre mahīcakre saṃsthitā mānavādayaḥ | [ToḍalT, Saptamaḥ paṭalaḥ 3.2]
kṣudrarūpā janāḥ sarve kimākāreṇa saṃsthitāḥ | [ToḍalT, Saptamaḥ paṭalaḥ 4.1]
svakīyāṅgulimānena mārutaṃ kathaya prabho | [ToḍalT, Saptamaḥ paṭalaḥ 4.2]
śrīśiva uvāca | [ToḍalT, Saptamaḥ paṭalaḥ 5.1]
mūlādhāre sthitā devi saptadvīpā vasuṃdharā | [ToḍalT, Saptamaḥ paṭalaḥ 5.2]
valayākārarūpeṇa samudrāḥ sapta saṃsthitāḥ | [ToḍalT, Saptamaḥ paṭalaḥ 5.3]
jambudvīpaṃ madhyadeśe tadbāhye lavaṇāmbudhiḥ | [ToḍalT, Saptamaḥ paṭalaḥ 6.1]
śākadvīpaṃ maheśāni tadbāhye dadhisāgaraḥ | [ToḍalT, Saptamaḥ paṭalaḥ 6.2]
tadbāhye śālmalīdvīpaṃ sāgaro dugdhatadbahiḥ | [ToḍalT, Saptamaḥ paṭalaḥ 7.1]
tadbāhye pāṭalādvīpaṃ tadbāhye tu jalāntakaḥ | [ToḍalT, Saptamaḥ paṭalaḥ 7.2]
pṛthivyāṃ vartate devi yadrūpā mānavādayaḥ | [ToḍalT, Saptamaḥ paṭalaḥ 8.1]
tena rūpeṇa deveśi mūlādhāre tu jantavaḥ | [ToḍalT, Saptamaḥ paṭalaḥ 8.2]
ṣaṇṇavatyaṅgulaṃ devi mārutaṃ parikīrtitam | [ToḍalT, Saptamaḥ paṭalaḥ 9.1]
mārtaṇḍasthitimānaṃ tu adhikaṃ parikīrtitam | [ToḍalT, Saptamaḥ paṭalaḥ 9.2]
śrīdevī uvāca | [ToḍalT, Saptamaḥ paṭalaḥ 10.1]
kiyad bhuvaṃ tu brahmāṇḍaṃ vada bhūtalavāsinaḥ | [ToḍalT, Saptamaḥ paṭalaḥ 10.2]
aṅgulyekena kiṃ mānaṃ kathayasva dayānidhe | [ToḍalT, Saptamaḥ paṭalaḥ 10.3]
śrīśiva uvāca | [ToḍalT, Saptamaḥ paṭalaḥ 11.1]
aṅgulyekena deveśi sahasrābdaṃ prajāyate | [ToḍalT, Saptamaḥ paṭalaḥ 11.2]
ṣaṇṇavatisahasrābdaṃ bhaved bhūtalavāsinaḥ | [ToḍalT, Saptamaḥ paṭalaḥ 11.3]
pādāṅguṣṭhādigulphāntaṃ priye randhrasahasrakam | [ToḍalT, Saptamaḥ paṭalaḥ 12.1]
randhraṃ candrasahasrābdaṃ gulphādijānusaṃdhiṣu | [ToḍalT, Saptamaḥ paṭalaḥ 12.2]
jānvādigudaparyantaṃ mānaṃ viṃśasahasrakam | [ToḍalT, Saptamaḥ paṭalaḥ 13.1]
mūlādhārādiliṅgāntaṃ caturvarṣasahasrakam | [ToḍalT, Saptamaḥ paṭalaḥ 13.2]
liṅgādinābhiparyantaṃ bhavedṛṣisahasrakam | [ToḍalT, Saptamaḥ paṭalaḥ 14.1]
nābhyādihṛdayāntaṃ ca grahasaṃkhyasahasrakam | [ToḍalT, Saptamaḥ paṭalaḥ 14.2]
hṛdādikaṇṭhaparyantamṛṣisaṃkhyasahasrakam | [ToḍalT, Saptamaḥ paṭalaḥ 15.1]
viśuddhādikamājñāntaṃ mānaṃ rudrasahasrakam | [ToḍalT, Saptamaḥ paṭalaḥ 15.2]
ājñācakrācchivāntaṃ vai diksahasraṃ sureśvari | [ToḍalT, Saptamaḥ paṭalaḥ 16.1]
sūryasaṃkhyāsahasraṃ tu samīraścādhikaḥ smṛtaḥ | [ToḍalT, Saptamaḥ paṭalaḥ 16.2]
śarīrasahakāreṇa hāso vṛddhiśca jāyate | [ToḍalT, Saptamaḥ paṭalaḥ 17.1]
ṣaḍguṇo ratikāle ca triguṇo bhojanādbahiḥ | [ToḍalT, Saptamaḥ paṭalaḥ 17.2]
dhamane cāṣṭadhā proktaḥ samīro vṛddhitāṃ gataḥ | [ToḍalT, Saptamaḥ paṭalaḥ 18.1]
sadguror upadeśena mantramārgeṇa pārvati | [ToḍalT, Saptamaḥ paṭalaḥ 18.2]
yadi caikāṅgulaṃ hrasvaṃ sahasrābdaṃ sa jīvati | [ToḍalT, Saptamaḥ paṭalaḥ 19.1]
evaṃ krameṇa deveśi samatā yadi vā bhavet | [ToḍalT, Saptamaḥ paṭalaḥ 19.2]
jitvā mṛtyuṃ maheśāni śambhuvad viharet kṣitau | [ToḍalT, Saptamaḥ paṭalaḥ 20.1]
ata eva maheśāni yonimudrā mayoditā | [ToḍalT, Saptamaḥ paṭalaḥ 20.2]
prāṇāyāmena deveśi tathaiva yonimudrayā | [ToḍalT, Saptamaḥ paṭalaḥ 21.1]
tathaivābhyāsayogena yadi vāyuḥ samo bhavet | [ToḍalT, Saptamaḥ paṭalaḥ 21.2]
jitvā mṛtyuṃ maheśāni khecaro jāyate'cirāt | [ToḍalT, Saptamaḥ paṭalaḥ 22.1]
pramāṇaṃ kathitaṃ sarvaṃ manuṣyasya priyaṃvade | [ToḍalT, Saptamaḥ paṭalaḥ 22.2]
śvāsocchvāsavikāsena kuṇḍalī gaganaṃ caret | [ToḍalT, Saptamaḥ paṭalaḥ 23.1]
śrīdevī uvāca | [ToḍalT, Saptamaḥ paṭalaḥ 23.2]
idānīṃ pṛthivīmānaṃ vada me parameśvara | [ToḍalT, Saptamaḥ paṭalaḥ 23.3]
saptasvargasthito yo yo yā yā śaktiḥ sthitā sadā | [ToḍalT, Saptamaḥ paṭalaḥ 24.1]
tatsarvaṃ śrotumicchāmi yadi sneho'sti māṃ prati | [ToḍalT, Saptamaḥ paṭalaḥ 24.2]
śrīśiva uvāca | [ToḍalT, Saptamaḥ paṭalaḥ 25.1]
mūlādhāre mahīcakre saṃsthitā mānavādayaḥ | [ToḍalT, Saptamaḥ paṭalaḥ 25.2]
teṣāṃ mānena deveśi cārdhaṃ caiva dvisaptatiḥ | [ToḍalT, Saptamaḥ paṭalaḥ 25.3]
dviguṇaḥ parameśāni tadbāhye lavaṇāmbudhiḥ | [ToḍalT, Saptamaḥ paṭalaḥ 26.1]
evaṃ krameṇa deveśi dviguṇaṃ parikīrtitam | [ToḍalT, Saptamaḥ paṭalaḥ 26.2]
ḍākinīsahito brahmā mūlādhāre tu sundari | [ToḍalT, Saptamaḥ paṭalaḥ 27.1]
rākiṇīsahito viṣṇuḥ svādhiṣṭhāne vyavasthitaḥ | [ToḍalT, Saptamaḥ paṭalaḥ 27.2]
lākinīsahito rudro maṇipūre sureśvari | [ToḍalT, Saptamaḥ paṭalaḥ 28.1]
anāhate mahāpadme kākinīsahito haraḥ | [ToḍalT, Saptamaḥ paṭalaḥ 28.2]
viśuddhākhye vasennityā sākinī ca sadāśivaḥ | [ToḍalT, Saptamaḥ paṭalaḥ 29.1]
hākinī paraśivo devaś cājñācakre sureśvari | [ToḍalT, Saptamaḥ paṭalaḥ 29.2]
sahasrāre mahāpadme viśvarūpaḥ paraḥ śivaḥ | [ToḍalT, Saptamaḥ paṭalaḥ 30.1]
mahākuṇḍalinī tatra sthitā nityā sureśvari | [ToḍalT, Saptamaḥ paṭalaḥ 30.2]
śrīdevī uvāca | [ToḍalT, Saptamaḥ paṭalaḥ 31.1]
kutra mūle mahāpīṭhe vartate parameśvara | [ToḍalT, Saptamaḥ paṭalaḥ 31.2]
mūlādhārādadhobhāge pātālaṃ kīdṛśaṃ prabho | [ToḍalT, Saptamaḥ paṭalaḥ 31.3]
śrīśiva uvāca | [ToḍalT, Saptamaḥ paṭalaḥ 32.1]
mūlādhāre kāmarūpaṃ hṛdi jālaṃdharaṃ priye | [ToḍalT, Saptamaḥ paṭalaḥ 32.2]
pūrṇagirim adhobhāge uḍḍīyānaṃ tadūrdhvake | [ToḍalT, Saptamaḥ paṭalaḥ 32.3]
vārāṇasī bhruvormadhye jvalantī locanatraye | [ToḍalT, Saptamaḥ paṭalaḥ 33.1]
māyāvatī mukhavṛtte kaṇṭhe cāṣṭapurī tathā | [ToḍalT, Saptamaḥ paṭalaḥ 33.2]
nābhimūle maheśāni ayodhyāpurī saṃsthitā | [ToḍalT, Saptamaḥ paṭalaḥ 34.1]
kāñcīpīṭhaṃ kaṭīdeśe śrīhṛṭṭaṃ pṛṣṭhadeśake | [ToḍalT, Saptamaḥ paṭalaḥ 34.2]
mūlādhārāt śataṃ caiva atalaṃ parikīrtitam | [ToḍalT, Saptamaḥ paṭalaḥ 35.1]
sutalaṃ ca varṣaśataṃ talātalaśataṃ priye | [ToḍalT, Saptamaḥ paṭalaḥ 35.2]
ṛṣibāṇenduvarṣāntaṃ saṃsthitaṃ ca mahātalam | [ToḍalT, Saptamaḥ paṭalaḥ 36.1]
śatadvayāntaṃ pātālaṃ dviśataṃ vai rasātalam | [ToḍalT, Saptamaḥ paṭalaḥ 36.2]
mūlādhārācca deveśi dve'ṅgulī cāntike sthite | [ToḍalT, Saptamaḥ paṭalaḥ 37.1]
tayormadhye ca pātālāstiṣṭhanti parameśvari | [ToḍalT, Saptamaḥ paṭalaḥ 37.2]
iti te kathitaṃ kānte yogasāraṃ samāsataḥ | [ToḍalT, Saptamaḥ paṭalaḥ 38.1]
na vaktavyaṃ paśor agre prāṇānte'pi kadācana | [ToḍalT, Saptamaḥ paṭalaḥ 38.2]
{ToḍalT, Aṣṭamaḥ paṭalaḥ}
śrīdevī uvāca | [ToḍalT, Aṣṭamaḥ paṭalaḥ 1.1]
sārdhatrikoṭināḍīnām ālayaṃ ca kalevaram | [ToḍalT, Aṣṭamaḥ paṭalaḥ 1.2]
krameṇa śrotum icchāmi tad vadasva mayi prabho | [ToḍalT, Aṣṭamaḥ paṭalaḥ 1.3]
śrīśiva uvāca | [ToḍalT, Aṣṭamaḥ paṭalaḥ 2.1]
lomni kūpe sapādārdhakoṭayaścaiva sundari | [ToḍalT, Aṣṭamaḥ paṭalaḥ 2.2]
hastāsye ca tadā pāde'gnilakṣanāḍayaḥ sthitāḥ | [ToḍalT, Aṣṭamaḥ paṭalaḥ 2.3]
udare ca tathā pāyau pañcalakṣāḥ prakīrtitāḥ | [ToḍalT, Aṣṭamaḥ paṭalaḥ 3.1]
hṛdādisarvagātreṣu navalakṣāḥ prakīrtitāḥ | [ToḍalT, Aṣṭamaḥ paṭalaḥ 3.2]
atha pārśve tathā carme tathaiva sarvasaṃdhiṣu | [ToḍalT, Aṣṭamaḥ paṭalaḥ 4.1]
rudrānnyūnaṃ sthitaṃ lakṣaṃ śarīre nāḍayaḥ priye | [ToḍalT, Aṣṭamaḥ paṭalaḥ 4.2]
iḍā ca piṅgalā caiva suṣumnā citriṇī tathā | [ToḍalT, Aṣṭamaḥ paṭalaḥ 5.1]
brahmanāḍī ca tanmadhye pañcanāḍyaḥ prakīrtitāḥ | [ToḍalT, Aṣṭamaḥ paṭalaḥ 5.2]
kuhūś ca śaṅkhinī caiva gāndhārī hastijihvikā | [ToḍalT, Aṣṭamaḥ paṭalaḥ 6.1]
nardinī ca tathā nidrā rudrasaṃkhyā vyavasthitā | [ToḍalT, Aṣṭamaḥ paṭalaḥ 6.2]
etā nāḍyaḥ pareśāni suṣumnāyāḥ prajāyate | [ToḍalT, Aṣṭamaḥ paṭalaḥ 7.1]
śrīdevī uvāca | [ToḍalT, Aṣṭamaḥ paṭalaḥ 7.2]
vedākṣivasurandhrāstu bāṇasaṃkhyajalāntakāḥ | [ToḍalT, Aṣṭamaḥ paṭalaḥ 7.3]
kimādhāre padmamadhye saṃsthitāḥ parameśvara | [ToḍalT, Aṣṭamaḥ paṭalaḥ 7.4]
śrīśiva uvāca | [ToḍalT, Aṣṭamaḥ paṭalaḥ 8.1]
yogapadmasya māhātmyaṃ mayā vaktuṃ na śakyate | [ToḍalT, Aṣṭamaḥ paṭalaḥ 8.2]
mūlādhāre padmamadhye laṃbījaṃ cātiśobhanam | [ToḍalT, Aṣṭamaḥ paṭalaḥ 8.3]
laṃbījasya bindumadhye pṛthvīcakraṃ manoharam | [ToḍalT, Aṣṭamaḥ paṭalaḥ 9.1]
valayākārarūpeṇa samudrāḥ saptakāḥ sthitāḥ | [ToḍalT, Aṣṭamaḥ paṭalaḥ 9.2]
śrīdevī uvāca | [ToḍalT, Aṣṭamaḥ paṭalaḥ 10.1]
bindumānaṃ mahādeva kathayasva mayi prabho | [ToḍalT, Aṣṭamaḥ paṭalaḥ 10.2]
krameṇa yogapadmasya pramāṇaṃ vada śaṃkara | [ToḍalT, Aṣṭamaḥ paṭalaḥ 10.3]
śrīśiva uvāca | [ToḍalT, Aṣṭamaḥ paṭalaḥ 11.1]
paramāṇutribhāgaikabhāgaṃ binduṃ suvistaram | [ToḍalT, Aṣṭamaḥ paṭalaḥ 11.2]
tanmadhye sāgarāḥ sarve saptadvīpā vasuṃdharā | [ToḍalT, Aṣṭamaḥ paṭalaḥ 11.3]
avyayaṃ paramaṃ sūkṣmaṃ bindurūpaṃ paraṃ śivam | [ToḍalT, Aṣṭamaḥ paṭalaḥ 12.1]
pramāṇaṃ cāsya devasya kiṃ vaktuṃ śakyate mayā | [ToḍalT, Aṣṭamaḥ paṭalaḥ 12.2]
brahmalokaṃ pareśāni nādopari vicintayet | [ToḍalT, Aṣṭamaḥ paṭalaḥ 13.1]
ḍākinīsahito brahmā tathaiva nivaset sadā | [ToḍalT, Aṣṭamaḥ paṭalaḥ 13.2]
lakāraṃ pārthivaṃ bījaṃ śaktirūpaṃ sureśvari | [ToḍalT, Aṣṭamaḥ paṭalaḥ 14.1]
pṛthvīcakrasya madhye tu svayambhūliṅgam adbhutam | [ToḍalT, Aṣṭamaḥ paṭalaḥ 14.2]
sārdhatrivalayākārakuṇḍalyā veṣṭitaṃ sadā | [ToḍalT, Aṣṭamaḥ paṭalaḥ 15.1]
liṅgacchidraṃ svavaktreṇa kuṇḍalyācchādya saṃsthitā | [ToḍalT, Aṣṭamaḥ paṭalaḥ 15.2]
tenaiva vartate vāyuriḍāpiṅgalayoḥ sadā | [ToḍalT, Aṣṭamaḥ paṭalaḥ 16.1]
sahasrāradarśanāya sadā jāgratsvarūpiṇī | [ToḍalT, Aṣṭamaḥ paṭalaḥ 16.2]
yadaiva brahmamārgeṇa sahasrāre samutthitā | [ToḍalT, Aṣṭamaḥ paṭalaḥ 17.1]
tadaiva parameśāni śvāsocchvāsavikāśanam | [ToḍalT, Aṣṭamaḥ paṭalaḥ 17.2]
kesarasya tu madhye ca catuḥpattre sureśvari | [ToḍalT, Aṣṭamaḥ paṭalaḥ 18.1]
anantarūpiṇī durgā śambhuś cānantarūpadhṛk | [ToḍalT, Aṣṭamaḥ paṭalaḥ 18.2]
nānāsukhavilāsena sadā kāmena vartate | [ToḍalT, Aṣṭamaḥ paṭalaḥ 19.1]
śrīdevī uvāca | [ToḍalT, Aṣṭamaḥ paṭalaḥ 19.2]
liṅgacchidraṃ samākṛṣya saṃsthitā kuṇḍalī katham | [ToḍalT, Aṣṭamaḥ paṭalaḥ 19.3]
kathayasva sadānanda sarvajñastvaṃ sureśvara | [ToḍalT, Aṣṭamaḥ paṭalaḥ 20.1]
śrīśiva uvāca | [ToḍalT, Aṣṭamaḥ paṭalaḥ 20.2]
liṅgamadhye mahattejo vahnirūpaṃ ca sundari | [ToḍalT, Aṣṭamaḥ paṭalaḥ 20.3]
yat kiṃcid vāyuyogena brahmāṇḍo dahyate yataḥ | [ToḍalT, Aṣṭamaḥ paṭalaḥ 21.1]
ataḥ sā kuṇḍalī devī mukhenācchādya saṃsthitā | [ToḍalT, Aṣṭamaḥ paṭalaḥ 21.2]
tenaiva pārthive liṅge binduśaktiṃ niyojayet | [ToḍalT, Aṣṭamaḥ paṭalaḥ 22.1]
binduśaktiṃ samutthāpya liṅgapūjā prakīrtitā | [ToḍalT, Aṣṭamaḥ paṭalaḥ 22.2]
{ToḍalT, Navamaḥ paṭalaḥ}
śrīdevī uvāca | [ToḍalT, Navamaḥ paṭalaḥ 1.1]
tripurāyā mahāmantraṃ nityātantre śrutaṃ mayā | [ToḍalT, Navamaḥ paṭalaḥ 1.2]
idānīṃ śrotum icchāmi navārṇasya ca vāsanām | [ToḍalT, Navamaḥ paṭalaḥ 1.3]
śrīśiva uvāca | [ToḍalT, Navamaḥ paṭalaḥ 2.1]
bhūmiś candraḥ śivo māyā śaktiḥ kṛśānusādanau | [ToḍalT, Navamaḥ paṭalaḥ 2.2]
ardhacandraśca binduśca navārṇo merurucyate | [ToḍalT, Navamaḥ paṭalaḥ 2.3]
bhūmibījajapādeva bhūpatir jāyate 'cirāt | [ToḍalT, Navamaḥ paṭalaḥ 3.1]
candrabījajapādeva mahāsaundaryamāpnuyāt | [ToḍalT, Navamaḥ paṭalaḥ 3.2]
śivabījajapād eva śivavadviharet kṣitau | [ToḍalT, Navamaḥ paṭalaḥ 4.1]
ekatroccāraṇāt satyaṃ caturvargaphalapradam | [ToḍalT, Navamaḥ paṭalaḥ 4.2]
śrīdevī uvāca | [ToḍalT, Navamaḥ paṭalaḥ 5.1]
yattvayā kathitaṃ nātha yogajñānādikaṃ layam | [ToḍalT, Navamaḥ paṭalaḥ 5.2]
yāvat kāmādi saṃdīpyo bhāvayogo na labhyate | [ToḍalT, Navamaḥ paṭalaḥ 5.3]
ūrdhvaretā mahāyogī tadadhaḥ śaktiyogataḥ | [ToḍalT, Navamaḥ paṭalaḥ 6.1]
brūhi me jagatāṃnātha kathaṃ dīrghāyuṣaṃ bhavet | [ToḍalT, Navamaḥ paṭalaḥ 6.2]
śrīśiva uvāca | [ToḍalT, Navamaḥ paṭalaḥ 7.1]
śṛṇu devi pravakṣyāmi yena dīrghāyuṣaṃ bhavet | [ToḍalT, Navamaḥ paṭalaḥ 7.2]
śrutvā gopaya yatnena na prakāśyaṃ kadācana | [ToḍalT, Navamaḥ paṭalaḥ 7.3]
pūjayet kālikāṃ devīṃ tāriṇīṃ vātha sundarīm | [ToḍalT, Navamaḥ paṭalaḥ 8.1]
ṣoḍaśenopacāreṇa pañcatattvena pārvati | [ToḍalT, Navamaḥ paṭalaḥ 8.2]
dinatrayaṃ pūjayitvā ṣaṭcakraṃ cintayedatha | [ToḍalT, Navamaḥ paṭalaḥ 9.1]
tatastu parameśāni mālāmantraṃ samabhyaset | [ToḍalT, Navamaḥ paṭalaḥ 9.2]
ṣoḍaśī vā mahāpūrvā pattre cābhyāsamācaret | [ToḍalT, Navamaḥ paṭalaḥ 10.1]
catuṣpattre cāṣṭavāraṃ ṣaṭpattre dvādaśaṃ japet | [ToḍalT, Navamaḥ paṭalaḥ 10.2]
daśapattre viṃśatiṃ ca dvādaśe vedanetrakam | [ToḍalT, Navamaḥ paṭalaḥ 11.1]
ṣoḍaśe daśasaṃkhyaṃ tu caturvāraṃ śruvo'ṣṭakam | [ToḍalT, Navamaḥ paṭalaḥ 11.2]
kumbhakena japenmantraṃ mālāṣaṭke sureśvari | [ToḍalT, Navamaḥ paṭalaḥ 12.1]
evaṃ krameṇa deveśi sthiramāyuryadā bhavet | [ToḍalT, Navamaḥ paṭalaḥ 12.2]
prajapedakṣamālāyāṃ yena mṛtyuṃjayo bhavet | [ToḍalT, Navamaḥ paṭalaḥ 13.1]
śrīdevī uvāca | [ToḍalT, Navamaḥ paṭalaḥ 13.2]
mūlacakrācchiro'ntā ca suṣumnā parikīrtitā | [ToḍalT, Navamaḥ paṭalaḥ 13.3]
tadgarbhasthā ca yā śaktiḥ sā devī kuṇḍarūpikā | [ToḍalT, Navamaḥ paṭalaḥ 13.4]
sadā kuṇḍalinī devī pañcāśadvarṇabhūṣitā | [ToḍalT, Navamaḥ paṭalaḥ 14.1]
mālārūpā kathaṃ deva iti me saṃśayo hṛdi | [ToḍalT, Navamaḥ paṭalaḥ 14.2]
śrīśiva uvāca | [ToḍalT, Navamaḥ paṭalaḥ 15.1]
sahasrāre mahāpadme bījakośe śivālaye | [ToḍalT, Navamaḥ paṭalaḥ 15.2]
haṃsena vāyuyogena pūrakeṇa samānayet | [ToḍalT, Navamaḥ paṭalaḥ 15.3]
sahasrāraṃ tu samprāpya śivaṃ dṛṣṭvā tu kāminī | [ToḍalT, Navamaḥ paṭalaḥ 16.1]
mālākāreṇa talliṅgaṃ saṃveṣṭya kuṇḍalī sadā | [ToḍalT, Navamaḥ paṭalaḥ 16.2]
akārādilakārāntā kṣakāraṃ vaktrasaṃyutam | [ToḍalT, Navamaḥ paṭalaḥ 17.1]
caramārṇaṃ sarandhraṃ ca nijapucchena kāminī | [ToḍalT, Navamaḥ paṭalaḥ 17.2]
bhedayitvā svapucchena nāgapāśaṃ tadūrdhvake | [ToḍalT, Navamaḥ paṭalaḥ 18.1]
etatkāraṇaṃ saṃvyāpya saṃsthitā kuṇḍalī yadā | [ToḍalT, Navamaḥ paṭalaḥ 18.2]
tadaiva prajapenmantram amaratvaṃ sa vindati | [ToḍalT, Navamaḥ paṭalaḥ 19.1]
recanāt kāminī devī praviśantī svaketanam | [ToḍalT, Navamaḥ paṭalaḥ 19.2]
na tatra prajapenmantraṃ japānmṛtyumavāpnuyāt | [ToḍalT, Navamaḥ paṭalaḥ 20.1]
recake chinnamālāyāṃ satyaṃ hi suravandite | [ToḍalT, Navamaḥ paṭalaḥ 20.2]
chinne sūtre bhavenmṛtyuḥ puraiva kathitaṃ mayā | [ToḍalT, Navamaḥ paṭalaḥ 21.1]
iti te kathitaṃ kānte yato mṛtyuṃjayo bhavet | [ToḍalT, Navamaḥ paṭalaḥ 21.2]
athavā nijanāsāgre dṛṣṭimāropya yatnataḥ | [ToḍalT, Navamaḥ paṭalaḥ 22.1]
vāyuṃ saṃdhārya yatnena ekoccāreṇa coccaret | [ToḍalT, Navamaḥ paṭalaḥ 22.2]
mālāmantraṃ ṣoḍaśīṃ vā tathā cāṣṭādaśākṣarīm | [ToḍalT, Navamaḥ paṭalaḥ 23.1]
sahasraṃ prajapenmantraṃ pratyahaṃ yadi pārvati | [ToḍalT, Navamaḥ paṭalaḥ 23.2]
jitvā mṛtyuṃ jarāṃ rogaṃ dīrghakālaṃ sa jīvati | [ToḍalT, Navamaḥ paṭalaḥ 24.1]
etadanyaṃ mahāyogaṃ bhogārthī nahi labhyate | [ToḍalT, Navamaḥ paṭalaḥ 24.2]
athavā parameśāni ḍāmaroktavidhānataḥ | [ToḍalT, Navamaḥ paṭalaḥ 25.1]
yajet kātyāyanīṃ devīṃ bhūtapūrvāṃ prayatnataḥ | [ToḍalT, Navamaḥ paṭalaḥ 25.2]
tadā pañcasahasrābdaṃ niścitaṃ tu sa jīvati | [ToḍalT, Navamaḥ paṭalaḥ 26.1]
iti te kathitaṃ sarvaṃ deharakṣaṇakāraṇam | [ToḍalT, Navamaḥ paṭalaḥ 26.2]
na bhogī bhogamāpnoti yogī yogo na labhyate | [ToḍalT, Navamaḥ paṭalaḥ 27.1]
etattattvena deveśi bhogo yogāyate dhruvam | [ToḍalT, Navamaḥ paṭalaḥ 27.2]
śrīdevī uvāca | [ToḍalT, Navamaḥ paṭalaḥ 28.1]
yanmālāyāṃ japenaiva kiṃ phalaṃ labhate naraḥ | [ToḍalT, Navamaḥ paṭalaḥ 28.2]
pṛthak pṛthaṅ mahādeva pattramālāphalaṃ vada | [ToḍalT, Navamaḥ paṭalaḥ 28.3]
śrīśiva uvāca | [ToḍalT, Navamaḥ paṭalaḥ 29.1]
bhūmikāmī japen mantraṃ mūlādhāre catuṣṭaye | [ToḍalT, Navamaḥ paṭalaḥ 29.2]
svādhiṣṭhāne japādeva mahendro jāyate'cirāt | [ToḍalT, Navamaḥ paṭalaḥ 29.3]
maṇipūre japādeva bhavet svargasya bhājanam | [ToḍalT, Navamaḥ paṭalaḥ 30.1]
anāhate mahāpadme japād brahmapuraṃ vrajet | [ToḍalT, Navamaḥ paṭalaḥ 30.2]
viśuddhākhye japādeva viṣṇuloke vased dhruvam | [ToḍalT, Navamaḥ paṭalaḥ 31.1]
ājñācakre ca japtavye śvetadvīpe vaset sadā | [ToḍalT, Navamaḥ paṭalaḥ 31.2]
yanmālā parameśāni bāhyamālā prakīrtitā | [ToḍalT, Navamaḥ paṭalaḥ 32.1]
antarmālā mahāmālā pañcāśadvarṇarūpiṇī | [ToḍalT, Navamaḥ paṭalaḥ 32.2]
māhātmyaṃ tasya deveśi kiṃ vaktuṃ śakyate mayā | [ToḍalT, Navamaḥ paṭalaḥ 33.1]
sahasrāre sthirībhūya yadi cāṣṭaśataṃ japet | [ToḍalT, Navamaḥ paṭalaḥ 33.2]
tatphalāt koṭibhāgaikaṃ bhāgaṃ cānyena vidyate | [ToḍalT, Navamaḥ paṭalaḥ 34.1]
pṛthivyāmavyayo deho bhavatyeva na saṃśayaḥ | [ToḍalT, Navamaḥ paṭalaḥ 34.2]
yanmālāyāṃ japenmantramabhyāsārthaṃ hi pārvati | [ToḍalT, Navamaḥ paṭalaḥ 35.1]
iti te kathitaṃ devi cirajīvī yathā bhavet | [ToḍalT, Navamaḥ paṭalaḥ 35.2]
idānīṃ parameśāni bhūtakātyāyanīṃ śṛṇu | [ToḍalT, Navamaḥ paṭalaḥ 36.1]
vedādyaṃ śabdabījaṃ ca mahāmāyāṃ tataḥ param | [ToḍalT, Navamaḥ paṭalaḥ 36.2]
astrayugmaṃ vahnijāyā manuḥ saptākṣaraḥ paraḥ | [ToḍalT, Navamaḥ paṭalaḥ 37.1]
śrīśivo'sya ṛṣiḥ prokto virāṭ chanda udāhṛtam | [ToḍalT, Navamaḥ paṭalaḥ 37.2]
bhūtakātyāyanī devī dharmārthakāmadā sadā | [ToḍalT, Navamaḥ paṭalaḥ 38.1]
praṇavena ṣaḍaṅgaṃ ca prāṇāyāmaṃ ca sundari | [ToḍalT, Navamaḥ paṭalaḥ 38.2]
dhyānamasyāḥ pravakṣyāmi śṛṇu sundari sādaram | [ToḍalT, Navamaḥ paṭalaḥ 39.1]
gauravarṇāṃ muktakeśīṃ sarvābharaṇabhūṣitām | [ToḍalT, Navamaḥ paṭalaḥ 39.2]
paṭṭavastraparīdhānāṃ sadā ghūrṇitalocanām | [ToḍalT, Navamaḥ paṭalaḥ 40.1]
vāmapāṇau raktapūrṇakharparaṃ dakṣiṇe kare | [ToḍalT, Navamaḥ paṭalaḥ 40.2]
madyapūrṇasvarṇapātrāṃ grīvāyāṃ hārabhūṣitām | [ToḍalT, Navamaḥ paṭalaḥ 41.1]
śaraccandrasamābhāsāṃ pādāṅgulivirājitām | [ToḍalT, Navamaḥ paṭalaḥ 41.2]
evaṃ tāṃ varadāṃ nityāṃ bhāvayet siddhihetave | [ToḍalT, Navamaḥ paṭalaḥ 42.1]
sāmānyārghyaṃ tato devi svavāme vinyasettataḥ | [ToḍalT, Navamaḥ paṭalaḥ 42.2]
jīvanyāsādikaṃ kṛtvā pūjayet parameśvarīm | [ToḍalT, Navamaḥ paṭalaḥ 43.1]
ṣoḍaśenopacāreṇa pañcatattvena sundari | [ToḍalT, Navamaḥ paṭalaḥ 43.2]
yajettāṃ bahuyatnena gṛhamadhye dinatrayam | [ToḍalT, Navamaḥ paṭalaḥ 44.1]
tato japenmahāmantraṃ gajāntakasahasrakam | [ToḍalT, Navamaḥ paṭalaḥ 44.2]
tataśca pūjayed devīṃ śūnyāgāre dinatrayam | [ToḍalT, Navamaḥ paṭalaḥ 45.1]
pratyahaṃ prajapenmantraṃ gajāntakasahasrakam | [ToḍalT, Navamaḥ paṭalaḥ 45.2]
eva kṛte maheśāni yadi siddhirna jāyate | [ToḍalT, Navamaḥ paṭalaḥ 46.1]
tataśca prajapenmantraṃ pitṛbhūmau dinatrayam | [ToḍalT, Navamaḥ paṭalaḥ 46.2]
tataḥ siddhirbhaved devi satyaṃ satyaṃ hi supriye | [ToḍalT, Navamaḥ paṭalaḥ 47.1]
tadvākyaṃ prārthanāvākyaṃ ḍāmarākhye mayoditam | [ToḍalT, Navamaḥ paṭalaḥ 47.2]
{ToḍalT, Daśamaḥ paṭalaḥ}
śrīdevī uvāca | [ToḍalT, Daśamaḥ paṭalaḥ 1.1]
kākīcañcuṃ mahāmudrāṃ kathayasva dayānidhe | [ToḍalT, Daśamaḥ paṭalaḥ 1.2]
yena rūpeṇa deveśa dehāsanaparo bhavet | [ToḍalT, Daśamaḥ paṭalaḥ 1.3]
śrīśiva uvāca | [ToḍalT, Daśamaḥ paṭalaḥ 2.1]
anākulena deveśi jihvāṃ paramayatnataḥ | [ToḍalT, Daśamaḥ paṭalaḥ 2.2]
tālumūle nyaset paścāt tato vāyuṃ pibet śanaiḥ | [ToḍalT, Daśamaḥ paṭalaḥ 2.3]
dantairdantān samāpīḍya kākīcañcuṃ samabhyaset | [ToḍalT, Daśamaḥ paṭalaḥ 3.1]
bahuyonyuktavidhinā sarvakarmāṇi sādhayet | [ToḍalT, Daśamaḥ paṭalaḥ 3.2]
athātaḥ sampravakṣyāmi svalpayoniṃ śṛṇu priye | [ToḍalT, Daśamaḥ paṭalaḥ 4.1]
gudachidre dakṣagulphaṃ saṃdhau liṅgaṃ vinikṣipet | [ToḍalT, Daśamaḥ paṭalaḥ 4.2]
nābhirandhre'thavā gulphaṃ dhārayed vāmahastake | [ToḍalT, Daśamaḥ paṭalaḥ 5.1]
bahuyonyuktavidhinā cānyat sarvaṃ samāpayet | [ToḍalT, Daśamaḥ paṭalaḥ 5.2]
mudrā caitanyatantre ca māhātmyaṃ kathitaṃ mayā | [ToḍalT, Daśamaḥ paṭalaḥ 6.1]
yathā hemagirirdevi yathā vegavatī nadī | [ToḍalT, Daśamaḥ paṭalaḥ 6.2]
candrādikaṃ yathā devi cirajīvī tathā bhavet | [ToḍalT, Daśamaḥ paṭalaḥ 7.1]
śrīdevī uvāca | [ToḍalT, Daśamaḥ paṭalaḥ 7.2]
daśāvatāraṃ deveśa brūhi me jagatāṃ guro | [ToḍalT, Daśamaḥ paṭalaḥ 7.3]
idānīṃ śrotumicchāmi kathayasva suvistarāt | [ToḍalT, Daśamaḥ paṭalaḥ 8.1]
kā vā devī kathaṃbhūtā vada me parameśvara | [ToḍalT, Daśamaḥ paṭalaḥ 8.2]
śrīśiva uvāca | [ToḍalT, Daśamaḥ paṭalaḥ 9.1]
tārā devī nīlarūpā vagalā kūrmamūrtikā | [ToḍalT, Daśamaḥ paṭalaḥ 9.2]
dhūmāvatī varāhaṃ syāt chinnamastā nṛsiṃhikā | [ToḍalT, Daśamaḥ paṭalaḥ 9.3]
bhuvaneśvarī vāmanaḥ syānmātaṃgī rāmamūrtikā | [ToḍalT, Daśamaḥ paṭalaḥ 10.1]
tripurā jāmadagnyaḥ syād balabhadrastu bhairavī | [ToḍalT, Daśamaḥ paṭalaḥ 10.2]
mahālakṣmīr bhavet buddho durgā syāt kalkirūpiṇī | [ToḍalT, Daśamaḥ paṭalaḥ 11.1]
svayaṃ bhagavatī kālī kṛṣṇamūrtiḥ samudbhavā | [ToḍalT, Daśamaḥ paṭalaḥ 11.2]
iti te kathitaṃ devyavatāraṃ daśamameva hi | [ToḍalT, Daśamaḥ paṭalaḥ 12.1]
etāsāṃ pūjanād devi mahādevasamo bhavet | [ToḍalT, Daśamaḥ paṭalaḥ 12.2]
āsāṃ dhyānādikaṃ sarvaṃ kathitaṃ me purā tava | [ToḍalT, Daśamaḥ paṭalaḥ 12.3]
