{AHS, Sū., 1}
rāgādirogān satatānuṣaktān aśeṣakāyaprasṛtān aśeṣān | [AHS, Sū., 1 1.1]
autsukyamohāratidāñ jaghāna yo 'pūrvavaidyāya namo 'stu tasmai | [AHS, Sū., 1 1.2]
āyuḥ kāmayamānena dharmārthasukhasādhanam | [AHS, Sū., 1 2.1]
āyurvedopadeśeṣu vidheyaḥ param ādaraḥ | [AHS, Sū., 1 2.2]
brahmā smṛtvāyuṣo vedaṃ prajāpatim ajigrahat | [AHS, Sū., 1 3.1]
so 'śvinau tau sahasrākṣaṃ so 'triputrādikān munīn | [AHS, Sū., 1 3.2]
te 'gniveśādikāṃs te tu pṛthak tantrāṇi tenire | [AHS, Sū., 1 4.1]
tebhyo 'tiviprakīrṇebhyaḥ prāyaḥ sārataroccayaḥ | [AHS, Sū., 1 4.2]
kriyate 'ṣṭāṅgahṛdayaṃ nātisaṃkṣepavistaram | [AHS, Sū., 1 5.1]
kāyabālagrahordhvāṅgaśalyadaṃṣṭrājarāvṛṣān | [AHS, Sū., 1 5.2]
aṣṭāv aṅgāni tasyāhuś cikitsā yeṣu saṃśritā | [AHS, Sū., 1 6.1]
vāyuḥ pittaṃ kaphaś ceti trayo doṣāḥ samāsataḥ | [AHS, Sū., 1 6.2]
vikṛtāvikṛtā dehaṃ ghnanti te vartayanti ca | [AHS, Sū., 1 7.1]
te vyāpino 'pi hṛnnābhyor adhomadhyordhvasaṃśrayāḥ | [AHS, Sū., 1 7.2]
vayo'horātribhuktānāṃ te 'ntamadhyādigāḥ kramāt | [AHS, Sū., 1 8.1]
tair bhaved viṣamas tīkṣṇo mandaś cāgniḥ samaiḥ samaḥ | [AHS, Sū., 1 8.2]
koṣṭhaḥ krūro mṛdur madhyo madhyaḥ syāt taiḥ samair api | [AHS, Sū., 1 9.1]
śukrārtavasthair janmādau viṣeṇeva viṣakrimeḥ | [AHS, Sū., 1 9.2]
taiś ca tisraḥ prakṛtayo hīnamadhyottamāḥ pṛthak | [AHS, Sū., 1 10.1]
samadhātuḥ samastāsu śreṣṭhā nindyā dvidoṣajāḥ | [AHS, Sū., 1 10.2]
tatra rūkṣo laghuḥ śītaḥ kharaḥ sūkṣmaś calo 'nilaḥ | [AHS, Sū., 1 11.1]
pittaṃ sasnehatīkṣṇoṣṇaṃ laghu visraṃ saraṃ dravam | [AHS, Sū., 1 11.2]
snigdhaḥ śīto gurur mandaḥ ślakṣṇo mṛtsnaḥ sthiraḥ kaphaḥ | [AHS, Sū., 1 12.1]
saṃsargaḥ saṃnipātaś ca taddvitrikṣayakopataḥ | [AHS, Sū., 1 12.2]
rasāsṛṅmāṃsamedo'sthimajjaśukrāṇi dhātavaḥ | [AHS, Sū., 1 13.1]
sapta dūṣyā malā mūtraśakṛtsvedādayo 'pi ca | [AHS, Sū., 1 13.2]
vṛddhiḥ samānaiḥ sarveṣāṃ viparītair viparyayaḥ | [AHS, Sū., 1 14.1]
rasāḥ svādvamlalavaṇatiktoṣaṇakaṣāyakāḥ | [AHS, Sū., 1 14.2]
ṣaḍ dravyam āśritās te ca yathāpūrvaṃ balāvahāḥ | [AHS, Sū., 1 15.1]
tatrādyā mārutaṃ ghnanti trayas tiktādayaḥ kapham | [AHS, Sū., 1 15.2]
kaṣāyatiktamadhurāḥ pittam anye tu kurvate | [AHS, Sū., 1 16.1]
śamanaṃ kopanaṃ svasthahitaṃ dravyam iti tridhā | [AHS, Sū., 1 16.2]
uṣṇaśītaguṇotkarṣāt tatra vīryaṃ dvidhā smṛtam | [AHS, Sū., 1 17.1]
tridhā vipāko dravyasya svādvamlakaṭukātmakaḥ | [AHS, Sū., 1 17.2]
gurumandahimasnigdhaślakṣṇasāndramṛdusthirāḥ | [AHS, Sū., 1 18.1]
guṇāḥ sasūkṣmaviśadā viṃśatiḥ saviparyayāḥ | [AHS, Sū., 1 18.2]
kālārthakarmaṇāṃ yogo hīnamithyātimātrakaḥ | [AHS, Sū., 1 19.1]
samyagyogaś ca vijñeyo rogārogyaikakāraṇam | [AHS, Sū., 1 19.2]
rogas tu doṣavaiṣamyaṃ doṣasāmyam arogatā | [AHS, Sū., 1 20.1]
nijāgantuvibhāgena tatra rogā dvidhā smṛtāḥ | [AHS, Sū., 1 20.2]
teṣāṃ kāyamanobhedād adhiṣṭhānam api dvidhā | [AHS, Sū., 1 21.1]
rajas tamaś ca manaso dvau ca doṣāv udāhṛtau | [AHS, Sū., 1 21.2]
darśanasparśanapraśnaiḥ parīkṣeta ca rogiṇam | [AHS, Sū., 1 22.1]
rogaṃ nidānaprāgrūpalakṣaṇopaśayāptibhiḥ | [AHS, Sū., 1 22.2]
bhūmidehaprabhedena deśam āhur iha dvidhā | [AHS, Sū., 1 23.1]
jāṅgalaṃ vātabhūyiṣṭham anūpaṃ tu kapholbaṇam | [AHS, Sū., 1 23.2]
sādhāraṇaṃ samamalaṃ tridhā bhūdeśam ādiśet | [AHS, Sū., 1 24.1]
kṣaṇādir vyādhyavasthā ca kālo bheṣajayogakṛt | [AHS, Sū., 1 24.2]
śodhanaṃ śamanaṃ ceti samāsād auṣadhaṃ dvidhā | [AHS, Sū., 1 25.1]
śarīrajānāṃ doṣāṇāṃ krameṇa paramauṣadham | [AHS, Sū., 1 25.2]
vastir vireko vamanaṃ tathā tailaṃ ghṛtaṃ madhu | [AHS, Sū., 1 26.1]
dhīdhairyātmādivijñānaṃ manodoṣauṣadhaṃ param | [AHS, Sū., 1 26.2]
bhiṣag dravyāṇy upasthātā rogī pādacatuṣṭayam | [AHS, Sū., 1 27.1]
cikitsitasya nirdiṣṭaṃ pratyekaṃ taccaturguṇam | [AHS, Sū., 1 27.2]
dakṣas tīrthāttaśāstrārtho dṛṣṭakarmā śucir bhiṣak | [AHS, Sū., 1 28.1]
bahukalpaṃ bahuguṇaṃ sampannaṃ yogyam auṣadham | [AHS, Sū., 1 28.2]
anuraktaḥ śucir dakṣo buddhimān paricārakaḥ | [AHS, Sū., 1 29.1]
āḍhyo rogī bhiṣagvaśyo jñāpakaḥ sattvavān api | [AHS, Sū., 1 29.2]
sarvauṣadhakṣame dehe yūnaḥ puṃso jitātmanaḥ | [AHS, Sū., 1 30.1]
amarmago 'lpahetvagrarūparūpo 'nupadravaḥ | [AHS, Sū., 1 30.2]
atulyadūṣyadeśartuprakṛtiḥ pādasaṃpadi | [AHS, Sū., 1 31.1]
graheṣvanuguṇeṣvekadoṣamārgo navaḥ sukhaḥ | [AHS, Sū., 1 31.2]
śastrādisādhanaḥ kṛcchraḥ saṃkare ca tato gadaḥ | [AHS, Sū., 1 32.1]
śeṣatvād āyuṣo yāpyaḥ pathyābhyāsād viparyaye | [AHS, Sū., 1 32.2]
anupakrama eva syāt sthito 'tyantaviparyaye | [AHS, Sū., 1 33.1]
autsukyamohāratikṛd dṛṣṭariṣṭo 'kṣanāśanaḥ | [AHS, Sū., 1 33.2]
tyajed ārtaṃ bhiṣagbhūpair dviṣṭaṃ teṣāṃ dviṣaṃ dviṣam | [AHS, Sū., 1 34.1]
hīnopakaraṇaṃ vyagram avidheyaṃ gatāyuṣam | [AHS, Sū., 1 34.2]
caṇḍaṃ śokāturaṃ bhīruṃ kṛtaghnaṃ vaidyamāninam | [AHS, Sū., 1 35.1]
tantrasyāsya paraṃ cāto vakṣyate 'dhyāyasaṃgrahaḥ | [AHS, Sū., 1 35.2]
āyuṣkāmadinartvīhārogānutpādanadravāḥ | [AHS, Sū., 1 36.1]
annajñānānnasaṃrakṣāmātrādravyarasāśrayāḥ | [AHS, Sū., 1 36.2]
doṣādijñānatadbhedataccikitsād vyupakramāḥ | [AHS, Sū., 1 37.1]
śuddhyādisnehanasvedarekāsthāpananāvanam | [AHS, Sū., 1 37.2]
dhūmagaṇḍūṣadṛksekatṛptiyantrakaśastrakam | [AHS, Sū., 1 38.1]
sirāvidhiḥ śalyavidhiḥ śastrakṣārāgnikarmikau | [AHS, Sū., 1 38.2]
sūtrasthānam ime 'dhyāyās triṃśacchārīram ucyate | [AHS, Sū., 1 39.1]
garbhāvakrāntitadvyāpadaṅgamarmavibhāgikam | [AHS, Sū., 1 39.2]
vikṛtir dūtajaṃ ṣaṣṭhaṃ nidānaṃ sārvarogikam | [AHS, Sū., 1 40.1]
jvarāsṛkśvāsayakṣmādimadādyarśo'tisāriṇām | [AHS, Sū., 1 40.2]
mūtrāghātapramehāṇāṃ vidradhyādyudarasya ca | [AHS, Sū., 1 41.1]
pāṇḍukuṣṭhānilārtānāṃ vātāsrasya ca ṣoḍaśa | [AHS, Sū., 1 41.2]
cikitsitaṃ jvare rakte kāse śvāse ca yakṣmaṇi | [AHS, Sū., 1 42.1]
vamau madātyaye 'rśaḥsu viṣi dvau dvau ca mūtrite | [AHS, Sū., 1 42.2]
vidradhau gulmajaṭharapāṇḍuśophavisarpiṣu | [AHS, Sū., 1 43.1]
kuṣṭhaśvitrānilavyādhivātāsreṣu cikitsitam | [AHS, Sū., 1 43.2]
dvāviṃśatir ime 'dhyāyāḥ kalpasiddhir ataḥ param | [AHS, Sū., 1 44.1]
kalpo vamer virekasya tatsiddhir vastikalpanā | [AHS, Sū., 1 44.2]
siddhir vastyāpadāṃ ṣaṣṭho dravyakalpo 'ta uttaram | [AHS, Sū., 1 45.1]
bālopacāre tadvyādhau tadgrahe dvau ca bhūtage | [AHS, Sū., 1 45.2]
unmāde 'tha smṛtibhraṃśe dvau dvau vartmasu saṃdhiṣu | [AHS, Sū., 1 46.1]
dṛktamoliṅganāśeṣu trayo dvau dvau ca sarvage | [AHS, Sū., 1 46.2]
karṇanāsāmukhaśirovraṇe bhaṅge bhagandare | [AHS, Sū., 1 47.1]
granthyādau kṣudrarogeṣu guhyaroge pṛthag dvayam | [AHS, Sū., 1 47.2]
viṣe bhujaṅge kīṭeṣu mūṣakeṣu rasāyane | [AHS, Sū., 1 48.1]
catvāriṃśo 'napatyānām adhyāyo bījapoṣaṇaḥ | [AHS, Sū., 1 48.2]
{AHS, Sū., 2}
athāto dinacaryādhyāyaṃ vyākhyāsyāmaḥ | [AHS, Sū., 2 1.1]
iti ha smāhurātreyādayo maharṣayaḥ | [AHS, Sū., 2 1.2]
brāhme muhūrta uttiṣṭhet svastho rakṣārtham āyuṣaḥ | [AHS, Sū., 2 1.3]
śarīracintāṃ nirvartya kṛtaśaucavidhis tataḥ | [AHS, Sū., 2 1.4]
arkanyagrodhakhadirakarañjakakubhādijam | [AHS, Sū., 2 2.1]
prātar bhuktvā ca mṛdvagraṃ kaṣāyakaṭutiktakam | [AHS, Sū., 2 2.2]
kanīnyagrasamasthaulyaṃ praguṇaṃ dvādaśāṅgulam | [AHS, Sū., 2 3.1]
bhakṣayed dantapavanaṃ dantamāṃsāny abādhayan | [AHS, Sū., 2 3.2]
nādyād ajīrṇavamathuśvāsakāsajvarārditī | [AHS, Sū., 2 4.1]
tṛṣṇāsyapākahṛnnetraśiraḥkarṇāmayī ca tat | [AHS, Sū., 2 4.2]
sauvīram añjanaṃ nityaṃ hitam akṣṇos tato bhajet | [AHS, Sū., 2 5.1]
cakṣus tejomayaṃ tasya viśeṣācchleṣmato bhayam | [AHS, Sū., 2 5.2]
yojayet saptarātre 'smāt srāvaṇārthaṃ rasāñjanam | [AHS, Sū., 2 6.1]
tato nāvanagaṇḍūṣadhūmatāmbūlabhāg bhavet | [AHS, Sū., 2 6.2]
tāmbūlaṃ kṣatapittāsrarūkṣotkupitacakṣuṣām | [AHS, Sū., 2 7.1]
viṣamūrchāmadārtānām apathyaṃ śoṣiṇām api | [AHS, Sū., 2 7.2]
abhyaṅgam ācaren nityaṃ sa jarāśramavātahā | [AHS, Sū., 2 8.1]
dṛṣṭiprasādapuṣṭyāyuḥsvapnasutvaktvadārḍhyakṛt | [AHS, Sū., 2 8.2]
śiraḥśravaṇapādeṣu taṃ viśeṣeṇa śīlayet | [AHS, Sū., 2 9.1]
varjyo 'bhyaṅgaḥ kaphagrastakṛtasaṃśuddhyajīrṇibhiḥ | [AHS, Sū., 2 9.2]
lāghavaṃ karmasāmarthyaṃ dīpto 'gnir medasaḥ kṣayaḥ | [AHS, Sū., 2 10.1]
vibhaktaghanagātratvaṃ vyāyāmād upajāyate | [AHS, Sū., 2 10.2]
vātapittāmayī bālo vṛddho 'jīrṇaś ca taṃ tyajet | [AHS, Sū., 2 11.1]
ardhaśaktyā niṣevyas tu balibhiḥ snigdhabhojibhiḥ | [AHS, Sū., 2 11.2]
śītakāle vasante ca mandam eva tato 'nyadā | [AHS, Sū., 2 12.1]
taṃ kṛtvānusukhaṃ dehaṃ mardayecca samantataḥ | [AHS, Sū., 2 12.2]
tṛṣṇā kṣayaḥ pratamako raktapittaṃ śramaḥ klamaḥ | [AHS, Sū., 2 13.1]
ativyāyāmataḥ kāso jvaraś chardiś ca jāyate | [AHS, Sū., 2 13.2]
vyāyāmajāgarādhvastrīhāsyabhāṣyādisāhasam | [AHS, Sū., 2 14.1]
gajaṃ siṃha ivākarṣan bhajann ati vinaśyati | [AHS, Sū., 2 14.2]
udvartanaṃ kaphaharaṃ medasaḥ pravilāyanam | [AHS, Sū., 2 15.1]
sthirīkaraṇam aṅgānāṃ tvakprasādakaraṃ param | [AHS, Sū., 2 15.2]
dīpanaṃ vṛṣyam āyuṣyaṃ snānam ūrjābalapradam | [AHS, Sū., 2 16.1]
kaṇḍūmalaśramasvedatandrātṛḍdāhapāpmajit | [AHS, Sū., 2 16.2]
uṣṇāmbunādhaḥkāyasya pariṣeko balāvahaḥ | [AHS, Sū., 2 17.1]
tenaiva tūttamāṅgasya balahṛt keśacakṣuṣām | [AHS, Sū., 2 17.2]
snānam arditanetrāsyakarṇarogātisāriṣu | [AHS, Sū., 2 18.1]
ādhmānapīnasājīrṇabhuktavatsu ca garhitam | [AHS, Sū., 2 18.2]
jīrṇe hitaṃ mitaṃ cādyān na vegān īrayed balāt | [AHS, Sū., 2 19.1]
na vegito 'nyakāryaḥ syān nājitvā sādhyam āmayam | [AHS, Sū., 2 19.2]
sukhārthāḥ sarvabhūtānāṃ matāḥ sarvāḥ pravṛttayaḥ | [AHS, Sū., 2 20.1]
sukhaṃ ca na vinā dharmāt tasmād dharmaparo bhavet | [AHS, Sū., 2 20.2]
bhaktyā kalyāṇamitrāṇi sevetetaradūragaḥ | [AHS, Sū., 2 21.1]
hiṃsāsteyān yathākāmaṃ paiśunyaṃ paruṣānṛte | [AHS, Sū., 2 21.2]
saṃbhinnālāpaṃ vyāpādam abhidhyāṃ dṛgviparyayam | [AHS, Sū., 2 22.1]
pāpaṃ karmeti daśadhā kāyavāṅmānasais tyajet | [AHS, Sū., 2 22.2]
avṛttivyādhiśokārtān anuvarteta śaktitaḥ | [AHS, Sū., 2 23.1]
ātmavat satataṃ paśyed api kīṭapipīlikam | [AHS, Sū., 2 23.2]
arcayed devagovipravṛddhavaidyanṛpātithīn | [AHS, Sū., 2 24.1]
vimukhān nārthinaḥ kuryān nāvamanyeta nākṣipet | [AHS, Sū., 2 24.2]
upakārapradhānaḥ syād apakārapare 'py arau | [AHS, Sū., 2 25.1]
saṃpadvipatsv ekamanā hetāvīrṣyet phale na tu | [AHS, Sū., 2 25.2]
kāle hitaṃ mitaṃ brūyād avisaṃvādi peśalam | [AHS, Sū., 2 26.1]
pūrvābhibhāṣī sumukhaḥ suśīlaḥ karuṇāmṛduḥ | [AHS, Sū., 2 26.2]
naikaḥ sukhī na sarvatra viśrabdho na ca śaṅkitaḥ | [AHS, Sū., 2 27.1]
na kaṃcid ātmanaḥ śatruṃ nātmānaṃ kasyacid ripum | [AHS, Sū., 2 27.2]
prakāśayen nāpamānaṃ na ca niḥsnehatāṃ prabhoḥ | [AHS, Sū., 2 28.1]
janasyāśayam ālakṣya yo yathā parituṣyati | [AHS, Sū., 2 28.2]
taṃ tathaivānuvarteta parārādhanapaṇḍitaḥ | [AHS, Sū., 2 29.1]
na pīḍayed indriyāṇi na caitāny atilālayet | [AHS, Sū., 2 29.2]
trivargaśūnyaṃ nārambhaṃ bhajet taṃ cāvirodhayan | [AHS, Sū., 2 30.1]
anuyāyāt pratipadaṃ sarvadharmeṣu madhyamām | [AHS, Sū., 2 30.2]
nīcaromanakhaśmaśrur nirmalāṅghrimalāyanaḥ | [AHS, Sū., 2 31.1]
snānaśīlaḥ susurabhiḥ suveṣo 'nulbaṇojjvalaḥ | [AHS, Sū., 2 31.2]
dhārayet satataṃ ratnasiddhamantramahauṣadhīḥ | [AHS, Sū., 2 32.1]
sātapatrapadatrāṇo vicared yugamātradṛk | [AHS, Sū., 2 32.2]
niśi cātyayike kārye daṇḍī maulī sahāyavān | [AHS, Sū., 2 33.1]
caityapūjyadhvajāśastacchāyābhasmatuṣāśucīn | [AHS, Sū., 2 33.2]
nākrāmeccharkarāloṣṭabalisnānabhuvo na ca | [AHS, Sū., 2 34.1]
nadīṃ taren na bāhubhyāṃ nāgniskandham abhivrajet | [AHS, Sū., 2 34.2]
saṃdigdhanāvaṃ vṛkṣaṃ ca nārohed duṣṭayānavat | [AHS, Sū., 2 35.1]
nāsaṃvṛtamukhaḥ kuryāt kṣutihāsyavijṛmbhaṇam | [AHS, Sū., 2 35.2]
nāsikāṃ na vikuṣṇīyān nākasmād vilikhed bhuvam | [AHS, Sū., 2 36.1]
nāṅgaiś ceṣṭeta viguṇaṃ nāsītotkaṭakaś ciram | [AHS, Sū., 2 36.2]
dehavākcetasāṃ ceṣṭāḥ prāk śramād vinivartayet | [AHS, Sū., 2 37.1]
nordhvajānuś ciraṃ tiṣṭhen naktaṃ seveta na drumam | [AHS, Sū., 2 37.2]
tathā catvaracaityāntaścatuṣpathasurālayān | [AHS, Sū., 2 38.1]
sūnāṭavīśūnyagṛhaśmaśānāni divāpi na | [AHS, Sū., 2 38.2]
sarvathekṣeta nādityaṃ na bhāraṃ śirasā vahet | [AHS, Sū., 2 39.1]
nekṣeta pratataṃ sūkṣmaṃ dīptāmedhyāpriyāṇi ca | [AHS, Sū., 2 39.2]
madyavikrayasaṃdhānadānādānāni nācaret | [AHS, Sū., 2 40.1]
purovātātaparajastuṣāraparuṣānilān | [AHS, Sū., 2 40.2]
anṛjuḥ kṣavathūdgārakāsasvapnānnamaithunam | [AHS, Sū., 2 41.1]
kūlacchāyāṃ nṛpadviṣṭaṃ vyāladaṃṣṭriviṣāṇinaḥ | [AHS, Sū., 2 41.2]
hīnānāryātinipuṇasevāṃ vigraham uttamaiḥ | [AHS, Sū., 2 42.1]
saṃdhyāsv abhyavahārastrīsvapnādhyayanacintanam | [AHS, Sū., 2 42.2]
śatrusattragaṇākīrṇagaṇikāpaṇikāśanam | [AHS, Sū., 2 43.1]
gātravaktranakhair vādyaṃ hastakeśāvadhūnanam | [AHS, Sū., 2 43.2]
toyāgnipūjyamadhyena yānaṃ dhūmaṃ śavāśrayam | [AHS, Sū., 2 44.1]
madyātisaktiṃ viśrambhasvātantrye strīṣu ca tyajet | [AHS, Sū., 2 44.2]
ācāryaḥ sarvaceṣṭāsu loka eva hi dhīmataḥ | [AHS, Sū., 2 45.1]
anukuryāt tam evāto laukike 'rthe parīkṣakaḥ | [AHS, Sū., 2 45.2]
ārdrasaṃtānatā tyāgaḥ kāyavākcetasāṃ damaḥ | [AHS, Sū., 2 46.1]
svārthabuddhiḥ parārtheṣu paryāptam iti sadvratam | [AHS, Sū., 2 46.2]
naktaṃdināni me yānti kathaṃbhūtasya saṃprati | [AHS, Sū., 2 47.1]
duḥkhabhāṅ na bhavatyevaṃ nityaṃ saṃnihitasmṛtiḥ | [AHS, Sū., 2 47.2]
evaṃ kṛtsnadinaṃ nītvā rātrau yāme gṛhe gate | [AHS, Sū., 2 48.1]
devān ṛṣīn gurūn smṛtvā tataḥ śayanam ācaret | [AHS, Sū., 2 48.2]
ityācāraḥ samāsena yaṃ prāpnoti samācaran | [AHS, Sū., 2 49.1]
āyur ārogyam aiśvaryaṃ yaśo lokāṃś ca śāśvatān | [AHS, Sū., 2 49.2]
{AHS, Sū., 3}
athāta ṛtucaryādhyāyaṃ vyākhyāsyāmaḥ | [AHS, Sū., 3 1.1]
iti ha smāhurātreyādayo maharṣayaḥ | [AHS, Sū., 3 1.2]
māsair dvisaṃkhyair māghādyaiḥ kramāt ṣaḍ ṛtavaḥ smṛtāḥ | [AHS, Sū., 3 1.3]
śiśiro 'tha vasantaś ca grīṣmo varṣāśaraddhimāḥ | [AHS, Sū., 3 1.4]
śiśirādyās tribhis tais tu vidyād ayanam uttaram | [AHS, Sū., 3 2.1]
ādānaṃ ca tad ādatte nṛṇāṃ pratidinaṃ balam | [AHS, Sū., 3 2.2]
tasmin hy atyarthatīkṣṇoṣṇarūkṣā mārgasvabhāvataḥ | [AHS, Sū., 3 3.1]
ādityapavanāḥ saumyān kṣapayanti guṇān bhuvaḥ | [AHS, Sū., 3 3.2]
tiktaḥ kaṣāyaḥ kaṭuko balino 'tra rasāḥ kramāt | [AHS, Sū., 3 4.1]
tasmād ādānam āgneyam ṛtavo dakṣiṇāyanam | [AHS, Sū., 3 4.2]
varṣādayo visargaś ca yad balaṃ visṛjaty ayam | [AHS, Sū., 3 5.1]
saumyatvād atra somo hi balavān hīyate raviḥ | [AHS, Sū., 3 5.2]
meghavṛṣṭyanilaiḥ śītaiḥ śāntatāpe mahītale | [AHS, Sū., 3 6.1]
snigdhāś cehāmlalavaṇamadhurā balino rasāḥ | [AHS, Sū., 3 6.2]
śīte 'gryaṃ vṛṣṭigharme 'lpaṃ balaṃ madhyaṃ tu śeṣayoḥ | [AHS, Sū., 3 7.1]
balinaḥ śītasaṃrodhāddhemante prabalo 'nalaḥ | [AHS, Sū., 3 7.2]
bhavaty alpendhano dhātūn sa paced vāyuneritaḥ | [AHS, Sū., 3 8.1]
ato hime 'smin seveta svādvamlalavaṇān rasān | [AHS, Sū., 3 8.2]
dairghyān niśānām etarhi prātar eva bubhukṣitaḥ | [AHS, Sū., 3 9.1]
avaśyakāryaṃ saṃbhāvya yathoktaṃ śīlayed anu | [AHS, Sū., 3 9.2]
vātaghnatailair abhyaṅgaṃ mūrdhni tailaṃ vimardanam | [AHS, Sū., 3 10.1]
niyuddhaṃ kuśalaiḥ sārdhaṃ pādāghātaṃ ca yuktitaḥ | [AHS, Sū., 3 10.2]
kaṣāyāpahṛtasnehas tataḥ snāto yathāvidhi | [AHS, Sū., 3 11.1]
kuṅkumena sadarpeṇa pradigdho 'gurudhūpitaḥ | [AHS, Sū., 3 11.2]
rasān snigdhān palaṃ puṣṭaṃ gauḍam acchasurāṃ surām | [AHS, Sū., 3 12.1]
godhūmapiṣṭamāṣekṣukṣīrotthavikṛtīḥ śubhāḥ | [AHS, Sū., 3 12.2]
navam annaṃ vasāṃ tailaṃ śaucakārye sukhodakam | [AHS, Sū., 3 13.1]
prāvārājinakauśeyapraveṇīkaucavāstṛtam | [AHS, Sū., 3 13.2]
uṣṇasvabhāvair laghubhiḥ prāvṛtaḥ śayanaṃ bhajet | [AHS, Sū., 3 14.1]
yuktyārkakiraṇān svedaṃ pādatrāṇaṃ ca sarvadā | [AHS, Sū., 3 14.2]
pīvarorustanaśroṇyaḥ samadāḥ pramadāḥ priyāḥ | [AHS, Sū., 3 15.1]
haranti śītam uṣṇāṅgyo dhūpakuṅkumayauvanaiḥ | [AHS, Sū., 3 15.2]
aṅgāratāpasaṃtaptagarbhabhūveśmacāriṇaḥ | [AHS, Sū., 3 16.1]
śītapāruṣyajanito na doṣo jātu jāyate | [AHS, Sū., 3 16.2]
ayam eva vidhiḥ kāryaḥ śiśire 'pi viśeṣataḥ | [AHS, Sū., 3 17.1]
tadā hi śītam adhikaṃ raukṣyaṃ cādānakālajam | [AHS, Sū., 3 17.2]
kaphaś cito hi śiśire vasante 'rkāṃśutāpitaḥ | [AHS, Sū., 3 18.1]
hatvāgniṃ kurute rogān atas taṃ tvarayā tyajet | [AHS, Sū., 3 18.2]
tīkṣṇair vamananasyādyair laghurūkṣaiś ca bhojanaiḥ | [AHS, Sū., 3 19.1]
vyāyāmodvartanāghātair jitvā śleṣmāṇam ulbaṇam | [AHS, Sū., 3 19.2]
snāto 'nuliptaḥ karpūracandanāgurukuṅkumaiḥ | [AHS, Sū., 3 20.1]
purāṇayavagodhūmakṣaudrajāṅgalaśūlyabhuk | [AHS, Sū., 3 20.2]
sahakārarasonmiśrān āsvādya priyayārpitān | [AHS, Sū., 3 21.1]
priyāsyasaṅgasurabhīn priyānetrotpalāṅkitān | [AHS, Sū., 3 21.2]
saumanasyakṛto hṛdyān vayasyaiḥ sahitaḥ pibet | [AHS, Sū., 3 22.1]
nirgadān āsavāriṣṭasīdhumārdvīkamādhavān | [AHS, Sū., 3 22.2]
śṛṅgaverāmbu sārāmbu madhvambu jaladāmbu ca | [AHS, Sū., 3 23.1]
dakṣiṇānilaśīteṣu parito jalavāhiṣu | [AHS, Sū., 3 23.2]
adṛṣṭanaṣṭasūryeṣu maṇikuṭṭimakāntiṣu | [AHS, Sū., 3 24.1]
parapuṣṭavighuṣṭeṣu kāmakarmāntabhūmiṣu | [AHS, Sū., 3 24.2]
vicitrapuṣpavṛkṣeṣu kānaneṣu sugandhiṣu | [AHS, Sū., 3 25.1]
goṣṭhīkathābhiś citrābhir madhyāhnaṃ gamayet sukhī | [AHS, Sū., 3 25.2]
guruśītadivāsvapnasnigdhāmlamadhurāṃs tyajet | [AHS, Sū., 3 26.1]
tīkṣṇāṃśur atitīkṣṇāṃśur grīṣme saṃkṣipatīva yat | [AHS, Sū., 3 26.2]
pratyahaṃ kṣīyate śleṣmā tena vāyuś ca vardhate | [AHS, Sū., 3 27.1]
ato 'smin paṭukaṭvamlavyāyāmārkakarāṃs tyajet | [AHS, Sū., 3 27.2]
bhajen madhuram evānnaṃ laghu snigdhaṃ himaṃ dravam | [AHS, Sū., 3 28.1]
suśītatoyasiktāṅgo lihyāt saktūn saśarkarān | [AHS, Sū., 3 28.2]
madyaṃ na peyaṃ peyaṃ vā svalpaṃ subahuvāri vā | [AHS, Sū., 3 29.1]
anyathā śoṣaśaithilyadāhamohān karoti tat | [AHS, Sū., 3 29.2]
kundendudhavalaṃ śālim aśnīyāj jāṅgalaiḥ palaiḥ | [AHS, Sū., 3 30.1]
pibed rasaṃ nātighanaṃ rasālāṃ rāgakhāṇḍavau | [AHS, Sū., 3 30.2]
pānakaṃ pañcasāraṃ vā navamṛdbhājane sthitam | [AHS, Sū., 3 31.1]
mocacocadalair yuktaṃ sāmlaṃ mṛnmayaśuktibhiḥ | [AHS, Sū., 3 31.2]
pāṭalāvāsitaṃ cāmbhaḥ sakarpūraṃ suśītalam | [AHS, Sū., 3 32.1]
śaśāṅkakiraṇān bhakṣyān rajanyāṃ bhakṣayan pibet | [AHS, Sū., 3 32.2]
sasitaṃ māhiṣaṃ kṣīraṃ candranakṣatraśītalam | [AHS, Sū., 3 33.1]
abhraṅkaṣamahāśālatālaruddhoṣṇaraśmiṣu | [AHS, Sū., 3 33.2]
vaneṣu mādhavīśliṣṭadrākṣāstabakaśāliṣu | [AHS, Sū., 3 34.1]
sugandhihimapānīyasicyamānapaṭālike | [AHS, Sū., 3 34.2]
kāyamāne cite cūtapravālaphalalumbibhiḥ | [AHS, Sū., 3 35.1]
kadalīdalakalhāramṛṇālakamalotpalaiḥ | [AHS, Sū., 3 35.2]
komalaiḥ kalpite talpe hasatkusumapallave | [AHS, Sū., 3 36.1]
madhyandine 'rkatāpārtaḥ svapyād dhārāgṛhe 'thavā | [AHS, Sū., 3 36.2]
pustastrīstanahastāsyapravṛttośīravāriṇi | [AHS, Sū., 3 37.1]
niśākarakarākīrṇe saudhapṛṣṭhe niśāsu ca | [AHS, Sū., 3 37.2]
āsanā svasthacittasya candanārdrasya mālinaḥ | [AHS, Sū., 3 38.1]
nivṛttakāmatantrasya susūkṣmatanuvāsasaḥ | [AHS, Sū., 3 38.2]
jalārdrās tālavṛntāni vistṛtāḥ padminīpuṭāḥ | [AHS, Sū., 3 39.1]
utkṣepāś ca mṛdūtkṣepā jalavarṣihimānilāḥ | [AHS, Sū., 3 39.2]
karpūramallikāmālā hārāḥ saharicandanāḥ | [AHS, Sū., 3 40.1]
manoharakalālāpāḥ śiśavaḥ sārikāḥ śukāḥ | [AHS, Sū., 3 40.2]
mṛṇālavalayāḥ kāntāḥ protphullakamalojjvalāḥ | [AHS, Sū., 3 41.1]
jaṅgamā iva padminyo haranti dayitāḥ klamam | [AHS, Sū., 3 41.2]
ādānaglānavapuṣām agniḥ sanno 'pi sīdati | [AHS, Sū., 3 42.1]
varṣāsu doṣair duṣyanti te 'mbulambāmbude 'mbare | [AHS, Sū., 3 42.2]
satuṣāreṇa marutā sahasā śītalena ca | [AHS, Sū., 3 43.1]
bhūbāṣpeṇāmlapākena malinena ca vāriṇā | [AHS, Sū., 3 43.2]
vahninaiva ca mandena teṣv ity anyonyadūṣiṣu | [AHS, Sū., 3 44.1]
bhajet sādhāraṇaṃ sarvam ūṣmaṇas tejanaṃ ca yat | [AHS, Sū., 3 44.2]
āsthāpanaṃ śuddhatanur jīrṇaṃ dhānyaṃ rasān kṛtān | [AHS, Sū., 3 45.1]
jāṅgalaṃ piśitaṃ yūṣān madhvariṣṭaṃ cirantanam | [AHS, Sū., 3 45.2]
mastu sauvarcalāḍhyaṃ vā pañcakolāvacūrṇitam | [AHS, Sū., 3 46.1]
divyaṃ kaupaṃ śṛtaṃ cāmbho bhojanaṃ tv atidurdine | [AHS, Sū., 3 46.2]
vyaktāmlalavaṇasnehaṃ saṃśuṣkaṃ kṣaudravallaghu | [AHS, Sū., 3 47.1]
apādacārī surabhiḥ satataṃ dhūpitāmbaraḥ | [AHS, Sū., 3 47.2]
harmyapṛṣṭhe vased bāṣpaśītasīkaravarjite | [AHS, Sū., 3 48.1]
nadījalodamanthāhaḥsvapnāyāsātapāṃs tyajet | [AHS, Sū., 3 48.2]
varṣāśītocitāṅgānāṃ sahasaivārkaraśmibhiḥ | [AHS, Sū., 3 49.1]
taptānāṃ saṃcitaṃ vṛṣṭau pittaṃ śaradi kupyati | [AHS, Sū., 3 49.2]
tajjayāya ghṛtaṃ tiktaṃ vireko raktamokṣaṇam | [AHS, Sū., 3 50.1]
tiktaṃ svādu kaṣāyaṃ ca kṣudhito 'nnaṃ bhajel laghu | [AHS, Sū., 3 50.2]
śālimudgasitādhātrīpaṭolamadhujāṅgalam | [AHS, Sū., 3 51.1]
taptaṃ taptāṃśukiraṇaiḥ śītaṃ śītāṃśuraśmibhiḥ | [AHS, Sū., 3 51.2]
samantād apy ahorātram agastyodayanirviṣam | [AHS, Sū., 3 52.1]
śuci haṃsodakaṃ nāma nirmalaṃ malajij jalam | [AHS, Sū., 3 52.2]
nābhiṣyandi na vā rūkṣaṃ pānādiṣv amṛtopamam | [AHS, Sū., 3 53.1]
candanośīrakarpūramuktāsragvasanojjvalaḥ | [AHS, Sū., 3 53.2]
saudheṣu saudhadhavalāṃ candrikāṃ rajanīmukhe | [AHS, Sū., 3 54.1]
tuṣārakṣārasauhityadadhitailavasātapān | [AHS, Sū., 3 54.2]
tīkṣṇamadyadivāsvapnapurovātān parityajet | [AHS, Sū., 3 55.1]
śīte varṣāsu cādyāṃs trīn vasante 'ntyān rasān bhajet | [AHS, Sū., 3 55.2]
svāduṃ nidāghe śaradi svādutiktakaṣāyakān | [AHS, Sū., 3 56.1]
śaradvasantayo rūkṣaṃ śītaṃ gharmaghanāntayoḥ | [AHS, Sū., 3 56.2]
annapānaṃ samāsena viparītam ato 'nyadā | [AHS, Sū., 3 57.1]
nityaṃ sarvarasābhyāsaḥ svasvādhikyam ṛtāv ṛtau | [AHS, Sū., 3 57.2]
ṛtvor antyādisaptāhāv ṛtusaṃdhir iti smṛtaḥ | [AHS, Sū., 3 58.1]
tatra pūrvo vidhis tyājyaḥ sevanīyo 'paraḥ kramāt | [AHS, Sū., 3 58.2]
asātmyajā hi rogāḥ syuḥ sahasā tyāgaśīlanāt | [AHS, Sū., 3 59.1]
{AHS, Sū., 4}
athāto rogānutpādanīyādhyāyaṃ vyākhyāsyāmaḥ | [AHS, Sū., 4 1.1]
iti ha smāhur ātreyādayo maharṣayaḥ | [AHS, Sū., 4 1.2]
vegān na dhārayed vātaviṇmūtrakṣavatṛṭkṣudhām | [AHS, Sū., 4 1.3]
nidrākāsaśramaśvāsajṛmbhāśrucchardiretasām | [AHS, Sū., 4 1.4]
adhovātasya rodhena gulmodāvartarukklamāḥ | [AHS, Sū., 4 2.1]
vātamūtraśakṛtsaṅgadṛṣṭyagnivadhahṛdgadāḥ | [AHS, Sū., 4 2.2]
śakṛtaḥ piṇḍikodveṣṭapratiśyāyaśirorujaḥ | [AHS, Sū., 4 3.1]
ūrdhvavāyuḥ parīkarto hṛdayasyoparodhanam | [AHS, Sū., 4 3.2]
mukhena viṭpravṛttiś ca pūrvoktāś cāmayāḥ smṛtāḥ | [AHS, Sū., 4 4.1]
aṅgabhaṅgāśmarīvastimeḍhravaṅkṣaṇavedanāḥ | [AHS, Sū., 4 4.2]
mūtrasya rodhāt pūrve ca prāyo rogās tadauṣadham | [AHS, Sū., 4 5.1]
vartyabhyaṅgāvagāhāś ca svedanaṃ vastikarma ca | [AHS, Sū., 4 5.2]
annapānaṃ ca viḍbhedi viḍrodhottheṣu yakṣmasu | [AHS, Sū., 4 6.1]
mūtrajeṣu tu pāne ca prāgbhaktaṃ śasyate ghṛtam | [AHS, Sū., 4 6.2]
jīrṇāntikaṃ cottamayā mātrayā yojanādvayam | [AHS, Sū., 4 7.1]
avapīḍakam etacca saṃjñitaṃ dhāraṇāt punaḥ | [AHS, Sū., 4 7.2]
udgārasyāruciḥ kampo vibandho hṛdayorasoḥ | [AHS, Sū., 4 8.1]
ādhmānakāsahidhmāś ca hidhmāvat tatra bheṣajam | [AHS, Sū., 4 8.2]
śiro'rtīndriyadaurbalyamanyāstambhārditaṃ kṣuteḥ | [AHS, Sū., 4 9.1]
tīkṣṇadhūmāñjanāghrāṇanāvanārkavilokanaiḥ | [AHS, Sū., 4 9.2]
pravartayet kṣutiṃ saktāṃ snehasvedau ca śīlayet | [AHS, Sū., 4 10.1]
śoṣāṅgasādabādhiryasammohabhramahṛdgadāḥ | [AHS, Sū., 4 10.2]
tṛṣṇāyā nigrahāt tatra śītaḥ sarvo vidhir hitaḥ | [AHS, Sū., 4 11.1]
aṅgabhaṅgāruciglānikārśyaśūlabhramāḥ kṣudhaḥ | [AHS, Sū., 4 11.2]
tatra yojyaṃ laghu snigdham uṣṇam alpaṃ ca bhojanam | [AHS, Sū., 4 12.1]
nidrāyā mohamūrdhākṣigauravālasyajṛmbhikāḥ | [AHS, Sū., 4 12.2]
aṅgamardaś ca tatreṣṭaḥ svapnaḥ saṃvāhanāni ca | [AHS, Sū., 4 13.1]
kāsasya rodhāt tadvṛddhiḥ śvāsārucihṛdāmayāḥ | [AHS, Sū., 4 13.2]
śoṣo hidhmā ca kāryo 'tra kāsahā sutarāṃ vidhiḥ | [AHS, Sū., 4 14.1]
gulmahṛdrogasaṃmohāḥ śramaśvāsād vidhāritāt | [AHS, Sū., 4 14.2]
hitaṃ viśramaṇaṃ tatra vātaghnaś ca kriyākramaḥ | [AHS, Sū., 4 15.1]
jṛmbhāyāḥ kṣavavad rogāḥ sarvaś cānilajid vidhiḥ | [AHS, Sū., 4 15.2]
pīnasākṣiśirohṛdruṅmanyāstambhārucibhramāḥ | [AHS, Sū., 4 16.1]
sagulmā bāṣpatas tatra svapno madyaṃ priyāḥ kathāḥ | [AHS, Sū., 4 16.2]
visarpakoṭhakuṣṭhākṣikaṇḍūpāṇḍvāmayajvarāḥ | [AHS, Sū., 4 17.1]
sakāsaśvāsahṛllāsavyaṅgaśvayathavo vameḥ | [AHS, Sū., 4 17.2]
gaṇḍūṣadhūmānāhārā rūkṣaṃ bhuktvā tadudvamaḥ | [AHS, Sū., 4 18.1]
vyāyāmaḥ srutir asrasya śastaṃ cātra virecanam | [AHS, Sū., 4 18.2]
sakṣāralavaṇaṃ tailam abhyaṅgārthaṃ ca śasyate | [AHS, Sū., 4 19.1]
śukrāt tatsravaṇaṃ guhyavedanāśvayathujvarāḥ | [AHS, Sū., 4 19.2]
hṛdvyathāmūtrasaṅgāṅgabhaṅgavṛddhyaśmaṣaṇḍhatāḥ | [AHS, Sū., 4 20.1]
tāmracūḍasurāśālivastyabhyaṅgāvagāhanam | [AHS, Sū., 4 20.2]
vastiśuddhikaraiḥ siddhaṃ bhajet kṣīraṃ priyāḥ striyaḥ | [AHS, Sū., 4 21.1]
tṛṭśūlārtaṃ tyajet kṣīṇaṃ viḍvamaṃ vegarodhinam | [AHS, Sū., 4 21.2]
rogāḥ sarve 'pi jāyante vegodīraṇadhāraṇaiḥ | [AHS, Sū., 4 22.1]
nirdiṣṭaṃ sādhanaṃ tatra bhūyiṣṭhaṃ ye tu tān prati | [AHS, Sū., 4 22.2]
tataś cānekadhā prāyaḥ pavano yat prakupyati | [AHS, Sū., 4 23.1]
annapānauṣadhaṃ tasya yuñjītāto 'nulomanam | [AHS, Sū., 4 23.2]
dhārayet tu sadā vegān hitaiṣī pretya ceha ca | [AHS, Sū., 4 24.1]
lobherṣyādveṣamātsaryarāgādīnāṃ jitendriyaḥ | [AHS, Sū., 4 24.2]
yateta ca yathākālaṃ malānāṃ śodhanaṃ prati | [AHS, Sū., 4 25.1]
atyarthasaṃcitās te hi kruddhāḥ syur jīvitacchidaḥ | [AHS, Sū., 4 25.2]
doṣāḥ kadācit kupyanti jitā laṅghanapācanaiḥ | [AHS, Sū., 4 26.1]
ye tu saṃśodhanaiḥ śuddhā na teṣāṃ punarudbhavaḥ | [AHS, Sū., 4 26.2]
yathākramaṃ yathāyogam ata ūrdhvaṃ prayojayet | [AHS, Sū., 4 27.1]
rasāyanāni siddhāni vṛṣyayogāṃś ca kālavit | [AHS, Sū., 4 27.2]
bheṣajakṣapite pathyam āhārair bṛṃhaṇaṃ kramāt | [AHS, Sū., 4 28.1]
śāliṣaṣṭikagodhūmamudgamāṃsaghṛtādibhiḥ | [AHS, Sū., 4 28.2]
hṛdyadīpanabhaiṣajyasaṃyogād rucipaktidaiḥ | [AHS, Sū., 4 29.1]
sābhyaṅgodvartanasnānanirūhasnehavastibhiḥ | [AHS, Sū., 4 29.2]
tathā sa labhate śarma sarvapāvakapāṭavam | [AHS, Sū., 4 30.1]
dhīvarṇendriyavaimalyaṃ vṛṣatāṃ dairghyam āyuṣaḥ | [AHS, Sū., 4 30.2]
ye bhūtaviṣavāyvagnikṣatabhaṅgādisaṃbhavāḥ | [AHS, Sū., 4 31.1]
rāgadveṣabhayādyāś ca te syur āgantavo gadāḥ | [AHS, Sū., 4 31.2]
tyāgaḥ prajñāparādhānām indriyopaśamaḥ smṛtiḥ | [AHS, Sū., 4 32.1]
deśakālātmavijñānaṃ sadvṛttasyānuvartanam | [AHS, Sū., 4 32.2]
atharvavihitā śāntiḥ pratikūlagrahārcanam | [AHS, Sū., 4 33.1]
bhūtādyasparśanopāyo nirdiṣṭaś ca pṛthak pṛthak | [AHS, Sū., 4 33.2]
anutpattyai samāsena vidhir eṣa pradarśitaḥ | [AHS, Sū., 4 34.1]
nijāgantuvikārāṇām utpannānāṃ ca śāntaye | [AHS, Sū., 4 34.2]
śītodbhavaṃ doṣacayaṃ vasante viśodhayan grīṣmajam abhrakāle | [AHS, Sū., 4 35.1]
ghanātyaye vārṣikam āśu samyak prāpnoti rogān ṛtujān na jātu | [AHS, Sū., 4 35.2]
nityaṃ hitāhāravihārasevī samīkṣyakārī viṣayeṣv asaktaḥ | [AHS, Sū., 4 36.1]
dātā samaḥ satyaparaḥ kṣamāvān āptopasevī ca bhavaty arogaḥ | [AHS, Sū., 4 36.2]
{AHS, Sū., 5}
athāto dravadravyavijñānīyam adhyāyaṃ vyākhyāsyāmaḥ | [AHS, Sū., 5 1.1]
iti ha smāhur ātreyādayo maharṣayaḥ | [AHS, Sū., 5 1.2]
jīvanaṃ tarpaṇaṃ hṛdyaṃ hlādi buddhiprabodhanam | [AHS, Sū., 5 1.3]
tanv avyaktarasaṃ mṛṣṭaṃ śītaṃ laghv amṛtopamam | [AHS, Sū., 5 1.4]
gaṅgāmbu nabhaso bhraṣṭaṃ spṛṣṭaṃ tv arkendumārutaiḥ | [AHS, Sū., 5 2.1]
hitāhitatve tad bhūyo deśakālāv apekṣate | [AHS, Sū., 5 2.2]
yenābhivṛṣṭam amalaṃ śālyannaṃ rājate sthitam | [AHS, Sū., 5 3.1]
aklinnam avivarṇaṃ ca tat peyaṃ gāṅgam anyathā | [AHS, Sū., 5 3.2]
sāmudraṃ tan na pātavyaṃ māsād āśvayujād vinā | [AHS, Sū., 5 4.1]
aindram ambu supātrastham avipannaṃ sadā pibet | [AHS, Sū., 5 4.2]
tadabhāve ca bhūmiṣṭham āntarikṣānukāri yat | [AHS, Sū., 5 5.1]
śucipṛthvasitaśvete deśe 'rkapavanāhatam | [AHS, Sū., 5 5.2]
na pibet paṅkaśaivālatṛṇaparṇāvilāstṛtam | [AHS, Sū., 5 6.1]
sūryendupavanādṛṣṭam abhivṛṣṭaṃ ghanaṃ guru | [AHS, Sū., 5 6.2]
phenilaṃ jantumat taptaṃ dantagrāhy atiśaityataḥ | [AHS, Sū., 5 7.1]
anārtavaṃ ca yad divyam ārtavaṃ prathamaṃ ca yat | [AHS, Sū., 5 7.2]
lūtāditantuviṇmūtraviṣasaṃśleṣadūṣitam | [AHS, Sū., 5 8.1]
paścimodadhigāḥ śīghravahā yāś cāmalodakāḥ | [AHS, Sū., 5 8.2]
pathyāḥ samāsāt tā nadyo viparītās tv ato 'nyathā | [AHS, Sū., 5 9.1]
upalāsphālanākṣepavicchedaiḥ kheditodakāḥ | [AHS, Sū., 5 9.2]
himavanmalayodbhūtāḥ pathyās tā eva ca sthirāḥ | [AHS, Sū., 5 10.1]
kṛmiślīpadahṛtkaṇṭhaśirorogān prakurvate | [AHS, Sū., 5 10.2]
prācyāvantyaparāntotthā durnāmāni mahendrajāḥ | [AHS, Sū., 5 11.1]
udaraślīpadātaṅkān sahyavindhyodbhavāḥ punaḥ | [AHS, Sū., 5 11.2]
kuṣṭhapāṇḍuśirorogān doṣaghnyaḥ pāriyātrajāḥ | [AHS, Sū., 5 12.1]
balapauruṣakāriṇyaḥ sāgarāmbhas tridoṣakṛt | [AHS, Sū., 5 12.2]
vidyāt kūpataḍāgādīn jāṅgalānūpaśailataḥ | [AHS, Sū., 5 13.1]
nāmbu peyam aśaktyā vā svalpam alpāgnigulmibhiḥ | [AHS, Sū., 5 13.2]
pāṇḍūdarātisārārśograhaṇīśoṣaśothibhiḥ | [AHS, Sū., 5 14.1]
ṛte śarannidāghābhyāṃ pibet svastho 'pi cālpaśaḥ | [AHS, Sū., 5 14.2]
samasthūlakṛśā bhuktamadhyāntaprathamāmbupāḥ | [AHS, Sū., 5 15.1]
śītaṃ madātyayaglānimūrchāchardiśramabhramān | [AHS, Sū., 5 15.2]
tṛṣṇoṣṇadāhapittāsraviṣāṇy ambu niyacchati | [AHS, Sū., 5 16.1]
dīpanaṃ pācanaṃ kaṇṭhyaṃ laghūṣṇaṃ vastiśodhanam | [AHS, Sū., 5 16.2]
hidhmādhmānānilaśleṣmasadyaḥśuddhinavajvare | [AHS, Sū., 5 17.1]
kāsāmapīnasaśvāsapārśvarukṣu ca śasyate | [AHS, Sū., 5 17.2]
anabhiṣyandi laghu ca toyaṃ kvathitaśītalam | [AHS, Sū., 5 18.1]
pittayukte hitaṃ doṣe vyuṣitaṃ tat tridoṣakṛt | [AHS, Sū., 5 18.2]
nārikelodakaṃ snigdhaṃ svādu vṛṣyaṃ himaṃ laghu | [AHS, Sū., 5 19.1]
tṛṣṇāpittānilaharaṃ dīpanaṃ vastiśodhanam | [AHS, Sū., 5 19.2]
varṣāsu divyanādeye paraṃ toye varāvare | [AHS, Sū., 5 20.1]
svādupākarasaṃ snigdham ojasyaṃ dhātuvardhanam | [AHS, Sū., 5 20.2]
vātapittaharaṃ vṛṣyaṃ śleṣmalaṃ guru śītalam | [AHS, Sū., 5 21.1]
prāyaḥ payo 'tra gavyaṃ tu jīvanīyaṃ rasāyanam | [AHS, Sū., 5 21.2]
kṣatakṣīṇahitaṃ medhyaṃ balyaṃ stanyakaraṃ saram | [AHS, Sū., 5 22.1]
jīrṇajvaraṃ mūtrakṛcchraṃ raktapittaṃ ca nāśayet | [AHS, Sū., 5 23.1]
hitam atyagnyanidrebhyo garīyo māhiṣaṃ himam | [AHS, Sū., 5 23.2]
alpāmbupānavyāyāmakaṭutiktāśanair laghu | [AHS, Sū., 5 24.1]
ājaṃ śoṣajvaraśvāsaraktapittātisārajit | [AHS, Sū., 5 24.2]
īṣad rūkṣoṣṇalavaṇam auṣṭrakaṃ dīpanaṃ laghu | [AHS, Sū., 5 25.1]
śastaṃ vātakaphānāhakṛmiśophodarārśasām | [AHS, Sū., 5 25.2]
mānuṣaṃ vātapittāsṛgabhighātākṣirogajit | [AHS, Sū., 5 26.1]
tarpaṇāścyotanair nasyair ahṛdyaṃ tūṣṇam āvikam | [AHS, Sū., 5 26.2]
vātavyādhiharaṃ hidhmāśvāsapittakaphapradam | [AHS, Sū., 5 27.1]
hastinyāḥ sthairyakṛd bāḍham uṣṇaṃ tv aikaśaphaṃ laghu | [AHS, Sū., 5 27.2]
śākhāvātaharaṃ sāmlalavaṇaṃ jaḍatākaram | [AHS, Sū., 5 28.1]
payo 'bhiṣyandi gurv āmaṃ yuktyā śṛtam ato 'nyathā | [AHS, Sū., 5 28.2]
bhaved garīyo 'tiśṛtaṃ dhāroṣṇam amṛtopamam | [AHS, Sū., 5 29.1]
amlapākarasaṃ grāhi gurūṣṇaṃ dadhi vātajit | [AHS, Sū., 5 29.2]
medaḥśukrabalaśleṣmapittaraktāgniśophakṛt | [AHS, Sū., 5 30.1]
rociṣṇu śastam arucau śītake viṣamajvare | [AHS, Sū., 5 30.2]
pīnase mūtrakṛcchre ca rūkṣaṃ tu grahaṇīgade | [AHS, Sū., 5 31.1]
naivādyān niśi naivoṣṇaṃ vasantoṣṇaśaratsu na | [AHS, Sū., 5 31.2]
nāmudgasūpaṃ nākṣaudraṃ tan nāghṛtasitopalam | [AHS, Sū., 5 32.1]
na cānāmalakaṃ nāpi nityaṃ no mandam anyathā | [AHS, Sū., 5 32.2]
jvarāsṛkpittavīsarpakuṣṭhapāṇḍubhramapradam | [AHS, Sū., 5 33.1]
takraṃ laghu kaṣāyāmlaṃ dīpanaṃ kaphavātajit | [AHS, Sū., 5 33.2]
śophodarārśograhaṇīdoṣamūtragrahārucīḥ | [AHS, Sū., 5 34.1]
plīhagulmaghṛtavyāpadgarapāṇḍvāmayāñ jayet | [AHS, Sū., 5 34.2]
tadvan mastu saraṃ srotaḥśodhi viṣṭambhajil laghu | [AHS, Sū., 5 35.1]
navanītaṃ navaṃ vṛṣyaṃ śītaṃ varṇabalāgnikṛt | [AHS, Sū., 5 35.2]
saṃgrāhi vātapittāsṛkkṣayārśo'rditakāsajit | [AHS, Sū., 5 36.1]
kṣīrodbhavaṃ tu saṃgrāhi raktapittākṣirogajit | [AHS, Sū., 5 36.2]
śastaṃ dhīsmṛtimedhāgnibalāyuḥśukracakṣuṣām | [AHS, Sū., 5 37.1]
bālavṛddhaprajākāntisaukumāryasvarārthinām | [AHS, Sū., 5 37.2]
kṣatakṣīṇaparīsarpaśastrāgniglapitātmanām | [AHS, Sū., 5 38.1]
vātapittaviṣonmādaśoṣālakṣmījvarāpaham | [AHS, Sū., 5 38.2]
snehānām uttamaṃ śītaṃ vayasaḥ sthāpanaṃ param | [AHS, Sū., 5 39.1]
sahasravīryaṃ vidhibhir ghṛtaṃ karmasahasrakṛt | [AHS, Sū., 5 39.2]
madāpasmāramūrchāyaśiraḥkarṇākṣiyonijān | [AHS, Sū., 5 40.1]
purāṇaṃ jayati vyādhīn vraṇaśodhanaropaṇam | [AHS, Sū., 5 40.2]
balyāḥ kilāṭapīyūṣakūrcikāmoraṇādayaḥ | [AHS, Sū., 5 41.1]
śukranidrākaphakarā viṣṭambhigurudoṣalāḥ | [AHS, Sū., 5 41.2]
gavye kṣīraghṛte śreṣṭhe nindite cāvisaṃbhave | [AHS, Sū., 5 42.1]
ikṣoḥ saro guruḥ snigdho bṛṃhaṇaḥ kaphamūtrakṛt | [AHS, Sū., 5 42.2]
vṛṣyaḥ śīto 'srapittaghnaḥ svādupākaraso rasaḥ | [AHS, Sū., 5 43.1]
so 'gre salavaṇo dantapīḍitaḥ śarkarāsamaḥ | [AHS, Sū., 5 43.2]
mūlāgrajantujagdhādipīḍanān malasaṃkarāt | [AHS, Sū., 5 44.1]
kiṃcit kālaṃ vidhṛtyā ca vikṛtiṃ yāti yāntrikaḥ | [AHS, Sū., 5 44.2]
vidāhī guruviṣṭambhī tenāsau tatra pauṇḍrakaḥ | [AHS, Sū., 5 45.1]
śaityaprasādamādhuryair varas tam anu vāṃśikaḥ | [AHS, Sū., 5 45.2]
śataparvakakāntāranaipālādyās tataḥ kramāt | [AHS, Sū., 5 46.1]
sakṣārāḥ sakaṣāyāś ca soṣṇāḥ kiṃcid vidāhinaḥ | [AHS, Sū., 5 46.2]
phāṇitaṃ gurv abhiṣyandi cayakṛn mūtraśodhanam | [AHS, Sū., 5 47.1]
nātiśleṣmakaro dhautaḥ sṛṣṭamūtraśakṛd guḍaḥ | [AHS, Sū., 5 47.2]
prabhūtakṛmimajjāsṛṅmedomāṃsakapho 'paraḥ | [AHS, Sū., 5 48.1]
hṛdyaḥ purāṇaḥ pathyaś ca navaḥ śleṣmāgnisādakṛt | [AHS, Sū., 5 48.2]
vṛṣyāḥ kṣīṇakṣatahitā raktapittānilāpahāḥ | [AHS, Sū., 5 49.1]
matsyaṇḍikākhaṇḍasitāḥ krameṇa guṇavattamāḥ | [AHS, Sū., 5 49.2]
tadguṇā tiktamadhurā kaṣāyā yāsaśarkarā | [AHS, Sū., 5 50.1]
dāhatṛṭchardimūrchāsṛkpittaghnyaḥ sarvaśarkarāḥ | [AHS, Sū., 5 50.2]
śarkarekṣuvikārāṇāṃ phāṇitaṃ ca varāvare | [AHS, Sū., 5 51.1]
cakṣuṣyaṃ chedi tṛṭśleṣmaviṣahidhmāsrapittanut | [AHS, Sū., 5 51.2]
mehakuṣṭhakṛmicchardiśvāsakāsātisārajit | [AHS, Sū., 5 52.1]
vraṇaśodhanasaṃdhānaropaṇaṃ vātalaṃ madhu | [AHS, Sū., 5 52.2]
rūkṣaṃ kaṣāyamadhuraṃ tattulyā madhuśarkarā | [AHS, Sū., 5 53.1]
uṣṇam uṣṇārtam uṣṇe ca yuktaṃ coṣṇair nihanti tat | [AHS, Sū., 5 53.2]
pracchardane nirūhe ca madhūṣṇaṃ na nivāryate | [AHS, Sū., 5 54.1]
alabdhapākam āśveva tayor yasmān nivartate | [AHS, Sū., 5 54.2]
tailaṃ svayonivat tatra mukhyaṃ tīkṣṇaṃ vyavāyi ca | [AHS, Sū., 5 55.1]
tvagdoṣakṛd acakṣuṣyaṃ sūkṣmoṣṇaṃ kaphakṛn na ca | [AHS, Sū., 5 55.2]
kṛśānāṃ bṛṃhaṇāyālaṃ sthūlānāṃ karśanāya ca | [AHS, Sū., 5 56.1]
baddhaviṭkaṃ kṛmighnaṃ ca saṃskārāt sarvarogajit | [AHS, Sū., 5 56.2]
satiktoṣaṇam airaṇḍaṃ tailaṃ svādu saraṃ guru | [AHS, Sū., 5 57.1]
vardhmagulmānilakaphān udaraṃ viṣamajvaram | [AHS, Sū., 5 57.2]
rukśophau ca kaṭīguhyakoṣṭhapṛṣṭhāśrayau jayet | [AHS, Sū., 5 58.1]
tīkṣṇoṣṇaṃ picchilaṃ visraṃ raktairaṇḍodbhavaṃ tv ati | [AHS, Sū., 5 58.2]
kaṭūṣṇaṃ sārṣapaṃ tīkṣṇaṃ kaphaśukrānilāpaham | [AHS, Sū., 5 59.1]
laghu pittāsrakṛt koṭhakuṣṭhārśovraṇajantujit | [AHS, Sū., 5 59.2]
ākṣaṃ svādu himaṃ keśyaṃ guru pittānilāpaham | [AHS, Sū., 5 60.1]
nātyuṣṇaṃ nimbajaṃ tiktaṃ kṛmikuṣṭhakaphapraṇut | [AHS, Sū., 5 60.2]
umākusumbhajaṃ coṣṇaṃ tvagdoṣakaphapittakṛt | [AHS, Sū., 5 61.1]
vasā majjā ca vātaghnau balapittakaphapradau | [AHS, Sū., 5 61.2]
māṃsānugasvarūpau ca vidyān medo 'pi tāv iva | [AHS, Sū., 5 62.1]
dīpanaṃ rocanaṃ madyaṃ tīkṣṇoṣṇaṃ tuṣṭipuṣṭidam | [AHS, Sū., 5 62.2]
sasvādutiktakaṭukam amlapākarasaṃ saram | [AHS, Sū., 5 63.1]
sakaṣāyaṃ svarārogyapratibhāvarṇakṛl laghu | [AHS, Sū., 5 63.2]
naṣṭanidrātinidrebhyo hitaṃ pittāsradūṣaṇam | [AHS, Sū., 5 64.1]
kṛśasthūlahitaṃ rūkṣaṃ sūkṣmaṃ srotoviśodhanam | [AHS, Sū., 5 64.2]
vātaśleṣmaharaṃ yuktyā pītaṃ viṣavad anyathā | [AHS, Sū., 5 65.1]
guru tad doṣajananaṃ navaṃ jīrṇam ato 'nyathā | [AHS, Sū., 5 65.2]
peyaṃ noṣṇopacāreṇa na viriktakṣudhāturaiḥ | [AHS, Sū., 5 66.1]
nātyarthatīkṣṇamṛdvalpasaṃbhāraṃ kaluṣaṃ na ca | [AHS, Sū., 5 66.2]
gulmodarārśograhaṇīśoṣahṛt snehanī guruḥ | [AHS, Sū., 5 67.1]
surānilaghnī medo'sṛkstanyamūtrakaphāvahā | [AHS, Sū., 5 67.2]
tadguṇā vāruṇī hṛdyā laghus tīkṣṇā nihanti ca | [AHS, Sū., 5 68.1]
śūlakāsavamiśvāsavibandhādhmānapīnasān | [AHS, Sū., 5 68.2]
nātitīvramadā laghvī pathyā vaibhītakī surā | [AHS, Sū., 5 69.1]
vraṇe pāṇḍvāmaye kuṣṭhe na cātyarthaṃ virudhyate | [AHS, Sū., 5 69.2]
viṣṭambhinī yavasurā gurvī rūkṣā tridoṣalā | [AHS, Sū., 5 70.1]
yathādravyaguṇo 'riṣṭaḥ sarvamadyaguṇādhikaḥ | [AHS, Sū., 5 70.2]
grahaṇīpāṇḍukuṣṭhārśaḥśophaśoṣodarajvarān | [AHS, Sū., 5 71.1]
hanti gulmakṛmiplīhnaḥ kaṣāyakaṭuvātalaḥ | [AHS, Sū., 5 71.2]
mārdvīkaṃ lekhanaṃ hṛdyaṃ nātyuṣṇaṃ madhuraṃ saram | [AHS, Sū., 5 72.1]
alpapittānilaṃ pāṇḍumehārśaḥkṛmināśanam | [AHS, Sū., 5 72.2]
asmād alpāntaraguṇaṃ khārjūraṃ vātalaṃ guru | [AHS, Sū., 5 73.1]
śārkaraḥ surabhiḥ svāduhṛdyo nātimado laghuḥ | [AHS, Sū., 5 73.2]
sṛṣṭamūtraśakṛdvāto gauḍas tarpaṇadīpanaḥ | [AHS, Sū., 5 74.1]
vātapittakaraḥ sīdhuḥ snehaśleṣmavikārahā | [AHS, Sū., 5 74.2]
medaḥśophodarārśoghnas tatra pakvaraso varaḥ | [AHS, Sū., 5 75.1]
chedī madhvāsavas tīkṣṇo mehapīnasakāsajit | [AHS, Sū., 5 75.2]
raktapittakaphotkledi śuktaṃ vātānulomanam | [AHS, Sū., 5 76.1]
bhṛśoṣṇatīkṣṇarūkṣāmlaṃ hṛdyaṃ rucikaraṃ saram | [AHS, Sū., 5 76.2]
dīpanaṃ śiśirasparśaṃ pāṇḍudṛkkṛmināśanam | [AHS, Sū., 5 77.1]
guḍekṣumadyamārdvīkaśuktaṃ laghu yathottaram | [AHS, Sū., 5 77.2]
kandamūlaphalādyaṃ ca tadvad vidyāt tadāsutam | [AHS, Sū., 5 78.1]
śāṇḍākī cāsutaṃ cānyat kālāmlaṃ rocanaṃ laghu | [AHS, Sū., 5 78.2]
dhānyāmlaṃ bhedi tīkṣṇoṣṇaṃ pittakṛt sparśaśītalam | [AHS, Sū., 5 79.1]
śramaklamaharaṃ rucyaṃ dīpanaṃ vastiśūlanut | [AHS, Sū., 5 79.2]
śastam āsthāpane hṛdyaṃ laghu vātakaphāpaham | [AHS, Sū., 5 80.1]
ebhir eva guṇair yukte sauvīrakatuṣodake | [AHS, Sū., 5 80.2]
kṛmihṛdrogagulmārśaḥpāṇḍuroganibarhaṇe | [AHS, Sū., 5 81.1]
te kramād vituṣair vidyāt satuṣaiś ca yavaiḥ kṛte | [AHS, Sū., 5 81.2]
mūtraṃ go'jāvimahiṣīgajāśvoṣṭrakharodbhavam | [AHS, Sū., 5 82.1]
pittalaṃ rūkṣatīkṣṇoṣṇaṃ lavaṇānurasaṃ kaṭu | [AHS, Sū., 5 82.2]
kṛmiśophodarānāhaśūlapāṇḍukaphānilān | [AHS, Sū., 5 83.1]
gulmāruciviṣaśvitrakuṣṭhārśāṃsi jayel laghu | [AHS, Sū., 5 83.2]
toyakṣīrekṣutailānāṃ vargair madyasya ca kramāt | [AHS, Sū., 5 84.1]
iti dravaikadeśo 'yaṃ yathāsthūlam udāhṛtaḥ | [AHS, Sū., 5 84.2]
{AHS, Sū., 6}
rakto mahān sakalamas tūrṇakaḥ śakunāhṛtaḥ | [AHS, Sū., 6 1.1]
sārāmukho dīrghaśūko lodhraśūkaḥ sugandhikaḥ | [AHS, Sū., 6 1.2]
puṇḍraḥ pāṇḍuḥ puṇḍarīkaḥ pramodo gaurasārivau | [AHS, Sū., 6 2.1]
kāñcano mahiṣaḥ śūkaḥ dūṣakaḥ kusumāṇḍakaḥ | [AHS, Sū., 6 2.2]
lāṅgalā lohavālākhyāḥ kardamāḥ śītabhīrukāḥ | [AHS, Sū., 6 3.1]
pataṅgās tapanīyāś ca ye cānye śālayaḥ śubhāḥ | [AHS, Sū., 6 3.2]
svādupākarasāḥ snigdhā vṛṣyā baddhālpavarcasaḥ | [AHS, Sū., 6 4.1]
kaṣāyānurasāḥ pathyā laghavo mūtralā himāḥ | [AHS, Sū., 6 4.2]
śūkajeṣu varas tatra raktas tṛṣṇātridoṣahā | [AHS, Sū., 6 5.1]
mahāṃs tam anu kalamas taṃ cāpy anu tataḥ pare | [AHS, Sū., 6 5.2]
yavakā hāyanāḥ pāṃsubāṣpanaiṣadhakādayaḥ | [AHS, Sū., 6 6.1]
svādūṣṇā guravaḥ snigdhāḥ pāke 'mlāḥ śleṣmapittalāḥ | [AHS, Sū., 6 6.2]
sṛṣṭamūtrapurīṣāś ca pūrvaṃ pūrvaṃ ca ninditāḥ | [AHS, Sū., 6 7.1]
snigdho grāhī laghuḥ svādus tridoṣaghnaḥ sthiro himaḥ | [AHS, Sū., 6 7.2]
ṣaṣṭiko vrīhiṣu śreṣṭho gauraś cāsitagaurataḥ | [AHS, Sū., 6 8.1]
tataḥ kramān mahāvrīhikṛṣṇavrīhijatūmukhāḥ | [AHS, Sū., 6 8.2]
kukkuṭāṇḍakalāvākhyapārāvatakaśūkarāḥ | [AHS, Sū., 6 9.1]
varakoddālakojjvālacīnaśāradadardurāḥ | [AHS, Sū., 6 9.2]
gandhanāḥ kuruvindāś ca guṇair alpāntarāḥ smṛtāḥ | [AHS, Sū., 6 10.1]
svādur amlavipāko 'nyo vrīhiḥ pittakaro guruḥ | [AHS, Sū., 6 10.2]
bahumūtrapurīṣoṣmā tridoṣas tv eva pāṭalaḥ | [AHS, Sū., 6 11.1]
kaṅgukodravanīvāraśyāmākādi himaṃ laghu | [AHS, Sū., 6 11.2]
tṛṇadhānyaṃ pavanakṛl lekhanaṃ kaphapittahṛt | [AHS, Sū., 6 12.1]
bhagnasaṃdhānakṛt tatra priyaṅgur bṛṃhaṇī guruḥ | [AHS, Sū., 6 12.2]
koradūṣaḥ paraṃ grāhī sparśaḥ śīto viṣāpahaḥ | [AHS, Sū., 6 13.1]
rūkṣaḥ śīto guruḥ svāduḥ saro viḍvātakṛd yavaḥ | [AHS, Sū., 6 13.2]
vṛṣyaḥ sthairyakaro mūtramedaḥpittakaphāñjayet | [AHS, Sū., 6 14.1]
pīnasaśvāsakāsorustambhakaṇṭhatvagāmayān | [AHS, Sū., 6 14.2]
nyūno yavād anuyavo rūkṣoṣṇo vaṃśajo yavaḥ | [AHS, Sū., 6 15.1]
vṛṣyaḥ śīto guruḥ snigdho jīvano vātapittahā | [AHS, Sū., 6 15.2]
saṃdhānakārī madhuro godhūmaḥ sthairyakṛt saraḥ | [AHS, Sū., 6 16.1]
pathyā nandīmukhī śītā kaṣāyamadhurā laghuḥ | [AHS, Sū., 6 16.2]
mudgāḍhakīmasūrādi śimbīdhānyaṃ vibandhakṛt | [AHS, Sū., 6 17.1]
kaṣāyaṃ svādu saṃgrāhi kaṭupākaṃ himaṃ laghu | [AHS, Sū., 6 17.2]
medaḥśleṣmāsrapitteṣu hitaṃ lepopasekayoḥ | [AHS, Sū., 6 18.1]
varo 'tra mudgo 'lpacalaḥ kalāyas tv ativātalaḥ | [AHS, Sū., 6 18.2]
rājamāṣo 'nilakaro rūkṣo bahuśakṛd guruḥ | [AHS, Sū., 6 19.1]
uṣṇāḥ kulatthāḥ pāke 'mlāḥ śukrāśmaśvāsapīnasān | [AHS, Sū., 6 19.2]
kāsārśaḥkaphavātāṃś ca ghnanti pittāsradāḥ param | [AHS, Sū., 6 20.1]
niṣpāvo vātapittāsrastanyamūtrakaro guruḥ | [AHS, Sū., 6 20.2]
saro vidāhī dṛkśukrakaphaśophaviṣāpahaḥ | [AHS, Sū., 6 21.1]
māṣaḥ snigdho balaśleṣmamalapittakaraḥ saraḥ | [AHS, Sū., 6 21.2]
gurūṣṇo 'nilahā svāduḥ śukravṛddhivirekakṛt | [AHS, Sū., 6 22.1]
phalāni māṣavad vidyāt kākāṇḍolātmaguptayoḥ | [AHS, Sū., 6 22.2]
uṣṇas tvacyo himaḥ sparśe keśyo balyas tilo guruḥ | [AHS, Sū., 6 23.1]
alpamūtraḥ kaṭuḥ pāke medhāgnikaphapittakṛt | [AHS, Sū., 6 23.2]
snigdhomā svādutiktoṣṇā kaphapittakarī guruḥ | [AHS, Sū., 6 24.1]
dṛkśukrahṛt kaṭuḥ pāke tadvad bījaṃ kusumbhajam | [AHS, Sū., 6 24.2]
māṣo 'tra sarveṣv avaro yavakaḥ śūkajeṣu ca | [AHS, Sū., 6 25.1]
navaṃ dhānyam abhiṣyandi laghu saṃvatsaroṣitam | [AHS, Sū., 6 25.2]
śīghrajanma tathā sūpyaṃ nistuṣaṃ yuktibharjitam | [AHS, Sū., 6 26.1]
maṇḍapeyāvilepīnām odanasya ca lāghavam | [AHS, Sū., 6 26.2]
yathāpūrvaṃ śivas tatra maṇḍo vātānulomanaḥ | [AHS, Sū., 6 27.1]
tṛḍglānidoṣaśeṣaghnaḥ pācano dhātusāmyakṛt | [AHS, Sū., 6 27.2]
srotomārdavakṛt svedī saṃdhukṣayati cānalam | [AHS, Sū., 6 28.1]
kṣuttṛṣṇāglānidaurbalyakukṣirogajvarāpahā | [AHS, Sū., 6 28.2]
malānulomanī pathyā peyā dīpanapācanī | [AHS, Sū., 6 29.1]
vilepī grāhiṇī hṛdyā tṛṣṇāghnī dīpanī hitā | [AHS, Sū., 6 29.2]
vraṇākṣirogasaṃśuddhadurbalasnehapāyinām | [AHS, Sū., 6 30.1]
sudhautaḥ prasrutaḥ svinno 'tyaktoṣmā caudano laghuḥ | [AHS, Sū., 6 30.2]
yaś cāgneyauṣadhakvāthasādhito bhṛṣṭataṇḍulaḥ | [AHS, Sū., 6 31.1]
viparīto guruḥ kṣīramāṃsādyair yaś ca sādhitaḥ | [AHS, Sū., 6 31.2]
iti dravyakriyāyogamānādyaiḥ sarvam ādiśet | [AHS, Sū., 6 32.1]
bṛṃhaṇaḥ prīṇano vṛṣyaś cakṣuṣyo vraṇahā rasaḥ | [AHS, Sū., 6 32.2]
maudgas tu pathyaḥ saṃśuddhavraṇakaṇṭhākṣirogiṇām | [AHS, Sū., 6 33.1]
vātānulomī kaulattho gulmatūṇīpratūṇijit | [AHS, Sū., 6 33.2]
tilapiṇyākavikṛtiḥ śuṣkaśākaṃ virūḍhakam | [AHS, Sū., 6 34.1]
śāṇḍākīvaṭakaṃ dṛgghnaṃ doṣalaṃ glapanaṃ guru | [AHS, Sū., 6 34.2]
rasālā bṛṃhaṇī vṛṣyā snigdhā balyā rucipradā | [AHS, Sū., 6 35.1]
śramakṣuttṛṭklamaharaṃ pānakaṃ prīṇanaṃ guru | [AHS, Sū., 6 35.2]
viṣṭambhi mūtralaṃ hṛdyaṃ yathādravyaguṇaṃ ca tat | [AHS, Sū., 6 36.1]
lājās tṛṭchardyatīsāramehamedaḥkaphacchidaḥ | [AHS, Sū., 6 36.2]
kāsapittopaśamanā dīpanā laghavo himāḥ | [AHS, Sū., 6 37.1]
pṛthukā guravo balyāḥ kaphaviṣṭambhakāriṇaḥ | [AHS, Sū., 6 37.2]
dhānā viṣṭambhinī rūkṣā tarpaṇī lekhanī guruḥ | [AHS, Sū., 6 38.1]
saktavo laghavaḥ kṣuttṛṭśramanetrāmayavraṇān | [AHS, Sū., 6 38.2]
ghnanti saṃtarpaṇāḥ pānāt sadya eva balapradāḥ | [AHS, Sū., 6 39.1]
nodakāntaritān na dvir na niśāyāṃ na kevalān | [AHS, Sū., 6 39.2]
na bhuktvā na dvijaiś chittvā saktūn adyān na vā bahūn | [AHS, Sū., 6 40.1]
piṇyāko glapano rūkṣo viṣṭambhī dṛṣṭidūṣaṇaḥ | [AHS, Sū., 6 40.2]
vesavāro guruḥ snigdho balopacayavardhanaḥ | [AHS, Sū., 6 41.1]
mudgādijās tu guravo yathādravyaguṇānugāḥ | [AHS, Sū., 6 41.2]
kukūlakarparabhrāṣṭrakandvaṅgāravipācitān | [AHS, Sū., 6 42.1]
ekayonīṃllaghūn vidyād apūpān uttarottaram | [AHS, Sū., 6 42.2]
hariṇaiṇakuraṅgarkṣagokarṇamṛgamātṛkāḥ | [AHS, Sū., 6 43.1]
śaśaśambaracāruṣkaśarabhādyā mṛgāḥ smṛtāḥ | [AHS, Sū., 6 43.2]
lāvavārtīkavartīraraktavartmakakukkubhāḥ | [AHS, Sū., 6 44.1]
kapiñjalopacakrākhyacakorakurubāhavaḥ | [AHS, Sū., 6 44.2]
vartako vartikā caiva tittiriḥ krakaraḥ śikhī | [AHS, Sū., 6 45.1]
tathā śārapadendrābhavaraṭādyāś ca viṣkirāḥ | [AHS, Sū., 6 46.1]
jīvañjīvakadātyūhabhṛṅgāhvaśukasārikāḥ | [AHS, Sū., 6 46.2]
laṭvākokilahārītakapotacaṭakādayaḥ | [AHS, Sū., 6 47.1]
pratudā bhekagodhāhiśvāvidādyā bileśayāḥ | [AHS, Sū., 6 47.2]
gokharāśvataroṣṭrāśvadvīpisiṃharkṣavānarāḥ | [AHS, Sū., 6 48.1]
mārjāramūṣakavyāghravṛkababhrutarakṣavaḥ | [AHS, Sū., 6 48.2]
lopākajambukaśyenacāṣavāntādavāyasāḥ | [AHS, Sū., 6 49.1]
śaśaghnībhāsakuraragṛdhrolūkakuliṅgakāḥ | [AHS, Sū., 6 49.2]
dhūmikā madhuhā ceti prasahā mṛgapakṣiṇaḥ | [AHS, Sū., 6 50.1]
varāhamahiṣanyaṅkurururohitavāraṇāḥ | [AHS, Sū., 6 50.2]
sṛmaraś camaraḥ khaḍgo gavayaś ca mahāmṛgāḥ | [AHS, Sū., 6 51.1]
haṃsasārasakādambabakakāraṇḍavaplavāḥ | [AHS, Sū., 6 51.2]
balākotkrośacakrāhvamadgukrauñcādayo 'pcarāḥ | [AHS, Sū., 6 52.1]
matsyā rohitapāṭhīnakūrmakumbhīrakarkaṭāḥ | [AHS, Sū., 6 52.2]
śuktiśaṅkhodraśambūkaśapharīvarmicandrikāḥ | [AHS, Sū., 6 53.1]
culūkīnakramakaraśiśumāratimiṅgilāḥ | [AHS, Sū., 6 53.2]
rājīcilicimādyāś ca māṃsam ity āhur aṣṭadhā | [AHS, Sū., 6 54.1]
yoniṣv ajāvī vyāmiśragocaratvād aniścite | [AHS, Sū., 6 54.2]
ādyāntyā jāṅgalānūpā madhyau sādhāraṇau smṛtau | [AHS, Sū., 6 55.1]
tatra baddhamalāḥ śītā laghavo jāṅgalā hitāḥ | [AHS, Sū., 6 55.2]
pittottare vātamadhye saṃnipāte kaphānuge | [AHS, Sū., 6 56.1]
dīpanaḥ kaṭukaḥ pāke grāhī rūkṣo himaḥ śaśaḥ | [AHS, Sū., 6 56.2]
īṣaduṣṇagurusnigdhā bṛṃhaṇā vartakādayaḥ | [AHS, Sū., 6 57.1]
tittiris teṣvapi varo medhāgnibalaśukrakṛt | [AHS, Sū., 6 57.2]
grāhī varṇyo 'nilodriktasaṃnipātaharaḥ param | [AHS, Sū., 6 58.1]
nātipathyaḥ śikhī pathyaḥ śrotrasvaravayodṛśām | [AHS, Sū., 6 58.2]
tadvac ca kukkuṭo vṛṣyo grāmyas tu śleṣmalo guruḥ | [AHS, Sū., 6 59.1]
medhānalakarā hṛdyāḥ krakarāḥ sopacakrakāḥ | [AHS, Sū., 6 59.2]
guruḥ salavaṇaḥ kāṇakapotaḥ sarvadoṣakṛt | [AHS, Sū., 6 60.1]
caṭakāḥ śleṣmalāḥ snigdhā vātaghnāḥ śukralāḥ param | [AHS, Sū., 6 60.2]
gurūṣṇasnigdhamadhurā vargāś cāto yathottaram | [AHS, Sū., 6 61.1]
mūtraśukrakṛto balyā vātaghnāḥ kaphapittalāḥ | [AHS, Sū., 6 61.2]
śītā mahāmṛgās teṣu kravyādaprasahāḥ punaḥ | [AHS, Sū., 6 62.1]
lavaṇānurasāḥ pāke kaṭukā māṃsavardhanāḥ | [AHS, Sū., 6 62.2]
jīrṇārśograhaṇīdoṣaśoṣārtānāṃ paraṃ hitāḥ | [AHS, Sū., 6 63.1]
nātiśītagurusnigdhaṃ māṃsam ājam adoṣalam | [AHS, Sū., 6 63.2]
śarīradhātusāmānyād anabhiṣyandi bṛṃhaṇam | [AHS, Sū., 6 64.1]
viparītam ato jñeyam āvikaṃ bṛṃhaṇaṃ tu tat | [AHS, Sū., 6 64.2]
śuṣkakāsaśramātyagniviṣamajvarapīnasān | [AHS, Sū., 6 65.1]
kārśyaṃ kevalavātāṃś ca gomāṃsaṃ saṃniyacchati | [AHS, Sū., 6 65.2]
uṣṇo garīyān mahiṣaḥ svapnadārḍhyabṛhattvakṛt | [AHS, Sū., 6 66.1]
tadvad varāhaḥ śramahā ruciśukrabalapradaḥ | [AHS, Sū., 6 66.2]
matsyāḥ paraṃ kaphakarāś cilicīmas tridoṣakṛt | [AHS, Sū., 6 67.1]
lāvarohitagodhaiṇāḥ sve sve varge varāḥ param | [AHS, Sū., 6 67.2]
māṃsaṃ sadyohataṃ śuddhaṃ vayaḥsthaṃ ca bhajet tyajet | [AHS, Sū., 6 68.1]
mṛtaṃ kṛśaṃ bhṛśaṃ medyaṃ vyādhivāriviṣair hatam | [AHS, Sū., 6 68.2]
puṃstriyoḥ pūrvapaścārdhe guruṇī garbhiṇī guruḥ | [AHS, Sū., 6 69.1]
laghur yoṣiccatuṣpātsu vihaṅgeṣu punaḥ pumān | [AHS, Sū., 6 69.2]
śiraḥskandhorupṛṣṭhasya kaṭyāḥ sakthnoś ca gauravam | [AHS, Sū., 6 70.1]
tathāmapakvāśayayor yathāpūrvaṃ vinirdiśet | [AHS, Sū., 6 70.2]
śoṇitaprabhṛtīnāṃ ca dhātūnām uttarottaram | [AHS, Sū., 6 71.1]
māṃsād garīyo vṛṣaṇameḍhravṛkkayakṛdgudam | [AHS, Sū., 6 71.2]
śākaṃ pāṭhāśaṭhīsūṣāsuniṣaṇṇasatīnajam | [AHS, Sū., 6 72.1]
tridoṣaghnaṃ laghu grāhi sarājakṣavavāstukam | [AHS, Sū., 6 72.2]
suniṣaṇṇo 'gnikṛd vṛṣyas teṣu rājakṣavaḥ param | [AHS, Sū., 6 73.1]
grahaṇyarśovikāraghno varcobhedi tu vāstukam | [AHS, Sū., 6 73.2]
hanti doṣatrayaṃ kuṣṭhaṃ vṛṣyā soṣṇā rasāyanī | [AHS, Sū., 6 74.1]
kākamācī sarā svaryā cāṅgery amlāgnidīpanī | [AHS, Sū., 6 74.2]
grahaṇyarśo'nilaśleṣmahitoṣṇā grāhiṇī laghuḥ | [AHS, Sū., 6 75.1]
paṭolasaptalāriṣṭaśārṅgaṣṭāvalgujāmṛtāḥ | [AHS, Sū., 6 75.2]
vetrāgrabṛhatīvāsākutilītilaparṇikāḥ | [AHS, Sū., 6 76.1]
maṇḍūkaparṇīkarkoṭakāravellakaparpaṭāḥ | [AHS, Sū., 6 76.2]
nāḍīkalāyagojihvāvārtākaṃ vanatiktakam | [AHS, Sū., 6 77.1]
karīraṃ kulakaṃ nandī kucailā śakulādanī | [AHS, Sū., 6 77.2]
kaṭhillaṃ kembukaṃ śītaṃ sakośātakakarkaśam | [AHS, Sū., 6 78.1]
tiktaṃ pāke kaṭu grāhi vātalaṃ kaphapittajit | [AHS, Sū., 6 78.2]
hṛdyaṃ paṭolaṃ kṛminut svādupākaṃ rucipradam | [AHS, Sū., 6 79.1]
pittalaṃ dīpanaṃ bhedi vātaghnaṃ bṛhatīdvayam | [AHS, Sū., 6 79.2]
vṛṣaṃ tu vamikāsaghnaṃ raktapittaharaṃ param | [AHS, Sū., 6 80.1]
kāravellaṃ sakaṭukaṃ dīpanaṃ kaphajit param | [AHS, Sū., 6 80.2]
vārtākaṃ kaṭutiktoṣṇaṃ madhuraṃ kaphavātajit | [AHS, Sū., 6 81.1]
sakṣāram agnijananaṃ hṛdyaṃ rucyam apittalam | [AHS, Sū., 6 81.2]
karīram ādhmānakaraṃ kaṣāyaṃ svādu tiktakam | [AHS, Sū., 6 82.1]
kośātakāvalgujakau bhedināvagnidīpanau | [AHS, Sū., 6 82.2]
taṇḍulīyo himo rūkṣaḥ svādupākaraso laghuḥ | [AHS, Sū., 6 83.1]
madapittaviṣāsraghno muñjātaṃ vātapittajit | [AHS, Sū., 6 83.2]
snigdhaṃ śītaṃ guru svādu bṛṃhaṇaṃ śukrakṛt param | [AHS, Sū., 6 84.1]
gurvī sarā tu pālaṅkyā madaghnī cāpyupodakā | [AHS, Sū., 6 84.2]
pālaṅkyāvat smṛtaś cañcuḥ sa tu saṃgrahaṇātmakaḥ | [AHS, Sū., 6 85.1]
vidārī vātapittaghnī mūtralā svāduśītalā | [AHS, Sū., 6 85.2]
jīvanī bṛṃhaṇī kaṇṭhyā gurvī vṛṣyā rasāyanam | [AHS, Sū., 6 86.1]
cakṣuṣyā sarvadoṣaghnī jīvantī madhurā himā | [AHS, Sū., 6 86.2]
kūṣmāṇḍatumbakāliṅgakarkārvervārutiṇḍiśam | [AHS, Sū., 6 87.1]
tathā trapusacīnākacirbhaṭaṃ kaphavātakṛt | [AHS, Sū., 6 87.2]
bhedi viṣṭambhyabhiṣyandi svādupākarasaṃ guru | [AHS, Sū., 6 88.1]
vallīphalānāṃ pravaraṃ kūṣmāṇḍaṃ vātapittajit | [AHS, Sū., 6 88.2]
vastiśuddhikaraṃ vṛṣyaṃ trapusaṃ tvatimūtralam | [AHS, Sū., 6 89.1]
tumbaṃ rūkṣataraṃ grāhi kāliṅgairvārucirbhaṭam | [AHS, Sū., 6 89.2]
bālaṃ pittaharaṃ śītaṃ vidyāt pakvam ato 'nyathā | [AHS, Sū., 6 90.1]
śīrṇavṛntaṃ tu sakṣāraṃ pittalaṃ kaphavātajit | [AHS, Sū., 6 90.2]
rocanaṃ dīpanaṃ hṛdyam aṣṭhīlānāhanullaghu | [AHS, Sū., 6 91.1]
mṛṇālabisaśālūkakumudotpalakandakam | [AHS, Sū., 6 91.2]
nandīmāṣakakelūṭaśṛṅgāṭakakaserukam | [AHS, Sū., 6 92.1]
krauñcādanaṃ kaloḍyaṃ ca rūkṣaṃ grāhi himaṃ guru | [AHS, Sū., 6 92.2]
kadambanālikāmārṣakuṭiñjarakutumbakam | [AHS, Sū., 6 93.1]
cillīlaṭvākaloṇīkākurūṭakagavedhukam | [AHS, Sū., 6 93.2]
jīvantajhuñjhveḍagajayavaśākasuvarcalāḥ | [AHS, Sū., 6 94.1]
ālukāni ca sarvāṇi tathā sūpyāni lakṣmaṇam | [AHS, Sū., 6 94.2]
svādu rūkṣaṃ salavaṇaṃ vātaśleṣmakaraṃ guru | [AHS, Sū., 6 95.1]
śītalaṃ sṛṣṭaviṇmūtraṃ prāyo viṣṭabhya jīryati | [AHS, Sū., 6 95.2]
svinnaṃ niṣpīḍitarasaṃ snehāḍhyaṃ nātidoṣalam | [AHS, Sū., 6 96.1]
laghupattrā tu yā cillī sā vāstukasamā matā | [AHS, Sū., 6 96.2]
tarkārīvaruṇaṃ svādu satiktaṃ kaphavātajit | [AHS, Sū., 6 97.1]
varṣābhvau kālaśākaṃ ca sakṣāraṃ kaṭutiktakam | [AHS, Sū., 6 97.2]
dīpanaṃ bhedanaṃ hanti garaśophakaphānilān | [AHS, Sū., 6 98.1]
dīpanāḥ kaphavātaghnāś ciribilvāṅkurāḥ sarāḥ | [AHS, Sū., 6 98.2]
śatāvaryaṅkurās tiktā vṛṣyā doṣatrayāpahāḥ | [AHS, Sū., 6 99.1]
rūkṣo vaṃśakarīras tu vidāhī vātapittalaḥ | [AHS, Sū., 6 99.2]
pattūro dīpanas tiktaḥ plīhārśaḥkaphavātajit | [AHS, Sū., 6 100.1]
kṛmikāsakaphotkledān kāsamardo jayet saraḥ | [AHS, Sū., 6 100.2]
rūkṣoṣṇam amlaṃ kausumbhaṃ guru pittakaraṃ saram | [AHS, Sū., 6 101.1]
gurūṣṇaṃ sārṣapaṃ baddhaviṇmūtraṃ sarvadoṣakṛt | [AHS, Sū., 6 101.2]
yad bālam avyaktarasaṃ kiṃcit kṣāraṃ satiktakam | [AHS, Sū., 6 102.1]
tan mūlakaṃ doṣaharaṃ laghu soṣṇaṃ niyacchati | [AHS, Sū., 6 102.2]
gulmakāsakṣayaśvāsavraṇanetragalāmayān | [AHS, Sū., 6 103.1]
svarāgnisādodāvartapīnasāṃś ca mahat punaḥ | [AHS, Sū., 6 103.2]
rase pāke ca kaṭukam uṣṇavīryaṃ tridoṣakṛt | [AHS, Sū., 6 104.1]
gurv abhiṣyandi ca snigdhasiddhaṃ tad api vātajit | [AHS, Sū., 6 104.2]
vātaśleṣmaharaṃ śuṣkaṃ sarvam āmaṃ tu doṣalam | [AHS, Sū., 6 105.1]
kaṭūṣṇo vātakaphahā piṇḍāluḥ pittavardhanaḥ | [AHS, Sū., 6 105.2]
kuṭheraśigrusurasasumukhāsuribhūstṛṇam | [AHS, Sū., 6 106.1]
phaṇijjārjakajambīraprabhṛti grāhi śālanam | [AHS, Sū., 6 106.2]
vidāhi kaṭu rūkṣoṣṇaṃ hṛdyaṃ dīpanarocanam | [AHS, Sū., 6 107.1]
dṛkśukrakṛmihṛt tīkṣṇaṃ doṣotkleśakaraṃ laghu | [AHS, Sū., 6 107.2]
hidhmākāsaviṣaśvāsapārśvarukpūtigandhahā | [AHS, Sū., 6 108.1]
surasaḥ sumukho nātividāhī garaśophahā | [AHS, Sū., 6 108.2]
ārdrikā tiktamadhurā mūtralā na ca pittakṛt | [AHS, Sū., 6 109.1]
laśuno bhṛśatīkṣṇoṣṇaḥ kaṭupākarasaḥ saraḥ | [AHS, Sū., 6 109.2]
hṛdyaḥ keśyo gurur vṛṣyaḥ snigdho rocanadīpanaḥ | [AHS, Sū., 6 110.1]
bhagnasaṃdhānakṛd balyo raktapittapradūṣaṇaḥ | [AHS, Sū., 6 110.2]
kilāsakuṣṭhagulmārśomehakṛmikaphānilān | [AHS, Sū., 6 111.1]
sahidhmāpīnasaśvāsakāsān hanti rasāyanam | [AHS, Sū., 6 111.2]
palāṇḍus tadguṇanyūnaḥ śleṣmalo nātipittalaḥ | [AHS, Sū., 6 112.1]
kaphavātārśasāṃ pathyaḥ svede 'bhyavahṛtau tathā | [AHS, Sū., 6 112.2]
tīkṣṇo gṛñjanako grāhī pittināṃ hitakṛn na saḥ | [AHS, Sū., 6 113.1]
dīpanaḥ śūraṇo rucyaḥ kaphaghno viśado laghuḥ | [AHS, Sū., 6 113.2]
viśeṣād arśasāṃ pathyo bhūkandas tv atidoṣalaḥ | [AHS, Sū., 6 114.1]
pattre puṣpe phale nāle kande ca gurutā kramāt | [AHS, Sū., 6 114.2]
varā śākeṣu jīvantī sārṣapaṃ tv avaraṃ param | [AHS, Sū., 6 115.1]
drākṣā phalottamā vṛṣyā cakṣuṣyā sṛṣṭamūtraviṭ | [AHS, Sū., 6 115.2]
svādupākarasā snigdhā sakaṣāyā himā guruḥ | [AHS, Sū., 6 116.1]
nihanty anilapittāsratiktāsyatvamadātyayān | [AHS, Sū., 6 116.2]
tṛṣṇākāsaśramaśvāsasvarabhedakṣatakṣayān | [AHS, Sū., 6 117.1]
udriktapittāñ jayati trīn doṣān svādu dāḍimam | [AHS, Sū., 6 117.2]
pittāvirodhi nātyuṣṇam amlaṃ vātakaphāpaham | [AHS, Sū., 6 118.1]
sarvaṃ hṛdyaṃ laghu snigdhaṃ grāhi rocanadīpanam | [AHS, Sū., 6 118.2]
mocakharjūrapanasanārikelaparūṣakam | [AHS, Sū., 6 119.1]
āmrātatālakāśmaryarājādanamadhūkajam | [AHS, Sū., 6 119.2]
sauvīrabadarāṅkollaphalguśleṣmātakodbhavam | [AHS, Sū., 6 120.1]
vātāmābhiṣukākṣoṭamukūlakanikocakam | [AHS, Sū., 6 120.2]
urumāṇaṃ priyālaṃ ca bṛṃhaṇaṃ guru śītalam | [AHS, Sū., 6 121.1]
dāhakṣatakṣayaharaṃ raktapittaprasādanam | [AHS, Sū., 6 121.2]
svādupākarasaṃ snigdhaṃ viṣṭambhi kaphaśukrakṛt | [AHS, Sū., 6 122.1]
phalaṃ tu pittalaṃ tālaṃ saraṃ kāśmaryajaṃ himam | [AHS, Sū., 6 122.2]
śakṛnmūtravibandhaghnaṃ keśyaṃ medhyaṃ rasāyanam | [AHS, Sū., 6 123.1]
vātāmādy uṣṇavīryaṃ tu kaphapittakaraṃ saram | [AHS, Sū., 6 123.2]
paraṃ vātaharaṃ snigdham anuṣṇaṃ tu priyālajam | [AHS, Sū., 6 124.1]
priyālamajjā madhuro vṛṣyaḥ pittānilāpahaḥ | [AHS, Sū., 6 124.2]
kolamajjā guṇais tadvat tṛṭchardikāsajic ca saḥ | [AHS, Sū., 6 125.1]
pakvaṃ sudurjaraṃ bilvaṃ doṣalaṃ pūtimārutam | [AHS, Sū., 6 125.2]
dīpanaṃ kaphavātaghnaṃ bālaṃ grāhy ubhayaṃ ca tat | [AHS, Sū., 6 126.1]
kapittham āmaṃ kaṇṭhaghnaṃ doṣalaṃ doṣaghāti tu | [AHS, Sū., 6 126.2]
pakvaṃ hidhmāvamathujit sarvaṃ grāhi viṣāpaham | [AHS, Sū., 6 127.1]
jāmbavaṃ guru viṣṭambhi śītalaṃ bhṛśavātalam | [AHS, Sū., 6 127.2]
saṃgrāhi mūtraśakṛtor akaṇṭhyaṃ kaphapittajit | [AHS, Sū., 6 128.1]
vātapittāsrakṛd bālaṃ baddhāsthi kaphapittakṛt | [AHS, Sū., 6 128.2]
gurv āmraṃ vātajit pakvaṃ svādv amlaṃ kaphaśukrakṛt | [AHS, Sū., 6 129.1]
vṛkṣāmlaṃ grāhi rūkṣoṣṇaṃ vātaśleṣmaharaṃ laghu | [AHS, Sū., 6 129.2]
śamyā gurūṣṇaṃ keśaghnaṃ rūkṣaṃ pīlu tu pittalam | [AHS, Sū., 6 130.1]
kaphavātaharaṃ bhedi plīhārśaḥkṛmigulmanut | [AHS, Sū., 6 130.2]
satiktaṃ svādu yat pīlu nātyuṣṇaṃ tat tridoṣajit | [AHS, Sū., 6 131.1]
tvak tiktakaṭukā snigdhā mātuluṅgasya vātajit | [AHS, Sū., 6 131.2]
bṛṃhaṇaṃ madhuraṃ māṃsaṃ vātapittaharaṃ guru | [AHS, Sū., 6 132.1]
laghu tatkesaraṃ kāsaśvāsahidhmāmadātyayān | [AHS, Sū., 6 132.2]
āsyaśoṣānilaśleṣmavibandhacchardyarocakān | [AHS, Sū., 6 133.1]
gulmodarārśaḥśūlāni mandāgnitvaṃ ca nāśayet | [AHS, Sū., 6 133.2]
bhallātakasya tvaṅmāṃsaṃ bṛṃhaṇaṃ svādu śītalam | [AHS, Sū., 6 134.1]
tadasthyagnisamaṃ medhyaṃ kaphavātaharaṃ param | [AHS, Sū., 6 134.2]
svādv amlaṃ śītam uṣṇaṃ ca dvidhā pālevataṃ guru | [AHS, Sū., 6 135.1]
rucyam atyagniśamanaṃ rucyaṃ madhuram ārukam | [AHS, Sū., 6 135.2]
pakvam āśu jarāṃ yāti nātyuṣṇagurudoṣalam | [AHS, Sū., 6 136.1]
drākṣāparūṣakaṃ cārdram amlaṃ pittakaphapradam | [AHS, Sū., 6 136.2]
gurūṣṇavīryaṃ vātaghnaṃ saraṃ sakaramardakam | [AHS, Sū., 6 137.1]
tathāmlaṃ kolakarkandhulikucāmrātakārukam | [AHS, Sū., 6 137.2]
airāvataṃ dantaśaṭhaṃ satūdaṃ mṛgaliṇḍikam | [AHS, Sū., 6 138.1]
nātipittakaraṃ pakvaṃ śuṣkaṃ ca karamardakam | [AHS, Sū., 6 138.2]
dīpanaṃ bhedanaṃ śuṣkam amlīkākolayoḥ phalam | [AHS, Sū., 6 139.1]
tṛṣṇāśramaklamacchedi laghv iṣṭaṃ kaphavātayoḥ | [AHS, Sū., 6 139.2]
phalānām avaraṃ tatra likucaṃ sarvadoṣakṛt | [AHS, Sū., 6 140.1]
himānaloṣṇadurvātavyālalālādidūṣitam | [AHS, Sū., 6 140.2]
jantujuṣṭaṃ jale magnam abhūmijam anārtavam | [AHS, Sū., 6 141.1]
anyadhānyayutaṃ hīnavīryaṃ jīrṇatayāti ca | [AHS, Sū., 6 141.2]
dhānyaṃ tyajet tathā śākaṃ rūkṣasiddham akomalam | [AHS, Sū., 6 142.1]
asaṃjātarasaṃ tadvacchuṣkaṃ cānyatra mūlakāt | [AHS, Sū., 6 142.2]
prāyeṇa phalam apy evaṃ tathāmaṃ bilvavarjitam | [AHS, Sū., 6 143.1]
viṣyandi lavaṇaṃ sarvaṃ sūkṣmaṃ sṛṣṭamalaṃ viduḥ | [AHS, Sū., 6 143.2]
vātaghnaṃ pāki tīkṣṇoṣṇaṃ rocanaṃ kaphapittakṛt | [AHS, Sū., 6 144.1]
saindhavaṃ tatra sasvādu vṛṣyaṃ hṛdyaṃ tridoṣanut | [AHS, Sū., 6 144.2]
laghv anuṣṇaṃ dṛśaḥ pathyam avidāhy agnidīpanam | [AHS, Sū., 6 145.1]
laghu sauvarcalaṃ hṛdyaṃ sugandhy udgāraśodhanam | [AHS, Sū., 6 145.2]
kaṭupākaṃ vibandhaghnaṃ dīpanīyaṃ rucipradam | [AHS, Sū., 6 146.1]
ūrdhvādhaḥkaphavātānulomanaṃ dīpanaṃ viḍam | [AHS, Sū., 6 146.2]
vibandhānāhaviṣṭambhaśūlagauravanāśanam | [AHS, Sū., 6 147.1]
vipāke svādu sāmudraṃ guru śleṣmavivardhanam | [AHS, Sū., 6 147.2]
satiktakaṭukakṣāraṃ tīkṣṇam utkledi caudbhidam | [AHS, Sū., 6 148.1]
kṛṣṇe sauvarcalaguṇā lavaṇe gandhavarjitāḥ | [AHS, Sū., 6 148.2]
romakaṃ laghu pāṃsūtthaṃ sakṣāraṃ śleṣmalaṃ guru | [AHS, Sū., 6 149.1]
lavaṇānāṃ prayoge tu saindhavādi prayojayet | [AHS, Sū., 6 149.2]
gulmahṛdgrahaṇīpāṇḍuplīhānāhagalāmayān | [AHS, Sū., 6 150.1]
śvāsārśaḥkaphakāsāṃś ca śamayed yavaśūkajaḥ | [AHS, Sū., 6 150.2]
kṣāraḥ sarvaś ca paramaṃ tīkṣṇoṣṇaḥ kṛmijil laghuḥ | [AHS, Sū., 6 151.1]
pittāsṛgdūṣaṇaḥ pākī chedy ahṛdyo vidāraṇaḥ | [AHS, Sū., 6 151.2]
apathyaḥ kaṭulāvaṇyāc chukraujaḥkeśacakṣuṣām | [AHS, Sū., 6 152.1]
hiṅgu vātakaphānāhaśūlaghnaṃ pittakopanam | [AHS, Sū., 6 152.2]
kaṭupākarasaṃ rucyaṃ dīpanaṃ pācanaṃ laghu | [AHS, Sū., 6 153.1]
kaṣāyā madhurā pāke rūkṣā vilavaṇī laghuḥ | [AHS, Sū., 6 153.2]
dīpanī pācanī medhyā vayasaḥ sthāpanī param | [AHS, Sū., 6 154.1]
uṣṇavīryā sarāyuṣyā buddhīndriyabalapradā | [AHS, Sū., 6 154.2]
kuṣṭhavaivarṇyavaisvaryapurāṇaviṣamajvarān | [AHS, Sū., 6 155.1]
śiro'kṣipāṇḍuhṛdrogakāmalāgrahaṇīgadān | [AHS, Sū., 6 155.2]
saśoṣaśophātīsāramedamohavamikṛmīn | [AHS, Sū., 6 156.1]
śvāsakāsaprasekārśaḥplīhānāhagarodaram | [AHS, Sū., 6 156.2]
vibandhaṃ srotasāṃ gulmam ūrustambham arocakam | [AHS, Sū., 6 157.1]
harītakī jayed vyādhīṃs tāṃs tāṃś ca kaphavātajān | [AHS, Sū., 6 157.2]
tadvad āmalakaṃ śītam amlaṃ pittakaphāpaham | [AHS, Sū., 6 158.1]
kaṭu pāke himaṃ keśyam akṣam īṣac ca tadguṇam | [AHS, Sū., 6 158.2]
iyaṃ rasāyanavarā triphalākṣyāmayāpahā | [AHS, Sū., 6 159.1]
ropaṇī tvag gadakledamedomehakaphāsrajit | [AHS, Sū., 6 159.2]
sakesaraṃ caturjātaṃ tvakpattrailaṃ trijātakam | [AHS, Sū., 6 160.1]
pittaprakopi tīkṣṇoṣṇaṃ rūkṣaṃ rocanadīpanam | [AHS, Sū., 6 160.2]
rase pāke ca kaṭukaṃ kaphaghnaṃ maricaṃ laghu | [AHS, Sū., 6 161.1]
śleṣmalā svāduśītārdrā gurvī snigdhā ca pippalī | [AHS, Sū., 6 161.2]
sā śuṣkā viparītātaḥ snigdhā vṛṣyā rase kaṭuḥ | [AHS, Sū., 6 162.1]
svādupākānilaśleṣmaśvāsakāsāpahā sarā | [AHS, Sū., 6 162.2]
na tām aty upayuñjīta rasāyanavidhiṃ vinā | [AHS, Sū., 6 163.1]
nāgaraṃ dīpanaṃ vṛṣyaṃ grāhi hṛdyaṃ vibandhanut | [AHS, Sū., 6 163.2]
rucyaṃ laghu svādupākaṃ snigdhoṣṇaṃ kaphavātajit | [AHS, Sū., 6 164.1]
tadvad ārdrakam etac ca trayaṃ trikaṭukaṃ jayet | [AHS, Sū., 6 164.2]
sthaulyāgnisadanaśvāsakāsaślīpadapīnasān | [AHS, Sū., 6 165.1]
cavikāpippalīmūlaṃ maricālpāntaraṃ guṇaiḥ | [AHS, Sū., 6 165.2]
citrako 'gnisamaḥ pāke śophārśaḥkṛmikuṣṭhahā | [AHS, Sū., 6 166.1]
pañcakolakam etac ca maricena vinā smṛtam | [AHS, Sū., 6 166.2]
gulmaplīhodarānāhaśūlaghnaṃ dīpanaṃ param | [AHS, Sū., 6 167.1]
bilvakāśmaryatarkārīpāṭalīṭuṇṭukair mahat | [AHS, Sū., 6 167.2]
jayet kaṣāyatiktoṣṇaṃ pañcamūlaṃ kaphānilau | [AHS, Sū., 6 168.1]
hrasvaṃ bṛhatyaṃśumatīdvayagokṣurakaiḥ smṛtam | [AHS, Sū., 6 168.2]
svādupākarasaṃ nātiśītoṣṇaṃ sarvadoṣajit | [AHS, Sū., 6 169.1]
balāpunarnavairaṇḍaśūrpaparṇīdvayena tu | [AHS, Sū., 6 169.2]
madhyamaṃ kaphavātaghnaṃ nātipittakaraṃ saram | [AHS, Sū., 6 170.1]
abhīruvīrājīvantījīvakarṣabhakaiḥ smṛtam | [AHS, Sū., 6 170.2]
jīvanākhyaṃ tu cakṣuṣyaṃ vṛṣyaṃ pittānilāpaham | [AHS, Sū., 6 171.1]
tṛṇākhyaṃ pittajid darbhakāśekṣuśaraśālibhiḥ | [AHS, Sū., 6 171.2]
śūkaśimbījapakvānnamāṃsaśākaphalauṣadhaiḥ | [AHS, Sū., 6 172.1]
vargitair annaleśo 'yam ukto nityopayogikaḥ | [AHS, Sū., 6 172.2]
{AHS, Sū., 7}
rājā rājagṛhāsanne prāṇācāryaṃ niveśayet | [AHS, Sū., 7 1.1]
sarvadā sa bhavaty evaṃ sarvatra pratijāgṛviḥ | [AHS, Sū., 7 1.2]
annapānaṃ viṣād rakṣed viśeṣeṇa mahīpateḥ | [AHS, Sū., 7 2.1]
yogakṣemau tadāyattau dharmādyā yannibandhanāḥ | [AHS, Sū., 7 2.2]
odano viṣavān sāndro yāty avisrāvyatām iva | [AHS, Sū., 7 3.1]
cireṇa pacyate pakvo bhavet paryuṣitopamaḥ | [AHS, Sū., 7 3.2]
mayūrakaṇṭhatulyoṣmā mohamūrchāprasekakṛt | [AHS, Sū., 7 4.1]
hīyate varṇagandhādyaiḥ klidyate candrikācitaḥ | [AHS, Sū., 7 4.2]
vyañjanāny āśu śuṣyanti dhyāmakvāthāni tatra ca | [AHS, Sū., 7 5.1]
hīnātiriktā vikṛtā chāyā dṛśyeta naiva vā | [AHS, Sū., 7 5.2]
phenordhvarājisīmantatantubudbudasambhavaḥ | [AHS, Sū., 7 6.1]
vicchinnavirasāḥ rāgāḥ khāṇḍavāḥ śākam āmiṣam | [AHS, Sū., 7 6.2]
nīlā rājī rase tāmrā kṣīre dadhni dṛśyate | [AHS, Sū., 7 7.1]
śyāvā pītā sitā takre ghṛte pānīyasaṃnibhā | [AHS, Sū., 7 7.2]
mastuni syāt kapotābhā rājī kṛṣṇā tuṣodake | [AHS, Sū., 7 8.1]
kālī madyāmbhasoḥ kṣaudre harit taile 'ruṇopamā | [AHS, Sū., 7 8.2]
pākaḥ phalānām āmānāṃ pakvānāṃ parikothanam | [AHS, Sū., 7 9.1]
dravyāṇām ārdraśuṣkāṇāṃ syātāṃ mlānivivarṇate | [AHS, Sū., 7 9.2]
mṛdūnāṃ kaṭhinānāṃ ca bhavet sparśaviparyayaḥ | [AHS, Sū., 7 10.1]
mālyasya sphuṭitāgratvaṃ mlānir gandhāntarodbhavaḥ | [AHS, Sū., 7 10.2]
dhyāmamaṇḍalatā vastre śadanaṃ tantupakṣmaṇām | [AHS, Sū., 7 11.1]
dhātumauktikakāṣṭhāśmaratnādiṣu malāktatā | [AHS, Sū., 7 11.2]
snehasparśaprabhāhāniḥ saprabhatvaṃ tu mṛnmaye | [AHS, Sū., 7 12.1]
viṣadaḥ śyāvaśuṣkāsyo vilakṣo vīkṣate diśaḥ | [AHS, Sū., 7 12.2]
svedavepathumāṃs trasto bhītaḥ skhalati jṛmbhate | [AHS, Sū., 7 13.1]
prāpyānnaṃ saviṣaṃ tv agnir ekāvartaḥ sphuṭaty ati | [AHS, Sū., 7 13.2]
śikhikaṇṭhābhadhūmārcir anarcir vogragandhavān | [AHS, Sū., 7 14.1]
mriyante makṣikāḥ prāśya kākaḥ kṣāmasvaro bhavet | [AHS, Sū., 7 14.2]
utkrośanti ca dṛṣṭvaitac chukadātyūhasārikāḥ | [AHS, Sū., 7 15.1]
haṃsaḥ praskhalati glānir jīvaṃjīvasya jāyate | [AHS, Sū., 7 15.2]
cakorasyākṣivairāgyaṃ krauñcasya syān madodayaḥ | [AHS, Sū., 7 16.1]
kapotaparabhṛddakṣacakravākā jahaty asūn | [AHS, Sū., 7 16.2]
udvegaṃ yāti mārjāraḥ śakṛn muñcati vānaraḥ | [AHS, Sū., 7 17.1]
hṛṣyen mayūras taddṛṣṭyā mandatejo bhaved viṣam | [AHS, Sū., 7 17.2]
ity annaṃ viṣavaj jñātvā tyajed evaṃ prayatnataḥ | [AHS, Sū., 7 18.1]
yathā tena vipadyerann api na kṣudrajantavaḥ | [AHS, Sū., 7 18.2]
spṛṣṭe tu kaṇḍūdāhoṣājvarārtisphoṭasuptayaḥ | [AHS, Sū., 7 19.1]
nakharomacyutiḥ śophaḥ sekādyā viṣanāśanāḥ | [AHS, Sū., 7 19.2]
śastās tatra pralepāś ca sevyacandanapadmakaiḥ | [AHS, Sū., 7 20.1]
sasomavalkatālīśapattrakuṣṭhāmṛtānataiḥ | [AHS, Sū., 7 20.2]
lālā jihvauṣṭhayor jāḍyam ūṣā cimicimāyanam | [AHS, Sū., 7 21.1]
dantaharṣo rasājñatvaṃ hanustambhaś ca vaktrage | [AHS, Sū., 7 21.2]
sevyādyais tatra gaṇḍūṣāḥ sarvaṃ ca viṣajiddhitam | [AHS, Sū., 7 22.1]
āmāśayagate svedamūrchādhmānamadabhramāḥ | [AHS, Sū., 7 22.2]
romaharṣo vamir dāhaś cakṣurhṛdayarodhanam | [AHS, Sū., 7 23.1]
bindubhiś cācayo 'ṅgānāṃ pakvāśayagate punaḥ | [AHS, Sū., 7 23.2]
anekavarṇaṃ vamati mūtrayaty atisāryate | [AHS, Sū., 7 24.1]
tandrā kṛśatvaṃ pāṇḍutvam udaraṃ balasaṃkṣayaḥ | [AHS, Sū., 7 24.2]
tayor vāntaviriktasya haridre kaṭabhīṃ guḍam | [AHS, Sū., 7 25.1]
sindhuvāritaniṣpāvabāṣpikāśataparvikāḥ | [AHS, Sū., 7 25.2]
taṇḍulīyakamūlāni kukkuṭāṇḍam avalgujam | [AHS, Sū., 7 26.1]
nāvanāñjanapāneṣu yojayed viṣaśāntaye | [AHS, Sū., 7 26.2]
viṣabhuktāya dadyāc ca śuddhāyordhvam adhas tathā | [AHS, Sū., 7 27.1]
sūkṣmaṃ tāmrarajaḥ kāle sakṣaudraṃ hṛdviśodhanam | [AHS, Sū., 7 27.2]
śuddhe hṛdi tataḥ śāṇaṃ hemacūrṇasya dāpayet | [AHS, Sū., 7 28.1]
na sajjate hemapāṅge padmapattre 'mbuvad viṣam | [AHS, Sū., 7 28.2]
jāyate vipulaṃ cāyur gare 'py eṣa vidhiḥ smṛtaḥ | [AHS, Sū., 7 29.1]
viruddham api cāhāraṃ vidyād viṣagaropamam | [AHS, Sū., 7 29.2]
ānūpam āmiṣaṃ māṣakṣaudrakṣīravirūḍhakaiḥ | [AHS, Sū., 7 30.1]
virudhyate saha bisair mūlakena guḍena vā | [AHS, Sū., 7 30.2]
viśeṣāt payasā matsyā matsyeṣv api cilīcimaḥ | [AHS, Sū., 7 31.1]
viruddham amlaṃ payasā saha sarvaṃ phalaṃ tathā | [AHS, Sū., 7 31.2]
tadvat kulatthacaṇakakaṅguvallamakuṣṭakāḥ | [AHS, Sū., 7 32.1]
bhakṣayitvā haritakaṃ mūlakādi payas tyajet | [AHS, Sū., 7 32.2]
vārāhaṃ śvāvidhā nādyād dadhnā pṛṣatakukkuṭau | [AHS, Sū., 7 33.1]
āmamāṃsāni pittena māṣasūpena mūlakam | [AHS, Sū., 7 33.2]
aviṃ kusumbhaśākena bisaiḥ saha virūḍhakam | [AHS, Sū., 7 34.1]
māṣasūpaguḍakṣīradadhyājyair lākucaṃ phalam | [AHS, Sū., 7 34.2]
phalaṃ kadalyās takreṇa dadhnā tālaphalena vā | [AHS, Sū., 7 35.1]
kaṇoṣaṇābhyāṃ madhunā kākamācīṃ guḍena vā | [AHS, Sū., 7 35.2]
siddhāṃ vā matsyapacane pacane nāgarasya vā | [AHS, Sū., 7 36.1]
siddhām anyatra vā pātre kāmāt tām uṣitāṃ niśām | [AHS, Sū., 7 36.2]
matsyanistalanasnehe sādhitāḥ pippalīs tyajet | [AHS, Sū., 7 37.1]
kāṃsye daśāham uṣitaṃ sarpir uṣṇaṃ tv aruṣkare | [AHS, Sū., 7 37.2]
bhāso virudhyate śūlyaḥ kampillas takrasādhitaḥ | [AHS, Sū., 7 38.1]
aikadhyaṃ pāyasasurākṛsarāḥ parivarjayet | [AHS, Sū., 7 38.2]
madhusarpirvasātailapānīyāni dviśas triśaḥ | [AHS, Sū., 7 39.1]
ekatra vā samāṃśāni virudhyante parasparam | [AHS, Sū., 7 39.2]
bhinnāṃśe api madhvājye divyavāry anupānataḥ | [AHS, Sū., 7 40.1]
madhupuṣkarabījaṃ ca madhumaireyaśārkaram | [AHS, Sū., 7 40.2]
manthānupānaḥ kṣaireyo hāridraḥ kaṭutailavān | [AHS, Sū., 7 41.1]
upodakātisārāya tilakalkena sādhitā | [AHS, Sū., 7 41.2]
balākā vāruṇīyuktā kulmāṣaiś ca virudhyate | [AHS, Sū., 7 42.1]
bhṛṣṭā varāhavasayā saiva sadyo nihanty asūn | [AHS, Sū., 7 42.2]
tadvat tittiripattrāḍhyagodhālāvakapiñjalāḥ | [AHS, Sū., 7 43.1]
airaṇḍenāgninā siddhās tattailena vimūrchitāḥ | [AHS, Sū., 7 43.2]
hārītamāṃsaṃ hāridraśūlakaprotapācitam | [AHS, Sū., 7 44.1]
haridrāvahninā sadyo vyāpādayati jīvitam | [AHS, Sū., 7 44.2]
bhasmapāṃsuparidhvastaṃ tad eva ca samākṣikam | [AHS, Sū., 7 45.1]
yat kiṃcid doṣam utkleśya na haret tat samāsataḥ | [AHS, Sū., 7 45.2]
viruddhaṃ śuddhir atreṣṭā śamo vā tadvirodhibhiḥ | [AHS, Sū., 7 46.1]
dravyais tair eva vā pūrvaṃ śarīrasyābhisaṃskṛtiḥ | [AHS, Sū., 7 46.2]
vyāyāmasnigdhadīptāgnivayaḥsthabalaśālinām | [AHS, Sū., 7 47.1]
virodhy api na pīḍāyai sātmyam alpaṃ ca bhojanam | [AHS, Sū., 7 47.2]
pādenāpathyam abhyastaṃ pādapādena vā tyajet | [AHS, Sū., 7 48.1]
niṣeveta hitaṃ tadvad ekadvitryantarīkṛtam | [AHS, Sū., 7 48.2]
apathyam api hi tyaktaṃ śīlitaṃ pathyam eva vā | [AHS, Sū., 7 49.1]
sātmyāsātmyavikārāya jāyate sahasānyathā | [AHS, Sū., 7 49.2]
krameṇāpacitā doṣāḥ krameṇopacitā guṇāḥ | [AHS, Sū., 7 50.1]
santo yānty apunarbhāvam aprakampyā bhavanti ca | [AHS, Sū., 7 50.2]
atyantasaṃnidhānānāṃ doṣāṇāṃ dūṣaṇātmanām | [AHS, Sū., 7 51.1]
ahitair dūṣaṇaṃ bhūyo na vidvān kartum arhati | [AHS, Sū., 7 51.2]
āhāraśayanabrahmacaryair yuktyā prayojitaiḥ | [AHS, Sū., 7 52.1]
śarīraṃ dhāryate nityam āgāram iva dhāraṇaiḥ | [AHS, Sū., 7 52.2]
āhāro varṇitas tatra tatra tatra ca vakṣyate | [AHS, Sū., 7 53.1]
nidrāyattaṃ sukhaṃ duḥkhaṃ puṣṭiḥ kārśyaṃ balābalam | [AHS, Sū., 7 53.2]
vṛṣatā klībatā jñānam ajñānaṃ jīvitaṃ na ca | [AHS, Sū., 7 54.1]
akāle 'tiprasaṅgāc ca na ca nidrā niṣevitā | [AHS, Sū., 7 54.2]
sukhāyuṣī parākuryāt kālarātrir ivāparā | [AHS, Sū., 7 55.1]
rātrau jāgaraṇaṃ rūkṣaṃ snigdhaṃ prasvapanaṃ divā | [AHS, Sū., 7 55.2]
arūkṣam anabhiṣyandi tv āsīnapracalāyitam | [AHS, Sū., 7 56.1]
grīṣme vāyucayādānaraukṣyarātryalpabhāvataḥ | [AHS, Sū., 7 56.2]
divāsvapno hito 'nyasmin kaphapittakaro hi saḥ | [AHS, Sū., 7 57.1]
muktvā tu bhāṣyayānādhvamadyastrībhārakarmabhiḥ | [AHS, Sū., 7 57.2]
krodhaśokabhayaiḥ klāntān śvāsahidhmātisāriṇaḥ | [AHS, Sū., 7 58.1]
vṛddhabālābalakṣīṇakṣatatṛṭśūlapīḍitān | [AHS, Sū., 7 58.2]
ajīrṇyabhihatonmattān divāsvapnocitān api | [AHS, Sū., 7 59.1]
dhātusāmyaṃ tathā hy eṣāṃ śleṣmā cāṅgāni puṣyati | [AHS, Sū., 7 59.2]
bahumedaḥkaphāḥ svapyuḥ snehanityāś ca nāhani | [AHS, Sū., 7 60.1]
viṣārtaḥ kaṇṭharogī ca naiva jātu niśāsv api | [AHS, Sū., 7 60.2]
akālaśayanān mohajvarastaimityapīnasāḥ | [AHS, Sū., 7 61.1]
śirorukśophahṛllāsasrotorodhāgnimandatāḥ | [AHS, Sū., 7 61.2]
tatropavāsavamanasvedanāvanam auṣadham | [AHS, Sū., 7 62.1]
yojayed atinidrāyāṃ tīkṣṇaṃ pracchardanāñjanam | [AHS, Sū., 7 62.2]
nāvanaṃ laṅghanaṃ cintāṃ vyavāyaṃ śokabhīkrudhaḥ | [AHS, Sū., 7 63.1]
ebhir eva ca nidrāyā nāśaḥ śleṣmātisaṃkṣayāt | [AHS, Sū., 7 63.2]
nidrānāśād aṅgamardaśirogauravajṛmbhikāḥ | [AHS, Sū., 7 64.1]
jāḍyaglānibhramāpaktitandrā rogāś ca vātajāḥ | [AHS, Sū., 7 64.2]
kapho 'lpo vāyunoddhūto dhamanīḥ saṃnirudhya tu | [AHS, Sū., 7 65.1]
kuryāt saṃjñāpahāṃ tandrāṃ dāruṇāṃ mohakāriṇīm | [AHS, Sū., 7 65.2]
unmīlitavinirbhugne parivartitatārake | [AHS, Sū., 7 66.1]
bhavatas tatra nayane srute lulitapakṣmaṇī | [AHS, Sū., 7 66.2]
yathākālam ato nidrāṃ rātrau seveta sātmyataḥ | [AHS, Sū., 7 67.1]
asātmyāj jāgarād ardhaṃ prātaḥ svapyād abhuktavān | [AHS, Sū., 7 67.2]
śīlayen mandanidras tu kṣīramadyarasān dadhi | [AHS, Sū., 7 68.1]
abhyaṅgodvartanasnānamūrdhakarṇākṣitarpaṇam | [AHS, Sū., 7 68.2]
kāntābāhulatāśleṣo nirvṛtiḥ kṛtakṛtyatā | [AHS, Sū., 7 69.1]
mano'nukūlā viṣayāḥ kāmaṃ nidrāsukhapradāḥ | [AHS, Sū., 7 69.2]
brahmacaryarater grāmyasukhaniḥspṛhacetasaḥ | [AHS, Sū., 7 70.1]
nidrā saṃtoṣatṛptasya svaṃ kālaṃ nātivartate | [AHS, Sū., 7 70.2]
grāmyadharme tyajen nārīm anuttānāṃ rajasvalām | [AHS, Sū., 7 71.1]
apriyām apriyācārāṃ duṣṭasaṃkīrṇamehanām | [AHS, Sū., 7 71.2]
atisthūlakṛśām sūtāṃ garbhiṇīm anyayoṣitam | [AHS, Sū., 7 72.1]
varṇinīm anyayoniṃ ca gurudevanṛpālayam | [AHS, Sū., 7 72.2]
parvāṇy anaṅgaṃ divasaṃ śirohṛdayatāḍanam | [AHS, Sū., 7 73.2]
atyāśito 'dhṛtiḥ kṣudvān duḥsthitāṅgaḥ pipāsitaḥ | [AHS, Sū., 7 74.1]
bālo vṛddho 'nyavegārtas tyajed rogī ca maithunam | [AHS, Sū., 7 74.2]
seveta kāmataḥ kāmaṃ tṛpto vājīkṛtām hime | [AHS, Sū., 7 75.1]
tryahād vasantaśaradoḥ pakṣād varṣānidāghayoḥ | [AHS, Sū., 7 75.2]
bhramaklamorudaurbalyabaladhātvindriyakṣayāḥ | [AHS, Sū., 7 76.1]
aparvamaraṇaṃ ca syād anyathā gacchataḥ striyam | [AHS, Sū., 7 76.2]
smṛtimedhāyurārogyapuṣṭīndriyayaśobalaiḥ | [AHS, Sū., 7 77.1]
adhikā mandajaraso bhavanti strīṣu saṃyatāḥ | [AHS, Sū., 7 77.2]
seveta cānu śayanaṃ viratau ratasya tasyaivam āśu vapuṣaḥ punar eti dhāma | [AHS, Sū., 7 78.2]
śrutacaritasamṛddhe karmadakṣe dayālau bhiṣaji niranubandhaṃ deharakṣāṃ niveśya | [AHS, Sū., 7 79.1]
bhavati vipulatejaḥsvāsthyakīrtiprabhāvaḥ svakuśalaphalabhogī bhūmipālaś cirāyuḥ | [AHS, Sū., 7 79.2]
{AHS, Sū., 8}
mātrāśī sarvakālaṃ syān mātrā hy agneḥ pravartikā | [AHS, Sū., 8 1.1]
mātrāṃ dravyāṇy apekṣante gurūṇy api laghūny api | [AHS, Sū., 8 1.2]
gurūṇām ardhasauhityaṃ laghūnāṃ nātitṛptatā | [AHS, Sū., 8 2.1]
mātrāpramāṇaṃ nirdiṣṭaṃ sukhaṃ yāvad vijīryati | [AHS, Sū., 8 2.2]
bhojanaṃ hīnamātraṃ tu na balopacayaujase | [AHS, Sū., 8 3.1]
sarveṣāṃ vātarogāṇāṃ hetutāṃ ca prapadyate | [AHS, Sū., 8 3.2]
atimātraṃ punaḥ sarvān āśu doṣān prakopayet | [AHS, Sū., 8 4.1]
pīḍyamānā hi vātādyā yugapat tena kopitāḥ | [AHS, Sū., 8 4.2]
āmenānnena duṣṭena tad evāviśya kurvate | [AHS, Sū., 8 5.1]
viṣṭambhayanto 'lasakaṃ cyāvayanto viṣūcikām | [AHS, Sū., 8 5.2]
adharottaramārgābhyāṃ sahasaivājitātmanaḥ | [AHS, Sū., 8 6.1]
prayāti nordhvaṃ nādhastād āhāro na ca pacyate | [AHS, Sū., 8 6.2]
āmāśaye 'lasībhūtas tena so 'lasakaḥ smṛtaḥ | [AHS, Sū., 8 7.1]
vividhair vedanodbhedair vāyvādibhṛśakopataḥ | [AHS, Sū., 8 7.2]
sūcībhir iva gātrāṇi vidhyatīti viṣūcikā | [AHS, Sū., 8 8.1]
tatra śūlabhramānāhakampastambhādayo 'nilāt | [AHS, Sū., 8 8.2]
pittāj jvarātisārāntardāhatṛṭpralayādayaḥ | [AHS, Sū., 8 9.1]
kaphāc chardyaṅgagurutāvāksaṅgaṣṭhīvanādayaḥ | [AHS, Sū., 8 9.2]
viśeṣād durbalasyālpavahner vegavidhāriṇaḥ | [AHS, Sū., 8 10.1]
pīḍitaṃ mārutenānnaṃ śleṣmaṇā ruddham antarā | [AHS, Sū., 8 10.2]
alasaṃ kṣobhitaṃ doṣaiḥ śalyatvenaiva saṃsthitam | [AHS, Sū., 8 11.1]
śūlādīn kurute tīvrāṃś chardyatīsāravarjitān | [AHS, Sū., 8 11.2]
so 'laso 'tyarthaduṣṭās tu doṣā duṣṭāmabaddhakhāḥ | [AHS, Sū., 8 12.1]
yāntas tiryak tanuṃ sarvāṃ daṇḍavat stambhayanti cet | [AHS, Sū., 8 12.2]
daṇḍakālasakaṃ nāma taṃ tyajed āśukāriṇam | [AHS, Sū., 8 13.1]
viruddhādhyaśanājīrṇaśīlino viṣalakṣaṇam | [AHS, Sū., 8 13.2]
āmadoṣaṃ mahāghoraṃ varjayed viṣasaṃjñakam | [AHS, Sū., 8 14.1]
viṣarūpāśukāritvād viruddhopakramatvataḥ | [AHS, Sū., 8 14.2]
athāmam alasībhūtaṃ sādhyaṃ tvaritam ullikhet | [AHS, Sū., 8 15.1]
pītvā sogrāpaṭuphalaṃ vāry uṣṇaṃ yojayet tataḥ | [AHS, Sū., 8 15.2]
svedanaṃ phalavartiṃ ca malavātānulomanīm | [AHS, Sū., 8 16.1]
nāmyamānāni cāṅgāni bhṛśaṃ svinnāni veṣṭayet | [AHS, Sū., 8 16.2]
viṣūcyām ativṛddhāyāṃ pārṣṇyor dāhaḥ praśasyate | [AHS, Sū., 8 17.1]
tadahaś copavāsyainaṃ viriktavad upācaret | [AHS, Sū., 8 17.2]
tīvrārtir api nājīrṇī pibec chūlaghnam auṣadham | [AHS, Sū., 8 18.1]
āmasanno 'nalo nālaṃ paktuṃ doṣauṣadhāśanam | [AHS, Sū., 8 18.2]
nihanyād api caiteṣāṃ vibhramaḥ sahasāturam | [AHS, Sū., 8 19.1]
jīrṇāśane tu bhaiṣajyaṃ yuñjyāt stabdhagurūdare | [AHS, Sū., 8 19.2]
doṣaśeṣasya pākārtham agneḥ saṃdhukṣaṇāya ca | [AHS, Sū., 8 20.1]
śāntir āmavikārāṇāṃ bhavati tv apatarpaṇāt | [AHS, Sū., 8 20.2]
trividhaṃ trividhe doṣe tat samīkṣya prayojayet | [AHS, Sū., 8 21.1]
tatrālpe laṅghanaṃ pathyaṃ madhye laṅghanapācanam | [AHS, Sū., 8 21.2]
prabhūte śodhanaṃ taddhi mūlād unmūlayen malān | [AHS, Sū., 8 22.1]
evam anyān api vyādhīn svanidānaviparyayāt | [AHS, Sū., 8 22.2]
cikitsed anubandhe tu sati hetuviparyayam | [AHS, Sū., 8 23.1]
tyaktvā yathāyathaṃ vaidyo yuñjyād vyādhiviparyayam | [AHS, Sū., 8 23.2]
tadarthakāri vā pakve doṣe tv iddhe ca pāvake | [AHS, Sū., 8 24.1]
hitam abhyañjanasnehapānavastyādi yuktitaḥ | [AHS, Sū., 8 24.2]
ajīrṇaṃ ca kaphād āmaṃ tatra śopho 'kṣigaṇḍayoḥ | [AHS, Sū., 8 25.1]
sadyobhukta ivodgāraḥ prasekotkleśagauravam | [AHS, Sū., 8 25.2]
viṣṭabdham anilāc chūlavibandhādhmānasādakṛt | [AHS, Sū., 8 26.1]
pittād vidagdhaṃ tṛṇmohabhramāmlodgāradāhavat | [AHS, Sū., 8 26.2]
laṅghanaṃ kāryam āme tu viṣṭabdhe svedanaṃ bhṛśam | [AHS, Sū., 8 27.1]
vidagdhe vamanaṃ yad vā yathāvasthaṃ hitaṃ bhavet | [AHS, Sū., 8 27.2]
garīyaso bhavel līnād āmād eva vilambikā | [AHS, Sū., 8 28.1]
kaphavātānubaddhāmaliṅgā tatsamasādhanā | [AHS, Sū., 8 28.2]
aśraddhā hṛdvyathā śuddhe 'py udgāre rasaśeṣataḥ | [AHS, Sū., 8 29.1]
śayīta kiṃcid evātra sarvaś cānāśito divā | [AHS, Sū., 8 29.2]
svapyād ajīrṇī saṃjātabubhukṣo 'dyān mitaṃ laghu | [AHS, Sū., 8 30.1]
vibandho 'tipravṛttir vā glānir mārutamūḍhatā | [AHS, Sū., 8 30.2]
ajīrṇaliṅgaṃ sāmānyaṃ viṣṭambho gauravaṃ bhramaḥ | [AHS, Sū., 8 31.1]
na cātimātram evānnam āmadoṣāya kevalam | [AHS, Sū., 8 31.2]
dviṣṭaviṣṭambhidagdhāmagururūkṣahimāśuci | [AHS, Sū., 8 32.1]
vidāhi śuṣkam atyambuplutaṃ cānnaṃ na jīryati | [AHS, Sū., 8 32.2]
upataptena bhuktaṃ ca śokakrodhakṣudādibhiḥ | [AHS, Sū., 8 33.1]
miśraṃ pathyam apathyaṃ ca bhuktaṃ samaśanaṃ matam | [AHS, Sū., 8 33.2]
vidyād adhyaśanaṃ bhūyo bhuktasyopari bhojanam | [AHS, Sū., 8 34.1]
akāle bahu cālpaṃ vā bhuktaṃ tu viṣamāśanam | [AHS, Sū., 8 34.2]
trīṇy apy etāni mṛtyuṃ vā ghorān vyādhīn sṛjanti vā | [AHS, Sū., 8 35.1]
kāle sātmyaṃ śuci hitaṃ snigdhoṣṇaṃ laghu tanmanāḥ | [AHS, Sū., 8 35.2]
ṣaḍrasaṃ madhuraprāyaṃ nātidrutavilambitam | [AHS, Sū., 8 36.1]
snātaḥ kṣudvān viviktastho dhautapādakarānanaḥ | [AHS, Sū., 8 36.2]
tarpayitvā pitṝn devān atithīn bālakān gurūn | [AHS, Sū., 8 37.1]
pratyavekṣya tiraśco 'pi pratipannaparigrahān | [AHS, Sū., 8 37.2]
samīkṣya samyag ātmānam anindann abruvan dravam | [AHS, Sū., 8 38.1]
iṣṭam iṣṭaiḥ sahāśnīyāc chucibhaktajanāhṛtam | [AHS, Sū., 8 38.2]
bhojanaṃ tṛṇakeśādijuṣṭam uṣṇīkṛtaṃ punaḥ | [AHS, Sū., 8 39.1]
śākāvarānnabhūyiṣṭham atyuṣṇalavaṇaṃ tyajet | [AHS, Sū., 8 39.2]
kṛśaśuṣkavarāhāvigomatsyamahiṣāmiṣam | [AHS, Sū., 8 40.2]
māṣaniṣpāvaśālūkabisapiṣṭavirūḍhakam | [AHS, Sū., 8 41.1]
śuṣkaśākāni yavakān phāṇitaṃ ca na śīlayet | [AHS, Sū., 8 41.2]
śīlayec chāligodhūmayavaṣaṣṭikajāṅgalam | [AHS, Sū., 8 42.1]
suniṣaṇṇakajīvantībālamūlakavāstukam | [AHS, Sū., 8 42.2]
pathyāmalakamṛdvīkāpaṭolīmudgaśarkarāḥ | [AHS, Sū., 8 43.1]
ghṛtadivyodakakṣīrakṣaudradāḍimasaindhavam | [AHS, Sū., 8 43.2]
triphalāṃ madhusarpirbhyāṃ niśi netrabalāya ca | [AHS, Sū., 8 44.1]
svāsthyānuvṛttikṛd yac ca rogocchedakaraṃ ca yat | [AHS, Sū., 8 44.2]
bisekṣumocacocāmramodakotkārikādikam | [AHS, Sū., 8 45.1]
adyād dravyaṃ guru snigdhaṃ svādu mandaṃ sthiraṃ puraḥ | [AHS, Sū., 8 45.2]
viparītam ataś cānte madhye 'mlalavaṇotkaṭam | [AHS, Sū., 8 46.1]
annena kukṣer dvāv aṃśau pānenaikaṃ prapūrayet | [AHS, Sū., 8 46.2]
āśrayaṃ pavanādīnāṃ caturtham avaśeṣayet | [AHS, Sū., 8 47.1]
anupānaṃ himaṃ vāri yavagodhūmayor hitam | [AHS, Sū., 8 47.2]
dadhni madye viṣe kṣaudre koṣṇaṃ piṣṭamayeṣu tu | [AHS, Sū., 8 48.1]
śākamudgādivikṛtau mastutakrāmlakāñjikam | [AHS, Sū., 8 48.2]
surā kṛśānāṃ puṣṭyarthaṃ sthūlānāṃ tu madhūdakam | [AHS, Sū., 8 49.1]
śoṣe māṃsaraso madyaṃ māṃse svalpe ca pāvake | [AHS, Sū., 8 49.2]
vyādhyauṣadhādhvabhāṣyastrīlaṅghanātapakarmabhiḥ | [AHS, Sū., 8 50.1]
kṣīṇe vṛddhe ca bāle ca payaḥ pathyaṃ yathāmṛtam | [AHS, Sū., 8 50.2]
viparītaṃ yad annasya guṇaiḥ syād avirodhi ca | [AHS, Sū., 8 51.1]
anupānaṃ samāsena sarvadā tat praśasyate | [AHS, Sū., 8 51.2]
anupānaṃ karoty ūrjāṃ tṛptiṃ vyāptiṃ dṛḍhāṅgatām | [AHS, Sū., 8 52.1]
annasaṃghātaśaithilyaviklittijaraṇāni ca | [AHS, Sū., 8 52.2]
nordhvajatrugadaśvāsakāsoraḥkṣatapīnase | [AHS, Sū., 8 53.1]
gītabhāṣyaprasaṅge ca svarabhede ca taddhitam | [AHS, Sū., 8 53.2]
praklinnadehamehākṣigalarogavraṇāturāḥ | [AHS, Sū., 8 54.1]
pānaṃ tyajeyuḥ sarvaś ca bhāṣyādhvaśayanaṃ tyajet | [AHS, Sū., 8 54.2]
pītvā bhuktvātapaṃ vahniṃ yānaṃ plavanavāhanam | [AHS, Sū., 8 55.1]
prasṛṣṭe viṇmūtre hṛdi suvimale doṣe svapathage | [AHS, Sū., 8 55.2]
viśuddhe codgāre kṣudupagamane vāte 'nusarati | [AHS, Sū., 8 55.3]
tathāgnāv udrikte viśadakaraṇe dehe ca sulaghau | [AHS, Sū., 8 55.4]
prayuñjītāhāraṃ vidhiniyamitaṃ kālaḥ sa hi mataḥ | [AHS, Sū., 8 56.1]
{AHS, Sū., 9}
dravyam eva rasādīnāṃ śreṣṭhaṃ te hi tadāśrayāḥ | [AHS, Sū., 9 1.1]
pañcabhūtātmakaṃ tat tu kṣmām adhiṣṭhāya jāyate | [AHS, Sū., 9 1.2]
ambuyonyagnipavananabhasām samavāyataḥ | [AHS, Sū., 9 2.1]
tannirvṛttir viśeṣaś ca vyapadeśas tu bhūyasā | [AHS, Sū., 9 2.2]
tasmān naikarasaṃ dravyaṃ bhūtasaṃghātasambhavāt | [AHS, Sū., 9 3.1]
naikadoṣās tato rogās tatra vyakto rasaḥ smṛtaḥ | [AHS, Sū., 9 3.2]
avyakto 'nurasaḥ kiṃcid ante vyakto 'pi ceṣyate | [AHS, Sū., 9 4.1]
gurvādayo guṇā dravye pṛthivyādau rasāśraye | [AHS, Sū., 9 4.2]
raseṣu vyapadiśyante sāhacaryopacārataḥ | [AHS, Sū., 9 5.1]
tatra dravyaṃ gurusthūlasthiragandhaguṇolbaṇam | [AHS, Sū., 9 5.2]
pārthivaṃ gauravasthairyasaṃghātopacayāvaham | [AHS, Sū., 9 6.1]
dravaśītagurusnigdhamandasāndrarasolbaṇam | [AHS, Sū., 9 6.2]
āpyaṃ snehanaviṣyandakledaprahlādabandhakṛt | [AHS, Sū., 9 7.1]
rūkṣatīkṣṇoṣṇaviśadasūkṣmarūpaguṇolbaṇam | [AHS, Sū., 9 7.2]
āgneyaṃ dāhabhāvarṇaprakāśapavanātmakam | [AHS, Sū., 9 8.1]
vāyavyaṃ rūkṣaviśadalaghusparśaguṇolbaṇam | [AHS, Sū., 9 8.2]
raukṣyalāghavavaiśadyavicāraglānikārakam | [AHS, Sū., 9 9.1]
nābhasaṃ sūkṣmaviśadalaghuśabdaguṇolbaṇam | [AHS, Sū., 9 9.2]
sauṣiryalāghavakaraṃ jagaty evam anauṣadham | [AHS, Sū., 9 10.1]
na kiṃcid vidyate dravyaṃ vaśān nānārthayogayoḥ | [AHS, Sū., 9 10.2]
dravyam ūrdhvagamaṃ tatra prāyo 'gnipavanotkaṭam | [AHS, Sū., 9 11.1]
adhogāmi ca bhūyiṣṭhaṃ bhūmitoyaguṇādhikam | [AHS, Sū., 9 11.2]
iti dravyaṃ rasān bhedair uttaratropadekṣyate | [AHS, Sū., 9 12.1]
vīryaṃ punar vadanty eke guru snigdhaṃ himaṃ mṛdu | [AHS, Sū., 9 12.2]
laghu rūkṣoṣṇatīkṣṇaṃ ca tad evaṃ matam aṣṭadhā | [AHS, Sū., 9 13.1]
carakas tv āha vīryaṃ tat kriyate yena yā kriyā | [AHS, Sū., 9 13.2]
nāvīryaṃ kurute kiṃcit sarvā vīryakṛtā hi sā | [AHS, Sū., 9 14.1]
gurvādiṣv eva vīryākhyā tenānvartheti varṇyate | [AHS, Sū., 9 14.2]
samagraguṇasāreṣu śaktyutkarṣavivartiṣu | [AHS, Sū., 9 15.1]
vyavahārāya mukhyatvād bahvagragrahaṇād api | [AHS, Sū., 9 15.2]
ataś ca viparītatvāt sambhavaty api naiva sā | [AHS, Sū., 9 16.1]
vivakṣyate rasādyeṣu vīryaṃ gurvādayo hy ataḥ | [AHS, Sū., 9 16.2]
uṣṇaṃ śītaṃ dvidhaivānye vīryam ācakṣate 'pi ca | [AHS, Sū., 9 17.1]
nānātmakam api dravyam agnīṣomau mahābalau | [AHS, Sū., 9 17.2]
vyaktāvyaktaṃ jagad iva nātikrāmati jātucit | [AHS, Sū., 9 18.1]
tatroṣṇaṃ bhramatṛḍglānisvedadāhāśupākitāḥ | [AHS, Sū., 9 18.2]
śamaṃ ca vātakaphayoḥ karoti śiśiraṃ punaḥ | [AHS, Sū., 9 19.1]
hlādanaṃ jīvanaṃ stambhaṃ prasādaṃ raktapittayoḥ | [AHS, Sū., 9 19.2]
jāṭhareṇāgninā yogād yad udeti rasāntaram | [AHS, Sū., 9 20.1]
rasānāṃ pariṇāmānte sa vipāka iti smṛtaḥ | [AHS, Sū., 9 20.2]
svāduḥ paṭuś ca madhuram amlo 'mlaṃ pacyate rasaḥ | [AHS, Sū., 9 21.1]
tiktoṣṇakaṣāyāṇāṃ vipākaḥ prāyaśaḥ kaṭuḥ | [AHS, Sū., 9 21.2]
rasair asau tulyaphalas tatra dravyaṃ śubhāśubham | [AHS, Sū., 9 22.1]
kiṃcid rasena kurute karma pākena cāparam | [AHS, Sū., 9 22.2]
guṇāntareṇa vīryeṇa prabhāveṇaiva kiṃcana | [AHS, Sū., 9 23.1]
yad yad dravye rasādīnāṃ balavattvena vartate | [AHS, Sū., 9 23.2]
abhibhūyetarāṃs tat tat kāraṇatvaṃ prapadyate | [AHS, Sū., 9 24.1]
viruddhaguṇasaṃyoge bhūyasālpaṃ hi jīyate | [AHS, Sū., 9 24.2]
rasaṃ vipākas tau vīryaṃ prabhāvas tāny apohati | [AHS, Sū., 9 25.1]
balasāmye rasādīnām iti naisargikaṃ balam | [AHS, Sū., 9 25.2]
rasādisāmye yat karma viśiṣṭaṃ tat prabhāvajam | [AHS, Sū., 9 26.1]
dantī rasādyais tulyāpi citrakasya virecanī | [AHS, Sū., 9 26.2]
madhukasya ca mṛdvīkā ghṛtaṃ kṣīrasya dīpanam | [AHS, Sū., 9 27.1]
iti sāmānyataḥ karma dravyādīnāṃ punaś ca tat | [AHS, Sū., 9 27.2]
vicitrapratyayārabdhadravyabhedena bhidyate | [AHS, Sū., 9 28.1]
svādur guruś ca godhūmo vātajid vātakṛd yavaḥ | [AHS, Sū., 9 28.2]
uṣṇā matsyāḥ payaḥ śītaṃ kaṭuḥ siṃho na śūkaraḥ | [AHS, Sū., 9 29]
{AHS, Sū., 10}
kṣmāmbho'gnikṣmāmbutejaḥkhavāyvagnyanilago'nilaiḥ | [AHS, Sū., 10 1.1]
dvayolbaṇaiḥ kramād bhūtair madhurādirasodbhavaḥ | [AHS, Sū., 10 1.2]
teṣāṃ vidyād rasaṃ svāduṃ yo vaktram anulimpati | [AHS, Sū., 10 2.1]
āsvādyamāno dehasya hlādano 'kṣaprasādanaḥ | [AHS, Sū., 10 2.2]
priyaḥ pipīlikādīnām amlaḥ kṣālayate mukham | [AHS, Sū., 10 3.1]
harṣaṇo romadantānām akṣibhruvanikocanaḥ | [AHS, Sū., 10 3.2]
lavaṇaḥ syandayaty āsyaṃ kapolagaladāhakṛt | [AHS, Sū., 10 4.1]
tikto viśadayaty āsyaṃ rasanaṃ pratihanti ca | [AHS, Sū., 10 4.2]
udvejayati jihvāgraṃ kurvaṃś cimicimāṃ kaṭuḥ | [AHS, Sū., 10 5.1]
srāvayaty akṣināsāsyaṃ kapolaṃ dahatīva ca | [AHS, Sū., 10 5.2]
kaṣāyo jaḍayej jihvāṃ kaṇṭhasrotovibandhakṛt | [AHS, Sū., 10 6.1]
rasānām iti rūpāṇi karmāṇi madhuro rasaḥ | [AHS, Sū., 10 6.2]
ājanmasātmyāt kurute dhātūnāṃ prabalaṃ balam | [AHS, Sū., 10 7.1]
bālavṛddhakṣatakṣīṇavarṇakeśendriyaujasām | [AHS, Sū., 10 7.2]
praśasto bṛṃhaṇaḥ kaṇṭhyaḥ stanyasaṃdhānakṛd guruḥ | [AHS, Sū., 10 8.1]
āyuṣyo jīvanaḥ snigdhaḥ pittānilaviṣāpahaḥ | [AHS, Sū., 10 8.2]
kurute 'tyupayogena sa medaḥśleṣmajān gadān | [AHS, Sū., 10 9.1]
sthaulyāgnisādasaṃnyāsamehagaṇḍārbudādikān | [AHS, Sū., 10 9.2]
amlo 'gnidīptikṛt snigdho hṛdyaḥ pācanarocanaḥ | [AHS, Sū., 10 10.1]
uṣṇavīryo himasparśaḥ prīṇanaḥ kledano laghuḥ | [AHS, Sū., 10 10.2]
karoti kaphapittāsraṃ mūḍhavātānulomanaḥ | [AHS, Sū., 10 11.1]
so 'tyabhyastas tanoḥ kuryāc chaithilyaṃ timiraṃ bhramam | [AHS, Sū., 10 11.2]
kaṇḍūpāṇḍutvavīsarpaśophavisphoṭatṛḍjvarān | [AHS, Sū., 10 12.1]
lavaṇaḥ stambhasaṃghātabandhavidhmāpano 'gnikṛt | [AHS, Sū., 10 12.2]
snehanaḥ svedanas tīkṣṇo rocanaś chedabhedakṛt | [AHS, Sū., 10 13.1]
so 'tiyukto 'srapavanaṃ khalatiṃ palitaṃ valīm | [AHS, Sū., 10 13.2]
tṛṭkuṣṭhaviṣavīsarpān janayet kṣapayed balam | [AHS, Sū., 10 14.1]
tiktaḥ svayam arociṣṇur aruciṃ kṛmitṛḍviṣam | [AHS, Sū., 10 14.2]
kuṣṭhamūrchājvarotkleśadāhapittakaphāñ jayet | [AHS, Sū., 10 15.1]
kledamedovasāmajjaśakṛnmūtropaśoṣaṇaḥ | [AHS, Sū., 10 15.2]
laghur medhyo himo rūkṣaḥ stanyakaṇṭhaviśodhanaḥ | [AHS, Sū., 10 16.1]
dhātukṣayānilavyādhīn atiyogāt karoti saḥ | [AHS, Sū., 10 16.2]
kaṭur galāmayodardakuṣṭhālasakaśophajit | [AHS, Sū., 10 17.1]
vraṇāvasādanaḥ snehamedaḥkledopaśoṣaṇaḥ | [AHS, Sū., 10 17.2]
dīpanaḥ pācano rucyaḥ śodhano 'nnasya śoṣaṇaḥ | [AHS, Sū., 10 18.1]
chinatti bandhān srotāṃsi vivṛṇoti kaphāpahaḥ | [AHS, Sū., 10 18.2]
kurute so 'tiyogena tṛṣṇāṃ śukrabalakṣayam | [AHS, Sū., 10 19.1]
mūrchām ākuñcanaṃ kampaṃ kaṭīpṛṣṭhādiṣu vyathām | [AHS, Sū., 10 19.2]
kaṣāyaḥ pittakaphahā gurur asraviśodhanaḥ | [AHS, Sū., 10 20.1]
pīḍano ropaṇaḥ śītaḥ kledamedoviśoṣaṇaḥ | [AHS, Sū., 10 20.2]
āmasaṃstambhano grāhī rūkṣo 'ti tvakprasādanaḥ | [AHS, Sū., 10 21.1]
karoti śīlitaḥ so 'ti viṣṭambhādhmānahṛdrujaḥ | [AHS, Sū., 10 21.2]
tṛṭkārśyapauruṣabhraṃśasrotorodhamalagrahān | [AHS, Sū., 10 22.1]
ghṛtahemaguḍākṣoṭamocacocaparūṣakam | [AHS, Sū., 10 22.2]
mede catasraḥ parṇinyo jīvantī jīvakarṣabhau | [AHS, Sū., 10 23.2]
madhūkaṃ madhukaṃ bimbī vidārī śrāvaṇīyugam | [AHS, Sū., 10 24.1]
kṣīraśuklā tugākṣīrī kṣīriṇyau kāśmarī sahe | [AHS, Sū., 10 24.2]
kṣīrekṣugokṣurakṣaudradrākṣādir madhuro gaṇaḥ | [AHS, Sū., 10 25.1]
amlo dhātrīphalāmlīkāmātuluṅgāmlavetasam | [AHS, Sū., 10 25.2]
dāḍimaṃ rajataṃ takraṃ cukraṃ pālevataṃ dadhi | [AHS, Sū., 10 26.1]
āmram āmrātakaṃ bhavyaṃ kapitthaṃ karamardakam | [AHS, Sū., 10 26.2]
varaṃ sauvarcalaṃ kṛṣṇaṃ viḍaṃ sāmudram audbhidam | [AHS, Sū., 10 27.1]
romakaṃ pāṃsujaṃ sīsaṃ kṣāraś ca lavaṇo gaṇaḥ | [AHS, Sū., 10 27.2]
tiktaḥ paṭolī trāyantī vālakośīracandanam | [AHS, Sū., 10 28.1]
bhūnimbanimbakaṭukātagarāguruvatsakam | [AHS, Sū., 10 28.2]
naktamāladvirajanīmustamūrvāṭarūṣakam | [AHS, Sū., 10 29.1]
pāṭhāpāmārgakāṃsyāyoguḍūcīdhanvayāsakam | [AHS, Sū., 10 29.2]
pañcamūlaṃ mahad vyāghryau viśālātiviṣā vacā | [AHS, Sū., 10 30.1]
kaṭuko hiṅgumaricakṛmijitpañcakolakam | [AHS, Sū., 10 30.2]
kuṭherādyā haritakāḥ pittaṃ mūtram aruṣkaram | [AHS, Sū., 10 31.1]
vargaḥ kaṣāyaḥ pathyākṣaṃ śirīṣaḥ khadiro madhu | [AHS, Sū., 10 31.2]
kadambodumbaraṃ muktāpravālāñjanagairikam | [AHS, Sū., 10 32.1]
bālaṃ kapitthaṃ kharjūraṃ bisapadmotpalādi ca | [AHS, Sū., 10 32.2]
madhuraṃ śleṣmalaṃ prāyo jīrṇāc chāliyavād ṛte | [AHS, Sū., 10 33.1]
mudgād godhūmataḥ kṣaudrāt sitāyā jāṅgalāmiṣāt | [AHS, Sū., 10 33.2]
prāyo 'mlaṃ pittajananaṃ dāḍimāmalakād ṛte | [AHS, Sū., 10 34.1]
apathyaṃ lavaṇaṃ prāyaś cakṣuṣo 'nyatra saindhavāt | [AHS, Sū., 10 34.2]
tiktaṃ kaṭu ca bhūyiṣṭham avṛṣyaṃ vātakopanam | [AHS, Sū., 10 35.1]
ṛte 'mṛtāpaṭolībhyāṃ śuṇṭhīkṛṣṇārasonataḥ | [AHS, Sū., 10 35.2]
kaṣāyaṃ prāyaśaḥ śītaṃ stambhanaṃ cābhayāṃ vinā | [AHS, Sū., 10 36.1]
rasāḥ kaṭvamlalavaṇā vīryeṇoṣṇā yathottaram | [AHS, Sū., 10 36.2]
tiktaḥ kaṣāyo madhuras tadvad eva ca śītalāḥ | [AHS, Sū., 10 37.1]
tiktaḥ kaṭuḥ kaṣāyaś ca rūkṣā baddhamalās tathā | [AHS, Sū., 10 37.2]
paṭvamlamadhurāḥ snigdhāḥ sṛṣṭaviṇmūtramārutāḥ | [AHS, Sū., 10 38.1]
paṭoḥ kaṣāyas tasmāc ca madhuraḥ paramaṃ guruḥ | [AHS, Sū., 10 38.2]
laghur amlaḥ kaṭus tasmāt tasmād api ca tiktakaḥ | [AHS, Sū., 10 39.1]
saṃyogāḥ saptapañcāśat kalpanā tu triṣaṣṭidhā | [AHS, Sū., 10 39.2]
rasānāṃ yaugikatvena yathāsthūlaṃ vibhajyate | [AHS, Sū., 10 40.1]
ekaikahīnās tān pañcadaśa yānti rasā dvike | [AHS, Sū., 10 40.2]
trike svādur daśāmlaḥ ṣaṭ trīn paṭus tikta ekakam | [AHS, Sū., 10 41.1]
catuṣkeṣu daśa svāduś caturo 'mlaḥ paṭuḥ sakṛt | [AHS, Sū., 10 41.2]
pañcakeṣv ekam evāmlo madhuraḥ pañca sevate | [AHS, Sū., 10 42.1]
dravyam ekaṃ ṣaḍāsvādam asaṃyuktāś ca ṣaḍ rasāḥ | [AHS, Sū., 10 42.2]
ṣaṭ pañcakā ṣaṭ ca pṛthag rasāḥ syuś caturdvikau pañcadaśaprakārau | [AHS, Sū., 10 43.1]
bhedās trikā viṃśatir ekam eva dravyaṃ ṣaḍāsvādam iti triṣaṣṭiḥ | [AHS, Sū., 10 43.2]
te rasānurasato rasabhedās tāratamyaparikalpanayā ca | [AHS, Sū., 10 44.1]
sambhavanti gaṇanāṃ samatītā doṣabheṣajavaśād upayojyāḥ | [AHS, Sū., 10 44.2]
{AHS, Sū., 11}
doṣadhātumalā mūlaṃ sadā dehasya taṃ calaḥ | [AHS, Sū., 11 1.1]
utsāhocchvāsaniśvāsaceṣṭāvegapravartanaiḥ | [AHS, Sū., 11 1.2]
samyaggatyā ca dhātūnām akṣāṇāṃ pāṭavena ca | [AHS, Sū., 11 2.1]
anugṛhṇāty avikṛtaḥ pittaṃ paktyūṣmadarśanaiḥ | [AHS, Sū., 11 2.2]
kṣuttṛḍruciprabhāmedhādhīśauryatanumārdavaiḥ | [AHS, Sū., 11 3.1]
śleṣmā sthiratvasnigdhatvasaṃdhibandhakṣamādibhiḥ | [AHS, Sū., 11 3.2]
prīṇanaṃ jīvanaṃ lepaḥ sneho dhāraṇapūraṇe | [AHS, Sū., 11 4.1]
garbhotpādaś ca dhātūnāṃ śreṣṭhaṃ karma kramāt smṛtam | [AHS, Sū., 11 4.2]
avaṣṭambhaḥ purīṣasya mūtrasya kledavāhanam | [AHS, Sū., 11 5.1]
svedasya kledavidhṛtir vṛddhas tu kurute 'nilaḥ | [AHS, Sū., 11 5.2]
kārśyakārṣṇyoṣṇakāmatvakampānāhaśakṛdgrahān | [AHS, Sū., 11 6.1]
balanidrendriyabhraṃśapralāpabhramadīnatāḥ | [AHS, Sū., 11 6.2]
pītaviṇmūtranetratvakkṣuttṛḍdāhālpanidratāḥ | [AHS, Sū., 11 7.1]
pittaṃ śleṣmāgnisadanaprasekālasyagauravam | [AHS, Sū., 11 7.2]
śvaityaśaityaślathāṅgatvaṃ śvāsakāsātinidratāḥ | [AHS, Sū., 11 8.1]
raso 'pi śleṣmavad raktaṃ visarpaplīhavidradhīn | [AHS, Sū., 11 8.2]
kuṣṭhavātāsrapittāsragulmopakuśakāmalāḥ | [AHS, Sū., 11 9.1]
vyaṅgāgnināśasammoharaktatvaṅnetramūtratāḥ | [AHS, Sū., 11 9.2]
māṃsaṃ gaṇḍārbudagranthigaṇḍorūdaravṛddhitāḥ | [AHS, Sū., 11 10.1]
kaṇṭhādiṣv adhimāṃsaṃ ca tadvan medas tathā śramam | [AHS, Sū., 11 10.2]
alpe 'pi ceṣṭite śvāsaṃ sphikstanodaralambanam | [AHS, Sū., 11 11.1]
asthy adhyasthy adhidantāṃś ca majjā netrāṅgagauravam | [AHS, Sū., 11 11.2]
parvasu sthūlamūlāni kuryāt kṛcchrāṇy arūṃṣi ca | [AHS, Sū., 11 12.1]
atistrīkāmatāṃ vṛddhaṃ śuktaṃ śukrāśmarīm api | [AHS, Sū., 11 12.2]
kukṣāv ādhmānam āṭopaṃ gauravaṃ vedanāṃ śakṛt | [AHS, Sū., 11 13.1]
mūtraṃ tu vastinistodaṃ kṛte 'py akṛtasaṃjñatām | [AHS, Sū., 11 13.2]
svedo 'tisvedadaurgandhyakaṇḍūr evaṃ ca lakṣayet | [AHS, Sū., 11 14.1]
dūṣikādīn api malān bāhulyagurutādibhiḥ | [AHS, Sū., 11 14.2]
liṅgaṃ kṣīṇe 'nile 'ṅgasya sādo 'lpaṃ bhāṣitehitam | [AHS, Sū., 11 15.1]
saṃjñāmohas tathā śleṣmavṛddhyuktāmayasambhavaḥ | [AHS, Sū., 11 15.2]
pitte mando 'nalaḥ śītaṃ prabhāhāniḥ kaphe bhramaḥ | [AHS, Sū., 11 16.1]
śleṣmāśayānāṃ śūnyatvaṃ hṛddravaḥ ślathasaṃdhitā | [AHS, Sū., 11 16.2]
rase raukṣyaṃ śramaḥ śoṣo glāniḥ śabdāsahiṣṇutā | [AHS, Sū., 11 17.1]
rakte 'mlaśiśiraprītisirāśaithilyarūkṣatāḥ | [AHS, Sū., 11 17.2]
māṃse 'kṣaglānigaṇḍasphikśuṣkatāsaṃdhivedanāḥ | [AHS, Sū., 11 18.1]
medasi svapanaṃ kaṭyāḥ plīhno vṛddhiḥ kṛśāṅgatā | [AHS, Sū., 11 18.2]
asthny asthitodaḥ śadanaṃ dantakeśanakhādiṣu | [AHS, Sū., 11 19.1]
asthnāṃ majjani sauṣiryaṃ bhramas timiradarśanam | [AHS, Sū., 11 19.2]
śukre cirāt prasicyeta śukraṃ śoṇitam eva vā | [AHS, Sū., 11 20.1]
todo 'tyarthaṃ vṛṣaṇayor meḍhraṃ dhūmāyatīva ca | [AHS, Sū., 11 20.2]
purīṣe vāyur antrāṇi saśabdo veṣṭayann iva | [AHS, Sū., 11 21.1]
kukṣau bhramati yāty ūrdhvaṃ hṛtpārśve pīḍayan bhṛśam | [AHS, Sū., 11 21.2]
mūtre 'lpaṃ mūtrayet kṛcchrād vivarṇaṃ sāsram eva vā | [AHS, Sū., 11 22.1]
svede romacyutiḥ stabdharomatā sphuṭanaṃ tvacaḥ | [AHS, Sū., 11 22.2]
malānām atisūkṣmāṇāṃ durlakṣyaṃ lakṣayet kṣayam | [AHS, Sū., 11 23.1]
svamalāyanasaṃśoṣatodaśūnyatvalāghavaiḥ | [AHS, Sū., 11 23.2]
doṣādīnāṃ yathāsvaṃ ca vidyād vṛddhikṣayau bhiṣak | [AHS, Sū., 11 24.1]
kṣayeṇa viparītānāṃ guṇānāṃ vardhanena ca | [AHS, Sū., 11 24.2]
vṛddhiṃ malānāṃ saṅgāc ca kṣayaṃ cātivisargataḥ | [AHS, Sū., 11 25.1]
malocitatvād dehasya kṣayo vṛddhes tu pīḍanaḥ | [AHS, Sū., 11 25.2]
tatrāsthni sthito vāyuḥ pittaṃ tu svedaraktayoḥ | [AHS, Sū., 11 26.1]
śleṣmā śeṣeṣu tenaiṣām āśrayāśrayiṇāṃ mithaḥ | [AHS, Sū., 11 26.2]
yad ekasya tad anyasya vardhanakṣapaṇauṣadham | [AHS, Sū., 11 27.1]
asthimārutayor naivaṃ prāyo vṛddhir hi tarpaṇāt | [AHS, Sū., 11 27.2]
śleṣmaṇānugatā tasmāt saṃkṣayas tadviparyayāt | [AHS, Sū., 11 28.1]
vāyunānugato 'smāc ca vṛddhikṣayasamudbhavān | [AHS, Sū., 11 28.2]
vikārān sādhayet śīghram kramāt laṅghana bṛṃhaṇaiḥ | [AHS, Sū., 11 27981_1]
vāyor anyatra tajjāṃs tu tair evotkramayojitaiḥ | [AHS, Sū., 11 29.2]
viśeṣād raktavṛddhyutthān raktasrutivirecanaiḥ | [AHS, Sū., 11 30.1]
māṃsavṛddhibhavān rogān śastrakṣārāgnikarmabhiḥ | [AHS, Sū., 11 30.2]
sthaulyakārśyopacāreṇa medojān asthisaṃkṣayāt | [AHS, Sū., 11 31.1]
jātān kṣīraghṛtais tiktasaṃyutair vastibhis tathā | [AHS, Sū., 11 31.2]
viḍvṛddhijān atīsārakriyayā viṭkṣayodbhavān | [AHS, Sū., 11 32.1]
meṣājamadhyakulmāṣayavamāṣadvayādibhiḥ | [AHS, Sū., 11 32.2]
mūtravṛddhikṣayotthāṃś ca mehakṛcchracikitsayā | [AHS, Sū., 11 33.1]
vyāyāmābhyañjanasvedamadyaiḥ svedakṣayodbhavān | [AHS, Sū., 11 33.2]
svasthānasthasya kāyāgner aṃśā dhātuṣu saṃśritāḥ | [AHS, Sū., 11 34.1]
teṣāṃ sādātidīptibhyāṃ dhātuvṛddhikṣayodbhavaḥ | [AHS, Sū., 11 34.2]
pūrvo dhātuḥ paraṃ kuryād vṛddhaḥ kṣīṇaś ca tadvidham | [AHS, Sū., 11 35.1]
doṣā duṣṭā rasair dhātūn dūṣayanty ubhaye malān | [AHS, Sū., 11 35.2]
adho dve sapta śirasi khāni svedavahāni ca | [AHS, Sū., 11 36.1]
malā malāyanāni syur yathāsvaṃ teṣv ato gadāḥ | [AHS, Sū., 11 36.2]
ojas tu tejo dhātūnāṃ śukrāntānāṃ paraṃ smṛtam | [AHS, Sū., 11 37.1]
hṛdayastham api vyāpi dehasthitinibandhanam | [AHS, Sū., 11 37.2]
snigdhaṃ somātmakaṃ śuddham īṣallohitapītakam | [AHS, Sū., 11 38.1]
yannāśe niyataṃ nāśo yasmiṃs tiṣṭhati tiṣṭhati | [AHS, Sū., 11 38.2]
niṣpadyante yato bhāvā vividhā dehasaṃśrayāḥ | [AHS, Sū., 11 39.1]
ojaḥ kṣīyeta kopakṣuddhyānaśokaśramādibhiḥ | [AHS, Sū., 11 39.2]
bibheti durbalo 'bhīkṣṇaṃ dhyāyati vyathitendriyaḥ | [AHS, Sū., 11 40.1]
duśchāyo durmanā rūkṣo bhavet kṣāmaś ca tatkṣaye | [AHS, Sū., 11 40.2]
jīvanīyauṣadhakṣīrarasādyās tatra bheṣajam | [AHS, Sū., 11 41.1]
ojovṛddhau hi dehasya tuṣṭipuṣṭibalodayaḥ | [AHS, Sū., 11 41.2]
yad annaṃ dveṣṭi yad api prārthayetāvirodhi tu | [AHS, Sū., 11 42.1]
tat tat tyajan samaśnaṃś ca tau tau vṛddhikṣayau jayet | [AHS, Sū., 11 42.2]
kurvate hi ruciṃ doṣā viparītasamānayoḥ | [AHS, Sū., 11 43.1]
vṛddhāḥ kṣīṇāś ca bhūyiṣṭhaṃ lakṣayanty abudhās tu na | [AHS, Sū., 11 43.2]
yathābalaṃ yathāsvaṃ ca doṣā vṛddhā vitanvate | [AHS, Sū., 11 44.1]
rūpāṇi jahati kṣīṇāḥ samāḥ svaṃ karma kurvate | [AHS, Sū., 11 44.2]
ya eva dehasya samā vivṛddhyai ta eva doṣā viṣamā vadhāya | [AHS, Sū., 11 45.1]
yasmād atas te hitacaryayaiva kṣayād vivṛddher iva rakṣaṇīyāḥ | [AHS, Sū., 11 45.2]
{AHS, Sū., 12}
pakvāśayakaṭīsakthiśrotrāsthisparśanendriyam | [AHS, Sū., 12 1.1]
sthānaṃ vātasya tatrāpi pakvādhānaṃ viśeṣataḥ | [AHS, Sū., 12 1.2]
nābhir āmāśayaḥ svedo lasīkā rudhiraṃ rasaḥ | [AHS, Sū., 12 2.1]
dṛk sparśanaṃ ca pittasya nābhir atra viśeṣataḥ | [AHS, Sū., 12 2.2]
uraḥkaṇṭhaśiraḥklomaparvāṇy āmāśayo rasaḥ | [AHS, Sū., 12 3.1]
medo ghrāṇaṃ ca jihvā ca kaphasya sutarām uraḥ | [AHS, Sū., 12 3.2]
prāṇādibhedāt pañcātmā vāyuḥ prāṇo 'tra mūrdhagaḥ | [AHS, Sū., 12 4.1]
uraḥkaṇṭhacaro buddhihṛdayendriyacittadhṛk | [AHS, Sū., 12 4.2]
ṣṭhīvanakṣavathūdgāraniḥśvāsānnapraveśakṛt | [AHS, Sū., 12 5.1]
uraḥ sthānam udānasya nāsānābhigalāṃś caret | [AHS, Sū., 12 5.2]
vākpravṛttiprayatnorjābalavarṇasmṛtikriyaḥ | [AHS, Sū., 12 6.1]
vyāno hṛdi sthitaḥ kṛtsnadehacārī mahājavaḥ | [AHS, Sū., 12 6.2]
gatyapakṣepaṇotkṣepanimeṣonmeṣaṇādikāḥ | [AHS, Sū., 12 7.1]
prāyaḥ sarvāḥ kriyās tasmin pratibaddhāḥ śarīriṇām | [AHS, Sū., 12 7.2]
samāno 'gnisamīpasthaḥ koṣṭhe carati sarvataḥ | [AHS, Sū., 12 8.1]
annaṃ gṛhṇāti pacati vivecayati muñcati | [AHS, Sū., 12 8.2]
apāno 'pānagaḥ śroṇivastimeḍhrorugocaraḥ | [AHS, Sū., 12 9.1]
śukrārtavaśakṛnmūtragarbhaniṣkramaṇakriyaḥ | [AHS, Sū., 12 9.2]
pittaṃ pañcātmakaṃ tatra pakvāmāśayamadhyagam | [AHS, Sū., 12 10.1]
pañcabhūtātmakatve 'pi yat taijasaguṇodayāt | [AHS, Sū., 12 10.2]
tyaktadravyatvaṃ pākādikarmaṇānalaśabditam | [AHS, Sū., 12 11.1]
pacaty annaṃ vibhajate sārakiṭṭau pṛthak tathā | [AHS, Sū., 12 11.2]
tatrastham eva pittānāṃ śeṣāṇām apy anugraham | [AHS, Sū., 12 12.1]
karoti baladānena pācakaṃ nāma tat smṛtam | [AHS, Sū., 12 12.2]
āmāśayāśrayaṃ pittaṃ rañjakaṃ rasarañjanāt | [AHS, Sū., 12 13.1]
buddhimedhābhimānādyair abhipretārthasādhanāt | [AHS, Sū., 12 13.2]
sādhakaṃ hṛdgataṃ pittaṃ rūpālocanataḥ smṛtam | [AHS, Sū., 12 14.1]
dṛkstham ālocakaṃ tvaksthaṃ bhrājakaṃ bhrājanāt tvacaḥ | [AHS, Sū., 12 14.2]
śleṣmā tu pañcadhoraḥsthaḥ sa trikasya svavīryataḥ | [AHS, Sū., 12 15.1]
hṛdayasyānnavīryāc ca tatstha evāmbukarmaṇā | [AHS, Sū., 12 15.2]
kaphadhāmnāṃ ca śeṣāṇāṃ yat karoty avalambanam | [AHS, Sū., 12 16.1]
ato 'valambakaḥ śleṣmā yas tv āmāśayasaṃsthitaḥ | [AHS, Sū., 12 16.2]
kledakaḥ so 'nnasaṃghātakledanād rasabodhanāt | [AHS, Sū., 12 17.1]
bodhako rasanāsthāyī śiraḥsaṃstho 'kṣatarpaṇāt | [AHS, Sū., 12 17.2]
tarpakaḥ saṃdhisaṃśleṣāc chleṣakaḥ saṃdhiṣu sthitaḥ | [AHS, Sū., 12 18.1]
iti prāyeṇa doṣāṇāṃ sthānāny avikṛtātmanām | [AHS, Sū., 12 18.2]
vyāpinām api jānīyāt karmāṇi ca pṛthak pṛthak | [AHS, Sū., 12 19.1]
uṣṇena yuktā rūkṣādyā vāyoḥ kurvanti saṃcayam | [AHS, Sū., 12 19.2]
śītena kopam uṣṇena śamaṃ snigdhādayo guṇāḥ | [AHS, Sū., 12 20.1]
śītena yuktās tīkṣṇādyāś cayaṃ pittasya kurvate | [AHS, Sū., 12 20.2]
uṣṇena kopaṃ mandādyāḥ śamaṃ śītopasaṃhitāḥ | [AHS, Sū., 12 21.1]
śītena yuktāḥ snigdhādyāḥ kurvate śleṣmaṇaś cayam | [AHS, Sū., 12 21.2]
uṣṇena kopaṃ tenaiva guṇā rūkṣādayaḥ śamam | [AHS, Sū., 12 22.1]
cayo vṛddhiḥ svadhāmny eva pradveṣo vṛddhihetuṣu | [AHS, Sū., 12 22.2]
viparītaguṇecchā ca kopas tūnmārgagamitā | [AHS, Sū., 12 23.1]
liṅgānāṃ darśanaṃ sveṣām asvāsthyaṃ rogasambhavaḥ | [AHS, Sū., 12 23.2]
svasthānasthasya samatā vikārāsaṃbhavaḥ śamaḥ | [AHS, Sū., 12 24.1]
cayaprakopapraśamā vāyor grīṣmādiṣu triṣu | [AHS, Sū., 12 24.2]
varṣādiṣu tu pittasya śleṣmaṇaḥ śiśirādiṣu | [AHS, Sū., 12 25.1]
cīyate laghurūkṣābhir oṣadhibhiḥ samīraṇaḥ | [AHS, Sū., 12 25.2]
tadvidhas tadvidhe dehe kālasyauṣṇyān na kupyati | [AHS, Sū., 12 26.1]
adbhir amlavipākābhir oṣadhibhiś ca tādṛśam | [AHS, Sū., 12 26.2]
pittaṃ yāti cayaṃ kopaṃ na tu kālasya śaityataḥ | [AHS, Sū., 12 27.1]
cīyate snigdhaśītābhir udakauṣadhibhiḥ kaphaḥ | [AHS, Sū., 12 27.2]
tulye 'pi kāle dehe ca skannatvān na prakupyati | [AHS, Sū., 12 28.1]
iti kālasvabhāvo 'yam āhārādivaśāt punaḥ | [AHS, Sū., 12 28.2]
cayādīn yānti sadyo 'pi doṣāḥ kāle 'pi vā na tu | [AHS, Sū., 12 29.1]
vyāpnoti sahasā deham āpādatalamastakam | [AHS, Sū., 12 29.2]
nivartate tu kupito malo 'lpālpaṃ jalaughavat | [AHS, Sū., 12 30.1]
nānārūpair asaṃkhyeyair vikāraiḥ kupitā malāḥ | [AHS, Sū., 12 30.2]
tāpayanti tanuṃ tasmāt taddhetvākṛtisādhanam | [AHS, Sū., 12 31.1]
śakyaṃ naikaikaśo vaktum ataḥ sāmānyam ucyate | [AHS, Sū., 12 31.2]
doṣā eva hi sarveṣāṃ rogāṇām ekakāraṇam | [AHS, Sū., 12 32.1]
yathā pakṣī paripatan sarvataḥ sarvam apy ahaḥ | [AHS, Sū., 12 32.2]
chāyām atyeti nātmīyāṃ yathā vā kṛtsnam apy adaḥ | [AHS, Sū., 12 33.1]
vikārajātaṃ vividhaṃ trīn guṇān nātivartate | [AHS, Sū., 12 33.2]
tathā svadhātuvaiṣamyanimittam api sarvadā | [AHS, Sū., 12 34.1]
vikārajātaṃ trīn doṣān teṣāṃ kope tu kāraṇam | [AHS, Sū., 12 34.2]
arthair asātmyaiḥ saṃyogaḥ kālaḥ karma ca duṣkṛtam | [AHS, Sū., 12 35.1]
hīnātimithyāyogena bhidyate tat punas tridhā | [AHS, Sū., 12 35.2]
hīno 'rthenendriyasyālpaḥ saṃyogaḥ svena naiva vā | [AHS, Sū., 12 36.1]
atiyogo 'tisaṃsargaḥ sūkṣmabhāsurabhairavam | [AHS, Sū., 12 36.2]
atyāsannātidūrasthaṃ vipriyaṃ vikṛtādi ca | [AHS, Sū., 12 37.1]
yad akṣṇā vīkṣyate rūpaṃ mithyāyogaḥ sa dāruṇaḥ | [AHS, Sū., 12 37.2]
evam atyuccapūtyādīn indriyārthān yathāyatham | [AHS, Sū., 12 38.1]
vidyāt kālas tu śītoṣṇavarṣābhedāt tridhā mataḥ | [AHS, Sū., 12 38.2]
sa hīno hīnaśītādir atiyogo 'tilakṣaṇaḥ | [AHS, Sū., 12 39.1]
mithyāyogas tu nirdiṣṭo viparītasvalakṣaṇaḥ | [AHS, Sū., 12 39.2]
kāyavākcittabhedena karmāpi vibhajet tridhā | [AHS, Sū., 12 40.1]
kāyādikarmaṇo hīnā pravṛttir hīnasaṃjñakaḥ | [AHS, Sū., 12 40.2]
atiyogo 'tivṛttis tu vegodīraṇadhāraṇam | [AHS, Sū., 12 41.1]
viṣamāṅgakriyārambhapatanaskhalanādikam | [AHS, Sū., 12 41.2]
bhāṣaṇaṃ sāmibhuktasya rāgadveṣabhayādi ca | [AHS, Sū., 12 42.1]
karma prāṇātipātādi daśadhā yac ca ninditam | [AHS, Sū., 12 42.2]
mithyāyogaḥ samasto 'sāv iha vāmutra vā kṛtam | [AHS, Sū., 12 43.1]
nidānam etad doṣāṇāṃ kupitās tena naikadhā | [AHS, Sū., 12 43.2]
kurvanti vividhān vyādhīn śākhākoṣṭhāsthisaṃdhiṣu | [AHS, Sū., 12 44.1]
śākhā raktādayas tvak ca bāhyarogāyanaṃ hi tat | [AHS, Sū., 12 44.2]
tadāśrayā maṣavyaṅgagaṇḍālajyarbudādayaḥ | [AHS, Sū., 12 45.1]
bahirbhāgāś ca durnāmagulmaśophādayo gadāḥ | [AHS, Sū., 12 45.2]
antaḥ koṣṭho mahāsrota āmapakvāśayāśrayaḥ | [AHS, Sū., 12 46.1]
tatsthānāḥ chardyatīsārakāsaśvāsodarajvarāḥ | [AHS, Sū., 12 46.2]
antarbhāgaṃ ca śophārśogulmavisarpavidradhi | [AHS, Sū., 12 47.1]
śirohṛdayavastyādimarmāṇy asthnāṃ ca saṃdhayaḥ | [AHS, Sū., 12 47.2]
tannibaddhāḥ sirāsnāyukaṇḍarādyāś ca madhyamaḥ | [AHS, Sū., 12 48.1]
rogamārgaḥ sthitās tatra yakṣmapakṣavadhārditāḥ | [AHS, Sū., 12 48.2]
mūrdhādirogāḥ saṃdhyasthitrikaśūlagrahādayaḥ | [AHS, Sū., 12 49.1]
sraṃsavyāsavyadhasvāpasādaruktodabhedanam | [AHS, Sū., 12 49.2]
saṅgāṅgabhaṅgasaṃkocavartaharṣaṇatarpaṇam | [AHS, Sū., 12 50.1]
kampapāruṣyasauṣiryaśoṣaspandanaveṣṭanam | [AHS, Sū., 12 50.2]
stambhaḥ kaṣāyarasatā varṇaḥ śyāvo 'ruṇo 'pi vā | [AHS, Sū., 12 51.1]
karmāṇi vāyoḥ pittasya dāharāgoṣmapākitāḥ | [AHS, Sū., 12 51.2]
svedaḥ kledaḥ srutiḥ kothaḥ sadanaṃ mūrchanaṃ madaḥ | [AHS, Sū., 12 52.1]
kaṭukāmlau rasau varṇaḥ pāṇḍurāruṇavarjitaḥ | [AHS, Sū., 12 52.2]
śleṣmaṇaḥ snehakāṭhinyakaṇḍūśītatvagauravam | [AHS, Sū., 12 53.1]
bandhopalepastaimityaśophāpaktyatinidratāḥ | [AHS, Sū., 12 53.2]
varṇaḥ śveto rasau svādulavaṇau cirakāritā | [AHS, Sū., 12 54.1]
ity aśeṣāmayavyāpi yad uktaṃ doṣalakṣaṇam | [AHS, Sū., 12 54.2]
darśanādyair avahitas tat samyag upalakṣayet | [AHS, Sū., 12 55.1]
vyādhyavasthāvibhāgajñaḥ paśyann ārtān pratikṣaṇam | [AHS, Sū., 12 55.2]
abhyāsāt prāpyate dṛṣṭiḥ karmasiddhiprakāśinī | [AHS, Sū., 12 56.1]
ratnādisadasajjñānaṃ na śāstrād eva jāyate | [AHS, Sū., 12 56.2]
dṛṣṭāpacārajaḥ kaścit kaścit pūrvāparādhajaḥ | [AHS, Sū., 12 57.1]
tatsaṃkarād bhavaty anyo vyādhir evaṃ tridhā smṛtaḥ | [AHS, Sū., 12 57.2]
yathānidānaṃ doṣotthaḥ karmajo hetubhir vinā | [AHS, Sū., 12 58.1]
mahārambho 'lpake hetāv ātaṅko doṣakarmajaḥ | [AHS, Sū., 12 58.2]
vipakṣaśīlanāt pūrvaḥ karmajaḥ karmasaṃkṣayāt | [AHS, Sū., 12 59.1]
gacchaty ubhayajanmā tu doṣakarmakṣayāt kṣayam | [AHS, Sū., 12 59.2]
dvidhā svaparatantratvād vyādhayo 'ntyāḥ punar dvidhā | [AHS, Sū., 12 60.1]
pūrvajāḥ pūrvarūpākhyā jātāḥ paścād upadravāḥ | [AHS, Sū., 12 60.2]
yathāsvajanmopaśayāḥ svatantrāḥ spaṣṭalakṣaṇāḥ | [AHS, Sū., 12 61.1]
viparītās tato 'nye tu vidyād evaṃ malān api | [AHS, Sū., 12 61.2]
tān lakṣayed avahito vikurvāṇān pratijvaram | [AHS, Sū., 12 62.1]
teṣāṃ pradhānapraśame praśamo 'śāmyatas tathā | [AHS, Sū., 12 62.2]
paścāc cikitset tūrṇaṃ vā balavantam upadravam | [AHS, Sū., 12 63.1]
vyādhikliṣṭaśarīrasya pīḍākarataro hi saḥ | [AHS, Sū., 12 63.2]
vikāranāmākuśalo na jihrīyāt kadācana | [AHS, Sū., 12 64.1]
na hi sarvavikārāṇāṃ nāmato 'sti dhruvā sthitiḥ | [AHS, Sū., 12 64.2]
sa eva kupito doṣaḥ samutthānaviśeṣataḥ | [AHS, Sū., 12 65.1]
sthānāntarāṇi ca prāpya vikārān kurute bahūn | [AHS, Sū., 12 65.2]
tasmād vikāraprakṛtīr adhiṣṭhānāntarāṇi ca | [AHS, Sū., 12 66.1]
buddhvā hetuviśeṣāṃś ca śīghraṃ kuryād upakramam | [AHS, Sū., 12 66.2]
dūṣyaṃ deśaṃ balaṃ kālam analaṃ prakṛtiṃ vayaḥ | [AHS, Sū., 12 67.1]
sattvaṃ sātmyaṃ tathāhāram avasthāś ca pṛthagvidhāḥ | [AHS, Sū., 12 67.2]
sūkṣmasūkṣmāḥ samīkṣyaiṣāṃ doṣauṣadhanirūpaṇe | [AHS, Sū., 12 68.1]
yo vartate cikitsāyāṃ na sa skhalati jātucit | [AHS, Sū., 12 68.2]
gurvalpavyādhisaṃsthānaṃ sattvadehabalābalāt | [AHS, Sū., 12 69.1]
dṛśyate 'py anyathākāraṃ tasminn avahito bhavet | [AHS, Sū., 12 69.2]
guruṃ laghum iti vyādhiṃ kalpayaṃs tu bhiṣagbruvaḥ | [AHS, Sū., 12 70.1]
alpadoṣākalanayā pathye vipratipadyate | [AHS, Sū., 12 70.2]
tato 'lpam alpavīryaṃ vā guruvyādhau prayojitam | [AHS, Sū., 12 71.1]
udīrayettarāṃ rogān saṃśodhanam ayogataḥ | [AHS, Sū., 12 71.2]
śodhanaṃ tv atiyogena viparītaṃ viparyaye | [AHS, Sū., 12 72.1]
kṣiṇuyān na malān eva kevalaṃ vapur asyati | [AHS, Sū., 12 72.2]
ato 'bhiyuktaḥ satataṃ sarvam ālocya sarvathā | [AHS, Sū., 12 73.1]
tathā yuñjīta bhaiṣajyam ārogyāya yathā dhruvam | [AHS, Sū., 12 73.2]
vakṣyante 'taḥ paraṃ doṣā vṛddhikṣayavibhedataḥ | [AHS, Sū., 12 74.1]
pṛthak trīn viddhi saṃsargas tridhā tatra tu tān nava | [AHS, Sū., 12 74.2]
trīn eva samayā vṛddhyā ṣaḍ ekasyātiśāyane | [AHS, Sū., 12 75.1]
trayodaśa samasteṣu ṣaḍ dvyekātiśayena tu | [AHS, Sū., 12 75.2]
ekaṃ tulyādhikaiḥ ṣaṭ ca tāratamyavikalpanāt | [AHS, Sū., 12 76.1]
pañcaviṃśatim ity evaṃ vṛddhaiḥ kṣīṇaiś ca tāvataḥ | [AHS, Sū., 12 76.2]
ekaikavṛddhisamatākṣayaiḥ ṣaṭ te punaś ca ṣaṭ | [AHS, Sū., 12 77.1]
ekakṣayadvaṃdvavṛddhyā saviparyayayāpi te | [AHS, Sū., 12 77.2]
bhedā dviṣaṣṭir nirdiṣṭās triṣaṣṭiḥ svāsthyakāraṇam | [AHS, Sū., 12 78.1]
saṃsargād rasarudhirādibhis tathaiṣāṃ doṣāṃs tu kṣayasamatāvivṛddhibhedaiḥ | [AHS, Sū., 12 78.2]
ānantyaṃ taratamayogataś ca yātān jānīyād avahitamānaso yathāsvam | [AHS, Sū., 12 78.3]
{AHS, Sū., 13}
vātasyopakramaḥ snehaḥ svedaḥ saṃśodhanaṃ mṛdu | [AHS, Sū., 13 1.1]
svādvamlalavaṇoṣṇāni bhojyāny abhyaṅgamardanam | [AHS, Sū., 13 1.2]
veṣṭanaṃ trāsanaṃ seko madyaṃ paiṣṭikagauḍikam | [AHS, Sū., 13 2.1]
snigdhoṣṇā vastayo vastiniyamaḥ sukhaśīlatā | [AHS, Sū., 13 2.2]
dīpanaiḥ pācanaiḥ snigdhāḥ snehāś cānekayonayaḥ | [AHS, Sū., 13 3.1]
viśeṣān medyapiśitarasatailānuvāsanam | [AHS, Sū., 13 3.2]
pittasya sarpiṣaḥ pānaṃ svāduśītair virecanam | [AHS, Sū., 13 4.1]
svādutiktakaṣāyāṇi bhojanāny auṣadhāni ca | [AHS, Sū., 13 4.2]
sugandhiśītahṛdyānāṃ gandhānām upasevanam | [AHS, Sū., 13 5.1]
kaṇṭhe guṇānāṃ hārāṇāṃ maṇīnām urasā dhṛtiḥ | [AHS, Sū., 13 5.2]
karpūracandanośīrair anulepaḥ kṣaṇe kṣaṇe | [AHS, Sū., 13 6.1]
pradoṣaś candramāḥ saudhaṃ hāri gītaṃ himo 'nilaḥ | [AHS, Sū., 13 6.2]
ayantraṇasukhaṃ mitraṃ putraḥ saṃdigdhamugdhavāk | [AHS, Sū., 13 7.1]
chandānuvartino dārāḥ priyāḥ śīlavibhūṣitāḥ | [AHS, Sū., 13 7.2]
śītāmbudhārāgarbhāṇi gṛhāṇy udyānadīrghikāḥ | [AHS, Sū., 13 8.1]
sutīrthavipulasvacchasalilāśayasaikate | [AHS, Sū., 13 8.2]
sāmbhojajalatīrānte kāyamāne drumākule | [AHS, Sū., 13 9.1]
saumyā bhāvāḥ payaḥ sarpir virekaś ca viśeṣataḥ | [AHS, Sū., 13 9.2]
śleṣmaṇo vidhinā yuktaṃ tīkṣṇaṃ vamanarecanam | [AHS, Sū., 13 10.1]
annaṃ rūkṣālpatīkṣṇoṣṇaṃ kaṭutiktakaṣāyakam | [AHS, Sū., 13 10.2]
dīrghakālasthitaṃ madyaṃ ratiprītiḥ prajāgaraḥ | [AHS, Sū., 13 11.1]
anekarūpo vyāyāmaś cintā rūkṣaṃ vimardanam | [AHS, Sū., 13 11.2]
viśeṣād vamanaṃ yūṣaḥ kṣaudraṃ medoghnam auṣadham | [AHS, Sū., 13 12.1]
dhūmopavāsagaṇḍūṣā niḥsukhatvaṃ sukhāya ca | [AHS, Sū., 13 12.2]
upakramaḥ pṛthag doṣān yo 'yam uddiśya kīrtitaḥ | [AHS, Sū., 13 13.1]
saṃsargasaṃnipāteṣu taṃ yathāsvaṃ vikalpayet | [AHS, Sū., 13 13.2]
graiṣmaḥ prāyo marutpitte vāsantaḥ kaphamārute | [AHS, Sū., 13 14.1]
maruto yogavāhitvāt kaphapitte tu śāradaḥ | [AHS, Sū., 13 14.2]
caya eva jayed doṣaṃ kupitaṃ tv avirodhayan | [AHS, Sū., 13 15.1]
sarvakope balīyāṃsaṃ śeṣadoṣāvirodhataḥ | [AHS, Sū., 13 15.2]
prayogaḥ śamayed vyādhim ekaṃ yo 'nyam udīrayet | [AHS, Sū., 13 16.1]
nāsau viśuddhaḥ śuddhas tu śamayed yo na kopayet | [AHS, Sū., 13 16.2]
vyāyāmād ūṣmaṇas taikṣṇyād ahitācaraṇād api | [AHS, Sū., 13 17.1]
koṣṭhāc chākhāsthimarmāṇi drutatvān mārutasya ca | [AHS, Sū., 13 17.2]
doṣā yānti tathā tebhyaḥ srotomukhaviśodhanāt | [AHS, Sū., 13 18.1]
vṛddhyābhiṣyandanāt pākāt koṣṭhaṃ vāyoś ca nigrahāt | [AHS, Sū., 13 18.2]
tatrasthāś ca vilamberan bhūyo hetupratīkṣiṇaḥ | [AHS, Sū., 13 19.1]
te kālādibalaṃ labdhvā kupyanty anyāśrayeṣv api | [AHS, Sū., 13 19.2]
tatrānyasthānasaṃstheṣu tadīyām abaleṣu tu | [AHS, Sū., 13 20.1]
kuryāc cikitsāṃ svām eva balenānyābhibhāviṣu | [AHS, Sū., 13 20.2]
āgantuṃ śamayed doṣaṃ sthāninaṃ pratikṛtya vā | [AHS, Sū., 13 21.1]
prāyas tiryaggatā doṣāḥ kleśayanty āturāṃś ciram | [AHS, Sū., 13 21.2]
kuryān na teṣu tvarayā dehāgnibalavit kriyām | [AHS, Sū., 13 22.1]
śamayet tān prayogeṇa sukhaṃ vā koṣṭham ānayet | [AHS, Sū., 13 22.2]
jñātvā koṣṭhaprapannāṃś ca yathāsannaṃ vinirharet | [AHS, Sū., 13 23.1]
srotorodhabalabhraṃśagauravānilamūḍhatāḥ | [AHS, Sū., 13 23.2]
ālasyāpaktiniṣṭhīvamalasaṅgāruciklamāḥ | [AHS, Sū., 13 24.1]
liṅgaṃ malānāṃ sāmānāṃ nirāmāṇāṃ viparyayaḥ | [AHS, Sū., 13 24.2]
ūṣmaṇo 'lpabalatvena dhātum ādyam apācitam | [AHS, Sū., 13 25.1]
duṣṭam āmāśayagataṃ rasam āmaṃ pracakṣate | [AHS, Sū., 13 25.2]
anye doṣebhya evātiduṣṭebhyo 'nyonyamūrchanāt | [AHS, Sū., 13 26.1]
kodravebhyo viṣasyeva vadanty āmasya sambhavam | [AHS, Sū., 13 26.2]
āmena tena saṃpṛktā doṣā dūṣyāś ca dūṣitāḥ | [AHS, Sū., 13 27.1]
sāmā ity upadiśyante ye ca rogās tadudbhavāḥ | [AHS, Sū., 13 27.2]
sarvadehapravisṛtān sāmān doṣān na nirharet | [AHS, Sū., 13 28.1]
līnān dhātuṣv anutkliṣṭān phalād āmād rasān iva | [AHS, Sū., 13 28.2]
āśrayasya hi nāśāya te syur durnirharatvataḥ | [AHS, Sū., 13 29.1]
pācanair dīpanaiḥ snehais tān svedaiś ca pariṣkṛtān | [AHS, Sū., 13 29.2]
śodhayec chodhanaiḥ kāle yathāsannaṃ yathābalam | [AHS, Sū., 13 30.1]
hanty āśu yuktaṃ vaktreṇa dravyam āmāśayān malān | [AHS, Sū., 13 30.2]
ghrāṇena cordhvajatrūtthān pakvādhānād gudena ca | [AHS, Sū., 13 31.1]
utkliṣṭān adha ūrdhvaṃ vā na cāmān vahataḥ svayam | [AHS, Sū., 13 31.2]
dhārayed auṣadhair doṣān vidhṛtās te hi rogadāḥ | [AHS, Sū., 13 32.1]
pravṛttān prāg ato doṣān upekṣeta hitāśinaḥ | [AHS, Sū., 13 32.2]
vibaddhān pācanais tais taiḥ pācayen nirhareta vā | [AHS, Sū., 13 33.1]
śrāvaṇe kārttike caitre māsi sādhāraṇe kramāt | [AHS, Sū., 13 33.2]
grīṣmavarṣāhimacitān vāyvādīn āśu nirharet | [AHS, Sū., 13 34.1]
atyuṣṇavarṣaśītā hi grīṣmavarṣāhimāgamāḥ | [AHS, Sū., 13 34.2]
saṃdhau sādhāraṇe teṣāṃ duṣṭān doṣān viśodhayet | [AHS, Sū., 13 35.1]
svasthavṛttam abhipretya vyādhau vyādhivaśena tu | [AHS, Sū., 13 35.2]
kṛtvā śītoṣṇavṛṣṭīnāṃ pratīkāraṃ yathāyatham | [AHS, Sū., 13 36.1]
prayojayet kriyāṃ prāptāṃ kriyākālaṃ na hāpayet | [AHS, Sū., 13 36.2]
yuñjyād anannam annādau madhye 'nte kavalāntare | [AHS, Sū., 13 37.1]
grāse grāse muhuḥ sānnaṃ sāmudgaṃ niśi cauṣadham | [AHS, Sū., 13 37.2]
kaphodreke gade 'nannaṃ balino rogarogiṇoḥ | [AHS, Sū., 13 38.1]
annādau viguṇe 'pāne samāne madhya iṣyate | [AHS, Sū., 13 38.2]
vyāne 'nte prātarāśasya sāyamāśasya tūttare | [AHS, Sū., 13 39.1]
grāsagrāsāntayoḥ prāṇe praduṣṭe mātariśvani | [AHS, Sū., 13 39.2]
muhur muhur viṣacchardihidhmātṛṭśvāsakāsiṣu | [AHS, Sū., 13 40.1]
yojyaṃ sabhojyaṃ bhaiṣajyaṃ bhojyaiś citrair arocake | [AHS, Sū., 13 40.2]
kampākṣepakahidhmāsu sāmudgaṃ laghubhojinām | [AHS, Sū., 13 41.1]
ūrdhvajatruvikāreṣu svapnakāle praśasyate | [AHS, Sū., 13 41.2]
{AHS, Sū., 14}
upakramyasya hi dvitvād dvidhaivopakramo mataḥ | [AHS, Sū., 14 1.1]
ekaḥ saṃtarpaṇas tatra dvitīyaś cāpatarpaṇaḥ | [AHS, Sū., 14 1.2]
bṛṃhaṇo laṅghanaś ceti tatparyāyāv udāhṛtau | [AHS, Sū., 14 2.1]
bṛṃhaṇaṃ yad bṛhattvāya laṅghanaṃ lāghavāya yat | [AHS, Sū., 14 2.2]
dehasya bhavataḥ prāyo bhaumāpyam itarac ca te | [AHS, Sū., 14 3.1]
snehanaṃ rūkṣaṇaṃ karma svedanaṃ stambhanaṃ ca yat | [AHS, Sū., 14 3.2]
bhūtānāṃ tad api dvaidhyād dvitayaṃ nātivartate | [AHS, Sū., 14 4.1]
śodhanaṃ śamanaṃ ceti dvidhā tatrāpi laṅghanam | [AHS, Sū., 14 4.2]
yad īrayed bahir doṣān pañcadhā śodhanaṃ ca tat | [AHS, Sū., 14 5.1]
nirūho vamanaṃ kāyaśiroreko 'sravisrutiḥ | [AHS, Sū., 14 5.2]
na śodhayati yad doṣān samān nodīrayaty api | [AHS, Sū., 14 6.1]
samīkaroti viṣamān śamanaṃ tac ca saptadhā | [AHS, Sū., 14 6.2]
pācanaṃ dīpanaṃ kṣuttṛḍvyāyāmātapamārutāḥ | [AHS, Sū., 14 7.1]
bṛṃhaṇaṃ śamanaṃ tv eva vāyoḥ pittānilasya ca | [AHS, Sū., 14 7.2]
bṛṃhayed vyādhibhaiṣajyamadyastrīśokakarśitān | [AHS, Sū., 14 8.1]
bhārādhvoraḥkṣatakṣīṇarūkṣadurbalavātalān | [AHS, Sū., 14 8.2]
garbhiṇīsūtikābālavṛddhān grīṣme 'parān api | [AHS, Sū., 14 9.1]
māṃsakṣīrasitāsarpirmadhurasnigdhavastibhiḥ | [AHS, Sū., 14 9.2]
svapnaśayyāsukhābhyaṅgasnānanirvṛtiharṣaṇaiḥ | [AHS, Sū., 14 10.1]
visarpavidradhiplīhaśiraḥkaṇṭhākṣirogiṇaḥ | [AHS, Sū., 14 11.1]
sthūlāṃś ca laṅghayen nityaṃ śiśire tv aparān api | [AHS, Sū., 14 11.2]
tatra saṃśodhanaiḥ sthaulyabalapittakaphādhikān | [AHS, Sū., 14 12.1]
āmadoṣajvaracchardiratīsārahṛdāmayaiḥ | [AHS, Sū., 14 12.2]
vibandhagauravodgārahṛllāsādibhir āturān | [AHS, Sū., 14 13.1]
madhyasthaulyādikān prāyaḥ pūrvaṃ pācanadīpanaiḥ | [AHS, Sū., 14 13.2]
ebhir evāmayair ārtān hīnasthaulyabalādikān | [AHS, Sū., 14 14.1]
kṣuttṛṣṇānigrahair doṣais tv ārtān madhyabalair dṛḍhān | [AHS, Sū., 14 14.2]
samīraṇātapāyāsaiḥ kim utālpabalair narān | [AHS, Sū., 14 15.1]
na bṛṃhayel laṅghanīyān bṛṃhyāṃs tu mṛdu laṅghayet | [AHS, Sū., 14 15.2]
yuktyā vā deśakālādibalatas tān upācaret | [AHS, Sū., 14 16.1]
bṛṃhite syād balaṃ puṣṭis tatsādhyāmayasaṃkṣayaḥ | [AHS, Sū., 14 16.2]
vimalendriyatā sargo malānāṃ lāghavaṃ ruciḥ | [AHS, Sū., 14 17.1]
kṣuttṛṭsahodayaḥ śuddhahṛdayodgārakaṇṭhatā | [AHS, Sū., 14 17.2]
vyādhimārdavam utsāhas tandrānāśaś ca laṅghite | [AHS, Sū., 14 18.1]
anapekṣitamātrādisevite kurutas tu te | [AHS, Sū., 14 18.2]
atisthaulyātikārśyādīn vakṣyante te ca sauṣadhāḥ | [AHS, Sū., 14 19.1]
rūpaṃ tair eva ca jñeyam atibṛṃhitalaṅghite | [AHS, Sū., 14 19.2]
atisthaulyāpacīmehajvarodarabhagandarān | [AHS, Sū., 14 20.1]
kāsasaṃnyāsakṛcchrāmakuṣṭhādīn atidāruṇān | [AHS, Sū., 14 20.2]
tatra medo'nilaśleṣmanāśanaṃ sarvam iṣyate | [AHS, Sū., 14 21.1]
kulatthajūrṇaśyāmākayavamudgamadhūdakam | [AHS, Sū., 14 21.2]
mastudaṇḍāhatāriṣṭacintāśodhanajāgaram | [AHS, Sū., 14 22.1]
madhunā triphalāṃ lihyād guḍūcīm abhayāṃ ghanam | [AHS, Sū., 14 22.2]
rasāñjanasya mahataḥ pañcamūlasya gugguloḥ | [AHS, Sū., 14 23.1]
śilājatuprayogaś ca sāgnimantharaso hitaḥ | [AHS, Sū., 14 23.2]
viḍaṅgaṃ nāgaraṃ kṣāraḥ kālaloharajo madhu | [AHS, Sū., 14 24.1]
yavāmalakacūrṇaṃ ca yogo 'tisthaulyadoṣajit | [AHS, Sū., 14 24.2]
vyoṣakaṭvīvarāśigruviḍaṅgātiviṣāsthirāḥ | [AHS, Sū., 14 25.1]
hiṅgusauvarcalājājīyavānīdhānyacitrakāḥ | [AHS, Sū., 14 25.2]
niśe bṛhatyau hapuṣā pāṭhā mūlaṃ ca kembukāt | [AHS, Sū., 14 26.1]
eṣāṃ cūrṇaṃ madhu ghṛtaṃ tailaṃ ca sadṛśāṃśakam | [AHS, Sū., 14 26.2]
saktubhiḥ ṣoḍaśaguṇair yuktaṃ pītaṃ nihanti tat | [AHS, Sū., 14 27.1]
atisthaulyādikān sarvān rogān anyāṃś ca tadvidhān | [AHS, Sū., 14 27.2]
hṛdrogakāmalāśvitraśvāsakāsagalagrahān | [AHS, Sū., 14 28.1]
buddhimedhāsmṛtikaraṃ saṃnasyāgneś ca dīpanam | [AHS, Sū., 14 28.2]
atikārśyaṃ bhramaḥ kāsas tṛṣṇādhikyam arocakaḥ | [AHS, Sū., 14 29.1]
vastihṛnmūrdhajaṅghorutrikapārśvarujā jvaraḥ | [AHS, Sū., 14 30.1]
pralāpordhvānilaglānicchardiparvāsthibhedanam | [AHS, Sū., 14 30.2]
varcomūtragrahādyāś ca jāyante 'tivilaṅghanāt | [AHS, Sū., 14 31.1]
kārśyam eva varaṃ sthaulyān na hi sthūlasya bheṣajam | [AHS, Sū., 14 31.2]
bṛṃhaṇaṃ laṅghanaṃ vālam atimedo'gnivātajit | [AHS, Sū., 14 32.1]
madhurasnigdhasauhityair yat saukhyena ca naśyati | [AHS, Sū., 14 32.2]
kraśimā sthavimātyantaviparītaniṣevaṇaiḥ | [AHS, Sū., 14 33.1]
yojayed bṛṃhaṇaṃ tatra sarvaṃ pānānnabheṣajam | [AHS, Sū., 14 33.2]
acintayā harṣaṇena dhruvaṃ saṃtarpaṇena ca | [AHS, Sū., 14 34.1]
svapnaprasaṅgāc ca kṛśo varāha iva puṣyati | [AHS, Sū., 14 34.2]
na hi māṃsasamaṃ kiṃcid anyad dehabṛhattvakṛt | [AHS, Sū., 14 35.1]
māṃsādamāṃsaṃ māṃsena saṃbhṛtatvād viśeṣataḥ | [AHS, Sū., 14 35.2]
guru cātarpaṇaṃ sthūle viparītaṃ hitaṃ kṛśe | [AHS, Sū., 14 36.1]
yavagodhūmam ubhayos tadyogyāhitakalpanam | [AHS, Sū., 14 36.2]
doṣagatyātiricyante grāhibhedyādibhedataḥ | [AHS, Sū., 14 37.1]
upakramā na te dvitvād bhinnā api gadā iva | [AHS, Sū., 14 37.2]
{AHS, Sū., 15}
viduladahanacitrāḥ kośavatyau karañjaḥ kaṇalavaṇavacailāsarṣapāś chardanāni | [AHS, Sū., 15 1.2]
śamyākakampillakahemadugdhā dugdhaṃ ca mūtraṃ ca virecanāni | [AHS, Sū., 15 2.2]
madanakuṭajakuṣṭhadevadālīmadhukavacādaśamūladārurāsnāḥ | [AHS, Sū., 15 3.1]
yavamiśikṛtavedhanaṃ kulatthā madhu lavaṇaṃ trivṛtā nirūhaṇāni | [AHS, Sū., 15 3.2]
vellāpāmārgavyoṣadārvīsurālā bījaṃ śairīṣaṃ bārhataṃ śaigravaṃ ca | [AHS, Sū., 15 4.1]
sāro mādhūkaḥ saindhavaṃ tārkṣyaśailaṃ truṭyau pṛthvīkā śodhayanty uttamāṅgam | [AHS, Sū., 15 4.2]
bhadradāru nataṃ kuṣṭhaṃ daśamūlaṃ balādvayam | [AHS, Sū., 15 5.1]
vāyuṃ vīratarādiś ca vidāryādiś ca nāśayet | [AHS, Sū., 15 5.2]
dūrvānantā nimbavāsātmaguptā gundrābhīruḥ śītapākī priyaṅguḥ | [AHS, Sū., 15 6.1]
nyagrodhādiḥ padmakādiḥ sthire dve padmaṃ vanyaṃ sārivādiś ca pittam | [AHS, Sū., 15 6.2]
āragvadhādir arkādir muṣkakādyo 'sanādikaḥ | [AHS, Sū., 15 7.1]
surasādiḥ samustādir vatsakādir balāsajit | [AHS, Sū., 15 7.2]
jīvantīkākolyau mede dve mudgamāṣaparṇyau ca | [AHS, Sū., 15 8.1]
ṛṣabhakajīvakamadhukaṃ ceti gaṇo jīvanīyākhyaḥ | [AHS, Sū., 15 8.2]
vidāripañcāṅgulavṛścikālīvṛścīvadevāhvayaśūrpaparṇyaḥ | [AHS, Sū., 15 9.1]
kaṇḍūkarī jīvanahrasvasaṃjñe dve pañcake gopasutā tripādī | [AHS, Sū., 15 9.2]
vidāryādir ayaṃ hṛdyo bṛṃhaṇo vātapittahā | [AHS, Sū., 15 10.1]
śoṣagulmāṅgamardordhvaśvāsakāsaharo gaṇaḥ | [AHS, Sū., 15 10.2]
sārivośīrakāśmaryamadhūkaśiśiradvayam | [AHS, Sū., 15 11.1]
yaṣṭī parūṣakaṃ hanti dāhapittāsratṛḍjvarān | [AHS, Sū., 15 11.2]
padmakapuṇḍrau vṛddhitugarddhyaḥ śṛṅgy amṛtā daśa jīvanasaṃjñāḥ | [AHS, Sū., 15 12.1]
stanyakarā ghnantīraṇapittaṃ prīṇanajīvanabṛṃhaṇavṛṣyāḥ | [AHS, Sū., 15 12.2]
parūṣakaṃ varā drākṣā kaṭphalaṃ katakāt phalam | [AHS, Sū., 15 13.1]
rājāhvaṃ dāḍimaṃ śākaṃ tṛṇmūtrāmayavātajit | [AHS, Sū., 15 13.2]
añjanaṃ phalinī māṃsī padmotpalarasāñjanam | [AHS, Sū., 15 14.1]
sailāmadhukanāgāhvaṃ viṣāntardāhapittanut | [AHS, Sū., 15 14.2]
paṭolakaṭurohiṇīcandanaṃ madhusravaguḍūcīpāṭhānvitam | [AHS, Sū., 15 15.1]
nihanti kaphapittakuṣṭhajvarān viṣaṃ vamim arocakaṃ kāmalām | [AHS, Sū., 15 15.2]
guḍūcīpadmakāriṣṭadhānakāraktacandanam | [AHS, Sū., 15 16.1]
pittaśleṣmajvaracchardidāhatṛṣṇāghnam agnikṛt | [AHS, Sū., 15 16.2]
bhūnimbasairyakapaṭolakarañjayugmasaptacchadāgnisuṣavīphalabāṇaghoṇṭāḥ | [AHS, Sū., 15 17.2]
āragvadhādir jayati chardikuṣṭhaviṣajvarān | [AHS, Sū., 15 18.1]
kaphaṃ kaṇḍūṃ pramehaṃ ca duṣṭavraṇaviśodhanaḥ | [AHS, Sū., 15 18.2]
asanatiniśabhūrjaśvetavāhaprakīryāḥ khadirakadarabhaṇḍīśiṃśapāmeṣaśṛṅgyaḥ | [AHS, Sū., 15 19.1]
trihimatalapalāśā joṅgakaḥ śākaśālau kramukadhavakaliṅgacchāgakarṇāśvakarṇāḥ | [AHS, Sū., 15 19.2]
asanādir vijayate śvitrakuṣṭhakaphakrimīn | [AHS, Sū., 15 20.1]
pāṇḍurogaṃ pramehaṃ ca medodoṣanibarhaṇaḥ | [AHS, Sū., 15 20.2]
varuṇasairyakayugmaśatāvarīdahanamoraṭabilvaviṣāṇikāḥ | [AHS, Sū., 15 21.1]
dvibṛhatīdvikarañjajayādvayaṃ bahalapallavadarbharujākarāḥ | [AHS, Sū., 15 21.2]
varuṇādiḥ kaphaṃ medo mandāgnitvaṃ niyacchati | [AHS, Sū., 15 22.1]
āḍhyavātaṃ śiraḥśūlaṃ gulmaṃ cāntaḥ savidradhim | [AHS, Sū., 15 22.2]
ūṣakas tutthakaṃ hiṅgu kāsīsadvayasaindhavam | [AHS, Sū., 15 23.1]
saśilājatu kṛcchrāśmagulmamedaḥkaphāpaham | [AHS, Sū., 15 23.2]
vellantarāraṇikabūkavṛṣāśmabhedagokaṇṭaketkaṭasahācarabāṇakāśāḥ | [AHS, Sū., 15 24.1]
vṛkṣādanīnalakuśadvayaguṇṭhagundrābhallūkamoraṭakuraṇṭakarambhapārthāḥ | [AHS, Sū., 15 24.2]
vargo vīratarādyo 'yaṃ hanti vātakṛtān gadān | [AHS, Sū., 15 25.1]
aśmarīśarkarāmūtrakṛcchrāghātarujāharaḥ | [AHS, Sū., 15 25.2]
lodhraśābarakalodhrapalāśā jiṅginīsaralakaṭphalayuktāḥ | [AHS, Sū., 15 26.1]
kutsitāmbakadalīgataśokāḥ sailavāluparipelavamocāḥ | [AHS, Sū., 15 26.2]
eṣa lodhrādiko nāma medaḥkaphaharo gaṇaḥ | [AHS, Sū., 15 27.1]
yonidoṣaharaḥ stambhī varṇyo viṣavināśanaḥ | [AHS, Sū., 15 27.2]
arkālarkau nāgadantī viśalyā bhārgī rāsnā vṛścikālī prakīryā | [AHS, Sū., 15 28.1]
pratyakpuṣpī pītatailodakīryā śvetāyugmaṃ tāpasānāṃ ca vṛkṣaḥ | [AHS, Sū., 15 28.2]
ayam arkādiko vargaḥ kaphamedoviṣāpahaḥ | [AHS, Sū., 15 29.1]
kṛmikuṣṭhapraśamano viśeṣād vraṇaśodhanaḥ | [AHS, Sū., 15 29.2]
surasayugaphaṇijjaṃ kālamālā viḍaṅgaṃ kharabusavṛṣakarṇīkaṭphalaṃ kāsamardaḥ | [AHS, Sū., 15 30.1]
kṣavakasarasībhārgīkārmukāḥ kākamācī kulahalaviṣamuṣṭī bhūstṛṇo bhūtakeśī | [AHS, Sū., 15 30.2]
surasādir gaṇaḥ śleṣmamedaḥkṛminiṣūdanaḥ | [AHS, Sū., 15 31.1]
pratiśyāyāruciśvāsakāsaghno vraṇaśodhanaḥ | [AHS, Sū., 15 31.2]
gulmamehāśmarīpāṇḍumedo'rśaḥkaphaśukrajit | [AHS, Sū., 15 32.2]
vatsakamūrvābhārgīkaṭukā marīcaṃ ghuṇapriyā ca gaṇḍīram | [AHS, Sū., 15 33.1]
elā pāṭhājājī kaṭvaṅgaphalājamodasiddhārthavacāḥ | [AHS, Sū., 15 33.2]
jīrakahiṅguviḍaṅgaṃ paśugandhā pañcakolakaṃ hanti | [AHS, Sū., 15 34.1]
calakaphamedaḥpīnasagulmajvaraśūladurnāmnaḥ | [AHS, Sū., 15 34.2]
haridrādvayayaṣṭyāhvakalaśīkuṭajodbhavāḥ | [AHS, Sū., 15 35.2]
vacāharidrādigaṇāv āmātīsāranāśanau | [AHS, Sū., 15 36.1]
medaḥkaphāḍhyapavanastanyadoṣanibarhaṇau | [AHS, Sū., 15 36.2]
priyaṅgupuṣpāñjanayugmapadmāḥ padmād rajo yojanavally anantā | [AHS, Sū., 15 37.1]
mānadrumo mocarasaḥ samaṅgā puṃnāgaśītaṃ madanīyahetuḥ | [AHS, Sū., 15 37.2]
ambaṣṭhā madhukaṃ namaskarī nandīvṛkṣapalāśakacchurāḥ | [AHS, Sū., 15 38.1]
lodhraṃ dhātakībilvapeśike kaṭvaṅgaḥ kamalodbhavaṃ rajaḥ | [AHS, Sū., 15 38.2]
gaṇau priyaṅgvambaṣṭhādī pakvātīsāranāśanau | [AHS, Sū., 15 39.1]
saṃdhānīyau hitau pitte vraṇānām api ropaṇau | [AHS, Sū., 15 39.2]
mustāvacāgnidviniśādvitiktābhallātapāṭhātriphalāviṣākhyāḥ | [AHS, Sū., 15 40.1]
kuṣṭhaṃ truṭī haimavatī ca yonistanyāmayaghnā malapācanāś ca | [AHS, Sū., 15 40.2]
nyagrodhapippalasadāphalalodhrayugmaṃ jambūdvayārjunakapītanasomavalkāḥ | [AHS, Sū., 15 41.1]
plakṣāmravañjulapiyālapalāśanandīkolīkadambaviralāmadhukaṃ madhūkam | [AHS, Sū., 15 41.2]
nyagrodhādir gaṇo vraṇyaḥ saṃgrāhī bhagnasādhanaḥ | [AHS, Sū., 15 42.1]
medaḥpittāsratṛḍdāhayoniroganibarhaṇaḥ | [AHS, Sū., 15 42.2]
elāyugmaturuṣkakuṣṭhaphalinīmāṃsījaladhyāmakaṃ spṛkkācorakacocapattratagarasthauṇeyajātīrasāḥ | [AHS, Sū., 15 43.1]
śuktir vyāghranakho 'marāhvam aguruḥ śrīvāsakaḥ kuṅkumaṃ caṇḍāgugguludevadhūpakhapurāḥ puṃnāganāgāhvayam | [AHS, Sū., 15 43.2]
elādiko vātakaphau viṣaṃ ca viniyacchati | [AHS, Sū., 15 43.3]
varṇaprasādanaḥ kaṇḍūpiṭikākoṭhanāśanaḥ | [AHS, Sū., 15 43.4]
śyāmādantīdravantīkramukakuṭaraṇāśaṅkhinīcarmasāhvā | [AHS, Sū., 15 44.1]
bastāntrī vyādhighāto bahalabahurasas tīkṣṇavṛkṣāt phalāni | [AHS, Sū., 15 44.3]
śyāmādyo hanti gulmaṃ viṣamarucikaphau hṛdrujaṃ mūtrakṛcchram | [AHS, Sū., 15 44.4]
trayastriṃśad iti proktā vargās teṣu tv alābhataḥ | [AHS, Sū., 15 45.1]
yuñjyāt tadvidham anyac ca dravyaṃ jahyād ayaugikam | [AHS, Sū., 15 45.2]
ete vargā doṣadūṣyādy apekṣya kalkakvāthasnehalehādiyuktāḥ | [AHS, Sū., 15 46.1]
pāne nasye 'nvāsane 'ntar bahir vā lepābhyaṅgair ghnanti rogān sukṛcchrān | [AHS, Sū., 15 46.2]
{AHS, Sū., 16}
athātaḥ snehavidhim adhyāyaṃ vyākhyāsyāmaḥ | [AHS, Sū., 16 1.1]
iti ha smāhur ātreyādayo maharṣayaḥ | [AHS, Sū., 16 1.2]
guruśītasarasnigdhamandasūkṣmamṛdudravam | [AHS, Sū., 16 1.3]
auṣadhaṃ snehanaṃ prāyo viparītaṃ virūkṣaṇam | [AHS, Sū., 16 1.4]
sarpir majjā vasā tailaṃ sneheṣu pravaraṃ matam | [AHS, Sū., 16 2.1]
tatrāpi cottamaṃ sarpiḥ saṃskārasyānuvartanāt | [AHS, Sū., 16 2.2]
mādhuryād avidāhitvājjanmādyeva ca śīlanāt | [AHS, Sū., 16 3.1]
pittaghnās te yathāpūrvam itaraghnā yathottaram | [AHS, Sū., 16 3.2]
ghṛtāt tailaṃ guru vasā tailān majjā tato 'pi ca | [AHS, Sū., 16 4.1]
dvābhyāṃ tribhiś caturbhis tair yamakas trivṛto mahān | [AHS, Sū., 16 4.2]
svedyasaṃśodhyamadyastrīvyāyāmāsaktacintakāḥ | [AHS, Sū., 16 5.1]
bālābalakṛśā rūkṣāḥ kṣīṇāsraretasaḥ | [AHS, Sū., 16 5.2]
vātārtasyandatimiradāruṇapratibodhinaḥ | [AHS, Sū., 16 6.1]
snehyāḥ na tv atimandāgnitīkṣṇāgnisthūladurbalāḥ | [AHS, Sū., 16 6.2]
ūrustambhātisārāmagalarogagarodaraiḥ | [AHS, Sū., 16 7.1]
mūrcchāchardyaruciśleṣmatṛṣṇāmadyaiś ca pīḍitāḥ | [AHS, Sū., 16 7.2]
apaprasūtā yukte ca nasye bastau virecane | [AHS, Sū., 16 8.1]
tatra dhīsmṛtimedhādikāṅkṣiṇāṃ śasyate ghṛtam | [AHS, Sū., 16 8.2]
granthināḍīkṛmiśleṣmamedomārutarogiṣu | [AHS, Sū., 16 9.1]
tailaṃ lāghavadārḍhyārthikrūrakoṣṭheṣu dehiṣu | [AHS, Sū., 16 9.2]
vātātapādhvabhārastrīvyāyāmakṣīṇadhātuṣu | [AHS, Sū., 16 10.1]
rūkṣakleśakṣamātyagnivātāvṛtapatheṣu ca | [AHS, Sū., 16 10.2]
śeṣau vasā tu sandhyasthimarmakoṣṭharujāsu ca | [AHS, Sū., 16 11.1]
tathā dagdhāhatabhraṣṭayonikarṇaśiroruji | [AHS, Sū., 16 11.2]
tailaṃ prāvṛṣi varṣānte sarpir anyau tu mādhave | [AHS, Sū., 16 12.1]
ṛtau sādhāraṇe snehaḥ śasto 'hni vimale ravau | [AHS, Sū., 16 12.2]
tailaṃ tvarāyāṃ śīte 'pi gharme 'pi ca ghṛtaṃ niśi | [AHS, Sū., 16 13.1]
niśy eva pitte pavane saṃsarge pittavaty api | [AHS, Sū., 16 13.2]
niśyanyathā vātakaphād rogāḥ syuḥ pittato divā | [AHS, Sū., 16 14.1]
yuktyāvacārayet snehaṃ bhakṣyādyannena bastibhiḥ | [AHS, Sū., 16 14.2]
nasyābhyañjanagaṇḍūṣamūrdhakarṇākṣitarpaṇaiḥ | [AHS, Sū., 16 15.1]
rasabhedaikakatvābhyāṃ catuḥṣaṣṭirvicāraṇāḥ | [AHS, Sū., 16 15.2]
snehasyānyābhibhūtatvādalpatvācca kramātsmṛtāḥ | [AHS, Sū., 16 16.1]
yathoktahetvabhāvācca nācchapeyo vicāraṇā | [AHS, Sū., 16 16.2]
snehasya kalpaḥ sa śreṣṭhaḥ snehakarmāśusādhanāt | [AHS, Sū., 16 17.1]
dvābhyāṃ caturbhiraṣṭābhiryāmairjīryanti yāḥ kramāt | [AHS, Sū., 16 17.2]
hrasvamadhyottamā mātrāstāstābhyaśca hrasīyasīm | [AHS, Sū., 16 18.1]
kalpayedvīkṣya doṣādīnprāgeva tu hrasīyasīm | [AHS, Sū., 16 18.2]
hyastane jīrṇa evānne sneho'cchaḥ śuddhaye bahuḥ | [AHS, Sū., 16 19.1]
śamanaḥ kṣudvato'nanno madhyamātraśca śasyate | [AHS, Sū., 16 19.2]
bṛṃhaṇo rasamadyādyaiḥ sabhakto'lpaḥ hitaḥ sa ca | [AHS, Sū., 16 20.1]
bālavṛddhapipāsārtasnehadviṇmadyaśīliṣu | [AHS, Sū., 16 20.2]
strīsnehanityamandāgnisukhitakleśabhīruṣu | [AHS, Sū., 16 21.1]
mṛdukoṣṭhālpadoṣeṣu kāle coṣṇe kṛśeṣu ca | [AHS, Sū., 16 21.2]
prāṅmadhyottarabhakto'sāvadhomadhyordhvadehajān | [AHS, Sū., 16 22.1]
vyādhīñjayed balaṃ kuryādaṅgānāṃ ca yathākramam | [AHS, Sū., 16 22.2]
{AHS, Sū., 17}
svedas tāpopanāhoṣmadravabhedāc caturvidhaḥ | [AHS, Sū., 17 1.1]
tāpo 'gnitaptavasanaphālahastatalādibhiḥ | [AHS, Sū., 17 1.2]
upanāho vacākiṇvaśatāhvādevadārubhiḥ | [AHS, Sū., 17 2.1]
dhānyaiḥ samastair gandhaiś ca rāsnairaṇḍajaṭāmiṣaiḥ | [AHS, Sū., 17 2.2]
udriktalavaṇaiḥ snehacukratakrapayaḥplutaiḥ | [AHS, Sū., 17 3.1]
kevale pavane śleṣmasaṃsṛṣṭe surasādibhiḥ | [AHS, Sū., 17 3.2]
pittena padmakādyais tu śālvaṇākhyaiḥ punaḥ punaḥ | [AHS, Sū., 17 4.1]
snigdhoṣṇavīryair mṛdubhiś carmapaṭṭair apūtibhiḥ | [AHS, Sū., 17 4.2]
alābhe vātajitpattrakauśeyāvikaśāṭakaiḥ | [AHS, Sū., 17 5.1]
baddhaṃ rātrau divā muñcen muñced rātrau divākṛtam | [AHS, Sū., 17 5.2]
ūṣmā tūtkārikāloṣṭakapālopalapāṃsubhiḥ | [AHS, Sū., 17 6.1]
pattrabhaṅgena dhānyena karīṣasikatātuṣaiḥ | [AHS, Sū., 17 6.2]
anekopāyasaṃtaptaiḥ prayojyo deśakālataḥ | [AHS, Sū., 17 7.1]
śigruvāraṇakairaṇḍakarañjasurasārjakāt | [AHS, Sū., 17 7.2]
śirīṣavāsāvaṃśārkamālatīdīrghavṛntataḥ | [AHS, Sū., 17 8.1]
pattrabhaṅgair vacādyaiś ca māṃsaiś cānūpavārijaiḥ | [AHS, Sū., 17 8.2]
daśamūlena ca pṛthak sahitair vā yathāmalam | [AHS, Sū., 17 9.1]
snehavadbhiḥ surāśuktavārikṣīrādisādhitaiḥ | [AHS, Sū., 17 9.2]
kumbhīr galantīr nāḍīr vā pūrayitvā rujārditam | [AHS, Sū., 17 10.1]
vāsasācchāditaṃ gātraṃ snigdhaṃ siñced yathāsukham | [AHS, Sū., 17 10.2]
tair eva vā dravaiḥ pūrṇaṃ kuṇḍaṃ sarvāṅgage 'nile | [AHS, Sū., 17 11.1]
avagāhyāturas tiṣṭhed arśaḥkṛcchrādirukṣu ca | [AHS, Sū., 17 11.2]
nivāte 'ntarbahiḥsnigdho jīrṇānnaḥ svedam ācaret | [AHS, Sū., 17 12.1]
vyādhivyādhitadeśartuvaśān madhyavarāvaram | [AHS, Sū., 17 12.2]
kaphārto rūkṣaṇaṃ rūkṣo rūkṣaḥ snigdhaṃ kaphānile | [AHS, Sū., 17 13.1]
āmāśayagate vāyau kaphe pakvāśayāśrite | [AHS, Sū., 17 13.2]
rūkṣapūrvaṃ tathā snehapūrvaṃ sthānānurodhataḥ | [AHS, Sū., 17 14.1]
alpaṃ vaṅkṣaṇayoḥ svalpaṃ dṛṅmuṣkahṛdaye na vā | [AHS, Sū., 17 14.2]
śītaśūlakṣaye svinno jāte 'ṅgānāṃ ca mārdave | [AHS, Sū., 17 15.1]
syāc chanair mṛditaḥ snātas tataḥ snehavidhiṃ bhajet | [AHS, Sū., 17 15.2]
pittāsrakopatṛṇmūrchāsvarāṅgasadanabhramāḥ | [AHS, Sū., 17 16.1]
saṃdhipīḍā jvaraḥ śyāvaraktamaṇḍaladarśanam | [AHS, Sū., 17 16.2]
svedātiyogāc chardiś ca tatra stambhanam auṣadham | [AHS, Sū., 17 17.1]
viṣakṣārāgnyatīsāracchardimohātureṣu ca | [AHS, Sū., 17 17.2]
svedanaṃ guru tīkṣṇoṣṇaṃ prāyaḥ stambhanam anyathā | [AHS, Sū., 17 18.1]
dravasthirasarasnigdharūkṣasūkṣmaṃ ca bheṣajam | [AHS, Sū., 17 18.2]
svedanaṃ stambhanaṃ ślakṣṇaṃ rūkṣasūkṣmasaradravam | [AHS, Sū., 17 19.1]
prāyas tiktaṃ kaṣāyaṃ ca madhuraṃ ca samāsataḥ | [AHS, Sū., 17 19.2]
stambhitaḥ syād bale labdhe yathoktāmayasaṃkṣayāt | [AHS, Sū., 17 20.1]
stambhatvaksnāyusaṃkocakampahṛdvāgghanugrahaiḥ | [AHS, Sū., 17 20.2]
pādauṣṭhatvakkaraiḥ śyāvair atistambhitam ādiśet | [AHS, Sū., 17 21.1]
na svedayed atisthūlarūkṣadurbalamūrchitān | [AHS, Sū., 17 21.2]
stambhanīyakṣatakṣīṇakṣāmamadyavikāriṇaḥ | [AHS, Sū., 17 22.1]
timirodaravīsarpakuṣṭhaśoṣāḍhyarogiṇaḥ | [AHS, Sū., 17 22.2]
pītadugdhadadhisnehamadhūn kṛtavirecanān | [AHS, Sū., 17 23.1]
bhraṣṭadagdhagudaglānikrodhaśokabhayārditān | [AHS, Sū., 17 23.2]
kṣuttṛṣṇākāmalāpāṇḍumehinaḥ pittapīḍitān | [AHS, Sū., 17 24.1]
garbhiṇīṃ puṣpitāṃ sūtāṃ mṛdu cātyayike gade | [AHS, Sū., 17 24.2]
svarabhedānilavyādhiśleṣmāmastambhagaurave | [AHS, Sū., 17 25.2]
aṅgamardakaṭīpārśvapṛṣṭhakukṣihanugrahe | [AHS, Sū., 17 26.1]
mahattve muṣkayoḥ khalyām āyāme vātakaṇṭake | [AHS, Sū., 17 26.2]
mūtrakṛcchrārbudagranthiśukrāghātāḍhyamārute | [AHS, Sū., 17 27.1]
svedaṃ yathāyathaṃ kuryāt tadauṣadhavibhāgataḥ | [AHS, Sū., 17 27.2]
svedo hitas tv anāgneyo vāte medaḥkaphāvṛte | [AHS, Sū., 17 28.1]
nivātaṃ gṛham āyāso guruprāvaraṇaṃ bhayam | [AHS, Sū., 17 28.2]
snehaklinnāḥ koṣṭhagā dhātugā vā srotolīnā ye ca śākhāsthisaṃsthāḥ | [AHS, Sū., 17 29.1]
doṣāḥ svedais te dravīkṛtya koṣṭhaṃ nītāḥ samyak śuddhibhir nirhriyante | [AHS, Sū., 17 29.2]
{AHS, Sū., 18}
kaphe vidadhyād vamanaṃ saṃyoge vā kapholbaṇe | [AHS, Sū., 18 1.1]
tadvad virecanaṃ pitte viśeṣeṇa tu vāmayet | [AHS, Sū., 18 1.2]
navajvarātisārādhaḥpittāsṛgrājayakṣmiṇaḥ | [AHS, Sū., 18 2.1]
kuṣṭhamehāpacīgranthiślīpadonmādakāsinaḥ | [AHS, Sū., 18 2.2]
śvāsahṛllāsavīsarpastanyadoṣordhvarogiṇaḥ | [AHS, Sū., 18 3.1]
avāmyā garbhiṇī rūkṣaḥ kṣudhito nityaduḥkhitaḥ | [AHS, Sū., 18 3.2]
bālavṛddhakṛśasthūlahṛdrogikṣatadurbalāḥ | [AHS, Sū., 18 4.1]
prasaktavamathuplīhatimirakṛmikoṣṭhinaḥ | [AHS, Sū., 18 4.2]
ūrdhvapravṛttavāyvasradattavastihatasvarāḥ | [AHS, Sū., 18 5.1]
mūtrāghāty udarī gulmī durvamo 'tyagnir arśasaḥ | [AHS, Sū., 18 5.2]
udāvartabhramāṣṭhīlāpārśvarugvātarogiṇaḥ | [AHS, Sū., 18 6.1]
ṛte viṣagarājīrṇaviruddhābhyavahārataḥ | [AHS, Sū., 18 6.2]
prasaktavamathoḥ pūrve prāyeṇāmajvaro 'pi ca | [AHS, Sū., 18 7.1]
dhūmāntaiḥ karmabhir varjyāḥ sarvair eva tv ajīrṇinaḥ | [AHS, Sū., 18 7.2]
virekasādhyā gulmārśovisphoṭavyaṅgakāmalāḥ | [AHS, Sū., 18 8.1]
jīrṇajvarodaragaracchardiplīhahalīmakāḥ | [AHS, Sū., 18 8.2]
vidradhis timiraṃ kācaḥ syandaḥ pakvāśayavyathā | [AHS, Sū., 18 9.1]
yoniśukrāśrayā rogāḥ koṣṭhagāḥ kṛmayo vraṇāḥ | [AHS, Sū., 18 9.2]
vātāsram ūrdhvagaṃ raktaṃ mūtrāghātaḥ śakṛdgrahaḥ | [AHS, Sū., 18 10.1]
vāmyaś ca kuṣṭhamehādyā na tu recyā navajvarī | [AHS, Sū., 18 10.2]
alpāgnyadhogapittāsrakṣatapāyvatisāriṇaḥ | [AHS, Sū., 18 11.1]
saśalyāsthāpitakrūrakoṣṭhātisnigdhaśoṣiṇaḥ | [AHS, Sū., 18 11.2]
atha sādhāraṇe kāle snigdhasvinnaṃ yathāvidhi | [AHS, Sū., 18 12.1]
śvovamyam utkliṣṭakaphaṃ matsyamāṣatilādibhiḥ | [AHS, Sū., 18 12.2]
niśāṃ suptaṃ sujīrṇānnaṃ pūrvāhṇe kṛtamaṅgalam | [AHS, Sū., 18 13.1]
nirannam īṣatsnigdhaṃ vā peyayā pītasarpiṣam | [AHS, Sū., 18 13.2]
vṛddhabālābalaklībabhīrūn rogānurodhataḥ | [AHS, Sū., 18 14.1]
ākaṇṭhaṃ pāyitān madyaṃ kṣīram ikṣurasaṃ rasam | [AHS, Sū., 18 14.2]
yathāvikāravihitāṃ madhusaindhavasaṃyutām | [AHS, Sū., 18 15.1]
koṣṭhaṃ vibhajya bhaiṣajyamātrāṃ mantrābhimantritām | [AHS, Sū., 18 15.2]
ṛṣayaḥ sauṣadhigrāmā bhūtasaṃghāś ca pāntu vaḥ | [AHS, Sū., 18 16.2]
rasāyanam ivarṣīṇām amarāṇām ivāmṛtam | [AHS, Sū., 18 17.1]
sudhevottamanāgānāṃ bhaiṣajyam idam astu te | [AHS, Sū., 18 17.2]
prāṅmukhaṃ pāyayet pīto muhūrtam anupālayet | [AHS, Sū., 18 18.1]
tanmanā jātahṛllāsaprasekaś chardayet tataḥ | [AHS, Sū., 18 18.2]
aṅgulībhyām anāyasto nālena mṛdunāthavā | [AHS, Sū., 18 19.1]
galatālv arujan vegān apravṛttān pravartayan | [AHS, Sū., 18 19.2]
pravartayan pravṛttāṃś ca jānutulyāsane sthitaḥ | [AHS, Sū., 18 20.1]
ubhe pārśve lalāṭaṃ ca vamataś cāsya dhārayet | [AHS, Sū., 18 20.2]
prapīḍayet tathā nābhiṃ pṛṣṭhaṃ ca pratilomataḥ | [AHS, Sū., 18 21.1]
kaphe tīkṣṇoṣṇakaṭukaiḥ pitte svāduhimair iti | [AHS, Sū., 18 21.2]
vamet snigdhāmlalavaṇaiḥ saṃsṛṣṭe marutā kaphe | [AHS, Sū., 18 22.1]
pittasya darśanaṃ yāvac chedo vā śleṣmaṇo bhavet | [AHS, Sū., 18 22.2]
hīnavegaḥ kaṇādhātrīsiddhārthalavaṇodakaiḥ | [AHS, Sū., 18 23.1]
vamet punaḥ punas tatra vegānām apravartanam | [AHS, Sū., 18 23.2]
pravṛttiḥ savibandhā vā kevalasyauṣadhasya vā | [AHS, Sū., 18 24.1]
ayogas tena niṣṭhīvakaṇḍūkoṭhajvarādayaḥ | [AHS, Sū., 18 24.2]
nirvibandhaṃ pravartante kaphapittānilāḥ kramāt | [AHS, Sū., 18 25.1]
samyagyoge 'tiyoge tu phenacandrakaraktavat | [AHS, Sū., 18 25.2]
vamitaṃ kṣāmatā dāhaḥ kaṇṭhaśoṣas tamo bhramaḥ | [AHS, Sū., 18 26.1]
ghorā vāyvāmayā mṛtyur jīvaśoṇitanirgamāt | [AHS, Sū., 18 26.2]
samyagyogena vamitaṃ kṣaṇam āśvāsya pāyayet | [AHS, Sū., 18 27.1]
dhūmatrayasyānyatamaṃ snehācāram athādiśet | [AHS, Sū., 18 27.2]
tataḥ sāyaṃ prabhāte vā kṣudvān snātaḥ sukhāmbunā | [AHS, Sū., 18 28.1]
bhuñjāno raktaśālyannaṃ bhajet peyādikaṃ kramam | [AHS, Sū., 18 28.2]
peyāṃ vilepīm akṛtaṃ kṛtaṃ ca yūṣaṃ rasaṃ trīn ubhayaṃ tathaikam | [AHS, Sū., 18 29.1]
krameṇa seveta naro 'nnakālān pradhānamadhyāvaraśuddhiśuddhaḥ | [AHS, Sū., 18 29.2]
yathāṇur agnis tṛṇagomayādyaiḥ saṃdhukṣyamāṇo bhavati krameṇa | [AHS, Sū., 18 30.1]
mahān sthiraḥ sarvapacas tathaiva śuddhasya peyādibhir antarāgniḥ | [AHS, Sū., 18 30.2]
jaghanyamadhyapravare tu vegāś catvāra iṣṭā vamane ṣaḍ aṣṭau | [AHS, Sū., 18 31.1]
daśaiva te dvitriguṇā vireke prasthas tathā syād dvicaturguṇaś ca | [AHS, Sū., 18 31.2]
pittāvasānaṃ vamanaṃ virekād ardhaṃ kaphāntaṃ ca virekam āhuḥ | [AHS, Sū., 18 32.1]
dvitrān saviṭkān apanīya vegān meyaṃ vireke vamane tu pītam | [AHS, Sū., 18 32.2]
athainaṃ vāmitaṃ bhūyaḥ snehasvedopapāditam | [AHS, Sū., 18 33.1]
śleṣmakāle gate jñātvā koṣṭhaṃ samyag virecayet | [AHS, Sū., 18 33.2]
bahupitto mṛduḥ koṣṭhaḥ kṣīreṇāpi viricyate | [AHS, Sū., 18 34.1]
prabhūtamārutaḥ krūraḥ kṛcchrāc chyāmādikair api | [AHS, Sū., 18 34.2]
kaṣāyamadhuraiḥ pitte virekaḥ kaṭukaiḥ kaphe | [AHS, Sū., 18 35.1]
snigdhoṣṇalavaṇair vāyāv apravṛttau tu pāyayet | [AHS, Sū., 18 35.2]
uṣṇāmbu svedayed asya pāṇitāpena codaram | [AHS, Sū., 18 36.1]
utthāne 'lpe dine tasmin bhuktvānyedyuḥ punaḥ pibet | [AHS, Sū., 18 36.2]
adṛḍhasnehakoṣṭhas tu pibed ūrdhvaṃ daśāhataḥ | [AHS, Sū., 18 37.1]
bhūyo 'py upaskṛtatanuḥ snehasvedair virecanam | [AHS, Sū., 18 37.2]
yaugikaṃ samyag ālocya smaran pūrvam atikramam | [AHS, Sū., 18 38.1]
hṛtkukṣyaśuddhir arucir utkleśaḥ śleṣmapittayoḥ | [AHS, Sū., 18 38.2]
kaṇḍūvidāhaḥ piṭikāḥ pīnaso vātaviḍgrahaḥ | [AHS, Sū., 18 39.1]
ayogalakṣaṇaṃ yogo vaiparītye yathoditāt | [AHS, Sū., 18 39.2]
viṭpittakaphavāteṣu niḥsṛteṣu kramāt sravet | [AHS, Sū., 18 40.1]
niḥśleṣmapittam udakaṃ śvetaṃ kṛṣṇaṃ salohitam | [AHS, Sū., 18 40.2]
māṃsadhāvanatulyaṃ vā medaḥkhaṇḍābham eva vā | [AHS, Sū., 18 41.1]
gudaniḥsaraṇaṃ tṛṣṇā bhramo netrapraveśanam | [AHS, Sū., 18 41.2]
bhavanty ativiriktasya tathātivamanāmayāḥ | [AHS, Sū., 18 42.1]
samyagviriktam enaṃ ca vamanoktena yojayet | [AHS, Sū., 18 42.2]
dhūmavarjyena vidhinā tato vamitavān iva | [AHS, Sū., 18 43.1]
krameṇānnāni bhuñjāno bhajet prakṛtibhojanam | [AHS, Sū., 18 43.2]
mandavahnim asaṃśuddham akṣāmaṃ doṣadurbalam | [AHS, Sū., 18 44.1]
adṛṣṭajīrṇaliṅgaṃ ca laṅghayet pītabheṣajam | [AHS, Sū., 18 44.2]
snehasvedauṣadhotkleśasaṅgair iti na bādhyate | [AHS, Sū., 18 45.1]
saṃśodhanāsravisrāvasnehayojanalaṅghanaiḥ | [AHS, Sū., 18 45.2]
yāty agnir mandatāṃ tasmāt kramaṃ peyādim ācaret | [AHS, Sū., 18 46.1]
srutālpapittaśleṣmāṇaṃ madyapaṃ vātapaittikam | [AHS, Sū., 18 46.2]
peyāṃ na pāyayet teṣāṃ tarpaṇādikramo hitaḥ | [AHS, Sū., 18 47.1]
apakvaṃ vamanaṃ doṣān pacyamānaṃ virecanam | [AHS, Sū., 18 47.2]
nirhared vamanasyātaḥ pākaṃ na pratipālayet | [AHS, Sū., 18 48.1]
durbalo bahudoṣaś ca doṣapākena yaḥ svayam | [AHS, Sū., 18 48.2]
viricyate bhedanīyair bhojyais tam upapādayet | [AHS, Sū., 18 49.1]
durbalaḥ śodhitaḥ pūrvam alpadoṣaḥ kṛśo naraḥ | [AHS, Sū., 18 49.2]
aparijñātakoṣṭhaś ca piben mṛdv alpam auṣadham | [AHS, Sū., 18 50.1]
varaṃ tad asakṛtpītam anyathā saṃśayāvaham | [AHS, Sū., 18 50.2]
hared bahūṃś calān doṣān alpān alpān punaḥ punaḥ | [AHS, Sū., 18 51.1]
durbalasya mṛdudravyair alpān saṃśamayet tu tān | [AHS, Sū., 18 51.2]
kleśayanti ciraṃ te hi hanyur vainam anirhṛtāḥ | [AHS, Sū., 18 52.1]
mandāgniṃ krūrakoṣṭhaṃ ca sakṣāralavaṇair ghṛtaiḥ | [AHS, Sū., 18 52.2]
saṃdhukṣitāgniṃ vijitakaphavātaṃ ca śodhayet | [AHS, Sū., 18 53.1]
rūkṣabahvanilakrūrakoṣṭhavyāyāmaśīlinām | [AHS, Sū., 18 53.2]
dīptāgnīnāṃ ca bhaiṣajyam avirecyaiva jīryati | [AHS, Sū., 18 54.1]
tebhyo vastiṃ purā dadyāt tataḥ snigdhaṃ virecanam | [AHS, Sū., 18 54.2]
śakṛn nirhṛtya vā kiṃcit tīkṣṇābhiḥ phalavartibhiḥ | [AHS, Sū., 18 55.1]
pravṛttaṃ hi malaṃ snigdho vireko nirharet sukham | [AHS, Sū., 18 55.2]
viṣābhighātapiṭikākuṣṭhaśophavisarpiṇaḥ | [AHS, Sū., 18 56.1]
kāmalāpāṇḍumehārtān nātisnigdhān viśodhayet | [AHS, Sū., 18 56.2]
sarvān snehavirekaiś ca rūkṣais tu snehabhāvitān | [AHS, Sū., 18 57.1]
karmaṇāṃ vamanādīnāṃ punar apy antare 'ntare | [AHS, Sū., 18 57.2]
snehasvedau prayuñjīta sneham ante balāya ca | [AHS, Sū., 18 58.1]
malo hi dehād utkleśya hriyate vāsaso yathā | [AHS, Sū., 18 58.2]
snehasvedais tathotkliṣṭaḥ śodhyate śodhanair malaḥ | [AHS, Sū., 18 59.1]
snehasvedāv anabhyasya kuryāt saṃśodhanaṃ tu yaḥ | [AHS, Sū., 18 59.2]
buddhiprasādaṃ balam indriyāṇāṃ dhātusthiratvaṃ jvalanasya dīptim | [AHS, Sū., 18 60.1]
cirāc ca pākaṃ vayasaḥ karoti saṃśodhanaṃ samyagupāsyamānam | [AHS, Sū., 18 60.2]
{AHS, Sū., 19}
{AHS, Sū., 20}
ūrdhvajatruvikāreṣu viśeṣān nasyam iṣyate | [AHS, Sū., 20 1.1]
nāsā hi śiraso dvāraṃ tena tad vyāpya hanti tān | [AHS, Sū., 20 1.2]
virecanaṃ bṛṃhaṇaṃ ca śamanaṃ ca tridhāpi tat | [AHS, Sū., 20 2.1]
virecanaṃ śiraḥśūlajāḍyasyandagalāmaye | [AHS, Sū., 20 2.2]
śophagaṇḍakṛmigranthikuṣṭhāpasmārapīnase | [AHS, Sū., 20 3.1]
bṛṃhaṇaṃ vātaje śūle sūryāvarte svarakṣaye | [AHS, Sū., 20 3.2]
nāsāsyaśoṣe vāksaṅge kṛcchrabodhe 'vabāhuke | [AHS, Sū., 20 4.1]
śamanaṃ nīlikāvyaṅgakeśadoṣākṣirājiṣu | [AHS, Sū., 20 4.2]
yathāsvaṃ yaugikaiḥ snehair yathāsvaṃ ca prasādhitaiḥ | [AHS, Sū., 20 5.1]
kalkakvāthādibhiś cādyaṃ madhupaṭvāsavair api | [AHS, Sū., 20 5.2]
bṛṃhaṇaṃ dhanvamāṃsottharasāsṛkkhapurair api | [AHS, Sū., 20 6.1]
śamanaṃ yojayet pūrvaiḥ kṣīreṇa salilena vā | [AHS, Sū., 20 6.2]
marśaś ca pratimarśaś ca dvidhā sneho 'tra mātrayā | [AHS, Sū., 20 7.1]
kalkādyair avapīḍas tu sa tīkṣṇair mūrdharecanaḥ | [AHS, Sū., 20 7.2]
dhmānaṃ virecanaścūrṇo yuñjyāt taṃ mukhavāyunā | [AHS, Sū., 20 8.1]
ṣaḍaṅguladvimukhayā nāḍyā bheṣajagarbhayā | [AHS, Sū., 20 8.2]
sa hi bhūritaraṃ doṣaṃ cūrṇatvād apakarṣati | [AHS, Sū., 20 9.1]
pradeśinyaṅgulīparvadvayān magnasamuddhṛtāt | [AHS, Sū., 20 9.2]
yāvat patatyasau bindur daśāṣṭau ṣaṭ krameṇa te | [AHS, Sū., 20 10.1]
marśasyotkṛṣṭamadhyonā mātrās tā eva ca kramāt | [AHS, Sū., 20 10.2]
bindudvayonāḥ kalkāder yojayen na tu nāvanam | [AHS, Sū., 20 11.1]
toyamadyagarasnehapītānāṃ pātum icchatām | [AHS, Sū., 20 11.2]
navapīnasavegārtasūtikāśvāsakāsinām | [AHS, Sū., 20 12.2]
śuddhānāṃ dattavastīnāṃ tathānārtavadurdine | [AHS, Sū., 20 13.1]
anyatrātyayikād vyādher atha nasyaṃ prayojayet | [AHS, Sū., 20 13.2]
prātaḥ śleṣmaṇi madhyāhne pitte sāyaṃ niśoścale | [AHS, Sū., 20 14.1]
svasthavṛtte tu pūrvāhṇe śaratkālavasantayoḥ | [AHS, Sū., 20 14.2]
śīte madhyaṃdine grīṣme sāyaṃ varṣāsu sātape | [AHS, Sū., 20 15.1]
vātābhibhūte śirasi hidhmāyām apatānake | [AHS, Sū., 20 15.2]
manyāstambhe svarabhraṃśe sāyaṃ prātar dine dine | [AHS, Sū., 20 16.1]
ekāhāntaram anyatra saptāhaṃ ca tad ācaret | [AHS, Sū., 20 16.2]
snigdhasvinnottamāṅgasya prākkṛtāvaśyakasya ca | [AHS, Sū., 20 17.1]
nivātaśayanasthasya jatrūrdhvaṃ svedayet punaḥ | [AHS, Sū., 20 17.2]
athottānarjudehasya pāṇipāde prasārite | [AHS, Sū., 20 18.1]
kiṃcidunnatapādasya kiṃcinmūrdhani nāmite | [AHS, Sū., 20 18.2]
nāsāpuṭaṃ pidhāyaikaṃ paryāyeṇa niṣecayet | [AHS, Sū., 20 19.1]
uṣṇāmbutaptaṃ bhaiṣajyaṃ praṇāḍyā picunāthavā | [AHS, Sū., 20 19.2]
datte pādatalaskandhahastakarṇādi mardayet | [AHS, Sū., 20 20.1]
śanair ucchidya niṣṭhīvet pārśvayor ubhayos tataḥ | [AHS, Sū., 20 20.2]
ā bheṣajakṣayād evaṃ dvis trir vā nasyam ācaret | [AHS, Sū., 20 21.1]
mūrchāyāṃ śītatoyena siñcet pariharan śiraḥ | [AHS, Sū., 20 21.2]
snehaṃ virecanasyānte dadyād doṣādyapekṣayā | [AHS, Sū., 20 22.1]
nasyānte vākśataṃ tiṣṭhed uttāno dhārayet tataḥ | [AHS, Sū., 20 22.2]
dhūmaṃ pītvā kavoṣṇāmbukavaḍān kaṇṭhaśuddhaye | [AHS, Sū., 20 23.1]
samyaksnigdhe sukhocchvāsasvapnabodhākṣapāṭavam | [AHS, Sū., 20 23.2]
rūkṣe 'kṣistabdhatā śoṣo nāsāsye mūrdhaśūnyatā | [AHS, Sū., 20 24.1]
snigdhe 'ti kaṇḍūgurutāprasekārucipīnasāḥ | [AHS, Sū., 20 24.2]
suvirikte 'kṣilaghutāvaktrasvaraviśuddhayaḥ | [AHS, Sū., 20 25.1]
durvirikte gadodrekaḥ kṣāmatātivirecite | [AHS, Sū., 20 25.2]
pratimarśaḥ kṣatakṣāmabālavṛddhasukhātmasu | [AHS, Sū., 20 26.1]
prayojyo 'kālavarṣe 'pi na tviṣṭo duṣṭapīnase | [AHS, Sū., 20 26.2]
madyapīte 'balaśrotre kṛmidūṣitamūrdhani | [AHS, Sū., 20 27.1]
utkṛṣṭotkliṣṭadoṣe ca hīnamātratayā hi saḥ | [AHS, Sū., 20 27.2]
śiro'bhyañjanagaṇḍūṣaprasrāvāñjanavarcasām | [AHS, Sū., 20 28.2]
dantakāṣṭhasya hāsasya yojyo 'nte 'sau dvibindukaḥ | [AHS, Sū., 20 29.1]
pañcasu srotasāṃ śuddhiḥ klamanāśas triṣu kramāt | [AHS, Sū., 20 29.2]
dṛgbalaṃ pañcasu tato dantadārḍhyaṃ marucchamaḥ | [AHS, Sū., 20 30.1]
na nasyam ūnasaptābde nātītāśītivatsare | [AHS, Sū., 20 30.2]
na conāṣṭādaśe dhūmaḥ kavaḍo nonapañcame | [AHS, Sū., 20 31.1]
na śuddhir ūnadaśame na cātikrāntasaptatau | [AHS, Sū., 20 31.2]
ājanmamaraṇaṃ śastaḥ pratimarśas tu vastivat | [AHS, Sū., 20 32.1]
marśavacca guṇān kuryāt sa hi nityopasevanāt | [AHS, Sū., 20 32.2]
na cātra yantraṇā nāpi vyāpadbhyo marśavad bhayam | [AHS, Sū., 20 33.1]
tailam eva ca nasyārthe nityābhyāsena śasyate | [AHS, Sū., 20 33.2]
śirasaḥ śleṣmadhāmatvāt snehāḥ svasthasya netare | [AHS, Sū., 20 34.1]
āśukṛccirakāritvaṃ guṇotkarṣāpakṛṣṭatā | [AHS, Sū., 20 34.2]
marśe ca pratimarśe ca viśeṣo na bhaved yadi | [AHS, Sū., 20 35.1]
ko marśaṃ saparīhāraṃ sāpadaṃ ca bhajet tataḥ | [AHS, Sū., 20 35.2]
acchapānavicārākhyau kuṭīvātātapasthitī | [AHS, Sū., 20 36.1]
anvāsamātrāvastī ca tadvad eva vinirdiśet | [AHS, Sū., 20 36.2]
paṭolamudgavārtākahrasvamūlakajāṅgalaiḥ | [AHS, Sū., 20 37.1]
rasaiḥ śāliyavān adyān nasyakarmaṇi ṣaḍvidhe | [AHS, Sū., 20 37.2]
jīvantījaladevadārujaladatvaksevyagopīhimam | [AHS, Sū., 20 38.1]
dārvītvaṅmadhukaplavāguruvarīpuṇḍrāhvabilvotpalam | [AHS, Sū., 20 38.2]
dhāvanyau surabhiṃ sthire kṛmiharaṃ pattraṃ truṭīṃ reṇukām | [AHS, Sū., 20 38.3]
kiñjalkaṃ kamalād balāṃ śataguṇe divye 'mbhasi kvāthayet | [AHS, Sū., 20 38.4]
tailād rasaṃ daśaguṇaṃ pariśeṣya tena tailaṃ paceta salilena daśaiva vārān | [AHS, Sū., 20 39.1]
pāke kṣipecca daśame samam ājadugdhaṃ nasyaṃ mahāguṇam uśantyaṇutailam etat | [AHS, Sū., 20 39.2]
ghanonnataprasannatvakskandhagrīvāsyavakṣasaḥ | [AHS, Sū., 20 40.1]
dṛḍhendriyāstapalitā bhaveyur nasyaśīlinaḥ | [AHS, Sū., 20 40.2]
{AHS, Sū., 21}
jatrūrdhvakaphavātotthavikārāṇām ajanmane | [AHS, Sū., 21 1.1]
ucchedāya ca jātānāṃ pibed dhūmaṃ sadātmavān | [AHS, Sū., 21 1.2]
snigdho madhyaḥ sa tīkṣṇaśca vāte vātakaphe kaphe | [AHS, Sū., 21 2.1]
yojyo na raktapittārtiviriktodaramehiṣu | [AHS, Sū., 21 2.2]
timirordhvānilādhmānarohiṇīdattavastiṣu | [AHS, Sū., 21 3.1]
matsyamadyadadhikṣīrakṣaudrasnehaviṣāśiṣu | [AHS, Sū., 21 3.2]
śirasyabhihate pāṇḍuroge jāgarite niśi | [AHS, Sū., 21 4.1]
raktapittāndhyabādhiryatṛṇmūrchāmadamohakṛt | [AHS, Sū., 21 4.2]
dhūmo 'kāle 'tipīto vā tatra śīto vidhir hitaḥ | [AHS, Sū., 21 5.1]
kṣutajṛmbhitaviṇmūtrastrīsevāśastrakarmaṇām | [AHS, Sū., 21 5.2]
hāsasya dantakāṣṭhasya dhūmam ante piben mṛdum | [AHS, Sū., 21 6.1]
kāleṣveṣu niśāhāranāvanānte ca madhyamam | [AHS, Sū., 21 6.2]
nidrānasyāñjanasnānaccharditānte virecanam | [AHS, Sū., 21 7.1]
vastinetrasamadravyaṃ trikośaṃ kārayed ṛju | [AHS, Sū., 21 7.2]
mūlāgre 'ṅguṣṭhakolāsthipraveśaṃ dhūmanetrakam | [AHS, Sū., 21 8.1]
tīkṣṇasnehanamadhyeṣu trīṇi catvāri pañca ca | [AHS, Sū., 21 8.2]
aṅgulānāṃ kramāt pātuḥ pramāṇenāṣṭakāni tat | [AHS, Sū., 21 9.1]
ṛjūpaviṣṭas taccetā vivṛtāsyas triparyayam | [AHS, Sū., 21 9.2]
pidhāya chidram ekaikaṃ dhūmaṃ nāsikayā pibet | [AHS, Sū., 21 10.1]
prāk piben nāsayotkliṣṭe doṣe ghrāṇaśirogate | [AHS, Sū., 21 10.2]
utkleśanārthaṃ vaktreṇa viparītaṃ tu kaṇṭhage | [AHS, Sū., 21 11.1]
mukhenaivodvamed dhūmaṃ nāsayā dṛgvighātakṛt | [AHS, Sū., 21 11.2]
ākṣepamokṣaiḥ pātavyo dhūmas tu tris tribhis tribhiḥ | [AHS, Sū., 21 12.1]
ahnaḥ pibet sakṛt snigdhaṃ dvir madhyaṃ śodhanaṃ param | [AHS, Sū., 21 12.2]
triścatur vā mṛdau tatra dravyāṇyaguru guggulu | [AHS, Sū., 21 13.1]
mustasthauṇeyaśaileyanaladośīravālakam | [AHS, Sū., 21 13.2]
varāṅgakauntīmadhukabilvamajjailavālukam | [AHS, Sū., 21 14.1]
śrīveṣṭakaṃ sarjaraso dhyāmakaṃ madanaṃ plavam | [AHS, Sū., 21 14.2]
śallakī kuṅkumaṃ māṣā yavāḥ kundurukas tilāḥ | [AHS, Sū., 21 15.1]
snehaḥ phalānāṃ sārāṇāṃ medo majjā vasā ghṛtam | [AHS, Sū., 21 15.2]
śamane śallakī lākṣā pṛthvīkā kamalotpalam | [AHS, Sū., 21 16.1]
nyagrodhodumbarāśvatthaplakṣalodhratvacaḥ sitā | [AHS, Sū., 21 16.2]
yaṣṭīmadhu suvarṇatvak padmakaṃ raktayaṣṭikā | [AHS, Sū., 21 17.1]
gandhāś cākuṣṭhatagarās tīkṣṇe jyotiṣmatī niśā | [AHS, Sū., 21 17.2]
daśamūlamanohvālaṃ lākṣā śvetā phalatrayam | [AHS, Sū., 21 18.1]
gandhadravyāṇi tīkṣṇāni gaṇo mūrdhavirecanaḥ | [AHS, Sū., 21 18.2]
jale sthitām ahorātram iṣīkāṃ dvādaśāṅgulām | [AHS, Sū., 21 19.1]
piṣṭair dhūmauṣadhair evaṃ pañcakṛtvaḥ pralepayet | [AHS, Sū., 21 19.2]
vartir aṅguṣṭhakasthūlā yavamadhyā yathā bhavet | [AHS, Sū., 21 20.1]
chāyāśuṣkāṃ vigarbhāṃ tāṃ snehābhyaktāṃ yathāyatham | [AHS, Sū., 21 20.2]
dhūmanetrārpitāṃ pātum agnipluṣṭāṃ prayojayet | [AHS, Sū., 21 21.1]
śarāvasampuṭacchidre nāḍīṃ nyasya daśāṅgulām | [AHS, Sū., 21 21.2]
kāsaḥ śvāsaḥ pīnaso visvaratvaṃ pūtir gandhaḥ pāṇḍutā keśadoṣaḥ | [AHS, Sū., 21 22.1]
karṇāsyākṣisrāvakaṇḍvartijāḍyaṃ tandrā hidhmā dhūmapaṃ na spṛśanti | [AHS, Sū., 21 22.2]
{AHS, Sū., 22}
catuḥprakāro gaṇḍūṣaḥ snigdhaḥ śamanaśodhanau | [AHS, Sū., 22 1.1]
ropaṇaśca trayas tatra triṣu yojyāścalādiṣu | [AHS, Sū., 22 1.2]
antyo vraṇaghnaḥ snigdho 'tra svādvamlapaṭusādhitaiḥ | [AHS, Sū., 22 2.1]
snehaiḥ saṃśamanas tiktakaṣāyamadhurauṣadhaiḥ | [AHS, Sū., 22 2.2]
śodhanas tiktakaṭvamlapaṭūṣṇai ropaṇaḥ punaḥ | [AHS, Sū., 22 3.1]
kaṣāyatiktakais tatra snehaḥ kṣīraṃ madhūdakam | [AHS, Sū., 22 3.2]
śuktaṃ madyaṃ raso mūtraṃ dhānyāmlaṃ ca yathāyatham | [AHS, Sū., 22 4.1]
kalkair yuktaṃ vipakvaṃ vā yathāsparśaṃ prayojayet | [AHS, Sū., 22 4.2]
dantaharṣe dantacāle mukharoge ca vātike | [AHS, Sū., 22 5.1]
sukhoṣṇam athavā śītaṃ tilakalkodakaṃ hitam | [AHS, Sū., 22 5.2]
gaṇḍūṣadhāraṇe nityaṃ tailaṃ māṃsaraso 'thavā | [AHS, Sū., 22 6.1]
ūṣādāhānvite pāke kṣate cāgantusambhave | [AHS, Sū., 22 6.2]
viṣe kṣārāgnidagdhe ca sarpir dhāryaṃ payo 'thavā | [AHS, Sū., 22 7.1]
vaiśadyaṃ janayatyāśu saṃdadhāti mukhe vraṇān | [AHS, Sū., 22 7.2]
dāhatṛṣṇāpraśamanaṃ madhugaṇḍūṣadhāraṇam | [AHS, Sū., 22 8.1]
dhānyāmlam āsyavairasyamaladaurgandhyanāśanam | [AHS, Sū., 22 8.2]
tad evālavaṇaṃ śītaṃ mukhaśoṣaharaṃ param | [AHS, Sū., 22 9.1]
āśu kṣārāmbugaṇḍūṣo bhinatti śleṣmaṇaś cayam | [AHS, Sū., 22 9.2]
sukhoṣṇodakagaṇḍūṣair jāyate vaktralāghavam | [AHS, Sū., 22 10.1]
nivāte sātape svinnamṛditaskandhakandharaḥ | [AHS, Sū., 22 10.2]
gaṇḍūṣam apiban kiṃcidunnatāsyo vidhārayet | [AHS, Sū., 22 11.1]
kaphapūrṇāsyatā yāvat sravadghrāṇākṣatāthavā | [AHS, Sū., 22 11.2]
manyāśiraḥkarṇamukhākṣirogāḥ prasekakaṇṭhāmayavaktraśoṣāḥ | [AHS, Sū., 22 12.1]
hṛllāsatandrārucipīnasāśca sādhyā viśeṣāt kavaḍagraheṇa | [AHS, Sū., 22 12.2]
kalko rasakriyā cūrṇas trividhaṃ pratisāraṇam | [AHS, Sū., 22 13.1]
yuñjyāt tat kapharogeṣu gaṇḍūṣavihitauṣadhaiḥ | [AHS, Sū., 22 14.1]
mukhālepas tridhā doṣaviṣahā varṇakṛcca saḥ | [AHS, Sū., 22 14.2]
uṣṇo vātakaphe śastaḥ śeṣeṣvatyarthaśītalaḥ | [AHS, Sū., 22 15.1]
tripramāṇaś caturbhāgatribhāgārdhāṅgulonnatiḥ | [AHS, Sū., 22 15.2]
aśuṣkasya sthitis tasya śuṣko dūṣayati chavim | [AHS, Sū., 22 16.1]
tam ārdrayitvāpanayet tadante 'bhyaṅgam ācaret | [AHS, Sū., 22 16.2]
vivarjayed divāsvapnabhāṣyāgnyātapaśukkrudhaḥ | [AHS, Sū., 22 17.1]
na yojyaḥ pīnase 'jīrṇe dattanasye hanugrahe | [AHS, Sū., 22 17.2]
arocake jāgarite sa tu hanti suyojitaḥ | [AHS, Sū., 22 18.1]
akālapalitavyaṅgavalītimiranīlikāḥ | [AHS, Sū., 22 18.2]
kolamajjā vṛṣān mūlaṃ śābaraṃ gaurasarṣapāḥ | [AHS, Sū., 22 19.1]
siṃhīmūlaṃ tilāḥ kṛṣṇā dārvītvaṅ nistuṣā yavāḥ | [AHS, Sū., 22 19.2]
darbhamūlahimośīraśirīṣamiśitaṇḍulāḥ | [AHS, Sū., 22 20.1]
kumudotpalakalhāradūrvāmadhukacandanam | [AHS, Sū., 22 20.2]
kālīyakatilośīramāṃsītagarapadmakam | [AHS, Sū., 22 21.1]
ityardhārdhoditā lepā hemantādiṣu ṣaṭ smṛtāḥ | [AHS, Sū., 22 22.1]
mukhālepanaśīlānāṃ dṛḍhaṃ bhavati darśanam | [AHS, Sū., 22 22.2]
vadanaṃ cāparimlānaṃ ślakṣṇaṃ tāmarasopamam | [AHS, Sū., 22 23.1]
abhyaṅgasekapicavo vastiś ceti caturvidham | [AHS, Sū., 22 23.2]
mūrdhatailaṃ bahuguṇaṃ tad vidyād uttarottaram | [AHS, Sū., 22 24.1]
tatrābhyaṅgaḥ prayoktavyo raukṣyakaṇḍūmalādiṣu | [AHS, Sū., 22 24.2]
arūṃṣikāśirastodadāhapākavraṇeṣu tu | [AHS, Sū., 22 25.1]
pariṣekaḥ picuḥ keśaśātasphuṭanadhūpane | [AHS, Sū., 22 25.2]
netrastambhe ca vastis tu prasuptyarditajāgare | [AHS, Sū., 22 26.1]
nāsāsyaśoṣe timire śiroroge ca dāruṇe | [AHS, Sū., 22 26.2]
vidhis tasya niṣaṇṇasya pīṭhe jānusame mṛdau | [AHS, Sū., 22 27.1]
śuddhāktasvinnadehasya dinānte gavyamāhiṣam | [AHS, Sū., 22 27.2]
dvādaśāṅgulavistīrṇaṃ carmapaṭṭaṃ śiraḥsamam | [AHS, Sū., 22 28.1]
ā karṇabandhanasthānaṃ lalāṭe vastraveṣṭite | [AHS, Sū., 22 28.2]
cailaveṇikayā baddhvā māṣakalkena lepayet | [AHS, Sū., 22 29.1]
tato yathāvyādhi śṛtaṃ snehaṃ koṣṇaṃ niṣecayet | [AHS, Sū., 22 29.2]
ūrdhvaṃ keśabhuvo yāvad aṅgulaṃ dhārayecca tam | [AHS, Sū., 22 30.1]
ā vaktranāsikotkledād daśāṣṭau ṣaṭ calādiṣu | [AHS, Sū., 22 30.2]
mātrāsahasrāṇyaruje tvekaṃ skandhādi mardayet | [AHS, Sū., 22 31.1]
muktasnehasya paramaṃ saptāhaṃ tasya sevanam | [AHS, Sū., 22 31.2]
dhārayet pūraṇaṃ karṇe karṇamūlaṃ vimardayan | [AHS, Sū., 22 32.1]
rujaḥ syān mārdavaṃ yāvan mātrāśatam avedane | [AHS, Sū., 22 32.2]
yāvat paryeti hastāgraṃ dakṣiṇaṃ jānumaṇḍalam | [AHS, Sū., 22 33.1]
nimeṣonmeṣakālena samaṃ mātrā tu sā smṛtā | [AHS, Sū., 22 33.2]
kacasadanasitatvapiñjaratvaṃ pariphuṭanaṃ śirasaḥ samīrarogān | [AHS, Sū., 22 34.1]
jayati janayatīndriyaprasādaṃ svarahanumūrdhabalaṃ ca mūrdhatailam | [AHS, Sū., 22 34.2]
{AHS, Sū., 23}
sarveṣām akṣirogāṇām ādāvāścyotanaṃ hitam | [AHS, Sū., 23 1.1]
ruktodakaṇḍugharṣāśrudāharāganibarhaṇam | [AHS, Sū., 23 1.2]
uṣṇaṃ vāte kaphe koṣṇaṃ tacchītaṃ raktapittayoḥ | [AHS, Sū., 23 2.1]
nivātasthasya vāmena pāṇinonmīlya locanam | [AHS, Sū., 23 2.2]
śuktau pralambayānyena picuvartyā kanīnike | [AHS, Sū., 23 3.1]
daśa dvādaśa vā bindūn dvyaṅgulād avasecayet | [AHS, Sū., 23 3.2]
tataḥ pramṛjya mṛdunā cailena kaphavātayoḥ | [AHS, Sū., 23 4.1]
anyena koṣṇapānīyaplutena svedayen mṛdu | [AHS, Sū., 23 4.2]
atyuṣṇatīkṣṇaṃ rugrāgadṛṅnāśāyākṣisecanam | [AHS, Sū., 23 5.1]
atiśītaṃ tu kurute nistodastambhavedanāḥ | [AHS, Sū., 23 5.2]
kaṣāyavartmatāṃ gharṣaṃ kṛcchrād unmeṣaṇaṃ bahu | [AHS, Sū., 23 6.1]
vikāravṛddhim atyalpaṃ saṃrambham aparisrutam | [AHS, Sū., 23 6.2]
gatvā saṃdhiśiroghrāṇamukhasrotāṃsi bheṣajam | [AHS, Sū., 23 7.1]
ūrdhvagān nayane nyastam apavartayate malān | [AHS, Sū., 23 7.2]
athāñjanaṃ śuddhatanor netramātrāśraye male | [AHS, Sū., 23 8.1]
pakvaliṅge 'lpaśophātikaṇḍūpaicchilyalakṣite | [AHS, Sū., 23 8.2]
mandagharṣāśrurāge 'kṣṇi prayojyaṃ ghanadūṣike | [AHS, Sū., 23 9.1]
ārte pittakaphāsṛgbhir mārutena viśeṣataḥ | [AHS, Sū., 23 9.2]
lekhanaṃ ropaṇaṃ dṛṣṭiprasādanam iti tridhā | [AHS, Sū., 23 10.1]
añjanaṃ lekhanaṃ tatra kaṣāyāmlapaṭūṣaṇaiḥ | [AHS, Sū., 23 10.2]
ropaṇaṃ tiktakair dravyaiḥ svāduśītaiḥ prasādanam | [AHS, Sū., 23 11.1]
tīkṣṇāñjanābhisaṃtapte nayane tat prasādanam | [AHS, Sū., 23 11.2]
prayujyamānaṃ labhate pratyañjanasamāhvayam | [AHS, Sū., 23 12.1]
daśāṅgulā tanur madhye śalākā mukulānanā | [AHS, Sū., 23 12.2]
praśastā lekhane tāmrī ropaṇe kālalohajā | [AHS, Sū., 23 13.1]
aṅgulī ca suvarṇotthā rūpyajā ca prasādane | [AHS, Sū., 23 13.2]
piṇḍo rasakriyā cūrṇas tridhaivāñjanakalpanā | [AHS, Sū., 23 14.1]
gurau madhye laghau doṣe tāṃ krameṇa prayojayet | [AHS, Sū., 23 14.2]
hareṇumātrā piṇḍasya vellamātrā rasakriyā | [AHS, Sū., 23 15.1]
tīkṣṇasya dviguṇaṃ tasya mṛdunaś cūrṇitasya ca | [AHS, Sū., 23 15.2]
dve śalāke tu tīkṣṇasya tisras taditarasya ca | [AHS, Sū., 23 16.1]
niśi svapne na madhyāhne mlāne noṣṇagabhastibhiḥ | [AHS, Sū., 23 16.2]
akṣirogāya doṣāḥ syur vardhitotpīḍitadrutāḥ | [AHS, Sū., 23 17.1]
prātaḥ sāyaṃ ca tacchāntyai vyabhre 'rke 'to 'ñjayet sadā | [AHS, Sū., 23 17.2]
vadantyanye tu na divā prayojyaṃ tīkṣṇam añjanam | [AHS, Sū., 23 18.1]
virekadurbalaṃ cakṣur ādityaṃ prāpya sīdati | [AHS, Sū., 23 18.2]
svapnena rātrau kālasya saumyatvena ca tarpitā | [AHS, Sū., 23 19.1]
śītasātmyā dṛg āgneyī sthiratāṃ labhate punaḥ | [AHS, Sū., 23 19.2]
atyudrikte balāse tu lekhanīye 'thavā gade | [AHS, Sū., 23 20.1]
kāmam ahnyapi nātyuṣṇe tīkṣṇam akṣṇi prayojayet | [AHS, Sū., 23 20.2]
aśmano janma lohasya tata eva ca tīkṣṇatā | [AHS, Sū., 23 21.1]
upaghāto 'pi tenaiva tathā netrasya tejasaḥ | [AHS, Sū., 23 21.2]
na rātrāvapi śīte 'ti netre tīkṣṇāñjanaṃ hitam | [AHS, Sū., 23 22.1]
doṣam asrāvayet stabdhaṃ kaṇḍūjāḍyādikāri tat | [AHS, Sū., 23 22.2]
nāñjayed bhītavamitaviriktāśitavegite | [AHS, Sū., 23 23.1]
kruddhajvaritatāntākṣiśirorukśokajāgare | [AHS, Sū., 23 23.2]
adṛṣṭe 'rke śiraḥsnāte pītayor dhūmamadyayoḥ | [AHS, Sū., 23 24.1]
ajīrṇe 'gnyarkasaṃtapte divāsupte pipāsite | [AHS, Sū., 23 24.2]
atitīkṣṇamṛdustokabahvacchaghanakarkaśam | [AHS, Sū., 23 25.1]
atyarthaśītalaṃ taptam añjanaṃ nāvacārayet | [AHS, Sū., 23 25.2]
athānumīlayan dṛṣṭim antaḥ saṃcārayecchanaiḥ | [AHS, Sū., 23 26.1]
añjite vartmanī kiṃcic cālayeccaivam añjanam | [AHS, Sū., 23 26.2]
tīkṣṇaṃ vyāpnoti sahasā na conmeṣanimeṣaṇam | [AHS, Sū., 23 27.1]
niṣpīḍanaṃ ca vartmabhyāṃ kṣālanaṃ vā samācaret | [AHS, Sū., 23 27.2]
apetauṣadhasaṃrambhaṃ nirvṛtaṃ nayanaṃ yadā | [AHS, Sū., 23 28.1]
vyādhidoṣartuyogyābhir adbhiḥ prakṣālayet tadā | [AHS, Sū., 23 28.2]
dakṣiṇāṅguṣṭhakenākṣi tato vāmaṃ savāsasā | [AHS, Sū., 23 29.1]
ūrdhvavartmani saṃgṛhya śodhyaṃ vāmena cetarat | [AHS, Sū., 23 29.2]
vartmaprāpto 'ñjanād doṣo rogān kuryād ato 'nyathā | [AHS, Sū., 23 30.1]
kaṇḍūjāḍye 'ñjanaṃ tīkṣṇaṃ dhūmaṃ vā yojayet punaḥ | [AHS, Sū., 23 30.2]
{AHS, Sū., 24}
nayane tāmyati stabdhe śuṣke rūkṣe 'bhighātite | [AHS, Sū., 24 1.1]
vātapittāture jihme śīrṇapakṣmāvilekṣaṇe | [AHS, Sū., 24 1.2]
kṛcchronmīlasirāharṣasirotpātatamo'rjunaiḥ | [AHS, Sū., 24 2.1]
syandamanthānyatovātavātaparyāyaśukrakaiḥ | [AHS, Sū., 24 2.2]
āture śāntarāgāśruśūlasaṃrambhadūṣike | [AHS, Sū., 24 3.1]
nivāte tarpaṇaṃ yojyaṃ śuddhayor mūrdhakāyayoḥ | [AHS, Sū., 24 3.2]
kāle sādhāraṇe prātaḥ sāyaṃ vottānaśāyinaḥ | [AHS, Sū., 24 4.1]
yavamāṣamayīṃ pālīṃ netrakośād bahiḥ samām | [AHS, Sū., 24 4.2]
dvyaṅguloccāṃ dṛḍhāṃ kṛtvā yathāsvaṃ siddham āvapet | [AHS, Sū., 24 5.1]
sarpir nimīlite netre taptāmbupravilāyitam | [AHS, Sū., 24 5.2]
naktāndhyavātatimirakṛcchrabodhādike vasām | [AHS, Sū., 24 6.1]
ā pakṣmāgrād athonmeṣaṃ śanakais tasya kurvataḥ | [AHS, Sū., 24 6.2]
mātrā vigaṇayet tatra vartmasaṃdhisitāsite | [AHS, Sū., 24 7.1]
dṛṣṭau ca kramaśo vyādhau śataṃ trīṇi ca pañca ca | [AHS, Sū., 24 7.2]
śatāni sapta cāṣṭau ca daśa manthe daśānile | [AHS, Sū., 24 8.1]
pitte ṣaṭ svasthavṛtte ca balāse pañca dhārayet | [AHS, Sū., 24 8.2]
kṛtvāpāṅge tato dvāraṃ snehaṃ pātre nigālayet | [AHS, Sū., 24 9.1]
pibecca dhūmaṃ nekṣeta vyoma rūpaṃ ca bhāsvaram | [AHS, Sū., 24 9.2]
itthaṃ pratidinaṃ vāyau pitte tvekāntaraṃ kaphe | [AHS, Sū., 24 10.1]
svasthe tu dvyantaraṃ dadyād ā tṛpter iti yojayet | [AHS, Sū., 24 10.2]
prakāśakṣamatā svāsthyaṃ viśadaṃ laghu locanam | [AHS, Sū., 24 11.1]
tṛpte viparyayo 'tṛpte 'titṛpte śleṣmajā rujaḥ | [AHS, Sū., 24 11.2]
snehapītā tanur iva klāntā dṛṣṭir hi sīdati | [AHS, Sū., 24 12.1]
tarpaṇānantaraṃ tasmād dṛgbalādhānakāriṇam | [AHS, Sū., 24 12.2]
puṭapākaṃ prayuñjīta pūrvokteṣveva yakṣmasu | [AHS, Sū., 24 13.1]
sa vāte snehanaḥ śleṣmasahite lekhano hitaḥ | [AHS, Sū., 24 13.2]
dṛgdaurbalye 'nile pitte rakte svasthe prasādanaḥ | [AHS, Sū., 24 14.1]
bhūśayaprasahānūpamedomajjavasāmiṣaiḥ | [AHS, Sū., 24 14.2]
snehanaṃ payasā piṣṭair jīvanīyaiśca kalpayet | [AHS, Sū., 24 15.1]
mṛgapakṣiyakṛnmāṃsamuktāyastāmrasaindhavaiḥ | [AHS, Sū., 24 15.2]
srotojaśaṅkhaphenālair lekhanaṃ mastukalkitaiḥ | [AHS, Sū., 24 16.1]
mṛgapakṣiyakṛnmajjavasāntrahṛdayāmiṣaiḥ | [AHS, Sū., 24 16.2]
madhuraiḥ saghṛtaiḥ stanyakṣīrapiṣṭaiḥ prasādanam | [AHS, Sū., 24 17.1]
bilvamātraṃ pṛthak piṇḍaṃ māṃsabheṣajakalkayoḥ | [AHS, Sū., 24 17.2]
uruvūkavaṭāmbhojapattraiḥ snehādiṣu kramāt | [AHS, Sū., 24 18.1]
veṣṭayitvā mṛdā liptaṃ dhavadhanvanagomayaiḥ | [AHS, Sū., 24 18.2]
pacet pradīptair agnyābhaṃ pakvaṃ niṣpīḍya tadrasam | [AHS, Sū., 24 19.1]
netre tarpaṇavad yuñjyācchataṃ dve trīṇi dhārayet | [AHS, Sū., 24 19.2]
lekhanasnehanāntyeṣu koṣṇau pūrvau himo 'paraḥ | [AHS, Sū., 24 20.1]
dhūmapo 'nte tayor eva yogās tatra ca tṛptivat | [AHS, Sū., 24 20.2]
tarpaṇaṃ puṭapākaṃ ca nasyānarhe na yojayet | [AHS, Sū., 24 21.1]
yāvantyahāni yuñjīta dvistato hitabhāgbhavet | [AHS, Sū., 24 21.2]
mālatīmallikāpuṣpair baddhākṣo nivasen niśām | [AHS, Sū., 24 22.1]
sarvātmanā netrabalāya yatnaṃ kurvīta nasyāñjanatarpaṇādyaiḥ | [AHS, Sū., 24 23.1]
dṛṣṭiś ca naṣṭā vividhaṃ jagacca tamomayaṃ jāyata ekarūpam | [AHS, Sū., 24 23.2]
{AHS, Sū., 25}
nānāvidhānāṃ śalyānāṃ nānādeśaprabodhinām | [AHS, Sū., 25 1.1]
āhartum abhyupāyo yastad yantraṃ yacca darśane | [AHS, Sū., 25 1.2]
arśobhagandarādīnāṃ śastrakṣārāgniyojane | [AHS, Sū., 25 2.1]
śeṣāṅgaparirakṣāyāṃ tathā vastyādikarmaṇi | [AHS, Sū., 25 2.2]
ghaṭikālābuśṛṅgaṃ ca jāmbavauṣṭhādikāni ca | [AHS, Sū., 25 3.1]
anekarūpakāryāṇi yantrāṇi vividhānyataḥ | [AHS, Sū., 25 3.2]
vikalpya kalpayet buddhyā yathāsthūlaṃ tu vakṣyate | [AHS, Sū., 25 4.1]
tulyāni kaṅkasiṃharkṣakākādimṛgapakṣiṇām | [AHS, Sū., 25 4.2]
mukhair mukhāni yantrāṇāṃ kuryāt tatsaṃjñakāni ca | [AHS, Sū., 25 5.1]
aṣṭādaśāṅgulāyāmānyāyasāni ca bhūriśaḥ | [AHS, Sū., 25 5.2]
masūrākāraparyantaiḥ kaṇṭhe baddhāni kīlakaiḥ | [AHS, Sū., 25 6.1]
vidyāt svastikayantrāṇi mūle 'ṅkuśanatāni ca | [AHS, Sū., 25 6.2]
tair dṛḍhair asthisaṃlagnaśalyāharaṇam iṣyate | [AHS, Sū., 25 7.1]
kīlabaddhavimuktāgrau saṃdaṃśau ṣoḍaśāṅgulau | [AHS, Sū., 25 7.2]
tvaksirāsnāyupiśitalagnaśalyāpakarṣaṇau | [AHS, Sū., 25 8.1]
ṣaḍaṅgulo 'nyo haraṇe sūkṣmaśalyopapakṣmaṇām | [AHS, Sū., 25 8.2]
mucuṇḍī sūkṣmadantarjur mūle rucakabhūṣaṇā | [AHS, Sū., 25 9.1]
gambhīravraṇamāṃsānām armaṇaḥ śeṣitasya ca | [AHS, Sū., 25 9.2]
dve dvādaśāṅgule matsyatālavat dvyekatālake | [AHS, Sū., 25 10.1]
tālayantre smṛte karṇanāḍīśalyāpahāriṇī | [AHS, Sū., 25 10.2]
nāḍīyantrāṇi suṣirāṇy ekānekamukhāni ca | [AHS, Sū., 25 11.1]
srotogatānāṃ śalyānām āmayānāṃ ca darśane | [AHS, Sū., 25 11.2]
kriyāṇāṃ sukaratvāya kuryād ācūṣaṇāya ca | [AHS, Sū., 25 12.1]
tadvistāraparīṇāhadairghyaṃ sroto'nurodhataḥ | [AHS, Sū., 25 12.2]
daśāṅgulārdhanāhāntaḥkaṇṭhaśalyāvalokinī | [AHS, Sū., 25 13.1]
nāḍī pañcamukhacchidrā catuṣkarṇasya saṃgrahe | [AHS, Sū., 25 13.2]
vāraṅgasya dvikarṇasya tricchidrā tatpramāṇataḥ | [AHS, Sū., 25 14.1]
nāḍīr evaṃvidhāś cānyā draṣṭuṃ śalyāni kārayet | [AHS, Sū., 25 15.1]
padmakarṇikayā mūrdhni sadṛśī dvādaśāṅgulā | [AHS, Sū., 25 15.2]
caturthasuṣirā nāḍī śalyanirghātinī matā | [AHS, Sū., 25 16.1]
arśasāṃ gostanākāraṃ yantrakaṃ caturaṅgulam | [AHS, Sū., 25 16.2]
nāhe pañcāṅgulaṃ puṃsāṃ pramadānāṃ ṣaḍaṅgulam | [AHS, Sū., 25 17.1]
dvicchidraṃ darśane vyādher ekacchidraṃ tu karmaṇi | [AHS, Sū., 25 17.2]
madhye 'sya tryaṅgulaṃ chidram aṅguṣṭhodaravistṛtam | [AHS, Sū., 25 18.1]
ardhāṅgulocchritodvṛttakarṇikaṃ ca tadūrdhvataḥ | [AHS, Sū., 25 18.2]
śamyākhyaṃ tādṛg acchidraṃ yantram arśaḥprapīḍanam | [AHS, Sū., 25 19.1]
sarvathāpanayed oṣṭhaṃ chidrād ūrdhvaṃ bhagandare | [AHS, Sū., 25 19.2]
ghrāṇārbudārśasām ekacchidrā nāḍyaṅguladvayā | [AHS, Sū., 25 20.1]
pradeśinīparīṇāhā syād bhagandarayantravat | [AHS, Sū., 25 20.2]
aṅgulītrāṇakaṃ dāntaṃ vārkṣaṃ vā caturaṅgulam | [AHS, Sū., 25 21.1]
dvicchidraṃ gostanākāraṃ tadvaktravivṛtau sukham | [AHS, Sū., 25 21.2]
yonivraṇekṣaṇaṃ madhye suṣiraṃ ṣoḍaśāṅgulam | [AHS, Sū., 25 22.1]
mudrābaddhaṃ caturbhittam ambhojamukulānanam | [AHS, Sū., 25 22.2]
catuḥśalākam ākrāntaṃ mūle tad vikasen mukhe | [AHS, Sū., 25 23.1]
yantre nāḍīvraṇābhyaṅgakṣālanāya ṣaḍaṅgule | [AHS, Sū., 25 23.2]
vastiyantrākṛtī mūle mukhe 'ṅguṣṭhakalāyakhe | [AHS, Sū., 25 24.1]
agrato 'karṇike mūle nibaddhamṛducarmaṇī | [AHS, Sū., 25 24.2]
dvidvārā nalikā picchanalikā vodakodare | [AHS, Sū., 25 25.1]
dhūmavastyādiyantrāṇi nirdiṣṭāni yathāyatham | [AHS, Sū., 25 25.2]
tryaṅgulāsyaṃ bhavecchṛṅgaṃ cūṣaṇe 'ṣṭādaśāṅgulam | [AHS, Sū., 25 26.1]
agre siddhārthakacchidraṃ sunaddhaṃ cūcukākṛti | [AHS, Sū., 25 26.2]
syād dvādaśāṅgulo 'lābur nāhe tvaṣṭādaśāṅgulaḥ | [AHS, Sū., 25 27.1]
catustryaṅgulavṛttāsyo dīpto 'ntaḥ śleṣmaraktahṛt | [AHS, Sū., 25 27.2]
tadvad ghaṭī hitā gulmavilayonnamane ca sā | [AHS, Sū., 25 28.1]
śalākākhyāni yantrāṇi nānākarmākṛtīni ca | [AHS, Sū., 25 28.2]
yathāyogapramāṇāni teṣām eṣaṇakarmaṇī | [AHS, Sū., 25 29.1]
ubhe gaṇḍūpadamukhe srotobhyaḥ śalyahāriṇī | [AHS, Sū., 25 29.2]
masūradalavaktre dve syātām aṣṭanavāṅgule | [AHS, Sū., 25 30.1]
śaṅkavaḥ ṣaḍ ubhau teṣāṃ ṣoḍaśadvādaśāṅgulau | [AHS, Sū., 25 30.2]
vyūhane 'hiphaṇāvaktrau dvau daśadvādaśāṅgulau | [AHS, Sū., 25 31.1]
cālane śarapuṅkhāsyāvāhārye baḍiśākṛtī | [AHS, Sū., 25 31.2]
nato 'gre śaṅkunā tulyo garbhaśaṅkur iti smṛtaḥ | [AHS, Sū., 25 32.1]
aṣṭāṅgulāyatas tena mūḍhagarbhaṃ haret striyāḥ | [AHS, Sū., 25 32.2]
aśmaryāharaṇaṃ sarpaphaṇāvad vakram agrataḥ | [AHS, Sū., 25 33.1]
śarapuṅkhamukhaṃ dantapātanaṃ caturaṅgulam | [AHS, Sū., 25 33.2]
kārpāsavihitoṣṇīṣāḥ śalākāḥ ṣaṭ pramārjane | [AHS, Sū., 25 34.1]
pāyāvāsannadūrārthe dve daśadvādaśāṅgule | [AHS, Sū., 25 34.2]
dve ṣaṭsaptāṅgule ghrāṇe dve karṇe 'ṣṭanavāṅgule | [AHS, Sū., 25 35.1]
karṇaśodhanam aśvatthapattraprāntaṃ sruvānanam | [AHS, Sū., 25 35.2]
śalākājāmbavauṣṭhānāṃ kṣāre 'gnau ca pṛthak trayam | [AHS, Sū., 25 36.1]
yuñjyāt sthūlāṇudīrghāṇāṃ śalākām antravardhmani | [AHS, Sū., 25 36.2]
madhyordhvavṛttadaṇḍāṃ ca mūle cārdhendusaṃnibhām | [AHS, Sū., 25 37.1]
kolāsthidalatulyāsyā nāsārśo'rbudadāhakṛt | [AHS, Sū., 25 37.2]
aṣṭāṅgulā nimnamukhās tisraḥ kṣārauṣadhakrame | [AHS, Sū., 25 38.1]
kanīnīmadhyamānāmīnakhamānasamair mukhaiḥ | [AHS, Sū., 25 38.2]
svaṃ svam uktāni yantrāṇi meḍhraśuddhyañjanādiṣu | [AHS, Sū., 25 39.1]
anuyantrāṇyayaskāntarajjūvastrāśmamudgarāḥ | [AHS, Sū., 25 39.2]
vadhrāntrajihvāvālāśca śākhānakhamukhadvijāḥ | [AHS, Sū., 25 40.1]
kālaḥ pākaḥ karaḥ pādo bhayaṃ harṣaś ca tatkriyāḥ | [AHS, Sū., 25 40.2]
upāyavit pravibhajed ālocya nipuṇaṃ dhiyā | [AHS, Sū., 25 41.1]
nirghātanonmathanapūraṇamārgaśuddhisaṃvyūhanāharaṇabandhanapīḍanāni | [AHS, Sū., 25 42.1]
ācūṣaṇonnamananāmanacālabhaṅgavyāvartanarjukaraṇāni ca yantrakarma | [AHS, Sū., 25 42.2]
vivartate sādhvavagāhate ca grāhyaṃ gṛhītvoddharate ca yasmāt | [AHS, Sū., 25 43.1]
yantreṣvataḥ kaṅkamukhaṃ pradhānaṃ sthāneṣu sarveṣvadhikāri yacca | [AHS, Sū., 25 43.2]
{AHS, Sū., 26}
ṣaḍviṃśatiḥ sukarmārair ghaṭitāni yathāvidhi | [AHS, Sū., 26 1.1]
śastrāṇi romavāhīni bāhulyenāṅgulāni ṣaṭ | [AHS, Sū., 26 1.2]
surūpāṇi sudhārāṇi sugrahāṇi ca kārayet | [AHS, Sū., 26 2.1]
akarālāni sudhmātasutīkṣṇāvartite 'yasi | [AHS, Sū., 26 2.2]
samāhitamukhāgrāṇi nīlāmbhojacchavīni ca | [AHS, Sū., 26 3.1]
nāmānugatarūpāṇi sadā saṃnihitāni ca | [AHS, Sū., 26 3.2]
svonmānārdhacaturthāṃśaphalānyekaikaśo 'pi ca | [AHS, Sū., 26 4.1]
prāyo dvitrāṇi yuñjīta tāni sthānaviśeṣataḥ | [AHS, Sū., 26 4.2]
maṇḍalāgraṃ phale teṣāṃ tarjanyantarnakhākṛti | [AHS, Sū., 26 5.1]
lekhane chedane yojyaṃ pothakīśuṇḍikādiṣu | [AHS, Sū., 26 5.2]
vṛddhipattraṃ kṣurākāraṃ chedabhedanapāṭane | [AHS, Sū., 26 6.1]
ṛjvagram unnate śophe gambhīre ca tad anyathā | [AHS, Sū., 26 6.2]
natāgraṃ pṛṣṭhato dīrghahrasvavaktraṃ yathāśrayam | [AHS, Sū., 26 7.1]
utpalādhyardhadhārākhye bhedane chedane tathā | [AHS, Sū., 26 7.2]
sarpāsyaṃ ghrāṇakarṇārśaśchedane 'rdhāṅgulaṃ phale | [AHS, Sū., 26 8.1]
gateranveṣaṇe ślakṣṇā gaṇḍūpadamukhaiṣaṇī | [AHS, Sū., 26 8.2]
bhedanārthe 'parā sūcīmukhā mūlaniviṣṭakhā | [AHS, Sū., 26 9.1]
vetasaṃ vyadhane srāvye śarāryāsyatrikūrcake | [AHS, Sū., 26 9.2]
kuśāṭā vadane srāvye dvyaṅgulaṃ syāt tayoḥ phalam | [AHS, Sū., 26 10.1]
tadvad antarmukhaṃ tasya phalam adhyardham aṅgulam | [AHS, Sū., 26 10.2]
ardhacandrānanaṃ caitat tathādhyardhāṅgulaṃ phale | [AHS, Sū., 26 11.1]
vrīhivaktraṃ prayojya ca tat sirodarayor vyadhe | [AHS, Sū., 26 11.2]
pṛthuḥ kuṭhārī godantasadṛśārdhāṅgulānanā | [AHS, Sū., 26 12.1]
tayordhvadaṇḍayā vidhyed uparyasthnāṃ sthitāṃ sirām | [AHS, Sū., 26 12.2]
tāmrī śalākā dvimukhī mukhe kuruvakākṛtiḥ | [AHS, Sū., 26 13.1]
liṅganāśaṃ tayā vidhyet kuryād aṅguliśastrakam | [AHS, Sū., 26 13.2]
mudrikānirgatamukhaṃ phale tvardhāṅgulāyatam | [AHS, Sū., 26 14.1]
yogato vṛddhipattreṇa maṇḍalāgreṇa vā samam | [AHS, Sū., 26 14.2]
tat pradeśinyagraparvapramāṇārpaṇamudrikam | [AHS, Sū., 26 15.1]
sūtrabaddhaṃ galasrotorogacchedanabhedane | [AHS, Sū., 26 15.2]
grahaṇe śuṇḍikārmāder baḍiśaṃ sunatānanam | [AHS, Sū., 26 16.1]
chede 'sthnāṃ karapattraṃ tu kharadhāraṃ daśāṅgulam | [AHS, Sū., 26 16.2]
vistāre dvyaṅgulaṃ sūkṣmadantaṃ sutsarubandhanam | [AHS, Sū., 26 17.1]
snāyusūtrakacachede kartarī kartarīnibhā | [AHS, Sū., 26 17.2]
vakrarjudhāraṃ dvimukhaṃ nakhaśastraṃ navāṅgulam | [AHS, Sū., 26 18.1]
sūkṣmaśalyoddhṛticchedabhedapracchānalekhane | [AHS, Sū., 26 18.2]
ekadhāraṃ catuṣkoṇaṃ prabaddhākṛti caikataḥ | [AHS, Sū., 26 19.1]
dantalekhanakaṃ tena śodhayed dantaśarkarām | [AHS, Sū., 26 19.2]
vṛttā gūḍhadṛḍhāḥ pāśe tisraḥ sūcyo 'tra sīvane | [AHS, Sū., 26 20.1]
māṃsalānāṃ pradeśānāṃ tryaśrā tryaṅgulam āyatā | [AHS, Sū., 26 20.2]
alpamāṃsāsthisaṃdhisthavraṇānāṃ dvyaṅgulāyatā | [AHS, Sū., 26 21.1]
vrīhivaktrā dhanurvakrā pakvāmāśayamarmasu | [AHS, Sū., 26 21.2]
sā sārdhadvyaṅgulā sarvavṛttās tāścaturaṅgulāḥ | [AHS, Sū., 26 22.1]
kūrco vṛttaikapīṭhasthāḥ saptāṣṭau vā subandhanāḥ | [AHS, Sū., 26 22.2]
sa yojyo nīlikāvyaṅgakeśaśāteṣu kuṭṭane | [AHS, Sū., 26 23.1]
ardhāṅgulamukhair vṛttairaṣṭābhiḥ kaṇṭakaiḥ khajaḥ | [AHS, Sū., 26 23.2]
pāṇibhyāṃ mathyamānena ghrāṇāt tena hared asṛk | [AHS, Sū., 26 24.1]
vyadhanaṃ karṇapālīnāṃ yūthikāmukulānanam | [AHS, Sū., 26 24.2]
ārārdhāṅgulavṛttāsyā tatpraveśā tathordhvataḥ | [AHS, Sū., 26 25.1]
caturaśrā tayā vidhyecchophaṃ pakvāmasaṃśaye | [AHS, Sū., 26 25.2]
karṇapālīṃ ca bahalāṃ bahalāyāśca śasyate | [AHS, Sū., 26 26.1]
sūcī tribhāgasuṣirā tryaṅgulā karṇavedhanī | [AHS, Sū., 26 26.2]
jalaukaḥkṣāradahanakācopalanakhādayaḥ | [AHS, Sū., 26 27.1]
alauhānyanuśastrāṇi tānyevaṃ ca vikalpayet | [AHS, Sū., 26 27.2]
aparāṇyapi yantrādīnyupayogaṃ ca yaugikam | [AHS, Sū., 26 28.1]
utpāṭyapāṭyasīvyaiṣyalekhyapracchānakuṭṭanam | [AHS, Sū., 26 28.2]
chedyaṃ bhedyaṃ vyadho mantho graho dāhaśca tatkriyāḥ | [AHS, Sū., 26 29.1]
kuṇṭhakhaṇḍatanusthūlahrasvadīrghatvavakratāḥ | [AHS, Sū., 26 29.2]
śastrāṇāṃ kharadhāratvam aṣṭau doṣāḥ prakīrtitāḥ | [AHS, Sū., 26 30.1]
chedabhedanalekhyārthaṃ śastraṃ vṛntaphalāntare | [AHS, Sū., 26 30.2]
tarjanīmadhyamāṅguṣṭhair gṛhṇīyāt susamāhitaḥ | [AHS, Sū., 26 31.1]
visrāvaṇāni vṛntāgre tarjanyaṅguṣṭhakena ca | [AHS, Sū., 26 31.2]
talapracchannavṛntāgraṃ grāhyaṃ vrīhimukhaṃ mukhe | [AHS, Sū., 26 32.1]
mūleṣvāharaṇārthāni kriyāsaukaryato 'param | [AHS, Sū., 26 32.2]
syān navāṅgulavistāraḥ sughano dvādaśāṅgulaḥ | [AHS, Sū., 26 33.1]
kṣaumapattrorṇakauśeyadukūlamṛducarmajaḥ | [AHS, Sū., 26 33.2]
vinyastapāśaḥ susyūtaḥ sāntarorṇāsthaśastrakaḥ | [AHS, Sū., 26 34.1]
śalākāpihitāsyaśca śastrakośaḥ susaṃcayaḥ | [AHS, Sū., 26 34.2]
jalaukasas tu sukhināṃ raktasrāvāya yojayet | [AHS, Sū., 26 35.1]
duṣṭāmbumatsyabhekāhiśavakothamalodbhavāḥ | [AHS, Sū., 26 35.2]
raktāḥ śvetā bhṛśaṃ kṛṣṇāścapalāḥ sthūlapicchilāḥ | [AHS, Sū., 26 36.1]
indrāyudhavicitrordhvarājayo romaśāśca tāḥ | [AHS, Sū., 26 36.2]
saviṣā varjayet tābhiḥ kaṇḍūpākajvarabhramāḥ | [AHS, Sū., 26 37.1]
viṣapittāsranut kāryaṃ tatra śuddhāmbujāḥ punaḥ | [AHS, Sū., 26 37.2]
nirviṣāḥ śaivalaśyāvā vṛttā nīlordhvarājayaḥ | [AHS, Sū., 26 38.1]
kaṣāyapṛṣṭhās tanvaṅgyaḥ kiṃcitpītodarāśca yāḥ | [AHS, Sū., 26 38.2]
tā apyasamyagvamanāt pratataṃ ca nipātanāt | [AHS, Sū., 26 39.1]
sīdantīḥ salilaṃ prāpya raktamattā iti tyajet | [AHS, Sū., 26 39.2]
athetarā niśākalkayukte 'mbhasi pariplutāḥ | [AHS, Sū., 26 40.1]
avantisome takre vā punaścāśvāsitā jale | [AHS, Sū., 26 40.2]
lāgayed ghṛtamṛtstanyaraktaśastranipātanaiḥ | [AHS, Sū., 26 41.1]
pibantīrunnataskandhāśchādayen mṛduvāsasā | [AHS, Sū., 26 41.2]
saṃpṛktād duṣṭaśuddhāsrāj jalaukā duṣṭaśoṇitam | [AHS, Sū., 26 42.1]
ādatte prathamaṃ haṃsaḥ kṣīraṃ kṣīrodakād iva | [AHS, Sū., 26 42.2]
gulmārśovidradhīn kuṣṭhavātaraktagalāmayān | [AHS, Sū., 26 43.1]
netrarugviṣavīsarpān śamayanti jalaukasaḥ | [AHS, Sū., 26 43.2]
daṃśasya tode kaṇḍvāṃ vā mokṣayed vāmayecca tām | [AHS, Sū., 26 44.1]
paṭutailāktavadanāṃ ślakṣṇakaṇḍanarūṣitām | [AHS, Sū., 26 44.2]
rakṣan raktamadād bhūyaḥ saptāhaṃ tā na pātayet | [AHS, Sū., 26 45.1]
pūrvavat paṭutā dārḍhyaṃ samyagvānte jalaukasām | [AHS, Sū., 26 45.2]
klamo 'tiyogān mṛtyur vā durvānte stabdhatā madaḥ | [AHS, Sū., 26 46.1]
anyatrānyatra tāḥ sthāpyā ghaṭe mṛtsnāmbugarbhiṇi | [AHS, Sū., 26 46.2]
lālādikothanāśārthaṃ saviṣāḥ syus tadanvayāt | [AHS, Sū., 26 47.1]
aśuddhau srāvayed daṃśān haridrāguḍamākṣikaiḥ | [AHS, Sū., 26 47.2]
śatadhautājyapicavas tato lepāśca śītalāḥ | [AHS, Sū., 26 48.1]
duṣṭaraktāpagamanāt sadyo rāgarujāṃ śamaḥ | [AHS, Sū., 26 48.2]
aśuddhaṃ calitaṃ sthānāt sthitaṃ raktaṃ vraṇāśaye | [AHS, Sū., 26 49.1]
vyamlībhavet paryuṣitaṃ tasmāt tat srāvayet punaḥ | [AHS, Sū., 26 49.2]
yuñjyān nālābughaṭikā rakte pittena dūṣite | [AHS, Sū., 26 50.1]
tāsām analasaṃyogād yuñjyāt tu kaphavāyunā | [AHS, Sū., 26 50.2]
kaphena duṣṭaṃ rudhiraṃ na śṛṅgeṇa vinirharet | [AHS, Sū., 26 51.1]
skannatvād vātapittābhyāṃ duṣṭaṃ śṛṅgeṇa nirharet | [AHS, Sū., 26 51.2]
gātraṃ baddhvopari dṛḍhaṃ rajjvā paṭṭena vā samam | [AHS, Sū., 26 52.1]
snāyusaṃdhyasthimarmāṇi tyajan pracchānam ācaret | [AHS, Sū., 26 52.2]
adhodeśa pravisṛtaiḥ padairuparigāmibhiḥ | [AHS, Sū., 26 53.1]
na gāḍhaghanatiryagbhir na pade padam ācaran | [AHS, Sū., 26 53.2]
pracchānenaikadeśasthaṃ grathitaṃ jalajanmabhiḥ | [AHS, Sū., 26 54.1]
harecchṛṅgādibhiḥ suptam asṛg vyāpi sirāvyadhaiḥ | [AHS, Sū., 26 54.2]
pracchānaṃ piṇḍite vā syād avagāḍhe jalaukasaḥ | [AHS, Sū., 26 55.1]
tvaksthe 'lābughaṭīśṛṅgaṃ siraiva vyāpake 'sṛji | [AHS, Sū., 26 55.2]
vātādidhāma vā śṛṅgajalauko'lābubhiḥ kramāt | [AHS, Sū., 26 56.1]
srutāsṛjaḥ pradehādyaiḥ śītaiḥ syād vāyukopataḥ | [AHS, Sū., 26 56.2]
satodakaṇḍuḥ śophas taṃ sarpiṣoṣṇena secayet | [AHS, Sū., 26 57.1]
{AHS, Sū., 27}
athātaḥ sirāvyadhavidhim adhyāyaṃ vyākhyāsyāmaḥ | [AHS, Sū., 27 1.1]
iti ha smāhur ātreyādayo maharṣayaḥ | [AHS, Sū., 27 1.2]
madhuraṃ lavaṇaṃ kiṃcid aśītoṣṇam asaṃhatam | [AHS, Sū., 27 1.3]
padmendragopahemāviśaśalohitalohitam | [AHS, Sū., 27 1.4]
lohitaṃ prabhavaḥ śuddhaṃ tanos tenaiva ca sthitaḥ | [AHS, Sū., 27 2.1]
tat pittaśleṣmalaiḥ prāyo dūṣyate kurute tataḥ | [AHS, Sū., 27 2.2]
visarpavidradhiplīhagulmāgnisadanajvarān | [AHS, Sū., 27 3.1]
mukhanetraśirorogamadatṛḍlavaṇāsyatāḥ | [AHS, Sū., 27 3.2]
kuṣṭhavātāsrapittāsrakaṭvamlodgiraṇabhramān | [AHS, Sū., 27 4.1]
śītoṣṇasnigdharūkṣādyairupakrāntāśca ye gadāḥ | [AHS, Sū., 27 4.2]
samyak sādhyā na sidhyanti te ca raktaprakopajāḥ | [AHS, Sū., 27 5.1]
teṣu srāvayituṃ raktam udriktaṃ vyadhayet sirām | [AHS, Sū., 27 5.2]
na tūnaṣoḍaśātītasaptatyabdasrutāsṛjām | [AHS, Sū., 27 6.1]
asnigdhāsveditātyarthasveditānilarogiṇām | [AHS, Sū., 27 6.2]
garbhiṇīsūtikājīrṇapittāsraśvāsakāsinām | [AHS, Sū., 27 7.1]
atīsārodaracchardipāṇḍusarvāṅgaśophinām | [AHS, Sū., 27 7.2]
snehapīte prayukteṣu tathā pañcasu karmasu | [AHS, Sū., 27 8.1]
nāyantritāṃ sirāṃ vidhyen na tiryaṅ nāpyanutthitām | [AHS, Sū., 27 8.2]
nātiśītoṣṇavātābhreṣvanyatrātyayikād gadāt | [AHS, Sū., 27 9.1]
śironetravikāreṣu lalāṭyāṃ mokṣayet sirām | [AHS, Sū., 27 9.2]
apāṅgyām upanāsyāṃ vā karṇarogeṣu karṇajām | [AHS, Sū., 27 10.1]
nāsārogeṣu nāsāgre sthitāṃ nāsālalāṭayoḥ | [AHS, Sū., 27 10.2]
pīnase mukharogeṣu jihvauṣṭhahanutālugāḥ | [AHS, Sū., 27 11.1]
jatrūrdhvagranthiṣu grīvākarṇaśaṅkhaśiraḥśritāḥ | [AHS, Sū., 27 11.2]
uro'pāṅgalalāṭasthā unmāde 'pasmṛtau punaḥ | [AHS, Sū., 27 12.1]
hanusaṃdhau samaste vā sirāṃ bhrūmadhyagāminīm | [AHS, Sū., 27 12.2]
vidradhau pārśvaśūle ca pārśvakakṣāstanāntare | [AHS, Sū., 27 13.1]
tṛtīyake 'ṃsayor madhye skandhasyādhaścaturthake | [AHS, Sū., 27 13.2]
pravāhikāyāṃ śūlinyāṃ śroṇito dvyaṅgule sthitām | [AHS, Sū., 27 14.1]
śukrameḍhrāmaye meḍhra ūrugāṃ galagaṇḍayoḥ | [AHS, Sū., 27 14.2]
gṛdhrasyāṃ jānuno 'dhastād ūrdhvaṃ vā caturaṅgule | [AHS, Sū., 27 15.1]
indravasteradho 'pacyāṃ dvyaṅgule caturaṅgule | [AHS, Sū., 27 15.2]
ūrdhvaṃ gulphasya sakthyartau tathā kroṣṭukaśīrṣake | [AHS, Sū., 27 16.1]
pādadāhe khuḍe harṣe vipādyāṃ vātakaṇṭake | [AHS, Sū., 27 16.2]
cipye ca dvyaṅgule vidhyed upari kṣipramarmaṇaḥ | [AHS, Sū., 27 17.1]
gṛdhrasyām iva viśvācyāṃ yathoktānām adarśane | [AHS, Sū., 27 17.2]
marmahīne yathāsanne deśe 'nyāṃ vyadhayet sirām | [AHS, Sū., 27 18.1]
atha snigdhatanuḥ sajjasarvopakaraṇo balī | [AHS, Sū., 27 18.2]
kṛtasvastyayanaḥ snigdharasānnapratibhojitaḥ | [AHS, Sū., 27 19.1]
agnitāpātapasvinno jānūccāsanasaṃsthitaḥ | [AHS, Sū., 27 19.2]
mṛdupaṭṭāttakeśānto jānusthāpitakūrparaḥ | [AHS, Sū., 27 20.1]
muṣṭibhyāṃ vastragarbhābhyāṃ manye gāḍhaṃ nipīḍayet | [AHS, Sū., 27 20.2]
dantaprapīḍanotkāsagaṇḍādhmānāni cācaret | [AHS, Sū., 27 21.1]
pṛṣṭhato yantrayeccainaṃ vastram āveṣṭayan naraḥ | [AHS, Sū., 27 21.2]
kandharāyāṃ parikṣipya nyasyāntar vāmatarjanīm | [AHS, Sū., 27 22.1]
eṣo 'ntarmukhavarjyānāṃ sirāṇāṃ yantraṇe vidhiḥ | [AHS, Sū., 27 22.2]
tato madhyamayāṅgulyā vaidyo 'ṅguṣṭhavimuktayā | [AHS, Sū., 27 23.1]
tāḍayed utthitāṃ jñātvā sparśād vāṅguṣṭhapīḍanaiḥ | [AHS, Sū., 27 23.2]
kuṭhāryā lakṣayen madhye vāmahastagṛhītayā | [AHS, Sū., 27 24.1]
phaloddeśe suniṣkampaṃ sirāṃ tadvacca mokṣayet | [AHS, Sū., 27 24.2]
tāḍayan pīḍayaṃścaināṃ vidhyed vrīhimukhena tu | [AHS, Sū., 27 25.1]
aṅguṣṭhenonnamayyāgre nāsikām upanāsikām | [AHS, Sū., 27 25.2]
abhyunnatavidaṣṭāgrajihvasyādhas tadāśrayām | [AHS, Sū., 27 26.1]
yantrayet stanayorūrdhvaṃ grīvāśritasirāvyadhe | [AHS, Sū., 27 26.2]
pāṣāṇagarbhahastasya jānusthe prasṛte bhuje | [AHS, Sū., 27 27.1]
kukṣerārabhya mṛdite vidhyed baddhordhvapaṭṭake | [AHS, Sū., 27 27.2]
vidhyeddhastasirāṃ bāhāv anākuñcitakūrpare | [AHS, Sū., 27 28.1]
baddhvā sukhopaviṣṭasya muṣṭim aṅguṣṭhagarbhiṇam | [AHS, Sū., 27 28.2]
ūrdhvaṃ vedhyapradeśācca paṭṭikāṃ caturaṅgule | [AHS, Sū., 27 29.1]
vidhyed ālambamānasya bāhubhyāṃ pārśvayoḥ sirām | [AHS, Sū., 27 29.2]
prahṛṣṭe mehane jaṅghāsirāṃ jānunyakuñcite | [AHS, Sū., 27 30.1]
pāde tu susthite 'dhastājjānusaṃdher nipīḍite | [AHS, Sū., 27 30.2]
gāḍhaṃ karābhyām ā gulphaṃ caraṇe tasya copari | [AHS, Sū., 27 31.1]
dvitīye kuñcite kiṃcidārūḍhe hastavat tataḥ | [AHS, Sū., 27 31.2]
baddhvā vidhyet sirām ittham anukteṣvapi kalpayet | [AHS, Sū., 27 32.1]
teṣu teṣu pradeśeṣu tat tad yantram upāyavit | [AHS, Sū., 27 32.2]
māṃsale nikṣiped deśe vrīhyāsyaṃ vrīhimātrakam | [AHS, Sū., 27 33.1]
yavārdham asthnām upari sirāṃ vidhyan kuṭhārikām | [AHS, Sū., 27 33.2]
samyagviddhā sraveddhārāṃ yantre mukte tu na sravet | [AHS, Sū., 27 34.1]
alpakālaṃ vahatyalpaṃ durviddhā tailacūrṇanaiḥ | [AHS, Sū., 27 34.2]
saśabdam atividdhā tu sraved duḥkhena dhāryate | [AHS, Sū., 27 35.1]
bhīmūrchāyantraśaithilyakuṇṭhaśastrātitṛptayaḥ | [AHS, Sū., 27 35.2]
kṣāmatvavegitāsvedā raktasyāsrutihetavaḥ | [AHS, Sū., 27 36.1]
asamyag asre sravati vellavyoṣaniśānataiḥ | [AHS, Sū., 27 36.2]
sāgāradhūmalavaṇatailair dihyāt sirāmukham | [AHS, Sū., 27 37.1]
samyakpravṛtte koṣṇena tailena lavaṇena ca | [AHS, Sū., 27 37.2]
agre sravati duṣṭāsraṃ kusumbhād iva pītikā | [AHS, Sū., 27 38.1]
samyak srutvā svayaṃ tiṣṭhecchuddhaṃ tad iti nāharet | [AHS, Sū., 27 38.2]
yantraṃ vimucya mūrchāyāṃ vījite vyajanaiḥ punaḥ | [AHS, Sū., 27 39.1]
srāvayen mūrchati punas tvaparedyus tryahe 'pi vā | [AHS, Sū., 27 39.2]
vātācchyāvāruṇaṃ rūkṣaṃ vegasrāvyacchaphenilam | [AHS, Sū., 27 40.1]
pittāt pītāsitaṃ visram askandyauṣṇyāt sacandrikam | [AHS, Sū., 27 40.2]
kaphāt snigdham asṛk pāṇḍu tantumat picchilaṃ ghanam | [AHS, Sū., 27 41.1]
saṃsṛṣṭaliṅgaṃ saṃsargāt tridoṣaṃ malināvilam | [AHS, Sū., 27 41.2]
aśuddhau balino 'pyasraṃ na prasthāt srāvayet param | [AHS, Sū., 27 42.1]
atisrutau hi mṛtyuḥ syād dāruṇā vā calāmayāḥ | [AHS, Sū., 27 42.2]
tatrābhyaṅgarasakṣīraraktapānāni bheṣajam | [AHS, Sū., 27 43.1]
srute rakte śanair yantram apanīya himāmbunā | [AHS, Sū., 27 43.2]
prakṣālya tailaplotāktaṃ bandhanīyaṃ sirāmukham | [AHS, Sū., 27 44.1]
aśuddhaṃ srāvayed bhūyaḥ sāyam ahnyapare 'pi vā | [AHS, Sū., 27 44.2]
snehopaskṛtadehasya pakṣād vā bhṛśadūṣitam | [AHS, Sū., 27 45.1]
kiṃciddhi śeṣe duṣṭāsre naiva rogo 'tivartate | [AHS, Sū., 27 45.2]
saśeṣam apyato dhāryaṃ na cātisrutim ācaret | [AHS, Sū., 27 46.1]
harecchṛṅgādibhiḥ śeṣaṃ prasādam athavā nayet | [AHS, Sū., 27 46.2]
śītopacārapittāsrakriyāśuddhiviśoṣaṇaiḥ | [AHS, Sū., 27 47.1]
duṣṭaṃ raktam anudriktam evam eva prasādayet | [AHS, Sū., 27 47.2]
rakte tvatiṣṭhati kṣipraṃ stambhanīm ācaret kriyām | [AHS, Sū., 27 48.1]
lodhrapriyaṅgupattaṅgamāṣayaṣṭyāhvagairikaiḥ | [AHS, Sū., 27 48.2]
mṛtkapālāñjanakṣaumamaṣīkṣīritvagaṅkuraiḥ | [AHS, Sū., 27 49.1]
vicūrṇayed vraṇamukhaṃ padmakādihimaṃ pibet | [AHS, Sū., 27 49.2]
tām eva vā sirāṃ vidhyed vyadhāt tasmād anantaram | [AHS, Sū., 27 50.1]
sirāmukhaṃ vā tvaritaṃ dahet taptaśalākayā | [AHS, Sū., 27 50.2]
unmārgagā yantranipīḍanena svasthānam āyānti punar na yāvat | [AHS, Sū., 27 51.1]
doṣāḥ praduṣṭā rudhiraṃ prapannās tāvaddhitāhāravihārabhāk syāt | [AHS, Sū., 27 51.2]
nātyuṣṇaśītaṃ laghu dīpanīyaṃ rakte 'panīte hitam annapānam | [AHS, Sū., 27 52.1]
tadā śarīraṃ hyanavasthitāsṛg agnir viśeṣād iti rakṣitavyaḥ | [AHS, Sū., 27 52.2]
prasannavarṇendriyam indriyārthān icchantam avyāhatapaktṛvegam | [AHS, Sū., 27 53.1]
sukhānvitaṃ puṣṭibalopapannaṃ viśuddharaktaṃ puruṣaṃ vadanti | [AHS, Sū., 27 53.2]
{AHS, Sū., 28}
athātaḥ śalyāharaṇavidhim adhyāyaṃ vyākhyāsyāmaḥ | [AHS, Sū., 28 1.1]
iti ha smāhur ātreyādayo maharṣayaḥ | [AHS, Sū., 28 1.2]
vakrarjutiryagūrdhvādhaḥ śalyānāṃ pañcadhā gatiḥ | [AHS, Sū., 28 1.3]
dhyāmaṃ śopharujāvantaṃ sravantaṃ śoṇitaṃ muhuḥ | [AHS, Sū., 28 1.4]
abhyudgataṃ budbudavat piṭikopacitaṃ vraṇam | [AHS, Sū., 28 2.1]
mṛdumāṃsaṃ ca jānīyād antaḥśalyaṃ samāsataḥ | [AHS, Sū., 28 2.2]
viśeṣāt tvaggate śalye vivarṇaḥ kaṭhināyataḥ | [AHS, Sū., 28 3.1]
śopho bhavati māṃsasthe coṣaḥ śopho vivardhate | [AHS, Sū., 28 3.2]
pīḍanākṣamatā pākaḥ śalyamārgo na rohati | [AHS, Sū., 28 4.1]
peśyantaragate māṃsaprāptavacchvayathuṃ vinā | [AHS, Sū., 28 4.2]
ākṣepaḥ snāyujālasya saṃrambhastambhavedanāḥ | [AHS, Sū., 28 5.1]
snāyuge durharaṃ caitat sirādhmānaṃ sirāśrite | [AHS, Sū., 28 5.2]
svakarmaguṇahāniḥ syāt srotasāṃ srotasi sthite | [AHS, Sū., 28 6.1]
dhamanīsthe 'nilo raktaṃ phenayuktam udīrayet | [AHS, Sū., 28 6.2]
niryāti śabdavān syācca hṛllāsaḥ sāṅgavedanaḥ | [AHS, Sū., 28 7.1]
saṃgharṣo balavān asthisaṃdhiprāpte 'sthipūrṇatā | [AHS, Sū., 28 7.2]
naikarūpā rujo 'sthisthe śophas tadvacca saṃdhige | [AHS, Sū., 28 8.1]
ceṣṭānivṛttiśca bhaved āṭopaḥ koṣṭhasaṃśrite | [AHS, Sū., 28 8.2]
ānāho 'nnaśakṛnmūtradarśanaṃ ca vraṇānane | [AHS, Sū., 28 9.1]
vidyān marmagataṃ śalyaṃ marmaviddhopalakṣaṇaiḥ | [AHS, Sū., 28 9.2]
yathāsvaṃ ca parisrāvais tvagādiṣu vibhāvayet | [AHS, Sū., 28 10.1]
ruhyate śuddhadehānām anulomasthitaṃ tu tat | [AHS, Sū., 28 10.2]
doṣakopābhighātādikṣobhād bhūyo 'pi bādhate | [AHS, Sū., 28 11.1]
tvaṅnaṣṭe yatra tatra syurabhyaṅgasvedamardanaiḥ | [AHS, Sū., 28 11.2]
rāgarugdāhasaṃrambhā yatra cājyaṃ vilīyate | [AHS, Sū., 28 12.1]
āśu śuṣyati lepo vā tatsthānaṃ śalyavad vadet | [AHS, Sū., 28 12.2]
māṃsapraṇaṣṭaṃ saṃśuddhyā karśanācchlathatāṃ gatam | [AHS, Sū., 28 13.1]
kṣobhād rāgādibhiḥ śalyaṃ lakṣayet tadvad eva ca | [AHS, Sū., 28 13.2]
peśyasthisaṃdhikoṣṭheṣu naṣṭam asthiṣu lakṣayet | [AHS, Sū., 28 14.1]
asthnām abhyañjanasvedabandhapīḍanamardanaiḥ | [AHS, Sū., 28 14.2]
prasāraṇākuñcanataḥ saṃdhinaṣṭaṃ tathāsthivat | [AHS, Sū., 28 15.1]
naṣṭe snāyusirāsrotodhamanīṣvasame pathi | [AHS, Sū., 28 15.2]
aśvayuktaṃ rathaṃ khaṇḍacakram āropya rogiṇam | [AHS, Sū., 28 16.1]
śīghraṃ nayet tatas tasya saṃrambhācchalyam ādiśet | [AHS, Sū., 28 16.2]
marmanaṣṭaṃ pṛthaṅ noktaṃ teṣāṃ māṃsādisaṃśrayāt | [AHS, Sū., 28 17.1]
sāmānyena saśalyaṃ tu kṣobhiṇyā kriyayā saruk | [AHS, Sū., 28 17.2]
vṛttaṃ pṛthu catuṣkoṇaṃ tripuṭaṃ ca samāsataḥ | [AHS, Sū., 28 18.1]
adṛśyaśalyasaṃsthānaṃ vraṇākṛtyā vibhāvayet | [AHS, Sū., 28 18.2]
teṣām āharaṇopāyau pratilomānulomakau | [AHS, Sū., 28 19.1]
arvācīnaparācīne nirharet tadviparyayāt | [AHS, Sū., 28 19.2]
sukhāhāryaṃ yataśchittvā tatas tiryaggataṃ haret | [AHS, Sū., 28 20.1]
śalyaṃ na nirghātyam uraḥkakṣāvaṅkṣaṇapārśvagam | [AHS, Sū., 28 20.2]
pratilomam anuttuṇḍaṃ chedyaṃ pṛthumukhaṃ ca yat | [AHS, Sū., 28 21.1]
naivāhared viśalyaghnaṃ naṣṭaṃ vā nirupadravam | [AHS, Sū., 28 21.2]
athāharet karaprāpyaṃ kareṇaivetarat punaḥ | [AHS, Sū., 28 22.1]
dṛśyaṃ siṃhāhimakaravarmikarkaṭakānanaiḥ | [AHS, Sū., 28 22.2]
adṛśyaṃ vraṇasaṃsthānād grahītuṃ śakyate yataḥ | [AHS, Sū., 28 23.1]
kaṅkabhṛṅgāhvakuraraśarārivāyasānanaiḥ | [AHS, Sū., 28 23.2]
saṃdaṃśābhyāṃ tvagādisthaṃ tālābhyāṃ suṣiraṃ haret | [AHS, Sū., 28 24.1]
suṣirasthaṃ tu nalakaiḥ śeṣaṃ śeṣair yathāyatham | [AHS, Sū., 28 24.2]
śastreṇa vā viśasyādau tato nirlohitaṃ vraṇam | [AHS, Sū., 28 25.1]
kṛtvā ghṛtena saṃsvedya baddhācārikam ādiśet | [AHS, Sū., 28 25.2]
sirāsnāyuvilagnaṃ tu cālayitvā śalākayā | [AHS, Sū., 28 26.1]
hṛdaye saṃsthitaṃ śalyaṃ trāsitasya himāmbunā | [AHS, Sū., 28 26.2]
tataḥ sthānāntaraṃ prāptam āharet tad yathāyatham | [AHS, Sū., 28 27.1]
yathāmārgaṃ durākarṣam anyato 'pyevam āharet | [AHS, Sū., 28 27.2]
asthidaṣṭe naraṃ padbhyāṃ pīḍayitvā vinirharet | [AHS, Sū., 28 28.1]
ityaśakye subalibhiḥ sugṛhītasya kiṅkaraiḥ | [AHS, Sū., 28 28.2]
tathāpyaśakye vāraṅgaṃ vakrīkṛtya dhanurjyayā | [AHS, Sū., 28 29.1]
subaddhaṃ vaktrakaṭake badhnīyāt susamāhitaḥ | [AHS, Sū., 28 29.2]
susaṃyatasya pañcāṅgyā vājinaḥ kaśayātha tam | [AHS, Sū., 28 30.1]
tāḍayed iti mūrdhānaṃ vegenonnamayan yathā | [AHS, Sū., 28 30.2]
uddharecchalyam evaṃ vā śākhāyāṃ kalpayet taroḥ | [AHS, Sū., 28 31.1]
baddhvā durbalavāraṅgaṃ kuśābhiḥ śalyam āharet | [AHS, Sū., 28 31.2]
śvayathugrastavāraṅgaṃ śopham utpīḍya yuktitaḥ | [AHS, Sū., 28 32.1]
mudgarāhatayā nāḍyā nirghātyottuṇḍitaṃ haret | [AHS, Sū., 28 32.2]
taireva cānayen mārgam amārgottuṇḍitaṃ tu yat | [AHS, Sū., 28 33.1]
mṛditvā karṇināṃ karṇaṃ nāḍyāsyena nigṛhya vā | [AHS, Sū., 28 33.2]
ayaskāntena niṣkarṇaṃ vivṛtāsyam ṛjusthitam | [AHS, Sū., 28 34.1]
pakvāśayagataṃ śalyaṃ virekeṇa vinirharet | [AHS, Sū., 28 34.2]
duṣṭavātaviṣastanyaraktatoyādi cūṣaṇaiḥ | [AHS, Sū., 28 35.1]
kaṇṭhasrotogate śalye sūtraṃ kaṇṭhe praveśayet | [AHS, Sū., 28 35.2]
bisenātte tataḥ śalye bisaṃ sūtraṃ samaṃ haret | [AHS, Sū., 28 36.1]
nāḍyāgnitāpitāṃ kṣiptvā śalākām apsthirīkṛtām | [AHS, Sū., 28 36.2]
ānayejjātuṣaṃ kaṇṭhājjatudigdhām ajātuṣam | [AHS, Sū., 28 37.1]
keśondukena pītena dravaiḥ kaṇṭakam ākṣipet | [AHS, Sū., 28 37.2]
sahasā sūtrabaddhena vamatas tena cetarat | [AHS, Sū., 28 38.1]
aśakyaṃ mukhanāsābhyām āhartuṃ parato nudet | [AHS, Sū., 28 38.2]
appānaskandhaghātābhyāṃ grāsaśalyaṃ praveśayet | [AHS, Sū., 28 39.1]
sūkṣmākṣivraṇaśalyāni kṣaumavālajalair haret | [AHS, Sū., 28 39.2]
apāṃ pūrṇaṃ vidhunuyād avākśirasam āyatam | [AHS, Sū., 28 40.1]
vāmayeccāmukhaṃ bhasmarāśau vā nikhanen naram | [AHS, Sū., 28 40.2]
karṇe 'mbupūrṇe hastena mathitvā tailavāriṇī | [AHS, Sū., 28 41.1]
kṣiped adhomukhaṃ karṇaṃ hanyād vā cūṣayeta vā | [AHS, Sū., 28 41.2]
kīṭe srotogate karṇaṃ pūrayellavaṇāmbunā | [AHS, Sū., 28 42.1]
śuktena vā sukhoṣṇena mṛte kledaharo vidhiḥ | [AHS, Sū., 28 42.2]
jātuṣaṃ hemarūpyādidhātujaṃ ca cirasthitam | [AHS, Sū., 28 43.1]
ūṣmaṇā prāyaśaḥ śalyaṃ dehajena vilīyate | [AHS, Sū., 28 43.2]
mṛdveṇudāruśṛṅgāsthidantavālopalāni na | [AHS, Sū., 28 44.1]
viṣāṇaveṇvayastāladāruśalyaṃ cirād api | [AHS, Sū., 28 44.2]
prāyo nirbhujyate taddhi pacatyāśu palāsṛjī | [AHS, Sū., 28 45.1]
śalye māṃsāvagāḍhe cet sa deśo na vidahyate | [AHS, Sū., 28 45.2]
tatas taṃ mardanasvedaśuddhikarṣaṇabṛṃhaṇaiḥ | [AHS, Sū., 28 46.1]
tīkṣṇopanāhapānānnaghanaśastrapadāṅkanaiḥ | [AHS, Sū., 28 46.2]
pācayitvā harecchalyaṃ pāṭanaiṣaṇabhedanaiḥ | [AHS, Sū., 28 47.1]
śalyapradeśayantrāṇām avekṣya bahurūpatām | [AHS, Sū., 28 47.2]
tais tairupāyair matimān śalyaṃ vidyāt tathāharet | [AHS, Sū., 28 47.3]
{AHS, Sū., 29}
athātaḥ śastrakarmavidhim adhyāyaṃ vyākhyāsyāmaḥ | [AHS, Sū., 29 1.1]
iti ha smāhur ātreyādayo maharṣayaḥ | [AHS, Sū., 29 1.2]
vraṇaḥ saṃjāyate prāyaḥ pākācchvayathupūrvakāt | [AHS, Sū., 29 1.3]
tam evopacaret tasmād rakṣan pākaṃ prayatnataḥ | [AHS, Sū., 29 1.4]
suśītalepasekāsramokṣasaṃśodhanādibhiḥ | [AHS, Sū., 29 2.1]
śopho 'lpo 'lpoṣmaruk sāmaḥ savarṇaḥ kaṭhinaḥ sthiraḥ | [AHS, Sū., 29 2.2]
pacyamāno vivarṇas tu rāgī vastirivātataḥ | [AHS, Sū., 29 3.1]
sphuṭatīva sanistodaḥ sāṅgamardavijṛmbhikaḥ | [AHS, Sū., 29 3.2]
saṃrambhārucidāhoṣātṛḍjvarānidratānvitaḥ | [AHS, Sū., 29 4.1]
styānaṃ viṣyandayatyājyaṃ vraṇavat sparśanāsahaḥ | [AHS, Sū., 29 4.2]
pakve 'lpavegatā mlāniḥ pāṇḍutā valisaṃbhavaḥ | [AHS, Sū., 29 5.1]
nāmo 'nteṣūnnatir madhye kaṇḍūśophādimārdavam | [AHS, Sū., 29 5.2]
spṛṣṭe pūyasya saṃcāro bhaved vastāvivāmbhasaḥ | [AHS, Sū., 29 6.1]
śūlaṃ narte 'nilād dāhaḥ pittācchophaḥ kaphodayāt | [AHS, Sū., 29 6.2]
rāgo raktācca pākaḥ syād ato doṣaiḥ saśoṇitaiḥ | [AHS, Sū., 29 7.1]
pāke 'tivṛtte suṣiras tanutvagdoṣabhakṣitaḥ | [AHS, Sū., 29 7.2]
valībhirācitaḥ śyāvaḥ śīryamāṇatanūruhaḥ | [AHS, Sū., 29 8.1]
kaphajeṣu tu śopheṣu gambhīraṃ pākam etyasṛk | [AHS, Sū., 29 8.2]
pakvaliṅgaṃ tato 'spaṣṭaṃ yatra syācchītaśophatā | [AHS, Sū., 29 9.1]
tvaksāvarṇyaṃ rujo 'lpatvaṃ ghanasparśatvam aśmavat | [AHS, Sū., 29 9.2]
raktapākam iti brūyāt taṃ prājño muktasaṃśayaḥ | [AHS, Sū., 29 10.1]
alpasattve 'bale bāle pākād vātyartham uddhate | [AHS, Sū., 29 10.2]
dāraṇaṃ marmasaṃdhyādisthite cānyatra pāṭanam | [AHS, Sū., 29 11.1]
āmacchede sirāsnāyuvyāpado 'sṛgatisrutiḥ | [AHS, Sū., 29 11.2]
rujo 'tivṛddhir daraṇaṃ visarpo vā kṣatodbhavaḥ | [AHS, Sū., 29 12.1]
tiṣṭhann antaḥ punaḥ pūyaḥ sirāsnāyvasṛgāmiṣam | [AHS, Sū., 29 12.2]
vivṛddho dahati kṣipraṃ tṛṇolapam ivānalaḥ | [AHS, Sū., 29 13.1]
yaśchinattyāmam ajñānād yaśca pakvam upekṣate | [AHS, Sū., 29 13.2]
śvapacāviva vijñeyau tāvaniścitakāriṇau | [AHS, Sū., 29 14.1]
prāk śastrakarmaṇaśceṣṭaṃ bhojayed annam āturam | [AHS, Sū., 29 14.2]
pānapaṃ pāyayen madyaṃ tīkṣṇaṃ yo vedanākṣamaḥ | [AHS, Sū., 29 15.1]
na mūrchatyannasaṃyogān mattaḥ śastraṃ na budhyate | [AHS, Sū., 29 15.2]
anyatra mūḍhagarbhāśmamukharogodarāturāt | [AHS, Sū., 29 16.1]
athāhṛtopakaraṇaṃ vaidyaḥ prāṅmukham āturam | [AHS, Sū., 29 16.2]
saṃmukho yantrayitvāśu nyasyen marmādi varjayan | [AHS, Sū., 29 17.1]
anulomaṃ suniśitaṃ śastram ā pūyadarśanāt | [AHS, Sū., 29 17.2]
sakṛd evāharettacca pāke tu sumahatyapi | [AHS, Sū., 29 18.1]
pāṭayed dvyaṅgulaṃ samyag dvyaṅgulatryaṅgulāntaram | [AHS, Sū., 29 18.2]
eṣitvā samyag eṣiṇyā paritaḥ sunirūpitam | [AHS, Sū., 29 19.1]
aṅgulīnālavālair vā yathādeśaṃ yathāśayam | [AHS, Sū., 29 19.2]
yato gatāṃ gatiṃ vidyād utsaṅgo yatra yatra ca | [AHS, Sū., 29 20.1]
tatra tatra vraṇaṃ kuryāt suvibhaktaṃ nirāśayam | [AHS, Sū., 29 20.2]
āyataṃ ca viśālaṃ ca yathā doṣo na tiṣṭhati | [AHS, Sū., 29 21.1]
śauryam āśukriyā tīkṣṇaṃ śastram asvedavepathū | [AHS, Sū., 29 21.2]
asaṃmohaśca vaidyasya śastrakarmaṇi śasyate | [AHS, Sū., 29 22.1]
tiryak chindyāllalāṭabhrūdantaveṣṭakajatruṇi | [AHS, Sū., 29 22.2]
kukṣikakṣākṣikūṭauṣṭhakapolagalavaṅkṣaṇe | [AHS, Sū., 29 23.1]
anyatra chedanāt tiryak sirāsnāyuvipāṭanam | [AHS, Sū., 29 23.2]
śastre 'vacārite vāgbhiḥ śītāmbhobhiśca rogiṇam | [AHS, Sū., 29 24.1]
āśvāsya parito 'ṅgulyā paripīḍya vraṇaṃ tataḥ | [AHS, Sū., 29 24.2]
kṣālayitvā kaṣāyeṇa plotenāmbho 'panīya ca | [AHS, Sū., 29 25.1]
guggulvagurusiddhārthahiṅgusarjarasānvitaiḥ | [AHS, Sū., 29 25.2]
dhūpayet paṭuṣaḍgranthānimbapattrair ghṛtaplutaiḥ | [AHS, Sū., 29 26.1]
tilakalkājyamadhubhir yathāsvaṃ bheṣajena ca | [AHS, Sū., 29 26.2]
digdhāṃ vartiṃ tato dadyāt tairevācchādayecca tām | [AHS, Sū., 29 27.1]
ghṛtāktaiḥ saktubhiścordhvaṃ ghanāṃ kavalikāṃ tataḥ | [AHS, Sū., 29 27.2]
nidhāya yuktyā badhnīyāt paṭṭena susamāhitam | [AHS, Sū., 29 28.1]
pārśve savye 'pasavye vā nādhastān naiva copari | [AHS, Sū., 29 28.2]
śucisūkṣmadṛḍhāḥ paṭṭāḥ kavalyaḥ savikeśikāḥ | [AHS, Sū., 29 29.1]
dhūpitā mṛdavaḥ ślakṣṇā nirvalīkā vraṇe hitāḥ | [AHS, Sū., 29 29.2]
kurvītānantaraṃ tasya rakṣāṃ rakṣoniṣiddhaye | [AHS, Sū., 29 30.1]
baliṃ copaharet tebhyaḥ sadā mūrdhnā ca dhārayet | [AHS, Sū., 29 30.2]
lakṣmīṃ guhām atiguhāṃ jaṭilāṃ brahmacāriṇīm | [AHS, Sū., 29 31.1]
vacāṃ chattrām aticchattrāṃ dūrvāṃ siddhārthakān api | [AHS, Sū., 29 31.2]
tataḥ snehadinehoktaṃ tasyācāraṃ samādiśet | [AHS, Sū., 29 32.1]
divāsvapno vraṇe kaṇḍūrāgarukśophapūyakṛt | [AHS, Sū., 29 32.2]
strīṇāṃ tu smṛtisaṃsparśadarśanaiścalitasrute | [AHS, Sū., 29 33.1]
śukre vyavāyajān doṣān asaṃsarge 'pyavāpnuyāt | [AHS, Sū., 29 33.2]
bhojanaṃ ca yathāsātmyaṃ yavagodhūmaṣaṣṭikāḥ | [AHS, Sū., 29 34.1]
masūramudgatubarījīvantīsuniṣaṇṇakāḥ | [AHS, Sū., 29 34.2]
bālamūlakavārtākataṇḍulīyakavāstukam | [AHS, Sū., 29 35.1]
kāravellakakarkoṭapaṭolakaṭukāphalam | [AHS, Sū., 29 35.2]
saindhavaṃ dāḍimaṃ dhātrī ghṛtaṃ taptahimaṃ jalam | [AHS, Sū., 29 36.1]
jīrṇaśālyodanaṃ snigdham alpam uṣṇodakottaram | [AHS, Sū., 29 36.2]
bhuñjāno jāṅgalair māṃsaiḥ śīghraṃ vraṇam apohati | [AHS, Sū., 29 37.1]
aśitaṃ mātrayā kāle pathyaṃ yāti jarāṃ sukham | [AHS, Sū., 29 37.2]
ajīrṇāt tvanilādīnāṃ vibhramo balavān bhavet | [AHS, Sū., 29 38.1]
tataḥ śopharujāpākadāhānāhān avāpnuyāt | [AHS, Sū., 29 38.2]
navaṃ dhānyaṃ tilān māṣān madyaṃ māṃsam ajāṅgalam | [AHS, Sū., 29 39.1]
kṣīrekṣuvikṛtīramlaṃ lavaṇaṃ kaṭukaṃ tyajet | [AHS, Sū., 29 39.2]
yaccānyad api viṣṭambhi vidāhi guru śītalam | [AHS, Sū., 29 40.1]
vargo 'yaṃ navadhānyādir vraṇinaḥ sarvadoṣakṛt | [AHS, Sū., 29 40.2]
madyaṃ tīkṣṇoṣṇarūkṣāmlam āśu vyāpādayed vraṇam | [AHS, Sū., 29 41.1]
vālośīraiśca vījyeta na cainaṃ parighaṭṭayet | [AHS, Sū., 29 41.2]
na tuden na ca kaṇḍūyecceṣṭamānaśca pālayet | [AHS, Sū., 29 42.1]
snigdhavṛddhadvijātīnāṃ kathāḥ śṛṇvan manaḥpriyāḥ | [AHS, Sū., 29 42.2]
āśāvān vyādhimokṣāya kṣipraṃ vraṇam apohati | [AHS, Sū., 29 43.1]
tṛtīye 'hni punaḥ kuryād vraṇakarma ca pūrvavat | [AHS, Sū., 29 43.2]
prakṣālanādi divase dvitīye nācaret tathā | [AHS, Sū., 29 44.1]
tīvravyatho vigrathitaścirāt saṃrohati vraṇaḥ | [AHS, Sū., 29 44.2]
snigdhāṃ rūkṣāṃ ślathāṃ gāḍhāṃ durnyastāṃ ca vikeśikām | [AHS, Sū., 29 45.1]
vraṇe na dadyāt kalkaṃ vā snehāt kledo vivardhate | [AHS, Sū., 29 45.2]
māṃsacchedo 'tirugraukṣyād daraṇaṃ śoṇitāgamaḥ | [AHS, Sū., 29 46.1]
ślathātigāḍhadurnyāsair vraṇavartmāvagharṣaṇam | [AHS, Sū., 29 46.2]
sapūtimāṃsaṃ sotsaṅgaṃ sagatiṃ pūyagarbhiṇam | [AHS, Sū., 29 47.1]
vraṇaṃ viśodhayecchīghraṃ sthitā hyantar vikeśikā | [AHS, Sū., 29 47.2]
vyamlaṃ tu pāṭitaṃ śophaṃ pācanaiḥ samupācaret | [AHS, Sū., 29 48.1]
bhojanairupanāhaiśca nātivraṇavirodhibhiḥ | [AHS, Sū., 29 48.2]
sadyaḥ sadyovraṇān sīvyed vivṛtān abhighātajān | [AHS, Sū., 29 49.1]
medojāṃllikhitān granthīn hrasvāḥ pālīśca karṇayoḥ | [AHS, Sū., 29 49.2]
śiro'kṣikūṭanāsauṣṭhagaṇḍakarṇorubāhuṣu | [AHS, Sū., 29 50.1]
grīvālalāṭamuṣkasphiṅmeḍhrapāyūdarādiṣu | [AHS, Sū., 29 50.2]
gambhīreṣu pradeśeṣu māṃsaleṣvacaleṣu ca | [AHS, Sū., 29 51.1]
na tu vaṅkṣaṇakakṣādāvalpamāṃse cale vraṇān | [AHS, Sū., 29 51.2]
vāyunirvāhiṇaḥ śalyagarbhān kṣāraviṣāgnijān | [AHS, Sū., 29 52.1]
sīvyeccalāsthiśuṣkāsratṛṇaromāpanīya tu | [AHS, Sū., 29 52.2]
pralambi māṃsaṃ vicchinnaṃ niveśya svaniveśane | [AHS, Sū., 29 53.1]
saṃdhyasthi ca sthite rakte snāyvā sūtreṇa valkalaiḥ | [AHS, Sū., 29 53.2]
sīvyen na dūre nāsanne gṛhṇan nālpaṃ na vā bahu | [AHS, Sū., 29 54.1]
sāntvayitvā tataścārtaṃ vraṇe madhughṛtadrutaiḥ | [AHS, Sū., 29 54.2]
añjanakṣaumajamaṣīphalinīśallakīphalaiḥ | [AHS, Sū., 29 55.1]
salodhramadhukair digdhe yuñjyād bandhādi pūrvavat | [AHS, Sū., 29 55.2]
vraṇo niḥśoṇitauṣṭho yaḥ kiṃcid evāvalikhya tam | [AHS, Sū., 29 56.1]
saṃjātarudhiraṃ sīvyet saṃdhānaṃ hyasya śoṇitam | [AHS, Sū., 29 56.2]
bandhanāni tu deśādīn vīkṣya yuñjīta teṣu ca | [AHS, Sū., 29 57.1]
āvikājinakauśeyam uṣṇaṃ kṣaumaṃ tu śītalam | [AHS, Sū., 29 57.2]
śītoṣṇaṃ tulāsaṃtānakārpāsasnāyuvalkajam | [AHS, Sū., 29 58.1]
tāmrāyastrapusīsāni vraṇe medaḥkaphādhike | [AHS, Sū., 29 58.2]
bhaṅge ca yuñjyāt phalakaṃ carmavalkakuśādi ca | [AHS, Sū., 29 59.1]
svanāmānugatākārā bandhās tu daśa pañca ca | [AHS, Sū., 29 59.2]
kośasvastikamuttolīcīnadāmānuvellitam | [AHS, Sū., 29 60.1]
khaṭvāvibandhasthagikāvitānotsaṅgagoṣphaṇāḥ | [AHS, Sū., 29 60.2]
yamakaṃ maṇḍalākhyaṃ ca pañcāṅgī ceti yojayet | [AHS, Sū., 29 61.1]
vidadhyāt teṣu teṣveva kośam aṅguliparvasu | [AHS, Sū., 29 61.2]
svastikaṃ karṇakakṣādistaneṣūktaṃ ca saṃdhiṣu | [AHS, Sū., 29 61.3]
muttolīṃ meḍhragrīvādau yuñjyāccīnam apāṅgayoḥ | [AHS, Sū., 29 61.4]
saṃbādhe 'ṅge tathā dāma śākhāsvevānuvellitam | [AHS, Sū., 29 61.5]
khaṭvāṃ gaṇḍe hanau śaṅkhe vibandhaṃ pṛṣṭhakodare | [AHS, Sū., 29 61.6]
aṅguṣṭhāṅgulimeḍhrāgre sthagikām antravṛddhiṣu | [AHS, Sū., 29 61.7]
vitānaṃ pṛthulāṅgādau tathā śirasi cerayet | [AHS, Sū., 29 61.8]
vilambini tathotsaṅgaṃ nāsauṣṭhacibukādiṣu | [AHS, Sū., 29 61.9]
goṣphaṇaṃ saṃdhiṣu tathā yamakaṃ yamike vraṇe | [AHS, Sū., 29 61.10]
vṛtte 'ṅge maṇḍalākhyaṃ ca pañcāṅgīṃ cordhvajatruṣu | [AHS, Sū., 29 61.11]
yo yatra suniviṣṭaḥ syāttaṃ teṣāṃ tatra buddhimān | [AHS, Sū., 29 61.12]
badhnīyād gāḍham ūrusphikkakṣāvaṅkṣaṇamūrdhasu | [AHS, Sū., 29 62.1]
śākhāvadanakarṇoraḥpṛṣṭhapārśvagalodare | [AHS, Sū., 29 62.2]
samaṃ mehanamuṣke ca netre saṃdhiṣu ca ślatham | [AHS, Sū., 29 63.1]
badhnīyācchithilasthāne vātaśleṣmodbhave samam | [AHS, Sū., 29 63.2]
gāḍham eva samasthāne bhṛśaṃ gāḍhaṃ tadāśaye | [AHS, Sū., 29 64.1]
śīte vasante 'pi ca tau mokṣaṇīyau tryahāt tryahāt | [AHS, Sū., 29 64.2]
pittaraktotthayor bandho gāḍhasthāne samo mataḥ | [AHS, Sū., 29 65.1]
samasthāne ślatho naiva śithilasyāśaye tathā | [AHS, Sū., 29 65.2]
sāyaṃ prātas tayor mokṣo grīṣme śaradi ceṣyate | [AHS, Sū., 29 66.1]
abaddho daṃśamaśakaśītavātādipīḍitaḥ | [AHS, Sū., 29 66.2]
duṣṭībhavecciraṃ cātra na tiṣṭhet snehabheṣajam | [AHS, Sū., 29 67.1]
kṛcchreṇa śuddhiṃ rūḍhiṃ vā yāti rūḍho vivarṇatām | [AHS, Sū., 29 67.2]
baddhas tu cūrṇito bhagno viśliṣṭaḥ pāṭito 'pi vā | [AHS, Sū., 29 68.1]
chinnasnāyusiro 'pyāśu sukhaṃ saṃrohati vraṇaḥ | [AHS, Sū., 29 68.2]
utthānaśayanādyāsu sarvehāsu na pīḍyate | [AHS, Sū., 29 69.1]
udvṛttauṣṭhaḥ samutsanno viṣamaḥ kaṭhino 'tiruk | [AHS, Sū., 29 69.2]
samo mṛduraruk śīghraṃ vraṇaḥ śudhyati rohati | [AHS, Sū., 29 70.1]
sthirāṇām alpamāṃsānāṃ raukṣyād anuparohatām | [AHS, Sū., 29 70.2]
pracchādyam auṣadhaṃ pattrair yathādoṣaṃ yathartu ca | [AHS, Sū., 29 71.1]
ajīrṇataruṇācchidraiḥ samantāt suniveśitaiḥ | [AHS, Sū., 29 71.2]
dhautairakarkaśaiḥ kṣīribhūrjārjunakadambajaiḥ | [AHS, Sū., 29 72.1]
kuṣṭhinām agnidagdhānāṃ piṭikā madhumehinām | [AHS, Sū., 29 72.2]
karṇikāśconduruviṣe kṣāradagdhā viṣānvitāḥ | [AHS, Sū., 29 73.1]
bandhanīyā na māṃspāke gudapāke ca dāruṇe | [AHS, Sū., 29 73.2]
śīryamāṇāḥ sarugdāhāḥ śophāvasthāvisarpiṇaḥ | [AHS, Sū., 29 74.1]
arakṣayā vraṇe yasmin makṣikā nikṣipet kṛmīn | [AHS, Sū., 29 74.2]
te bhakṣayantaḥ kurvanti rujāśophāsrasaṃsravān | [AHS, Sū., 29 75.1]
surasādiṃ prayuñjīta tatra dhāvanapūraṇe | [AHS, Sū., 29 75.2]
saptaparṇakarañjārkanimbarājādanatvacaḥ | [AHS, Sū., 29 76.1]
gomūtrakalkito lepaḥ sekaḥ kṣārāmbunā hitaḥ | [AHS, Sū., 29 76.2]
pracchādya māṃsapeśyā vā vraṇaṃ tān āśu nirharet | [AHS, Sū., 29 77.1]
na cainaṃ tvaramāṇo 'ntaḥ sadoṣam uparohayet | [AHS, Sū., 29 77.2]
so 'lpenāpyapacāreṇa bhūyo vikurute yataḥ | [AHS, Sū., 29 78.1]
rūḍhe 'pyajīrṇavyāyāmavyavāyādīn vivarjayet | [AHS, Sū., 29 78.2]
harṣaṃ krodhaṃ bhayaṃ cāpi yāvad ā sthairyasaṃbhavāt | [AHS, Sū., 29 79.1]
ādareṇānuvartyo 'yaṃ māsān ṣaṭ sapta vā vidhiḥ | [AHS, Sū., 29 79.2]
utpadyamānāsu ca tāsu tāsu vārttāsu doṣādibalānusārī | [AHS, Sū., 29 80.1]
tais tairupāyaiḥ prayataścikitsed ālocayan vistaram uttaroktam | [AHS, Sū., 29 80.2]
{AHS, Sū., 30}
athātaḥ kṣārāgnikarmavidhim adhyāyaṃ vyākhyāsyāmaḥ | [AHS, Sū., 30 1.1]
iti ha smāhur ātreyādayo maharṣayaḥ | [AHS, Sū., 30 1.2]
sarvaśastrānuśastrāṇāṃ kṣāraḥ śreṣṭho bahūni yat | [AHS, Sū., 30 1.3]
chedyabhedyādikarmāṇi kurute viṣameṣvapi | [AHS, Sū., 30 1.4]
duḥkhāvacāryaśastreṣu tena siddhim ayātsu ca | [AHS, Sū., 30 2.1]
atikṛcchreṣu rogeṣu yacca pāne 'pi yujyate | [AHS, Sū., 30 2.2]
sa peyo 'rśo'gnisādāśmagulmodaragarādiṣu | [AHS, Sū., 30 3.1]
yojyaḥ sākṣān maṣaśvitrabāhyārśaḥkuṣṭhasuptiṣu | [AHS, Sū., 30 3.2]
bhagandarārbudagranthiduṣṭanāḍīvraṇādiṣu | [AHS, Sū., 30 4.1]
na tūbhayo 'pi yoktavyaḥ pitte rakte cale 'bale | [AHS, Sū., 30 4.2]
jvare 'tīsāre hṛnmūrdharoge pāṇḍvāmaye 'rucau | [AHS, Sū., 30 5.1]
timire kṛtasaṃśuddhau śvayathau sarvagātrage | [AHS, Sū., 30 5.2]
bhīrugarbhiṇyṛtumatīprodvṛttaphalayoniṣu | [AHS, Sū., 30 6.1]
ajīrṇe 'nne śiśau vṛddhe dhamanīsaṃdhimarmasu | [AHS, Sū., 30 6.2]
taruṇāsthisirāsnāyusevanīgalanābhiṣu | [AHS, Sū., 30 7.1]
deśe 'lpamāṃse vṛṣaṇameḍhrasrotonakhāntare | [AHS, Sū., 30 7.2]
vartmarogād ṛte 'kṣṇośca śītavarṣoṣṇadurdine | [AHS, Sū., 30 8.1]
kālamuṣkakaśamyākakadalīpāribhadrakān | [AHS, Sū., 30 8.2]
aśvakarṇamahāvṛkṣapalāśāsphotavṛkṣakān | [AHS, Sū., 30 9.1]
indravṛkṣārkapūtīkanaktamālāśvamārakān | [AHS, Sū., 30 9.2]
kākajaṅghām apāmārgam agnimanthāgnitilvakān | [AHS, Sū., 30 10.1]
sārdrān samūlaśākhādīn khaṇḍaśaḥ parikalpitān | [AHS, Sū., 30 10.2]
kośātakīścatasraśca śūkaṃ nālaṃ yavasya ca | [AHS, Sū., 30 11.1]
nivāte nicayīkṛtya pṛthak tāni śilātale | [AHS, Sū., 30 11.2]
prakṣipya muṣkakacaye sudhāśmāni ca dīpayet | [AHS, Sū., 30 12.1]
tatas tilānāṃ kutalair dagdhvāgnau vigate pṛthak | [AHS, Sū., 30 12.2]
kṛtvā sudhāśmanāṃ bhasma droṇaṃ tvitarabhasmanaḥ | [AHS, Sū., 30 13.1]
muṣkakottaram ādāya pratyekaṃ jalamūtrayoḥ | [AHS, Sū., 30 13.2]
gālayed ardhabhāreṇa mahatā vāsasā ca tat | [AHS, Sū., 30 14.1]
yāvat picchilaraktācchas tīkṣṇo jātas tadā ca tam | [AHS, Sū., 30 14.2]
gṛhītvā kṣāraniṣyandaṃ pacel lauhyāṃ vighaṭṭayan | [AHS, Sū., 30 15.1]
pacyamāne tatas tasmiṃs tāḥ sudhābhasmaśarkarāḥ | [AHS, Sū., 30 15.2]
śuktīḥ kṣīrapakaṃ śaṅkhanābhīścāyasabhājane | [AHS, Sū., 30 16.1]
kṛtvāgnivarṇān bahuśaḥ kṣārotthe kuḍavonmite | [AHS, Sū., 30 16.2]
nirvāpya piṣṭvā tenaiva pratīvāpaṃ vinikṣipet | [AHS, Sū., 30 17.1]
ślakṣṇaṃ śakṛd dakṣaśikhigṛdhrakaṅkakapotajam | [AHS, Sū., 30 17.2]
catuṣpātpakṣipittālamanohvālavaṇāni ca | [AHS, Sū., 30 18.1]
paritaḥ sutarāṃ cāto darvyā tam avaghaṭṭayet | [AHS, Sū., 30 18.2]
sabāṣpaiśca yadottiṣṭhed budbudair lehavad ghanaḥ | [AHS, Sū., 30 19.1]
avatārya tadā śīto yavarāśāvayomaye | [AHS, Sū., 30 19.2]
sthāpyo 'yaṃ madhyamaḥ kṣāro na tu piṣṭvā kṣipen mṛdau | [AHS, Sū., 30 20.1]
nirvāpyāpanayet tīkṣṇe pūrvavat prativāpanam | [AHS, Sū., 30 20.2]
tathā lāṅgalikādantīcitrakātiviṣāvacāḥ | [AHS, Sū., 30 21.1]
svarjikākanakakṣīrīhiṅgupūtikapallavāḥ | [AHS, Sū., 30 21.2]
tālapattrī viḍaṃ ceti saptarātrāt paraṃ tu saḥ | [AHS, Sū., 30 22.1]
yojyas tīkṣṇo 'nilaśleṣmamedojeṣvarbudādiṣu | [AHS, Sū., 30 22.2]
madhyeṣveṣveva madhyo 'nyaḥ pittāsragudajanmasu | [AHS, Sū., 30 23.1]
balārthaṃ kṣīṇapānīye kṣārāmbu punarāvapet | [AHS, Sū., 30 23.2]
nātitīkṣṇamṛduḥ ślakṣṇaḥ picchilaḥ śīghragaḥ sitaḥ | [AHS, Sū., 30 24.1]
śikharī sukhanirvāpyo na viṣyandī na cātiruk | [AHS, Sū., 30 24.2]
kṣāro daśaguṇaḥ śastratejasorapi karmakṛt | [AHS, Sū., 30 25.1]
ācūṣann iva saṃrambhād gātram āpīḍayann iva | [AHS, Sū., 30 25.2]
sarvato 'nusaran doṣān unmūlayati mūlataḥ | [AHS, Sū., 30 26.1]
karma kṛtvā gatarujaḥ svayam evopaśāmyati | [AHS, Sū., 30 26.2]
kṣārasādhye gade chinne likhite srāvite 'thavā | [AHS, Sū., 30 27.1]
kṣāraṃ śalākayā dattvā plotaprāvṛtadehayā | [AHS, Sū., 30 27.2]
mātrāśatam upekṣeta tatrārśaḥsvāvṛtānanam | [AHS, Sū., 30 28.1]
hastena yantraṃ kurvīta vartmarogeṣu vartmanī | [AHS, Sū., 30 28.2]
nirbhujya picunācchādya kṛṣṇabhāgaṃ vinikṣipet | [AHS, Sū., 30 29.1]
padmapattratanuḥ kṣāralepo ghrāṇārbudeṣu ca | [AHS, Sū., 30 29.2]
pratyādityaṃ niṣaṇṇasya samunnamyāgranāsikām | [AHS, Sū., 30 30.1]
mātrā vidhāryaḥ pañcāśat tadvad arśasi karṇaje | [AHS, Sū., 30 30.2]
kṣāraṃ pramārjanenānu parimṛjyāvagamya ca | [AHS, Sū., 30 31.1]
sudagdhaṃ ghṛtamadhvaktaṃ tat payomastukāñjikaiḥ | [AHS, Sū., 30 31.2]
nirvāpayet tataḥ sājyaiḥ svāduśītaiḥ pradehayet | [AHS, Sū., 30 32.1]
abhiṣyandīni bhojyāni bhojyāni kledanāya ca | [AHS, Sū., 30 32.2]
yadi ca sthiramūlatvāt kṣāradagdhaṃ na śīryate | [AHS, Sū., 30 33.1]
dhānyāmlabījayaṣṭyāhvatilairālepayet tataḥ | [AHS, Sū., 30 33.2]
tilakalkaḥ samadhuko ghṛtākto vraṇaropaṇaḥ | [AHS, Sū., 30 34.1]
pakvajambvasitaṃ sannaṃ samyagdagdhaṃ viparyaye | [AHS, Sū., 30 34.2]
tāmratātodakaṇḍvādyair durdagdhaṃ taṃ punar dahet | [AHS, Sū., 30 35.1]
atidagdhe sraved raktaṃ mūrchādāhajvarādayaḥ | [AHS, Sū., 30 35.2]
gude viśeṣād viṇmūtrasaṃrodho 'tipravartanam | [AHS, Sū., 30 36.1]
puṃstvopaghāto mṛtyur vā gudasya śātanāddhruvam | [AHS, Sū., 30 36.2]
nāsāyāṃ nāsikāvaṃśadaraṇākuñcanodbhavaḥ | [AHS, Sū., 30 37.1]
bhavecca viṣayājñānaṃ tadvacchrotrādikeṣvapi | [AHS, Sū., 30 37.2]
viśeṣād atra seko 'mlair lepo madhu ghṛtaṃ tilāḥ | [AHS, Sū., 30 38.1]
vātapittaharā ceṣṭā sarvaiva śiśirā kriyā | [AHS, Sū., 30 38.2]
amlo hi śītaḥ sparśena kṣāras tenopasaṃhitaḥ | [AHS, Sū., 30 39.1]
yātyāśu svādutāṃ tasmād amlair nirvāpayettarām | [AHS, Sū., 30 39.2]
viṣāgniśastrāśanimṛtyutulyaḥ kṣāro bhaved alpam atiprayuktaḥ | [AHS, Sū., 30 39.3]
rogān nihanyād acireṇa ghorān sa dhīmatā samyag anuprayuktaḥ | [AHS, Sū., 30 39.4]
agniḥ kṣārād api śreṣṭhas taddagdhānām asaṃbhavāt | [AHS, Sū., 30 40.1]
bheṣajakṣāraśastraiśca na siddhānāṃ prasādhanāt | [AHS, Sū., 30 40.2]
tvaci māṃse sirāsnāyusaṃdhyasthiṣu sa yujyate | [AHS, Sū., 30 41.1]
maṣāṅgaglānimūrdhārtimanthakīlatilādiṣu | [AHS, Sū., 30 41.2]
tvagdāho vartigodantasūryakāntaśarādibhiḥ | [AHS, Sū., 30 42.1]
arśobhagandaragranthināḍīduṣṭavraṇādiṣu | [AHS, Sū., 30 42.2]
māṃsadāho madhusnehajāmbavauṣṭhaguḍādibhiḥ | [AHS, Sū., 30 43.1]
śliṣṭavartmanyasṛksrāvanīlyasamyagvyadhādiṣu | [AHS, Sū., 30 43.2]
sirādidāhas taireva na dahet kṣāravāritān | [AHS, Sū., 30 44.1]
antaḥśalyāsṛjo bhinnakoṣṭhān bhūrivraṇāturān | [AHS, Sū., 30 44.2]
sudagdhaṃ ghṛtamadhvaktaṃ snigdhaśītaiḥ pradehayet | [AHS, Sū., 30 45.1]
tasya liṅgaṃ sthite rakte śabdavallasikānvitam | [AHS, Sū., 30 45.2]
pakvatālakapotābhaṃ surohaṃ nātivedanam | [AHS, Sū., 30 46.1]
pramādadagdhavat sarvaṃ durdagdhātyarthadagdhayoḥ | [AHS, Sū., 30 46.2]
caturdhā tat tu tucchena saha tucchasya lakṣaṇam | [AHS, Sū., 30 47.1]
tvag vivarṇoṣyate 'tyarthaṃ na ca sphoṭasamudbhavaḥ | [AHS, Sū., 30 47.2]
sasphoṭadāhatīvroṣaṃ durdagdham atidāhataḥ | [AHS, Sū., 30 48.1]
māṃsalambanasaṃkocadāhadhūpanavedanāḥ | [AHS, Sū., 30 48.2]
sirādināśas tṛṇmūrchāvraṇagāmbhīryamṛtyavaḥ | [AHS, Sū., 30 49.1]
tucchasyāgnipratapanaṃ kāryam uṣṇaṃ ca bheṣajam | [AHS, Sū., 30 49.2]
styāne 'sre vedanātyarthaṃ vilīne mandatā rujaḥ | [AHS, Sū., 30 50.1]
durdagdhe śītam uṣṇaṃ ca yuñjyād ādau tato himam | [AHS, Sū., 30 50.2]
samyagdagdhe tavakṣīrīplakṣacandanagairikaiḥ | [AHS, Sū., 30 51.1]
limpet sājyāmṛtairūrdhvaṃ pittavidradhivat kriyā | [AHS, Sū., 30 51.2]
atidagdhe drutaṃ kuryāt sarvaṃ pittavisarpavat | [AHS, Sū., 30 52.1]
snehadagdhe bhṛśataraṃ rūkṣaṃ tatra tu yojayet | [AHS, Sū., 30 52.2]
śastrakṣārāgnayo yasmān mṛtyoḥ paramam āyudham | [AHS, Sū., 30 52.3]
apramatto bhiṣak tasmāt tān samyag avacārayet | [AHS, Sū., 30 52.4]
samāpyate sthānam idaṃ hṛdayasya rahasyavat | [AHS, Sū., 30 53.1]
atrārthāḥ sūtritāḥ sūkṣmāḥ pratanyante hi sarvataḥ | [AHS, Sū., 30 53.2]
{AHS, Śār., 1}
athāto garbhāvakrāntiśārīraṃ vyākhyāsyāmaḥ | [AHS, Śār., 1 1.1]
iti ha smāhur ātreyādayo maharṣayaḥ | [AHS, Śār., 1 1.2]
śuddhe śukrārtave sattvaḥ svakarmakleśacoditaḥ | [AHS, Śār., 1 1.3]
garbhaḥ sampadyate yuktivaśād agnirivāraṇau | [AHS, Śār., 1 1.4]
bījātmakair mahābhūtaiḥ sūkṣmaiḥ sattvānugaiśca saḥ | [AHS, Śār., 1 2.1]
mātuścāhārarasajaiḥ kramāt kukṣau vivardhate | [AHS, Śār., 1 2.2]
tejo yathārkaraśmīnāṃ sphaṭikena tiraskṛtam | [AHS, Śār., 1 3.1]
nendhanaṃ dṛśyate gacchat sattvo garbhāśayaṃ tathā | [AHS, Śār., 1 3.2]
kāraṇānuvidhāyitvāt kāryāṇāṃ tatsvabhāvatā | [AHS, Śār., 1 4.1]
nānāyonyākṛtīḥ sattvo dhatte 'to drutalohavat | [AHS, Śār., 1 4.2]
ata eva ca śukrasya bāhulyāj jāyate pumān | [AHS, Śār., 1 5.1]
raktasya strī tayoḥ sāmye klībaḥ śukrārtave punaḥ | [AHS, Śār., 1 5.2]
vāyunā bahuśo bhinne yathāsvaṃ bahvapatyatā | [AHS, Śār., 1 6.1]
viyonivikṛtākārā jāyante vikṛtair malaiḥ | [AHS, Śār., 1 6.2]
māsi māsi rajaḥ strīṇāṃ rasajaṃ sravati tryaham | [AHS, Śār., 1 7.1]
vatsarād dvādaśād ūrdhvaṃ yāti pañcāśataḥ kṣayam | [AHS, Śār., 1 7.2]
pūrṇaṣoḍaśavarṣā strī pūrṇaviṃśena saṃgatā | [AHS, Śār., 1 8.1]
śuddhe garbhāśaye mārge rakte śukre 'nile hṛdi | [AHS, Śār., 1 8.2]
vīryavantaṃ sutaṃ sūte tato nyūnābdayoḥ punaḥ | [AHS, Śār., 1 9.1]
rogyalpāyuradhanyo vā garbho bhavati naiva vā | [AHS, Śār., 1 9.2]
vātādikuṇapagranthipūyakṣīṇamalāhvayam | [AHS, Śār., 1 10.1]
bījāsamarthaṃ reto'sraṃ svaliṅgair doṣajaṃ vadet | [AHS, Śār., 1 10.2]
raktena kuṇapaṃ śleṣmavātābhyāṃ granthisaṃnibham | [AHS, Śār., 1 11.1]
pūyābhaṃ raktapittābhyāṃ kṣīṇaṃ mārutapittataḥ | [AHS, Śār., 1 11.2]
kṛcchrāṇyetānyasādhyaṃ tu tridoṣaṃ mūtraviṭprabham | [AHS, Śār., 1 12.1]
kuryād vātādibhir duṣṭe svauṣadhaṃ kuṇape punaḥ | [AHS, Śār., 1 12.2]
dhātakīpuṣpakhadiradāḍimārjunasādhitam | [AHS, Śār., 1 13.1]
pāyayet sarpirathavā vipakvam asanādibhiḥ | [AHS, Śār., 1 13.2]
palāśabhasmāśmabhidā granthyābhe pūyaretasi | [AHS, Śār., 1 14.1]
parūṣakavaṭādibhyāṃ kṣīṇe śukrakarī kriyā | [AHS, Śār., 1 14.2]
saṃśuddho viṭprabhe sarpir hiṅgusevyādisādhitam | [AHS, Śār., 1 15.1]
pibed granthyārtave pāṭhāvyoṣavṛkṣakajaṃ jalam | [AHS, Śār., 1 15.2]
peyaṃ kuṇapapūyāsre candanaṃ vakṣyate tu yat | [AHS, Śār., 1 16.1]
guhyaroge ca tat sarvaṃ kāryaṃ sottaravastikam | [AHS, Śār., 1 16.2]
śukraṃ śuklaṃ guru snigdhaṃ madhuraṃ bahalaṃ bahu | [AHS, Śār., 1 17.1]
ghṛtamākṣikatailābhaṃ sadgarbhāyārtavaṃ punaḥ | [AHS, Śār., 1 17.2]
lākṣārasaśaśāsrābhaṃ dhautaṃ yacca virajyate | [AHS, Śār., 1 18.1]
śuddhaśukrārtavaṃ svasthaṃ saṃraktaṃ mithunaṃ mithaḥ | [AHS, Śār., 1 18.2]
snehaiḥ puṃsavanaiḥ snigdhaṃ śuddhaṃ śīlitabastikam | [AHS, Śār., 1 19.1]
naraṃ viśeṣāt kṣīrājyair madhurauṣadhasaṃskṛtaiḥ | [AHS, Śār., 1 19.2]
nārīṃ tailena māṣaiśca pittalaiḥ samupācaret | [AHS, Śār., 1 20.1]
kṣāmaprasannavadanāṃ sphuracchroṇipayodharām | [AHS, Śār., 1 20.2]
srastākṣikukṣiṃ puṃskāmāṃ vidyād ṛtumatīṃ striyam | [AHS, Śār., 1 21.1]
padmaṃ saṃkocam āyāti dine 'tīte yathā tathā | [AHS, Śār., 1 21.2]
ṛtāvatīte yoniḥ sā śukraṃ nātaḥ pratīcchati | [AHS, Śār., 1 22.1]
māsenopacitaṃ raktaṃ dhamanībhyām ṛtau punaḥ | [AHS, Śār., 1 22.2]
īṣatkṛṣṇaṃ vigandhaṃ ca vāyur yonimukhān nudet | [AHS, Śār., 1 23.1]
tataḥ puṣpekṣaṇād eva kalyāṇadhyāyinī tryaham | [AHS, Śār., 1 23.2]
mṛjālaṅkārarahitā darbhasaṃstaraśāyinī | [AHS, Śār., 1 24.1]
kṣaireyaṃ yāvakaṃ stokaṃ koṣṭhaśodhanakarṣaṇam | [AHS, Śār., 1 24.2]
parṇe śarāve haste vā bhuñjīta brahmacāriṇī | [AHS, Śār., 1 25.1]
caturthe 'hni tataḥ snātā śuklamālyāmbarā śuciḥ | [AHS, Śār., 1 25.2]
icchantī bhartṛsadṛśaṃ putraṃ paśyet puraḥ patim | [AHS, Śār., 1 26.1]
ṛtus tu dvādaśa niśāḥ pūrvās tisro 'tra ninditāḥ | [AHS, Śār., 1 26.2]
ekādaśī ca yugmāsu syāt putro 'nyāsu kanyakā | [AHS, Śār., 1 27.1]
upādhyāyo 'tha putrīyaṃ kurvīta vidhivad vidhim | [AHS, Śār., 1 27.2]
namaskāraparāyās tu śūdrāyā mantravarjitam | [AHS, Śār., 1 28.1]
avandhya evaṃ saṃyogaḥ syād apatyaṃ ca kāmataḥ | [AHS, Śār., 1 28.2]
santo hyāhurapatyārthaṃ dampatyoḥ saṃgatiṃ rahaḥ | [AHS, Śār., 1 29.1]
durapatyaṃ kulāṅgāro gotre jātaṃ mahatyapi | [AHS, Śār., 1 29.2]
icchetāṃ yādṛśaṃ putraṃ tadrūpacaritāṃśca tau | [AHS, Śār., 1 30.1]
cintayetāṃ janapadāṃs tadācāraparicchadau | [AHS, Śār., 1 30.2]
karmānte ca pumān sarpiḥkṣīraśālyodanāśitaḥ | [AHS, Śār., 1 31.1]
prāg dakṣiṇena pādena śayyāṃ mauhūrtikājñayā | [AHS, Śār., 1 31.2]
ārohet strī tu vāmena tasya dakṣiṇapārśvataḥ | [AHS, Śār., 1 32.1]
tailamāṣottarāhārā tatra mantraṃ prayojayet | [AHS, Śār., 1 32.2]
oṃ āhirasy āyurasi sarvataḥ pratiṣṭhāsi dhātā tvām | [AHS, Śār., 1 33.1]
dadhātu vidhātā tvāṃ dadhātu brahmavarcasā bhaveti | [AHS, Śār., 1 33.2]
brahmā bṛhaspatir viṣṇuḥ somaḥ sūryas tathāśvinau | [AHS, Śār., 1 33.3]
bhago 'tha mitrāvaruṇau vīraṃ dadatu me sutam | [AHS, Śār., 1 33.4]
sāntvayitvā tato 'nyonyaṃ saṃviśetāṃ mudānvitau | [AHS, Śār., 1 34.1]
uttānā tanmanā yoṣit tiṣṭhed aṅgaiḥ susaṃsthitaiḥ | [AHS, Śār., 1 34.2]
tathā hi bījaṃ gṛhṇāti doṣaiḥ svasthānam āsthitaiḥ | [AHS, Śār., 1 35.1]
liṅgaṃ tu sadyogarbhāyā yonyā bījasya saṃgrahaḥ | [AHS, Śār., 1 35.2]
tṛptir gurutvaṃ sphuraṇaṃ śukrāsrānanubandhanam | [AHS, Śār., 1 36.1]
hṛdayaspandanaṃ tandrā tṛḍglānī romaharṣaṇam | [AHS, Śār., 1 36.2]
avyaktaḥ prathame māsi saptāhāt kalalībhavet | [AHS, Śār., 1 37.1]
garbhaḥ puṃsavanānyatra pūrvaṃ vyakteḥ prayojayet | [AHS, Śār., 1 37.2]
balī puruṣakāro hi daivam apyativartate | [AHS, Śār., 1 38.1]
puṣye puruṣakaṃ haimaṃ rājataṃ vāthavāyasam | [AHS, Śār., 1 38.2]
kṛtvāgnivarṇaṃ nirvāpya kṣīre tasyāñjaliṃ pibet | [AHS, Śār., 1 39.1]
gauradaṇḍam apāmārgaṃ jīvakarṣabhasairyakān | [AHS, Śār., 1 39.2]
pibet puṣye jale piṣṭān ekadvitrisamastaśaḥ | [AHS, Śār., 1 40.1]
kṣīreṇa śvetabṛhatīmūlaṃ nāsāpuṭe svayam | [AHS, Śār., 1 40.2]
putrārthaṃ dakṣiṇe siñced vāme duhitṛvāñchayā | [AHS, Śār., 1 41.1]
payasā lakṣmaṇāmūlaṃ putrotpādasthitipradam | [AHS, Śār., 1 41.2]
nāsayāsyena vā pītaṃ vaṭaśuṅgāṣṭakaṃ tathā | [AHS, Śār., 1 42.1]
oṣadhīr jīvanīyāśca bāhyāntarupayojayet | [AHS, Śār., 1 42.2]
upacāraḥ priyahitair bhartrā bhṛtyaiśca garbhadhṛk | [AHS, Śār., 1 43.1]
navanītaghṛtakṣīraiḥ sadā cainām upācaret | [AHS, Śār., 1 43.2]
ativyavāyam āyāsaṃ bhāraṃ prāvaraṇaṃ guru | [AHS, Śār., 1 44.1]
akālajāgarasvapnaṃ kaṭhinotkaṭakāsanam | [AHS, Śār., 1 44.2]
śokakrodhabhayodvegavegaśraddhāvidhāraṇam | [AHS, Śār., 1 45.1]
upavāsādhvatīkṣṇoṣṇaguruviṣṭambhibhojanam | [AHS, Śār., 1 45.2]
raktaṃ nivasanaṃ śvabhrakūpekṣāṃ madyam āmiṣam | [AHS, Śār., 1 46.1]
uttānaśayanaṃ yacca striyo necchanti tat tyajet | [AHS, Śār., 1 46.2]
tathā raktasrutiṃ śuddhiṃ vastim ā māsato 'ṣṭamāt | [AHS, Śār., 1 47.1]
ebhir garbhaḥ sraved āmaḥ kukṣau śuṣyen mriyeta vā | [AHS, Śār., 1 47.2]
vātalaiśca bhaved garbhaḥ kubjāndhajaḍavāmanaḥ | [AHS, Śār., 1 48.1]
pittalaiḥ khalatiḥ piṅgaḥ śvitrī pāṇḍuḥ kaphātmabhiḥ | [AHS, Śār., 1 48.2]
vyādhīṃścāsyā mṛdusukhairatīkṣṇairauṣadhair jayet | [AHS, Śār., 1 49.1]
dvitīye māsi kalalād ghanaḥ peśyathavārbudam | [AHS, Śār., 1 49.2]
puṃstrīklībāḥ kramāt tebhyas tatra vyaktasya lakṣaṇam | [AHS, Śār., 1 50.1]
kṣāmatā garimā kukṣer mūrchā chardirarocakaḥ | [AHS, Śār., 1 50.2]
jṛmbhā prasekaḥ sadanaṃ romarājyāḥ prakāśanam | [AHS, Śār., 1 51.1]
amleṣṭatā stanau pīnau sastanyau kṛṣṇacūcukau | [AHS, Śār., 1 51.2]
pādaśopho vidāho 'nye śraddhāśca vividhātmikāḥ | [AHS, Śār., 1 52.1]
mātṛjaṃ hyasya hṛdayaṃ mātuśca hṛdayena tat | [AHS, Śār., 1 52.2]
sambaddhaṃ tena garbhiṇyā neṣṭaṃ śraddhāvimānanam | [AHS, Śār., 1 53.1]
deyam apyahitaṃ tasyai hitopahitam alpakam | [AHS, Śār., 1 53.2]
śraddhāvighātād garbhasya vikṛtiścyutireva vā | [AHS, Śār., 1 54.1]
vyaktībhavati māse 'sya tṛtīye gātrapañcakam | [AHS, Śār., 1 54.2]
mūrdhā dve sakthinī bāhū sarvasūkṣmāṅgajanma ca | [AHS, Śār., 1 55.1]
samam eva hi mūrdhādyair jñānaṃ ca sukhaduḥkhayoḥ | [AHS, Śār., 1 55.2]
garbhasya nābhau mātuśca hṛdi nāḍī nibadhyate | [AHS, Śār., 1 56.1]
yayā sa puṣṭim āpnoti kedāra iva kulyayā | [AHS, Śār., 1 56.2]
caturthe vyaktatāṅgānāṃ cetanāyāśca pañcame | [AHS, Śār., 1 57.1]
ṣaṣṭhe snāyusirāromabalavarṇanakhatvacām | [AHS, Śār., 1 57.2]
sarvaiḥ sarvāṅgasampūrṇo bhāvaiḥ puṣyati saptame | [AHS, Śār., 1 58.1]
garbheṇotpīḍitā doṣās tasmin hṛdayam āśritāḥ | [AHS, Śār., 1 58.2]
kaṇḍūṃ vidāhaṃ kurvanti garbhiṇyāḥ kikkisāni ca | [AHS, Śār., 1 58.3]
navanītaṃ hitaṃ tatra kolāmbumadhurauṣadhaiḥ | [AHS, Śār., 1 59.1]
siddham alpapaṭusnehaṃ laghu svādu ca bhojanam | [AHS, Śār., 1 59.2]
candanośīrakalkena limped ūrustanodaram | [AHS, Śār., 1 60.1]
śreṣṭhayā vaiṇahariṇaśaśaśoṇitayuktayā | [AHS, Śār., 1 60.2]
aśvaghnapattrasiddhena tailenābhyajya mardayet | [AHS, Śār., 1 61.1]
paṭolanimbamañjiṣṭhāsurasaiḥ secayet punaḥ | [AHS, Śār., 1 61.2]
dārvīmadhukatoyena mṛjāṃ ca pariśīlayet | [AHS, Śār., 1 62.1]
ojo 'ṣṭame saṃcarati mātāputrau muhuḥ kramāt | [AHS, Śār., 1 62.2]
tena tau mlānamuditau tatra jāto na jīvati | [AHS, Śār., 1 63.1]
śiśurojo'navasthānān nārī saṃśayitā bhavet | [AHS, Śār., 1 63.2]
kṣīrapeyā ca peyātra saghṛtānvāsanaṃ ghṛtam | [AHS, Śār., 1 64.1]
madhuraiḥ sādhitaṃ śuddhyai purāṇaśakṛtas tathā | [AHS, Śār., 1 64.2]
śuṣkamūlakakolāmlakaṣāyeṇa praśasyate | [AHS, Śār., 1 65.1]
śatāhvākalkito vastiḥ satailaghṛtasaindhavaḥ | [AHS, Śār., 1 65.2]
tasmiṃs tvekāhayāte 'pi kālaḥ sūterataḥ param | [AHS, Śār., 1 66.1]
varṣād vikārakārī syāt kukṣau vātena dhāritaḥ | [AHS, Śār., 1 66.2]
śastaśca navame māsi snigdho māṃsarasaudanaḥ | [AHS, Śār., 1 67.1]
bahusnehā yavāgūr vā pūrvoktaṃ cānuvāsanam | [AHS, Śār., 1 67.2]
tata eva picuṃ cāsyā yonau nityaṃ nidhāpayet | [AHS, Śār., 1 68.1]
vātaghnapattrabhaṅgāmbhaḥ śītaṃ snāne 'nvahaṃ hitam | [AHS, Śār., 1 68.2]
niḥsnehāṅgī na navamān māsāt prabhṛti vāsayet | [AHS, Śār., 1 69.1]
prāg dakṣiṇastanastanyā pūrvaṃ tatpārśvaceṣṭinī | [AHS, Śār., 1 69.2]
puṃnāmadaurhṛdapraśnaratā puṃsvapnadarśinī | [AHS, Śār., 1 70.1]
unnate dakṣiṇe kukṣau garbhe ca parimaṇḍale | [AHS, Śār., 1 70.2]
putraṃ sūte 'nyathā kanyāṃ yā cecchati nṛsaṃgatim | [AHS, Śār., 1 71.1]
nṛtyavāditragāndharvagandhamālyapriyā ca yā | [AHS, Śār., 1 71.2]
klībaṃ tatsaṃkare tatra madhyaṃ kukṣeḥ samunnatam | [AHS, Śār., 1 72.1]
yamau pārśvadvayonnāmāt kukṣau droṇyām iva sthite | [AHS, Śār., 1 72.2]
prāk caiva navamān māsāt sā sūtigṛham āśrayet | [AHS, Śār., 1 73.1]
deśe praśaste saṃbhāraiḥ sampannaṃ sādhake 'hani | [AHS, Śār., 1 73.2]
tatrodīkṣeta sā sūtiṃ sūtikāparivāritā | [AHS, Śār., 1 74.1]
adyaśvaḥprasave glāniḥ kukṣyakṣiślathatā klamaḥ | [AHS, Śār., 1 74.2]
adhogurutvam aruciḥ praseko bahumūtratā | [AHS, Śār., 1 75.1]
vedanorūdarakaṭīpṛṣṭhahṛdvastivaṅkṣaṇe | [AHS, Śār., 1 75.2]
yonibhedarujātodasphuraṇasravaṇāni ca | [AHS, Śār., 1 76.1]
āvīnām anu janmātas tato garbhodakasrutiḥ | [AHS, Śār., 1 76.2]
athopasthitagarbhāṃ tāṃ kṛtakautukamaṅgalām | [AHS, Śār., 1 77.1]
hastasthapuṃnāmaphalāṃ svabhyaktoṣṇāmbusecitām | [AHS, Śār., 1 77.2]
pāyayet saghṛtāṃ peyāṃ tanau bhūśayane sthitām | [AHS, Śār., 1 78.1]
ābhugnasakthim uttānām abhyaktāṅgīṃ punaḥ punaḥ | [AHS, Śār., 1 78.2]
adho nābher vimṛdnīyāt kārayej jṛmbhacaṅkramam | [AHS, Śār., 1 79.1]
garbhaḥ prayātyavāg evaṃ talliṅgaṃ hṛdvimokṣataḥ | [AHS, Śār., 1 79.2]
āviśya jaṭharaṃ garbho vasterupari tiṣṭhati | [AHS, Śār., 1 80.1]
āvyo 'bhitvarayantyenāṃ khaṭvām āropayet tataḥ | [AHS, Śār., 1 80.2]
atha saṃpīḍite garbhe yonim asyāḥ prasārayet | [AHS, Śār., 1 81.1]
mṛdupūrvaṃ pravāheta bāḍham ā prasavācca sā | [AHS, Śār., 1 81.2]
harṣayet tāṃ muhuḥ putrajanmaśabdajalānilaiḥ | [AHS, Śār., 1 82.1]
pratyāyānti tathā prāṇāḥ sūtikleśāvasāditāḥ | [AHS, Śār., 1 82.2]
dhūpayed garbhasaṅge tu yoniṃ kṛṣṇāhikañcukaiḥ | [AHS, Śār., 1 83.1]
hiraṇyapuṣpīmūlaṃ ca pāṇipādena dhārayet | [AHS, Śār., 1 83.2]
suvarcalāṃ viśalyāṃ vā jarāyvapatane 'pi ca | [AHS, Śār., 1 84.1]
kāryam etat tathotkṣipya bāhvorenāṃ vikampayet | [AHS, Śār., 1 84.2]
kaṭīm ākoṭayet pārṣṇyā sphijau gāḍhaṃ nipīḍayet | [AHS, Śār., 1 85.1]
tālukaṇṭhaṃ spṛśed veṇyā mūrdhni dadyāt snuhīpayaḥ | [AHS, Śār., 1 85.2]
bhūrjalāṅgalikītumbīsarpatvakkuṣṭhasarṣapaiḥ | [AHS, Śār., 1 86.1]
pṛthag dvābhyāṃ samastair vā yonilepanadhūpanam | [AHS, Śār., 1 86.2]
kuṣṭhatālīśakalkaṃ vā surāmaṇḍena pāyayet | [AHS, Śār., 1 87.1]
yūṣeṇa vā kulatthānāṃ bālbajenāsavena vā | [AHS, Śār., 1 87.2]
śatāhvāsarṣapājājīśigrutīkṣṇakacitrakaiḥ | [AHS, Śār., 1 88.1]
sahiṅgukuṣṭhamadanair mūtre kṣīre ca sārṣapam | [AHS, Śār., 1 88.2]
tailaṃ siddhaṃ hitaṃ pāyau yonyāṃ vāpyanuvāsanam | [AHS, Śār., 1 89.1]
śatapuṣpāvacākuṣṭhakaṇāsarṣapakalkitaḥ | [AHS, Śār., 1 89.2]
nirūhaḥ pātayatyāśu sasnehalavaṇo 'parām | [AHS, Śār., 1 90.1]
tatsaṅge hyanilo hetuḥ sā niryātyāśu tajjayāt | [AHS, Śār., 1 90.2]
kuśalā pāṇināktena haret kﾱptanakhena vā | [AHS, Śār., 1 91.1]
muktagarbhāparāṃ yoniṃ tailenāṅgaṃ ca mardayet | [AHS, Śār., 1 91.2]
makkallākhye śirovastikoṣṭhaśūle tu pāyayet | [AHS, Śār., 1 92.1]
sucūrṇitaṃ yavakṣāraṃ ghṛtenoṣṇajalena vā | [AHS, Śār., 1 92.2]
dhānyāmbu vā guḍavyoṣatrijātakarajo'nvitam | [AHS, Śār., 1 93.1]
atha bālopacāreṇa bālaṃ yoṣid upācaret | [AHS, Śār., 1 93.2]
sūtikā kṣudvatī tailād ghṛtād vā mahatīṃ pibet | [AHS, Śār., 1 94.1]
pañcakolakinīṃ mātrām anu coṣṇaṃ guḍodakam | [AHS, Śār., 1 94.2]
vātaghnauṣadhatoyaṃ vā tathā vāyur na kupyati | [AHS, Śār., 1 95.1]
viśudhyati ca duṣṭāsraṃ dvitrirātram ayaṃ kramaḥ | [AHS, Śār., 1 95.2]
snehāyogyā tu niḥsneham amum eva vidhiṃ bhajet | [AHS, Śār., 1 96.1]
pītavatyāśca jaṭharaṃ yamakāktaṃ viveṣṭayet | [AHS, Śār., 1 96.2]
jīrṇe snātā pibet peyāṃ pūrvoktauṣadhasādhitām | [AHS, Śār., 1 97.1]
tryahād ūrdhvaṃ vidāryādivargakvāthena sādhitā | [AHS, Śār., 1 97.2]
hitā yavāgūḥ snehāḍhyā sātmyataḥ payasāthavā | [AHS, Śār., 1 98.1]
saptarātrāt paraṃ cāsyai kramaśo bṛṃhaṇaṃ hitam | [AHS, Śār., 1 98.2]
dvādaśāhe 'natikrānte piśitaṃ nopayojayet | [AHS, Śār., 1 99.1]
yatnenopacaret sūtāṃ duḥsādhyo hi tadāmayaḥ | [AHS, Śār., 1 99.2]
garbhavṛddhiprasavarukkledāsrasrutipīḍanaiḥ | [AHS, Śār., 1 100.1]
evaṃ ca māsād adhyardhānmuktāhārādiyantraṇā | [AHS, Śār., 1 100.2]
gatasūtābhidhānā syāt punarārtavadarśanāt | [AHS, Śār., 1 101.1]
{AHS, Śār., 2}
athāto garbhavyāpadaṃ śārīraṃ vyākhyāsyāmaḥ | [AHS, Śār., 2 1.1]
iti ha smāhur ātreyādayo maharṣayaḥ | [AHS, Śār., 2 1.2]
garbhiṇyāḥ parihāryāṇāṃ sevayā rogato 'thavā | [AHS, Śār., 2 1.3]
puṣpe dṛṣṭe 'thavā śūle bāhyāntaḥ snigdhaśītalam | [AHS, Śār., 2 1.4]
sevyāmbhojahimakṣīrivalkakalkājyalepitān | [AHS, Śār., 2 2.1]
dhārayed yonivastibhyām ārdrārdrān picunaktakān | [AHS, Śār., 2 2.2]
śatadhautaghṛtāktāṃ strīṃ tadambhasyavagāhayet | [AHS, Śār., 2 3.1]
sasitākṣaudrakumudakamalotpalakesaram | [AHS, Śār., 2 3.2]
lihyāt kṣīraghṛtaṃ khādecchṛṅgāṭakakaserukam | [AHS, Śār., 2 4.1]
pibet kāntābjaśālūkabālodumbaravat payaḥ | [AHS, Śār., 2 4.2]
śṛtena śālikākolīdvibalāmadhukekṣubhiḥ | [AHS, Śār., 2 5.1]
payasā raktaśālyannam adyāt samadhuśarkaram | [AHS, Śār., 2 5.2]
rasair vā jāṅgalaiḥ śuddhivarjaṃ cāsroktam ācaret | [AHS, Śār., 2 6.1]
asaṃpūrṇatrimāsāyāḥ pratyākhyāya prasādhayet | [AHS, Śār., 2 6.2]
āmānvaye ca tatreṣṭaṃ śītaṃ rūkṣopasaṃhitam | [AHS, Śār., 2 7.1]
upavāso ghanośīraguḍūcyaraludhānyakāḥ | [AHS, Śār., 2 7.2]
durālabhāparpaṭakacandanātiviṣābalāḥ | [AHS, Śār., 2 8.1]
kvathitāḥ salile pānaṃ tṛṇadhānyāni bhojanam | [AHS, Śār., 2 8.2]
mudgādiyūṣairāme tu jite snigdhādi pūrvavat | [AHS, Śār., 2 9.1]
garbhe nipatite tīkṣṇaṃ madyaṃ sāmarthyataḥ pibet | [AHS, Śār., 2 9.2]
garbhakoṣṭhaviśuddhyartham artivismaraṇāya ca | [AHS, Śār., 2 10.1]
laghunā pañcamūlena rūkṣāṃ peyāṃ tataḥ pibet | [AHS, Śār., 2 10.2]
peyām amadyapā kalke sādhitāṃ pāñcakaulike | [AHS, Śār., 2 11.1]
bilvādipañcakakvāthe tiloddālakataṇḍulaiḥ | [AHS, Śār., 2 11.2]
māsatulyadinānyevaṃ peyādiḥ patite kramaḥ | [AHS, Śār., 2 12.1]
laghurasnehalavaṇo dīpanīyayuto hitaḥ | [AHS, Śār., 2 12.2]
doṣadhātuparikledaśoṣārthaṃ vidhirityayam | [AHS, Śār., 2 13.1]
snehānnavastayaścordhvaṃ balyadīpanajīvanāḥ | [AHS, Śār., 2 13.2]
saṃjātasāre mahati garbhe yoniparisravāt | [AHS, Śār., 2 14.1]
vṛddhim aprāpnuvan garbhaḥ koṣṭhe tiṣṭhati sasphuraḥ | [AHS, Śār., 2 14.2]
upaviṣṭakam āhus taṃ vardhate tena nodaram | [AHS, Śār., 2 15.1]
śokopavāsarūkṣādyairathavā yonyatisravāt | [AHS, Śār., 2 15.2]
vāte kruddhe kṛśaḥ śuṣyed garbho nāgodaraṃ tu tam | [AHS, Śār., 2 16.1]
udaraṃ vṛddham apyatra hīyate sphuraṇaṃ cirāt | [AHS, Śār., 2 16.2]
tayor bṛṃhaṇavātaghnamadhuradravyasaṃskṛtaiḥ | [AHS, Śār., 2 17.1]
ghṛtakṣīrarasais tṛptirāmagarbhāṃśca khādayet | [AHS, Śār., 2 17.2]
taireva ca subhikṣāyāḥ kṣobhaṇaṃ yānavāhanaiḥ | [AHS, Śār., 2 18.1]
līnākhye nisphure śyenagomatsyotkrośabarhijāḥ | [AHS, Śār., 2 18.2]
rasā bahughṛtā deyā māṣamūlakajā api | [AHS, Śār., 2 19.1]
bālabilvaṃ tilān māṣān saktūṃśca payasā pibet | [AHS, Śār., 2 19.2]
samedyamāṃsaṃ madhu vā kaṭyabhyaṅgaṃ ca śīlayet | [AHS, Śār., 2 20.1]
harṣayet satataṃ cainām evaṃ garbhaḥ pravardhate | [AHS, Śār., 2 20.2]
puṣṭo 'nyathā varṣagaṇaiḥ kṛcchrāj jāyeta naiva vā | [AHS, Śār., 2 21.1]
udāvartaṃ tu garbhiṇyāḥ snehairāśutarāṃ jayet | [AHS, Śār., 2 21.2]
yogyaiśca vastibhir hanyāt sagarbhāṃ sa hi garbhiṇīm | [AHS, Śār., 2 22.1]
garbhe 'tidoṣopacayād apathyair daivato 'pi vā | [AHS, Śār., 2 22.2]
mṛte 'ntarudaraṃ śītaṃ stabdhaṃ dhmātaṃ bhṛśavyatham | [AHS, Śār., 2 23.1]
garbhāspando bhramatṛṣṇā kṛcchrād ucchvasanaṃ klamaḥ | [AHS, Śār., 2 23.2]
aratiḥ srastanetratvam āvīnām asamudbhavaḥ | [AHS, Śār., 2 24.1]
tasyāḥ koṣṇāmbusiktāyāḥ piṣṭvā yoniṃ pralepayet | [AHS, Śār., 2 24.2]
guḍaṃ kiṇvaṃ salavaṇaṃ tathāntaḥ pūrayen muhuḥ | [AHS, Śār., 2 25.1]
ghṛtena kalkīkṛtayā śālmalyatasipicchayā | [AHS, Śār., 2 25.2]
mantrair yogair jarāyūktair mūḍhagarbho na cet patet | [AHS, Śār., 2 26.1]
athāpṛcchyeśvaraṃ vaidyo yatnenāśu tam āharet | [AHS, Śār., 2 26.2]
hastam abhyajya yoniṃ ca sājyaśālmalipicchayā | [AHS, Śār., 2 27.1]
hastena śakyaṃ tenaiva gātraṃ ca viṣamaṃ sthitam | [AHS, Śār., 2 27.2]
āñchanotpīḍasaṃpīḍavikṣepotkṣepaṇādibhiḥ | [AHS, Śār., 2 28.1]
ānulomya samākarṣed yoniṃ pratyārjavāgatam | [AHS, Śār., 2 28.2]
hastapādaśirobhir yo yoniṃ bhugnaḥ prapadyate | [AHS, Śār., 2 29.1]
pādena yonim ekena bhugno 'nyena gudaṃ ca yaḥ | [AHS, Śār., 2 29.2]
viṣkambhau nāma tau mūḍhau śastradāraṇam arhataḥ | [AHS, Śār., 2 30.1]
maṇḍalāṅguliśastrābhyāṃ tatra karma praśasyate | [AHS, Śār., 2 30.2]
vṛddhipattraṃ hi tīkṣṇāgraṃ na yonāvavacārayet | [AHS, Śār., 2 31.1]
pūrvaṃ śiraḥkapālāni dārayitvā viśodhayet | [AHS, Śār., 2 31.2]
kakṣorastālucibukapradeśe 'nyatame tataḥ | [AHS, Śār., 2 32.1]
samālambya dṛḍhaṃ karṣet kuśalo garbhaśaṅkunā | [AHS, Śār., 2 32.2]
abhinnaśirasaṃ tvakṣikūṭayor gaṇḍayorapi | [AHS, Śār., 2 33.1]
bāhuṃ chittvāṃsasaktasya vātādhmātodarasya tu | [AHS, Śār., 2 33.2]
vidārya koṣṭham antrāṇi bahir vā saṃnirasya ca | [AHS, Śār., 2 34.1]
kaṭīsaktasya tadvacca tatkapālāni dārayet | [AHS, Śār., 2 34.2]
yad yad vāyuvaśād aṅgaṃ sajed garbhasya khaṇḍaśaḥ | [AHS, Śār., 2 35.1]
tat tacchittvāharet samyag rakṣen nārīṃ ca yatnataḥ | [AHS, Śār., 2 35.2]
garbhasya hi gatiṃ citrāṃ karoti viguṇo 'nilaḥ | [AHS, Śār., 2 36.1]
tatrānalpamatis tasmād avasthāpekṣam ācaret | [AHS, Śār., 2 36.2]
chindyād garbhaṃ na jīvantaṃ mātaraṃ sa hi mārayet | [AHS, Śār., 2 37.1]
sahātmanā na copekṣyaḥ kṣaṇam apyastajīvitaḥ | [AHS, Śār., 2 37.2]
yonisaṃvaraṇabhraṃśamakkallaśvāsapīḍitām | [AHS, Śār., 2 38.1]
pūtyudgārāṃ himāṅgīṃ ca mūḍhagarbhāṃ parityajet | [AHS, Śār., 2 38.2]
athāpatantīm aparāṃ pātayet pūrvavad bhiṣak | [AHS, Śār., 2 39.1]
evaṃ nirhṛtaśalyāṃ tu siñced uṣṇena vāriṇā | [AHS, Śār., 2 39.2]
dadyād abhyaktadehāyai yonau snehapicuṃ tataḥ | [AHS, Śār., 2 40.1]
yonir mṛdur bhavet tena śūlaṃ cāsyāḥ praśāmyati | [AHS, Śār., 2 40.2]
dīpyakātiviṣārāsnāhiṅgvelāpañcakolakāt | [AHS, Śār., 2 41.1]
cūrṇaṃ snehena kalkaṃ vā kvāthaṃ vā pāyayet tataḥ | [AHS, Śār., 2 41.2]
kaṭukātiviṣāpāṭhāśākatvagghiṅgutejinīḥ | [AHS, Śār., 2 42.1]
tadvacca doṣasyandārthaṃ vedanopaśamāya ca | [AHS, Śār., 2 42.2]
trirātram evaṃ saptāhaṃ sneham eva tataḥ pibet | [AHS, Śār., 2 43.1]
sāyaṃ pibed ariṣṭaṃ ca tathā sukṛtam āsavam | [AHS, Śār., 2 43.2]
śirīṣakakubhakvāthapicūn yonau vinikṣipet | [AHS, Śār., 2 44.1]
upadravāśca ye 'nye syus tān yathāsvam upācaret | [AHS, Śār., 2 44.2]
payo vātaharaiḥ siddhaṃ daśāhaṃ bhojane hitam | [AHS, Śār., 2 45.1]
raso daśāhaṃ ca paraṃ laghupathyālpabhojanā | [AHS, Śār., 2 45.2]
svedābhyaṅgaparā snehān balātailādikān bhajet | [AHS, Śār., 2 46.1]
ūrdhvaṃ caturbhyo māsebhyaḥ sā krameṇa sukhāni ca | [AHS, Śār., 2 46.2]
balāmūlakaṣāyasya bhāgāḥ ṣaṭ payasas tathā | [AHS, Śār., 2 47.1]
yavakolakulatthānāṃ daśamūlasya caikataḥ | [AHS, Śār., 2 47.2]
niḥkvāthabhāgo bhāgaśca tailasya tu caturdaśaḥ | [AHS, Śār., 2 48.1]
dvimedādārumañjiṣṭhākākolīdvayacandanaiḥ | [AHS, Śār., 2 48.2]
śārivākuṣṭhatagarajīvakarṣabhasaindhavaiḥ | [AHS, Śār., 2 49.1]
kālānusāryāśaileyavacāgurupunarnavaiḥ | [AHS, Śār., 2 49.2]
aśvagandhāvarīkṣīraśuklāyaṣṭīvarārasaiḥ | [AHS, Śār., 2 50.1]
śatāhvāśūrpaparṇyelātvakpattraiḥ ślakṣṇakalkitaiḥ | [AHS, Śār., 2 50.2]
pakvaṃ mṛdvagninā tailaṃ sarvavātavikārajit | [AHS, Śār., 2 51.1]
sūtikābālamarmāsthihatakṣīṇeṣu pūjitam | [AHS, Śār., 2 51.2]
jvaragulmagrahonmādamūtrāghātāntravṛddhijit | [AHS, Śār., 2 52.1]
dhanvantarerabhimataṃ yonirogakṣayāpaham | [AHS, Śār., 2 52.2]
vastidvāre vipannāyāḥ kukṣiḥ praspandate yadi | [AHS, Śār., 2 53.1]
janmakāle tataḥ śīghraṃ pāṭayitvoddharecchiśum | [AHS, Śār., 2 53.2]
madhukaṃ śākabījaṃ ca payasyā suradāru ca | [AHS, Śār., 2 54.1]
aśmantakaḥ kṛṣṇatilās tāmravallī śatāvarī | [AHS, Śār., 2 54.2]
vṛkṣādanī payasyā ca latā sotpalaśārivā | [AHS, Śār., 2 55.1]
anantā śārivā rāsnā padmā ca madhuyaṣṭikā | [AHS, Śār., 2 55.2]
bṛhatīdvayakāśmaryakṣīriśuṅgatvacā ghṛtam | [AHS, Śār., 2 56.1]
pṛśniparṇī balā śigruḥ śvadaṃṣṭrā madhuparṇikā | [AHS, Śār., 2 56.2]
śṛṅgāṭakaṃ bisaṃ drākṣā kaśeru madhukaṃ sitā | [AHS, Śār., 2 57.1]
saptaitān payasā yogān ardhaślokasamāpanān | [AHS, Śār., 2 57.2]
kramāt saptasu māseṣu garbhe sravati yojayet | [AHS, Śār., 2 58.1]
kapitthabilvabṛhatīpaṭolekṣunidigdhikāt | [AHS, Śār., 2 58.2]
mūlaiḥ śṛtaṃ prayuñjīta kṣīraṃ māse tathāṣṭame | [AHS, Śār., 2 59.1]
navame śārivānantāpayasyāmadhuyaṣṭibhiḥ | [AHS, Śār., 2 59.2]
yojayed daśame māsi siddhaṃ kṣīraṃ payasyayā | [AHS, Śār., 2 60.1]
athavā yaṣṭimadhukanāgarāmaradārubhiḥ | [AHS, Śār., 2 60.2]
avasthitaṃ lohitam aṅganāyā vātena garbhaṃ bruvate 'nabhijñāḥ | [AHS, Śār., 2 61.1]
garbhākṛtitvāt kaṭukoṣṇatīkṣṇaiḥ srute punaḥ kevala eva rakte | [AHS, Śār., 2 61.2]
garbhaṃ jaḍā bhūtahṛtaṃ vadanti mūrter na dṛṣṭaṃ haraṇaṃ yatas taiḥ | [AHS, Śār., 2 62.1]
ojo'śanatvād athavāvyavasthair bhūtair upekṣyeta na garbhamātā | [AHS, Śār., 2 62.2]
{AHS, Śār., 3}
śiro 'ntarādhir dvau bāhū sakthinīti samāsataḥ | [AHS, Śār., 3 1.1]
ṣaḍaṅgam aṅgaṃ pratyaṅgaṃ tasyākṣihṛdayādikam | [AHS, Śār., 3 1.2]
śabdaḥ sparśaś ca rūpaṃ ca raso gandhaḥ kramād guṇāḥ | [AHS, Śār., 3 2.1]
khānilāgnyabbhuvām ekaguṇavṛddhyanvayaḥ pare | [AHS, Śār., 3 2.2]
tatra khāt khāni dehe 'smin śrotraṃ śabdo viviktatā | [AHS, Śār., 3 3.1]
vātāt sparśatvagucchvāsā vahner dṛgrūpapaktayaḥ | [AHS, Śār., 3 3.2]
āpyā jihvārasakledā ghrāṇagandhāsthi pārthivam | [AHS, Śār., 3 4.1]
mṛdv atra mātṛjaṃ raktamāṃsamajjagudādikam | [AHS, Śār., 3 4.2]
paitṛkaṃ tu sthiraṃ śukradhamanyasthikacādikam | [AHS, Śār., 3 5.1]
caitanaṃ cittam akṣāṇi nānāyoniṣu janma ca | [AHS, Śār., 3 5.2]
sātmyajaṃ tv āyur ārogyam anālasyaṃ prabhā balam | [AHS, Śār., 3 6.1]
rasajaṃ vapuṣo janma vṛttir vṛddhir alolatā | [AHS, Śār., 3 6.2]
sāttvikaṃ śaucam āstikyaṃ śukladharmarucir matiḥ | [AHS, Śār., 3 7.1]
rājasaṃ bahubhāṣitvaṃ mānakruddambhamatsaram | [AHS, Śār., 3 7.2]
tāmasaṃ bhayam ajñānaṃ nidrālasyaṃ viṣāditā | [AHS, Śār., 3 8.1]
iti bhūtamayo dehas tatra sapta tvaco 'sṛjaḥ | [AHS, Śār., 3 8.2]
pacyamānāt prajāyante kṣīrāt saṃtānikā iva | [AHS, Śār., 3 9.1]
dhātvāśayāntarakledo vipakvaḥ svaṃ svam ūṣmaṇā | [AHS, Śār., 3 9.2]
śleṣmasnāyvaparācchannaḥ kalākhyaḥ kāṣṭhasāravat | [AHS, Śār., 3 10.1]
tāḥ sapta sapta cādhārā raktasyādyaḥ kramāt pare | [AHS, Śār., 3 10.2]
kaphāmapittapakvānāṃ vāyor mūtrasya ca smṛtāḥ | [AHS, Śār., 3 11.1]
garbhāśayo 'ṣṭamaḥ strīṇāṃ pittapakvāśayāntare | [AHS, Śār., 3 11.2]
koṣṭhāṅgāni sthitāny eṣu hṛdayaṃ kloma phupphusam | [AHS, Śār., 3 12.1]
yakṛtplīhoṇḍukaṃ vṛkkau nābhiḍimbāntravastayaḥ | [AHS, Śār., 3 12.2]
daśa jīvitadhāmāni śirorasanabandhanam | [AHS, Śār., 3 13.1]
kaṇṭho 'sraṃ hṛdayaṃ nābhir vastiḥ śukraujasī gudam | [AHS, Śār., 3 13.2]
jālāni kaṇḍarāś cāṅge pṛthak ṣoḍaśa nirdiśet | [AHS, Śār., 3 14.1]
ṣaṭ kūrcāḥ sapta sīvanyo meḍhrajihvāśirogatāḥ | [AHS, Śār., 3 14.2]
śastreṇa tāḥ pariharec catasro māṃsarajjavaḥ | [AHS, Śār., 3 15.1]
caturdaśāsthisaṃghātāḥ sīmantā dviguṇā nava | [AHS, Śār., 3 15.2]
asthnāṃ śatāni ṣaṣṭiś ca trīṇi dantanakhaiḥ saha | [AHS, Śār., 3 16.1]
dhanvantaris tu trīṇy āha saṃdhīnāṃ ca śatadvayam | [AHS, Śār., 3 16.2]
daśottaraṃ sahasre dve nijagādātrinandanaḥ | [AHS, Śār., 3 17.1]
snāvnāṃ navaśatī pañca puṃsāṃ peśīśatāni tu | [AHS, Śār., 3 17.2]
adhikā viṃśatiḥ strīṇāṃ yonistanasamāśritāḥ | [AHS, Śār., 3 18.1]
daśa mūlasirā hṛtsthās tāḥ sarvaṃ sarvato vapuḥ | [AHS, Śār., 3 18.2]
rasātmakaṃ vahanty ojas tannibaddhaṃ hi ceṣṭitam | [AHS, Śār., 3 19.1]
sthūlamūlāḥ susūkṣmāgrāḥ pattrarekhāpratānavat | [AHS, Śār., 3 19.2]
bhidyante tās tataḥ saptaśatāny āsāṃ bhavanti tu | [AHS, Śār., 3 20.1]
tatraikaikaṃ ca śākhāyāṃ śataṃ tasmin na vedhayet | [AHS, Śār., 3 20.2]
sirāṃ jālaṃdharāṃ nāma tisraś cābhyantarāśritāḥ | [AHS, Śār., 3 21.1]
ṣoḍaśadviguṇāḥ śroṇyāṃ tāsāṃ dve dve tu vaṅkṣaṇe | [AHS, Śār., 3 21.2]
dve dve kaṭīkataruṇe śastreṇāṣṭau spṛśen na tāḥ | [AHS, Śār., 3 22.1]
pārśvayoḥ ṣoḍaśaikaikām ūrdhvagāṃ varjayet tayoḥ | [AHS, Śār., 3 22.2]
dvādaśadviguṇāḥ pṛṣṭhe pṛṣṭhavaṃśasya pārśvayoḥ | [AHS, Śār., 3 23.1]
dve dve tatrordhvagāminyau na śastreṇa parāmṛśet | [AHS, Śār., 3 23.2]
pṛṣṭhavaj jaṭhare tāsāṃ mehanasyopari sthite | [AHS, Śār., 3 24.1]
romarājīm ubhayato dve dve śastreṇa na spṛśet | [AHS, Śār., 3 24.2]
catvāriṃśad urasy āsāṃ caturdaśa na vedhayet | [AHS, Śār., 3 25.1]
stanarohitatanmūlahṛdaye tu pṛthag dvayam | [AHS, Śār., 3 25.2]
apastambhākhyayor ekāṃ tathāpālāpayor api | [AHS, Śār., 3 26.1]
grīvāyāṃ pṛṣṭhavat tāsāṃ nīle manye kṛkāṭike | [AHS, Śār., 3 26.2]
vidhure mātṛkāś cāṣṭau ṣoḍaśeti parityajet | [AHS, Śār., 3 27.1]
hanvoḥ ṣoḍaśa tāsāṃ dve saṃdhibandhanakarmaṇī | [AHS, Śār., 3 27.2]
jihvāyāṃ hanuvat tāsām adho dve rasabodhane | [AHS, Śār., 3 28.1]
dve ca vācaḥpravartinyau nāsāyāṃ caturuttarā | [AHS, Śār., 3 28.2]
viṃśatir gandhavedinyau tāsām ekāṃ ca tālugām | [AHS, Śār., 3 29.1]
ṣaṭpañcāśan nayanayor nimeṣonmeṣakarmaṇī | [AHS, Śār., 3 29.2]
dve dve apāṅgayor dve ca tāsāṃ ṣaḍ iti varjayet | [AHS, Śār., 3 30.1]
nāsānetrāśritāḥ ṣaṣṭir lalāṭe sthapanīśritām | [AHS, Śār., 3 30.2]
tatraikāṃ dve tathāvartau catasraś ca kacāntagāḥ | [AHS, Śār., 3 31.1]
saptaivaṃ varjayet tāsāṃ karṇayoḥ ṣoḍaśātra tu | [AHS, Śār., 3 31.2]
dve śabdabodhane śaṅkhau sirās tā eva cāśritāḥ | [AHS, Śār., 3 32.1]
dve śaṅkhasaṃdhige tāsāṃ mūrdhni dvādaśa tatra tu | [AHS, Śār., 3 32.2]
ekaikāṃ pṛthag utkṣepasīmantādhipatisthitām | [AHS, Śār., 3 33.1]
ity avedhyavibhāgārthaṃ pratyaṅgaṃ varṇitāḥ sirāḥ | [AHS, Śār., 3 33.2]
avedhyās tatra kārtsnyena dehe 'ṣṭānavatis tathā | [AHS, Śār., 3 34.1]
saṃkīrṇā grathitāḥ kṣudrā vakrāḥ saṃdhiṣu cāśritāḥ | [AHS, Śār., 3 34.2]
tāsāṃ śatānāṃ saptānāṃ pādo 'sraṃ vahate pṛthak | [AHS, Śār., 3 35.1]
vātapittakaphair juṣṭaṃ śuddhaṃ caivaṃ sthitā malāḥ | [AHS, Śār., 3 35.2]
śarīram anugṛhṇanti pīḍayanty anyathā punaḥ | [AHS, Śār., 3 36.1]
tatra śyāvāruṇāḥ sūkṣmāḥ pūrṇariktāḥ kṣaṇāt sirāḥ | [AHS, Śār., 3 36.2]
praspandinyaś ca vātāsraṃ vahante pittaśoṇitam | [AHS, Śār., 3 37.1]
sparśoṣṇāḥ śīghravāhinyo nīlapītāḥ kaphaṃ punaḥ | [AHS, Śār., 3 37.2]
gauryaḥ snigdhāḥ sthirāḥ śītāḥ saṃsṛṣṭaṃ liṅgasaṃkare | [AHS, Śār., 3 38.1]
gūḍhāḥ samasthitāḥ snigdhā rohiṇyaḥ śuddhaśoṇitam | [AHS, Śār., 3 38.2]
dhamanyo nābhisaṃbaddhā viṃśatiś caturuttarā | [AHS, Śār., 3 39.1]
tābhiḥ parivṛtā nābhiś cakranābhir ivārakaiḥ | [AHS, Śār., 3 39.2]
tābhiś cordhvam adhas tiryag deho 'yam anugṛhyate | [AHS, Śār., 3 40.1]
srotāṃsi nāsike karṇau netre pāyvāsyamehanam | [AHS, Śār., 3 40.2]
stanau raktapathaś ceti nārīṇām adhikaṃ trayam | [AHS, Śār., 3 41.1]
jīvitāyatanāny antaḥ srotāṃsy āhus trayodaśa | [AHS, Śār., 3 41.2]
prāṇadhātumalāmbho'nnavāhīny ahitasevanāt | [AHS, Śār., 3 42.1]
tāni duṣṭāni rogāya viśuddhāni sukhāya ca | [AHS, Śār., 3 42.2]
svadhātusamavarṇāni vṛttasthūlāny aṇūni ca | [AHS, Śār., 3 43.1]
srotāṃsi dīrghāṇy ākṛtyā pratānasadṛśāni ca | [AHS, Śār., 3 43.2]
āhāraś ca vihāraś ca yaḥ syād doṣaguṇaiḥ samaḥ | [AHS, Śār., 3 44.1]
dhātubhir viguṇo yaś ca srotasāṃ sa pradūṣakaḥ | [AHS, Śār., 3 44.2]
atipravṛttiḥ saṅgo vā sirāṇāṃ granthayo 'pi vā | [AHS, Śār., 3 45.1]
vimārgato vā gamanaṃ srotasāṃ duṣṭilakṣaṇam | [AHS, Śār., 3 45.2]
bisānām iva sūkṣmāṇi dūraṃ pravisṛtāni ca | [AHS, Śār., 3 46.1]
dvārāṇi srotasāṃ dehe raso yair upacīyate | [AHS, Śār., 3 46.2]
vyadhe tu srotasāṃ mohakampādhmānavamijvarāḥ | [AHS, Śār., 3 47.1]
pralāpaśūlaviṇmūtrarodhā maraṇam eva vā | [AHS, Śār., 3 47.2]
srotoviddham ato vaidyaḥ pratyākhyāya prasādhayet | [AHS, Śār., 3 48.1]
uddhṛtya śalyaṃ yatnena sadyaḥkṣatavidhānataḥ | [AHS, Śār., 3 48.2]
annasya paktā pittaṃ tu pācakākhyaṃ pureritam | [AHS, Śār., 3 49.1]
doṣadhātumalādīnām ūṣmety ātreyaśāsanam | [AHS, Śār., 3 49.2]
tadadhiṣṭhānam annasya grahaṇād grahaṇī matā | [AHS, Śār., 3 50.1]
saiva dhanvantarimate kalā pittadharāhvayā | [AHS, Śār., 3 50.2]
sthitā pakvāśayadvāri bhuktamārgārgaleva sā | [AHS, Śār., 3 51.2]
bhuktam āmāśaye ruddhvā sā vipācya nayaty adhaḥ | [AHS, Śār., 3 52.1]
balavaty abalā tv annam āmam eva vimuñcati | [AHS, Śār., 3 52.2]
grahaṇyā balam agnir hi sa cāpi grahaṇībalaḥ | [AHS, Śār., 3 53.1]
dūṣite 'gnāv ato duṣṭā grahaṇī rogakāriṇī | [AHS, Śār., 3 53.2]
yad annaṃ dehadhātvojobalavarṇādipoṣaṇam | [AHS, Śār., 3 54.1]
tatrāgnir hetur āhārān na hy apakvād rasādayaḥ | [AHS, Śār., 3 54.2]
annaṃ kāle 'bhyavahṛtaṃ koṣṭhaṃ prāṇānilāhṛtam | [AHS, Śār., 3 55.1]
dravair vibhinnasaṃghātaṃ nītaṃ snehena mārdavam | [AHS, Śār., 3 55.2]
saṃdhukṣitaḥ samānena pacaty āmāśayasthitam | [AHS, Śār., 3 56.1]
audaryo 'gnir yathā bāhyaḥ sthālīsthaṃ toyataṇḍulam | [AHS, Śār., 3 56.2]
ādau ṣaḍrasam apy annaṃ madhurībhūtam īrayet | [AHS, Śār., 3 57.1]
phenībhūtaṃ kaphaṃ yātaṃ vidāhād amlatāṃ tataḥ | [AHS, Śār., 3 57.2]
pittam āmāśayāt kuryāc cyavamānaṃ cyutaṃ punaḥ | [AHS, Śār., 3 58.1]
agninā śoṣitaṃ pakvaṃ piṇḍitaṃ kaṭu mārutam | [AHS, Śār., 3 58.2]
bhaumāpyāgneyavāyavyāḥ pañcoṣmāṇaḥ sanābhasāḥ | [AHS, Śār., 3 59.1]
pañcāhāraguṇān svān svān pārthivādīn pacanty anu | [AHS, Śār., 3 59.2]
yathāsvaṃ te ca puṣṇanti pakvā bhūtaguṇān pṛthak | [AHS, Śār., 3 60.1]
pārthivāḥ pārthivān eva śeṣāḥ śeṣāṃś ca dehagān | [AHS, Śār., 3 60.2]
kiṭṭaṃ sāraś ca tat pakvam annaṃ sambhavati dvidhā | [AHS, Śār., 3 61.1]
tatrācchaṃ kiṭṭam annasya mūtraṃ vidyād ghanam śakṛt | [AHS, Śār., 3 61.2]
sāras tu saptabhir bhūyo yathāsvaṃ pacyate 'gnibhiḥ | [AHS, Śār., 3 62.1]
rasād raktaṃ tato māṃsaṃ māṃsān medas tato 'sthi ca | [AHS, Śār., 3 62.2]
asthno majjā tataḥ śukraṃ śukrād garbhaḥ prajāyate | [AHS, Śār., 3 63.1]
kaphaḥ pittaṃ malāḥ kheṣu prasvedo nakharoma ca | [AHS, Śār., 3 63.2]
sneho 'kṣitvagviṣām ojo dhātūnāṃ kramaśo malāḥ | [AHS, Śār., 3 64.1]
prasādakiṭṭau dhātūnāṃ pākād evaṃ dvidharcchataḥ | [AHS, Śār., 3 64.2]
parasparopasaṃstambhād dhātusnehaparamparā | [AHS, Śār., 3 65.1]
kecid āhur ahorātrāt ṣaḍahād apare pare | [AHS, Śār., 3 65.2]
māsena yāti śukratvam annaṃ pākakramādibhiḥ | [AHS, Śār., 3 66.1]
saṃtatā bhojyadhātūnāṃ parivṛttis tu cakravat | [AHS, Śār., 3 66.2]
vṛṣyādīni prabhāveṇa sadyaḥ śukrādi kurvate | [AHS, Śār., 3 67.1]
prāyaḥ karoty ahorātrāt karmānyad api bheṣajam | [AHS, Śār., 3 67.2]
vyānena rasadhātur hi vikṣepocitakarmaṇā | [AHS, Śār., 3 68.1]
yugapat sarvato 'jasraṃ dehe vikṣipyate sadā | [AHS, Śār., 3 68.2]
kṣipyamāṇaḥ khavaiguṇyād rasaḥ sajati yatra saḥ | [AHS, Śār., 3 69.1]
tasmin vikāraṃ kurute khe varṣam iva toyadaḥ | [AHS, Śār., 3 69.2]
doṣāṇām api caivaṃ syād ekadeśaprakopaṇam | [AHS, Śār., 3 70.1]
annabhautikadhātvagnikarmeti paribhāṣitam | [AHS, Śār., 3 70.2]
annasya paktā sarveṣāṃ paktṝṇām adhiko mataḥ | [AHS, Śār., 3 71.1]
tanmūlās te hi tadvṛddhikṣayavṛddhikṣayātmakāḥ | [AHS, Śār., 3 71.2]
tasmāt taṃ vidhivad yuktair annapānendhanair hitaiḥ | [AHS, Śār., 3 72.1]
pālayet prayatas tasya sthitau hy āyurbalasthitiḥ | [AHS, Śār., 3 72.2]
samaḥ samāne sthānasthe viṣamo 'gnir vimārgage | [AHS, Śār., 3 73.1]
pittābhimūrchite tīkṣṇo mando 'smin kaphapīḍite | [AHS, Śār., 3 73.2]
samo 'gnir viṣamas tīkṣṇo mandaś caivaṃ caturvidhaḥ | [AHS, Śār., 3 74.1]
yaḥ pacet samyag evānnaṃ bhuktaṃ samyak samas tv asau | [AHS, Śār., 3 74.2]
viṣamo 'samyag apy āśu samyag vāpi cirāt pacet | [AHS, Śār., 3 75.1]
tīkṣṇo vahniḥ pacec chīghram asamyag api bhojanam | [AHS, Śār., 3 75.2]
mandas tu samyag apy annam upayuktaṃ cirāt pacet | [AHS, Śār., 3 76.1]
kṛtvāsyaśoṣāṭopāntrakūjanādhmānagauravam | [AHS, Śār., 3 76.2]
sahajaṃ kālajaṃ yuktikṛtaṃ dehabalaṃ tridhā | [AHS, Śār., 3 77.1]
tatra sattvaśarīrotthaṃ prākṛtaṃ sahajaṃ balam | [AHS, Śār., 3 77.2]
vayaḥkṛtam ṛtūtthaṃ ca kālajaṃ yuktijaṃ punaḥ | [AHS, Śār., 3 78.1]
vihārāhārajanitaṃ tathorjaskarayogajam | [AHS, Śār., 3 78.2]
deśo 'lpavāridrunago jāṅgalaḥ svalparogadaḥ | [AHS, Śār., 3 79.1]
ānūpo viparīto 'smāt samaḥ sādhāraṇaḥ smṛtaḥ | [AHS, Śār., 3 79.2]
raso jalaṃ ca dehe 'sminn ekaikāñjalivardhitam | [AHS, Śār., 3 80.2]
pṛthak svaprasṛtaṃ proktam ojomastiṣkaretasām | [AHS, Śār., 3 81.1]
dvāv añjalī tu stanyasya catvāro rajasaḥ striyāḥ | [AHS, Śār., 3 81.2]
samadhātor idaṃ mānaṃ vidyād vṛddhikṣayāv ataḥ | [AHS, Śār., 3 82.1]
yaḥ syād doṣo 'dhikas tena prakṛtiḥ saptadhoditā | [AHS, Śār., 3 83.2]
vibhutvād āśukāritvād balitvād anyakopanāt | [AHS, Śār., 3 84.1]
svātantryād bahurogatvād doṣāṇāṃ prabalo 'nilaḥ | [AHS, Śār., 3 84.2]
prāyo 'ta eva pavanādhyuṣitā manuṣyā doṣātmakāḥ sphuṭitadhūsarakeśagātrāḥ | [AHS, Śār., 3 85.1]
śītadviṣaś caladhṛtismṛtibuddhiceṣṭāsauhārdadṛṣṭigatayo 'tibahupralāpāḥ | [AHS, Śār., 3 85.2]
alpavittabalajīvitanidrāḥ sannasaktacalajarjaravācaḥ | [AHS, Śār., 3 86.1]
nāstikā bahubhujaḥ savilāsā gītahāsamṛgayākalilolāḥ | [AHS, Śār., 3 86.2]
madhurāmlapaṭūṣṇasātmyakāṅkṣāḥ kṛśadīrghākṛtayaḥ saśabdayātāḥ | [AHS, Śār., 3 87.1]
na dṛḍhā na jitendriyā na cāryā na ca kāntādayitā bahuprajā vā | [AHS, Śār., 3 87.2]
netrāṇi caiṣāṃ kharadhūsarāṇi vṛttāny acārūṇi mṛtopamāni | [AHS, Śār., 3 88.1]
unmīlitānīva bhavanti supte śailadrumāṃs te gaganaṃ ca yānti | [AHS, Śār., 3 88.2]
adhanyā matsarādhmātāḥ stenāḥ prodbaddhapiṇḍikāḥ | [AHS, Śār., 3 89.1]
śvaśṛgāloṣṭragṛdhrākhukākānūkāś ca vātikāḥ | [AHS, Śār., 3 89.2]
pittaṃ vahnir vahnijaṃ vā yad asmāt pittodriktas tīkṣṇatṛṣṇābubhukṣaḥ | [AHS, Śār., 3 90.1]
gauroṣṇāṅgas tāmrahastāṅghrivaktraḥ śūro mānī piṅgakeśo 'lparomā | [AHS, Śār., 3 90.2]
dayitamālyavilepanamaṇḍanaḥ sucaritaḥ śucir āśritavatsalaḥ | [AHS, Śār., 3 91.1]
vibhavasāhasabuddhibalānvito bhavati bhīṣu gatir dviṣatām api | [AHS, Śār., 3 91.2]
medhāvī praśithilasaṃdhibandhamāṃso nārīṇām anabhimato 'lpaśukrakāmaḥ | [AHS, Śār., 3 92.1]
āvāsaḥ palitataraṃganīlikānāṃ bhuṅkte 'nnaṃ madhurakaṣāyatiktaśītam | [AHS, Śār., 3 92.2]
gharmadveṣī svedanaḥ pūtigandhir bhūryuccārakrodhapānāśanerṣyaḥ | [AHS, Śār., 3 93.1]
suptaḥ paśyet karṇikārān palāśān digdāholkāvidyudarkānalāṃś ca | [AHS, Śār., 3 93.2]
tanūni piṅgāni calāni caiṣāṃ tanvalpapakṣmāṇi himapriyāṇi | [AHS, Śār., 3 94.1]
krodhena madyena raveś ca bhāsā rāgaṃ vrajanty āśu vilocanāni | [AHS, Śār., 3 94.2]
madhyāyuṣo madhyabalāḥ piṇḍitāḥ kleśabhīravaḥ | [AHS, Śār., 3 95.1]
vyāghrarkṣakapimārjārayakṣānūkāś ca paittikāḥ | [AHS, Śār., 3 95.2]
śleṣmā somaḥ śleṣmalas tena saumyo gūḍhasnigdhaśliṣṭasaṃdhyasthimāṃsaḥ | [AHS, Śār., 3 96.1]
kṣuttṛḍduḥkhakleśagharmair atapto buddhyā yuktaḥ sāttvikaḥ satyasaṃdhaḥ | [AHS, Śār., 3 96.2]
priyaṅgudūrvāśarakāṇḍaśastragorocanāpadmasuvarṇavarṇaḥ | [AHS, Śār., 3 97.1]
pralambabāhuḥ pṛthupīnavakṣā mahālalāṭo ghananīlakeśaḥ | [AHS, Śār., 3 97.2]
mṛdvaṅgaḥ samasuvibhaktacārudeho bahvojoratirasaśukraputrabhṛtyaḥ | [AHS, Śār., 3 98.1]
dharmātmā vadati na niṣṭhuraṃ ca jātu pracchannaṃ vahati dṛḍhaṃ ciraṃ ca vairam | [AHS, Śār., 3 98.2]
samadadviradendratulyayāto jaladāmbhodhimṛdaṅgasiṃhaghoṣaḥ | [AHS, Śār., 3 99.1]
smṛtimān abhiyogavān vinīto na ca bālye 'py atirodano na lolaḥ | [AHS, Śār., 3 99.2]
tiktaṃ kaṣāyaṃ kaṭukoṣṇarūkṣam alpaṃ sa bhuṅkte balavāṃs tathāpi | [AHS, Śār., 3 100.1]
raktāntasusnigdhaviśāladīrghasuvyaktaśuklāsitapakṣmalākṣaḥ | [AHS, Śār., 3 100.2]
alpavyāhārakrodhapānāśanehaḥ prājyāyurvitto dīrghadarśī vadānyaḥ | [AHS, Śār., 3 101.1]
śrāddho gambhīraḥ sthūlalakṣaḥ kṣamāvān āryo nidrālur dīrghasūtraḥ kṛtajñaḥ | [AHS, Śār., 3 101.2]
ṛjur vipaścit subhagaḥ sulajjo bhakto gurūṇāṃ sthirasauhṛdaś ca | [AHS, Śār., 3 102.1]
svapne sapadmān savihaṃgamālāṃs toyāśayān paśyati toyadāṃś ca | [AHS, Śār., 3 102.2]
brahmarudrendravaruṇatārkṣyahaṃsagajādhipaiḥ | [AHS, Śār., 3 103.1]
śleṣmaprakṛtayas tulyās tathā siṃhāśvagovṛṣaiḥ | [AHS, Śār., 3 103.2]
prakṛtīr dvayasarvotthā dvaṃdvasarvaguṇodaye | [AHS, Śār., 3 104.1]
śaucāstikyādibhiś caivaṃ guṇair guṇamayīr vadet | [AHS, Śār., 3 104.2]
vayas tv ā ṣoḍaśād bālaṃ tatra dhātvindriyaujasām | [AHS, Śār., 3 105.1]
vṛddhir ā saptater madhyaṃ tatrāvṛddhiḥ paraṃ kṣayaḥ | [AHS, Śār., 3 105.2]
svaṃ svaṃ hastatrayaṃ sārdhaṃ vapuḥ pātraṃ sukhāyuṣoḥ | [AHS, Śār., 3 106.1]
na ca yad yuktam udriktair aṣṭābhir ninditair nijaiḥ | [AHS, Śār., 3 106.2]
aromaśāsitasthūladīrghatvaiḥ saviparyayaiḥ | [AHS, Śār., 3 107.1]
susnigdhā mṛdavaḥ sūkṣmā naikamūlāḥ sthirāḥ kacāḥ | [AHS, Śār., 3 107.2]
lalāṭam unnataṃ śliṣṭaśaṅkham ardhendusaṃnibham | [AHS, Śār., 3 108.1]
karṇau nīconnatau paścān mahāntau śliṣṭamāṃsalau | [AHS, Śār., 3 108.2]
netre vyaktāsitasite subaddhaghanapakṣmaṇī | [AHS, Śār., 3 109.1]
unnatāgrā mahocchvāsā pīnarjur nāsikā samā | [AHS, Śār., 3 109.2]
oṣṭhau raktāv anudvṛttau mahatyau nolbaṇe hanū | [AHS, Śār., 3 110.1]
mahad āsyaṃ ghanā dantāḥ snigdhāḥ ślakṣṇāḥ sitāḥ samāḥ | [AHS, Śār., 3 110.2]
jihvā raktāyatā tanvī māṃsalaṃ cibukaṃ mahat | [AHS, Śār., 3 111.1]
grīvā hrasvā ghanā vṛttā skandhāv unnatapīvarau | [AHS, Śār., 3 111.2]
udaraṃ dakṣiṇāvartagūḍhanābhi samunnatam | [AHS, Śār., 3 112.1]
tanuraktonnatanakhaṃ snigdham ātāmramāṃsalam | [AHS, Śār., 3 112.2]
dīrghācchidrāṅguli mahat pāṇipādaṃ pratiṣṭhitam | [AHS, Śār., 3 113.1]
gūḍhavaṃśaṃ bṛhat pṛṣṭhaṃ nigūḍhāḥ saṃdhayo dṛḍhāḥ | [AHS, Śār., 3 113.2]
dhīraḥ svaro 'nunādī ca varṇaḥ snigdhaḥ sthiraprabhaḥ | [AHS, Śār., 3 114.1]
svabhāvajaṃ sthiraṃ sattvam avikāri vipatsv api | [AHS, Śār., 3 114.2]
uttarottarasukṣetraṃ vapur garbhādinīrujam | [AHS, Śār., 3 115.1]
āyāmajñānavijñānair vardhamānaṃ śanaiḥ śubham | [AHS, Śār., 3 115.2]
iti sarvaguṇopete śarīre śaradāṃ śatam | [AHS, Śār., 3 116.1]
āyur aiśvaryam iṣṭāś ca sarve bhāvāḥ pratiṣṭhitāḥ | [AHS, Śār., 3 116.2]
tvagraktādīni sattvāntāny agryāṇy aṣṭau yathottaram | [AHS, Śār., 3 117.1]
balapramāṇajñānārthaṃ sārāṇy uktāni dehinām | [AHS, Śār., 3 117.2]
sārair upetaḥ sarvaiḥ syāt paraṃ gauravasaṃyutaḥ | [AHS, Śār., 3 118.1]
sarvārambheṣu cāśāvān sahiṣṇuḥ sanmatiḥ sthiraḥ | [AHS, Śār., 3 118.2]
anutsekam adainyaṃ ca sukhaṃ duḥkhaṃ ca sevate | [AHS, Śār., 3 119.1]
sattvavāṃs tapyamānas tu rājaso naiva tāmasaḥ | [AHS, Śār., 3 119.2]
dānaśīladayāsatyabrahmacaryakṛtajñatāḥ | [AHS, Śār., 3 120.1]
rasāyanāni maitrī ca puṇyāyurvṛddhikṛd gaṇaḥ | [AHS, Śār., 3 120.2]
{AHS, Śār., 4}
athāto marmavibhāgaṃ śārīraṃ vyākhyāsyāmaḥ | [AHS, Śār., 4 1.1]
iti ha smāhur ātreyādayo maharṣayaḥ | [AHS, Śār., 4 1.2]
saptottaraṃ marmaśataṃ teṣām ekādaśādiśet | [AHS, Śār., 4 1.3]
pṛthak sakthnos tathā bāhvos trīṇi koṣṭhe navorasi | [AHS, Śār., 4 1.4]
pṛṣṭhe caturdaśordhvaṃ tu jatros triṃśacca sapta ca | [AHS, Śār., 4 2.1]
madhye pādatalasyāhurabhito madhyamāṅgulīm | [AHS, Śār., 4 2.2]
talahṛnnāma rujayā tatra viddhasya pañcatā | [AHS, Śār., 4 3.1]
aṅguṣṭhāṅgulimadhyasthaṃ kṣipram ākṣepamāraṇam | [AHS, Śār., 4 3.2]
tasyordhvaṃ dvyaṅgule kūrcaḥ pādabhramaṇakampakṛt | [AHS, Śār., 4 4.1]
gulphasaṃdheradhaḥ kūrcaśiraḥ śopharujākaram | [AHS, Śār., 4 4.2]
jaṅghācaraṇayoḥ saṃdhau gulpho rukstambhamāndyakṛt | [AHS, Śār., 4 5.1]
jaṅghāntare tvindravastir mārayatyasṛjaḥ kṣayāt | [AHS, Śār., 4 5.2]
jaṅghorvoḥ saṃgame jānu khañjatā tatra jīvataḥ | [AHS, Śār., 4 6.1]
jānunas tryaṅgulād ūrdhvam āṇyūrustambhaśophakṛt | [AHS, Śār., 4 6.2]
urvyūrumadhye tadvedhāt sakthiśoṣo 'srasaṃkṣayāt | [AHS, Śār., 4 7.1]
ūrumūle lohitākṣaṃ hanti pakṣam asṛkkṣayāt | [AHS, Śār., 4 7.2]
muṣkavaṅkṣaṇayor madhye viṭapaṃ ṣaṇḍhatākaram | [AHS, Śār., 4 8.1]
iti sakthnos tathā bāhvor maṇibandho 'tra gulphavat | [AHS, Śār., 4 8.2]
kūrparaṃ jānuvat kauṇyaṃ tayor viṭapavat punaḥ | [AHS, Śār., 4 9.1]
kakṣākṣamadhye kakṣādhṛkkuṇitvaṃ tatra jāyate | [AHS, Śār., 4 9.2]
sthūlāntrabaddhaḥ sadyoghno viḍvātavamano gudaḥ | [AHS, Śār., 4 10.1]
mūtrāśayo dhanurvakro vastiralpāsramāṃsagaḥ | [AHS, Śār., 4 10.2]
ekādhovadano madhye kaṭyāḥ sadyo nihantyasūn | [AHS, Śār., 4 11.1]
ṛte 'śmarīvraṇād viddhas tatrāpyubhayataśca saḥ | [AHS, Śār., 4 11.2]
mūtrasrāvyekato bhinne vraṇo rohecca yatnataḥ | [AHS, Śār., 4 12.1]
dehāmapakvasthānānāṃ madhye sarvasirāśrayaḥ | [AHS, Śār., 4 12.2]
nābhiḥ so 'pi hi sadyoghno dvāram āmāśayasya ca | [AHS, Śār., 4 13.1]
sattvādidhāma hṛdayaṃ stanoraḥkoṣṭhamadhyagam | [AHS, Śār., 4 13.2]
stanarohitamūlākhye dvyaṅgule stanayor vadet | [AHS, Śār., 4 14.1]
ūrdhvādho 'srakaphāpūrṇakoṣṭho naśyet tayoḥ kramāt | [AHS, Śār., 4 14.2]
apastambhāvuraḥpārśve nāḍyāvanilavāhinī | [AHS, Śār., 4 15.1]
raktena pūrṇakoṣṭho 'tra śvāsāt kāsācca naśyati | [AHS, Śār., 4 15.2]
pṛṣṭhavaṃśorasor madhye tayoreva ca pārśvayoḥ | [AHS, Śār., 4 16.1]
adho 'ṃsakūṭayor vidyād apālāpākhyamarmaṇī | [AHS, Śār., 4 16.2]
tayoḥ koṣṭhe 'sṛjā pūrṇe naśyed yātena pūyatām | [AHS, Śār., 4 17.1]
pārśvayoḥ pṛṣṭhavaṃśasya śroṇikarṇau prati sthite | [AHS, Śār., 4 17.2]
vaṃśāśrite sphijorūrdhvaṃ kaṭīkataruṇe smṛte | [AHS, Śār., 4 18.1]
tatra raktakṣayāt pāṇḍur hīnarūpo vinaśyati | [AHS, Śār., 4 18.2]
pṛṣṭhavaṃśaṃ hyubhayato yau saṃdhī kaṭipārśvayoḥ | [AHS, Śār., 4 19.1]
jaghanasya bahirbhāge marmaṇī tau kukundarau | [AHS, Śār., 4 19.2]
ceṣṭāhāniradhaḥkāye sparśājñānaṃ ca tadvyadhāt | [AHS, Śār., 4 20.1]
pārśvāntaranibaddhau yāvupari śroṇikarṇayoḥ | [AHS, Śār., 4 20.2]
āśayacchādanau tau tu nitambau taruṇāsthigau | [AHS, Śār., 4 21.1]
adhaḥśarīre śopho 'tra daurbalyaṃ maraṇaṃ tataḥ | [AHS, Śār., 4 21.2]
pārśvāntaranibaddhau ca madhye jaghanapārśvayoḥ | [AHS, Śār., 4 22.1]
tiryag ūrdhvaṃ ca nirdiṣṭau pārśvasaṃdhī tayor vyadhāt | [AHS, Śār., 4 22.2]
raktapūritakoṣṭhasya śarīrāntarasaṃbhavaḥ | [AHS, Śār., 4 23.1]
stanamūlārjave bhāge pṛṣṭhavaṃśāśraye sire | [AHS, Śār., 4 23.2]
bṛhatyau tatra viddhasya maraṇaṃ raktasaṃkṣayāt | [AHS, Śār., 4 24.1]
bāhumūlābhisaṃbaddhe pṛṣṭhavaṃśasya pārśvayoḥ | [AHS, Śār., 4 24.2]
aṃsayoḥ phalake bāhusvāpaśoṣau tayor vyadhāt | [AHS, Śār., 4 25.1]
grīvām ubhayataḥ snāvnī grīvābāhuśiro'ntare | [AHS, Śār., 4 25.2]
skandhāṃsapīṭhasaṃbandhāvaṃsau bāhukriyāharau | [AHS, Śār., 4 26.1]
kaṇṭhanālīm ubhayataḥ sirā hanusamāśritāḥ | [AHS, Śār., 4 26.2]
catasras tāsu nīle dve manye dve marmaṇī smṛte | [AHS, Śār., 4 27.1]
svarapraṇāśavaikṛtyaṃ rasājñānaṃ ca tadvyadhe | [AHS, Śār., 4 27.2]
kaṇṭhanālīm ubhayato jihvānāsāgatāḥ sirāḥ | [AHS, Śār., 4 28.1]
pṛthak catasras tāḥ sadyo ghnantyasūn mātṛkāhvayāḥ | [AHS, Śār., 4 28.2]
kṛkāṭike śirogrīvāsaṃdhau tatra calaṃ śiraḥ | [AHS, Śār., 4 29.1]
adhastāt karṇayor nimne vidhure śrutihāriṇī | [AHS, Śār., 4 29.2]
phaṇāvubhayato ghrāṇamārgaṃ śrotrapathānugau | [AHS, Śār., 4 30.1]
antargalasthitau vedhād gandhavijñānahāriṇau | [AHS, Śār., 4 30.2]
netrayor bāhyato 'pāṅgau bhruvoḥ pucchāntayoradhaḥ | [AHS, Śār., 4 31.1]
tathopari bhruvor nimnāvāvartāvāndhyam eṣu tu | [AHS, Śār., 4 31.2]
anukarṇaṃ lalāṭānte śaṅkhau sadyovināśanau | [AHS, Śār., 4 32.1]
keśānte śaṅkhayorūrdhvam utkṣepau sthapanī punaḥ | [AHS, Śār., 4 32.2]
bhruvor madhye traye 'pyatra śalye jīved anuddhṛte | [AHS, Śār., 4 33.1]
svayaṃ vā patite pākāt sadyo naśyati tūddhṛte | [AHS, Śār., 4 33.2]
jihvākṣināsikāśrotrakhacatuṣṭayasaṃgame | [AHS, Śār., 4 34.1]
tālūnyāsyāni catvāri srotasāṃ teṣu marmasu | [AHS, Śār., 4 34.2]
viddhaḥ śṛṅgāṭakākhyeṣu sadyas tyajati jīvitam | [AHS, Śār., 4 35.1]
kapāle saṃdhayaḥ pañca sīmantās tiryagūrdhvagāḥ | [AHS, Śār., 4 35.2]
bhramonmādamanonāśais teṣu viddheṣu naśyati | [AHS, Śār., 4 36.1]
āntaro mastakasyordhvaṃ sirāsaṃdhisamāgamaḥ | [AHS, Śār., 4 36.2]
romāvarto 'dhipo nāma marma sadyo haratyasūn | [AHS, Śār., 4 37.1]
viṣamaṃ spandanaṃ yatra pīḍite ruk ca marma tat | [AHS, Śār., 4 37.2]
māṃsāsthisnāyudhamanīsirāsaṃdhisamāgamaḥ | [AHS, Śār., 4 38.1]
syān marmeti ca tenātra sutarāṃ jīvitaṃ sthitam | [AHS, Śār., 4 38.2]
bāhulyena tu nirdeśaḥ ṣoḍhaivaṃ marmakalpanā | [AHS, Śār., 4 39.1]
prāṇāyatanasāmānyād aikyaṃ vā marmaṇāṃ matam | [AHS, Śār., 4 39.2]
māṃsajāni daśendrākhyatalahṛtstanarohitāḥ | [AHS, Śār., 4 40.1]
śaṅkhau kaṭīkataruṇe nitambāvaṃsayoḥ phale | [AHS, Śār., 4 40.2]
asthnyaṣṭau snāvamarmāṇi trayoviṃśatirāṇayaḥ | [AHS, Śār., 4 41.1]
kūrcakūrcaśiro'pāṅgakṣiprotkṣepāṃsavastayaḥ | [AHS, Śār., 4 41.2]
gudāpastambhavidhuraśṛṅgāṭāni navādiśet | [AHS, Śār., 4 42.1]
marmāṇi dhamanīsthāni saptatriṃśat sirāśrayāḥ | [AHS, Śār., 4 42.2]
bṛhatyau mātṛkā nīle manye kakṣādharau phaṇau | [AHS, Śār., 4 43.1]
viṭape hṛdayaṃ nābhiḥ pārśvasaṃdhī stanādhare | [AHS, Śār., 4 43.2]
apālāpau sthapanyurvyaścatasro lohitāni ca | [AHS, Śār., 4 44.1]
saṃdhau viṃśatirāvartau maṇibandhau kukundarau | [AHS, Śār., 4 44.2]
sīmantāḥ kūrparau gulphau kṛkāṭyau jānunī patiḥ | [AHS, Śār., 4 45.1]
māṃsamarma gudo 'nyeṣāṃ snāvni kakṣādharau tathā | [AHS, Śār., 4 45.2]
viṭapau vidhurākhye ca śṛṅgāṭāni sirāsu tu | [AHS, Śār., 4 46.1]
apastambhāvapāṅgau ca dhamanīsthaṃ na taiḥ smṛtam | [AHS, Śār., 4 46.2]
viddhe 'jasram asṛksrāvo māṃsadhāvanavat tanuḥ | [AHS, Śār., 4 47.1]
pāṇḍutvam indriyājñānaṃ maraṇam cāśu māṃsaje | [AHS, Śār., 4 47.2]
majjānvito 'ccho vicchinnaḥ srāvo ruk cāsthimarmaṇi | [AHS, Śār., 4 48.1]
āyāmākṣepakastambhāḥ snāvaje 'bhyadhikaṃ rujā | [AHS, Śār., 4 48.2]
yānasthānāsanāśaktir vaikalyam atha vāntakaḥ | [AHS, Śār., 4 49.1]
raktaṃ saśabdaphenoṣṇaṃ dhamanīsthe vicetasaḥ | [AHS, Śār., 4 49.2]
sirāmarmavyadhe sāndram ajasraṃ bahvasṛk sravet | [AHS, Śār., 4 50.1]
tatkṣayāt tṛḍbhramaśvāsamohahidhmābhirantakaḥ | [AHS, Śār., 4 50.2]
vastu śūkairivākīrṇaṃ rūḍhe ca kuṇikhañjatā | [AHS, Śār., 4 51.1]
balaceṣṭākṣayaḥ śoṣaḥ parvaśophaśca saṃdhije | [AHS, Śār., 4 51.2]
nābhiśaṅkhādhipāpānahṛcchṛṅgāṭakavastayaḥ | [AHS, Śār., 4 52.1]
aṣṭau ca mātṛkāḥ sadyo nighnantyekānnaviṃśatiḥ | [AHS, Śār., 4 52.2]
saptāhaḥ paramas teṣāṃ kālaḥ kālasya karṣaṇe | [AHS, Śār., 4 53.1]
trayastriṃśadapastambhatalahṛtpārśvasaṃdhayaḥ | [AHS, Śār., 4 53.2]
kaṭītaruṇasīmantastanamūlendravastayaḥ | [AHS, Śār., 4 54.1]
kṣiprāpālāpabṛhatīnitambastanarohitāḥ | [AHS, Śār., 4 54.2]
kālāntaraprāṇaharā māsamāsārdhajīvitāḥ | [AHS, Śār., 4 55.1]
utkṣepau sthapanī trīṇi viśalyaghnāni tatra hi | [AHS, Śār., 4 55.2]
vāyur māṃsavasāmajjamastuluṅgāni śoṣayet | [AHS, Śār., 4 56.1]
śalyāpāye vinirgacchan śvāsāt kāsācca hantyasūn | [AHS, Śār., 4 56.2]
phaṇāvapāṅgau vidhure nīle manye kṛkāṭike | [AHS, Śār., 4 57.1]
aṃsāṃsaphalakāvartaviṭaporvīkukundarāḥ | [AHS, Śār., 4 57.2]
sajānulohitākṣāṇikakṣādhṛkkūrcakūrparāḥ | [AHS, Śār., 4 58.1]
vaikalyam iti catvāri catvāriṃśacca kurvate | [AHS, Śār., 4 58.2]
haranti tānyapi prāṇān kadācid abhighātataḥ | [AHS, Śār., 4 59.1]
aṣṭau kūrcaśirogulphamaṇibandhā rujākarāḥ | [AHS, Śār., 4 59.2]
teṣāṃ viṭapakakṣādhṛgurvyaḥ kūrcaśirāṃsi ca | [AHS, Śār., 4 60.1]
dvādaśāṅgulamānāni dvyaṅgule maṇibandhane | [AHS, Śār., 4 60.2]
gulphau ca stanamūle ca tryaṅgulaṃ jānukūrparam | [AHS, Śār., 4 61.1]
apānavastihṛnnābhinīlāḥ sīmantamātṛkāḥ | [AHS, Śār., 4 61.2]
kūrcaśṛṅgāṭamanyāśca triṃśad ekena varjitāḥ | [AHS, Śār., 4 62.1]
ātmapāṇitalonmānāḥ śeṣāṇyardhāṅgulaṃ vadet | [AHS, Śār., 4 62.2]
pañcāśat ṣaṭ ca marmāṇi tilavrīhisamānyapi | [AHS, Śār., 4 63.1]
iṣṭāni marmāṇyanyeṣāṃ caturdhoktāḥ sirās tu yāḥ | [AHS, Śār., 4 63.2]
tarpayanti vapuḥ kṛtsnaṃ tā marmāṇyāśritās tataḥ | [AHS, Śār., 4 64.1]
tatkṣatāt kṣatajātyarthapravṛtter dhātusaṃkṣaye | [AHS, Śār., 4 64.2]
vṛddhaścalo rujas tīvrāḥ pratanoti samīrayan | [AHS, Śār., 4 65.1]
tejas tad uddhṛtaṃ dhatte tṛṣṇāśoṣamadabhramān | [AHS, Śār., 4 65.2]
svinnasrastaślathatanuṃ haratyenaṃ tato 'ntakaḥ | [AHS, Śār., 4 66.1]
vardhayet saṃdhito gātraṃ marmaṇyabhihate drutam | [AHS, Śār., 4 66.2]
chedanāt saṃdhideśasya saṃkucanti sirā hyataḥ | [AHS, Śār., 4 67.1]
jīvitaṃ prāṇināṃ tatra rakte tiṣṭhati tiṣṭhati | [AHS, Śār., 4 67.2]
suvikṣato 'pyato jīved amarmaṇi na marmaṇi | [AHS, Śār., 4 68.1]
prāṇaghātini jīvet tu kaścid vaidyaguṇena cet | [AHS, Śār., 4 68.2]
asamagrābhighātācca so 'pi vaikalyam aśnute | [AHS, Śār., 4 69.1]
tasmāt kṣāraviṣāgnyādīn yatnān marmasu varjayet | [AHS, Śār., 4 69.2]
marmābhighātaḥ svalpo 'pi prāyaśo bādhatetarām | [AHS, Śār., 4 70.1]
rogā marmāśrayās tadvat prakrāntā yatnato 'pi ca | [AHS, Śār., 4 70.2]
{AHS, Śār., 5}
athāto vikṛtivijñānīyaṃ śārīraṃ vyākhyāsyāmaḥ | [AHS, Śār., 5 1.1]
iti ha smāhur ātreyādayo maharṣayaḥ | [AHS, Śār., 5 1.2]
puṣpaṃ phalasya dhūmo 'gner varṣasya jaladodayaḥ | [AHS, Śār., 5 1.3]
yathā bhaviṣyato liṅgaṃ riṣṭaṃ mṛtyos tathā dhruvam | [AHS, Śār., 5 1.4]
āyuṣmati kriyāḥ sarvāḥ saphalāḥ saṃprayojitāḥ | [AHS, Śār., 5 2.1]
bhavanti bhiṣajāṃ bhūtyai kṛtajña iva bhūbhuji | [AHS, Śār., 5 2.2]
kṣīṇa āyuṣi kṛtam karma vyartham kṛtam iva adhame | [AHS, Śār., 5 30526_1]
ayaśo dehasaṃdehaṃ svārthahāniṃ ca yacchati | [AHS, Śār., 5 2.4]
tarhīdānīṃ gatāsūnāṃ lakṣaṇaṃ sampracakṣate | [AHS, Śār., 5 2.5]
vikṛtiḥ prakṛteḥ prājñaiḥ pradiṣṭā riṣṭasaṃjñayā | [AHS, Śār., 5 2.6]
ariṣṭaṃ nāsti maraṇaṃ dṛṣṭariṣṭaṃ ca jīvitam | [AHS, Śār., 5 2.7]
ariṣṭe riṣṭavijñānaṃ na ca riṣṭe 'pyanaipuṇāt | [AHS, Śār., 5 2.8]
kecit tu tad dvidhetyāhuḥ sthāyyasthāyivibhedataḥ | [AHS, Śār., 5 3.1]
doṣāṇām api bāhulyād riṣṭābhāsaḥ samudbhavet | [AHS, Śār., 5 3.2]
sa doṣāṇāṃ śame śāmyet sthāyyavaśyaṃ tu mṛtyave | [AHS, Śār., 5 4.1]
rūpendriyasvaracchāyāpraticchāyākriyādiṣu | [AHS, Śār., 5 4.2]
anyeṣvapi ca bhāveṣu prākṛteṣvanimittataḥ | [AHS, Śār., 5 5.1]
vikṛtir yā samāsena riṣṭaṃ tad iti lakṣayet | [AHS, Śār., 5 5.2]
keśaroma nirabhyaṅgaṃ yasyābhyaktam ivekṣyate | [AHS, Śār., 5 6.1]
yasyātyarthaṃ cale netre stabdhāntargatanirgate | [AHS, Śār., 5 6.2]
jihme vistṛtasaṃkṣipte saṃkṣiptavinatabhruṇī | [AHS, Śār., 5 7.1]
udbhrāntadarśane hīnadarśane nakulopame | [AHS, Śār., 5 7.2]
kapotābhe alātābhe srute lulitapakṣmaṇī | [AHS, Śār., 5 8.1]
nāsikātyarthavivṛtā saṃvṛtā piṭikācitā | [AHS, Śār., 5 8.2]
ucchūnā sphuṭitā mlānā yasyauṣṭho yātyadho 'dharaḥ | [AHS, Śār., 5 9.1]
ūrdhvaṃ dvitīyaḥ syātāṃ vā pakvajambūnibhāvubhau | [AHS, Śār., 5 9.2]
dantāḥ saśarkarāḥ śyāvās tāmrāḥ puṣpitapaṅkitāḥ | [AHS, Śār., 5 10.1]
sahasaiva pateyur vā jihvā jihmā visarpiṇī | [AHS, Śār., 5 10.2]
śūnā śuṣkā guruḥ śyāvā liptā suptā sakaṇṭakā | [AHS, Śār., 5 11.1]
śiraḥ śirodharā voḍhuṃ pṛṣṭhaṃ vā bhāram ātmanaḥ | [AHS, Śār., 5 11.2]
hanū vā piṇḍam āsyasthaṃ śaknuvanti na yasya ca | [AHS, Śār., 5 12.1]
yasyānimittam aṅgāni gurūṇyatilaghūni vā | [AHS, Śār., 5 12.2]
viṣadoṣād vinā yasya khebhyo raktaṃ pravartate | [AHS, Śār., 5 13.1]
utsiktaṃ mehanaṃ yasya vṛṣaṇāvatiniḥsṛtau | [AHS, Śār., 5 13.2]
ato 'nyathā vā yasya syāt sarve te kālacoditāḥ | [AHS, Śār., 5 14.1]
yasyāpūrvāḥ sirālekhā bālendvākṛtayo 'pi vā | [AHS, Śār., 5 14.2]
lalāṭe vastiśīrṣe vā ṣaṇ māsān na sa jīvati | [AHS, Śār., 5 15.1]
padminīpattravat toyaṃ śarīre yasya dehinaḥ | [AHS, Śār., 5 15.2]
plavate plavamānasya ṣaṇ māsās tasya jīvitam | [AHS, Śār., 5 16.1]
haritābhāḥ sirā yasya romakūpāśca saṃvṛtāḥ | [AHS, Śār., 5 16.2]
so 'mlābhilāṣī puruṣaḥ pittān maraṇam aśnute | [AHS, Śār., 5 17.1]
yasya gomayacūrṇābhaṃ cūrṇaṃ mūrdhni mukhe 'pi vā | [AHS, Śār., 5 17.2]
sasnehaṃ mūrdhni dhūmo vā māsāntaṃ tasya jīvitam | [AHS, Śār., 5 18.1]
mūrdhni bhruvor vā kurvanti sīmantāvartakā navāḥ | [AHS, Śār., 5 18.2]
mṛtyuṃ svasthasya ṣaḍrātrāt trirātrād āturasya tu | [AHS, Śār., 5 19.1]
jihvā śyāvā mukhaṃ pūti savyam akṣi nimajjati | [AHS, Śār., 5 19.2]
khagā vā mūrdhni līyante yasya taṃ parivarjayet | [AHS, Śār., 5 20.1]
yasya snātānuliptasya pūrvaṃ śuṣyatyuro bhṛśam | [AHS, Śār., 5 20.2]
ārdreṣu sarvagātreṣu so 'rdhamāsaṃ na jīvati | [AHS, Śār., 5 21.1]
akasmād yugapad gātre varṇau prākṛtavaikṛtau | [AHS, Śār., 5 21.2]
tathaivopacayaglāniraukṣyasnehādi mṛtyave | [AHS, Śār., 5 22.1]
yasya sphuṭeyuraṅgulyo nākṛṣṭā na sa jīvati | [AHS, Śār., 5 22.2]
kṣavakāsādiṣu tathā yasyāpūrvo dhvanir bhavet | [AHS, Śār., 5 23.1]
hrasvo dīrgho 'ti vocchvāsaḥ pūtiḥ surabhireva vā | [AHS, Śār., 5 23.2]
āplutānāplute kāye yasya gandho 'timānuṣaḥ | [AHS, Śār., 5 24.1]
malavastravraṇādau vā varṣāntaṃ tasya jīvitam | [AHS, Śār., 5 24.2]
bhajante 'tyaṅgasaurasyād yaṃ yūkāmakṣikādayaḥ | [AHS, Śār., 5 25.1]
tyajanti vātivairasyāt so 'pi varṣaṃ na jīvati | [AHS, Śār., 5 25.2]
satatoṣmasu gātreṣu śaityaṃ yasyopalakṣyate | [AHS, Śār., 5 26.1]
śīteṣu bhṛśam auṣṇyaṃ vā svedaḥ stambho 'pyahetukaḥ | [AHS, Śār., 5 26.2]
yo jātaśītapiṭikaḥ śītāṅgo vā vidahyate | [AHS, Śār., 5 27.1]
uṣṇadveṣī ca śītārtaḥ sa pretādhipagocaraḥ | [AHS, Śār., 5 27.2]
urasyūṣmā bhaved yasya jaṭhare cātiśītatā | [AHS, Śār., 5 28.1]
bhinnaṃ purīṣaṃ tṛṣṇā ca yathā pretas tathaiva saḥ | [AHS, Śār., 5 28.2]
mūtraṃ purīṣaṃ niṣṭhyūtaṃ śukraṃ vāpsu nimajjati | [AHS, Śār., 5 29.1]
niṣṭhyūtaṃ bahuvarṇaṃ vā yasya māsāt sa naśyati | [AHS, Śār., 5 29.2]
ghanībhūtam ivākāśam ākāśam iva yo ghanam | [AHS, Śār., 5 30.1]
amūrtam iva mūrtaṃ ca mūrtaṃ cāmūrtavat sthitam | [AHS, Śār., 5 30.2]
tejasvyatejas tadvacca śuklaṃ kṛṣṇam asacca sat | [AHS, Śār., 5 31.1]
anetrarogaś candraṃ ca bahurūpam alāñchanam | [AHS, Śār., 5 31.2]
jāgrad rakṣāṃsi gandharvān pretān anyāṃśca tadvidhān | [AHS, Śār., 5 32.1]
rūpaṃ vyākṛti tat tacca yaḥ paśyati sa naśyati | [AHS, Śār., 5 32.2]
saptarṣīṇāṃ samīpasthāṃ yo na paśyatyarundhatīm | [AHS, Śār., 5 33.1]
dhruvam ākāśagaṅgāṃ vā sa na paśyati tāṃ samām | [AHS, Śār., 5 33.2]
meghatoyaughanirghoṣavīṇāpaṇavaveṇujān | [AHS, Śār., 5 34.1]
śṛṇotyanyāṃśca yaḥ śabdān asato na sato 'pi vā | [AHS, Śār., 5 34.2]
niṣpīḍya karṇau śṛṇuyān na yo dhukadhukāsvanam | [AHS, Śār., 5 35.1]
tadvad gandharasasparśān manyate yo viparyayāt | [AHS, Śār., 5 35.2]
sarvaśo vā na yo yaśca dīpagandhaṃ na jighrati | [AHS, Śār., 5 36.1]
vidhinā yasya doṣāya svāsthyāyāvidhinā rasāḥ | [AHS, Śār., 5 36.2]
yaḥ pāṃsuneva kīrṇāṅgo yo 'ṅge ghātaṃ na vetti vā | [AHS, Śār., 5 37.1]
antareṇa tapas tīvraṃ yogaṃ vā vidhipūrvakam | [AHS, Śār., 5 37.2]
jānātyatīndriyaṃ yaśca teṣāṃ maraṇam ādiśet | [AHS, Śār., 5 38.1]
hīno dīnaḥ svaro 'vyakto yasya syād gadgado 'pi vā | [AHS, Śār., 5 38.2]
sahasā yo vimuhyed vā vivakṣur na sa jīvati | [AHS, Śār., 5 39.1]
svarasya durbalībhāvaṃ hāniṃ ca balavarṇayoḥ | [AHS, Śār., 5 39.2]
rogavṛddhim ayuktyā ca dṛṣṭvā maraṇam ādiśet | [AHS, Śār., 5 40.1]
apasvaraṃ bhāṣamāṇaṃ prāptaṃ maraṇam ātmanaḥ | [AHS, Śār., 5 40.2]
śrotāraṃ cāsya śabdasya dūrataḥ parivarjayet | [AHS, Śār., 5 41.1]
saṃsthānena pramāṇena varṇena prabhayāpi vā | [AHS, Śār., 5 41.2]
chāyā vivartate yasya svapne 'pi preta eva saḥ | [AHS, Śār., 5 42.1]
ātapādarśatoyādau yā saṃsthānapramāṇataḥ | [AHS, Śār., 5 42.2]
chāyāṅgāt sambhavatyuktā praticchāyeti sā punaḥ | [AHS, Śār., 5 43.1]
varṇaprabhāśrayā yā tu sā chāyaiva śarīragā | [AHS, Śār., 5 43.2]
bhaved yasya praticchāyā chinnā bhinnādhikākulā | [AHS, Śār., 5 44.1]
viśirā dviśirā jihmā vikṛtā yadi vānyathā | [AHS, Śār., 5 44.2]
taṃ samāptāyuṣaṃ vidyān na cellakṣyanimittajā | [AHS, Śār., 5 45.1]
praticchāyāmayī yasya na cākṣṇīkṣyeta kanyakā | [AHS, Śār., 5 45.2]
khādīnāṃ pañca pañcānāṃ chāyā vividhalakṣaṇāḥ | [AHS, Śār., 5 46.1]
nābhasī nirmalānīlā sasnehā saprabheva ca | [AHS, Śār., 5 46.2]
vātād rajo'ruṇā śyāvā bhasmarūkṣā hataprabhā | [AHS, Śār., 5 47.1]
viśuddharaktā tvāgneyī dīptābhā darśanapriyā | [AHS, Śār., 5 47.2]
śuddhavaiḍūryavimalā susnigdhā toyajā sukhā | [AHS, Śār., 5 48.1]
sthirā snigdhā ghanā śuddhā śyāmā śvetā ca pārthivī | [AHS, Śār., 5 48.2]
vāyavī rogamaraṇakleśāyānyāḥ sukhodayāḥ | [AHS, Śār., 5 49.1]
prabhoktā taijasī sarvā sā tu saptavidhā smṛtā | [AHS, Śār., 5 49.2]
raktā pītā sitā śyāvā haritā pāṇḍurāsitā | [AHS, Śār., 5 50.1]
tāsāṃ yāḥ syur vikāsinyaḥ snigdhāśca vimalāśca yāḥ | [AHS, Śār., 5 50.2]
tāḥ śubhā malinā rūkṣāḥ saṃkṣiptāścāśubhodayāḥ | [AHS, Śār., 5 51.1]
varṇam ākrāmati chāyā prabhā varṇaprakāśinī | [AHS, Śār., 5 51.2]
āsanne lakṣyate chāyā vikṛṣṭe bhā prakāśate | [AHS, Śār., 5 52.1]
nācchāyo nāprabhaḥ kaścid viśeṣāścihnayanti tu | [AHS, Śār., 5 52.2]
nṛṇāṃ śubhāśubhotpattiṃ kāle chāyāsamāśrayāḥ | [AHS, Śār., 5 53.1]
nikaṣanniva yaḥ pādau cyutāṃsaḥ parisarpati | [AHS, Śār., 5 53.2]
hīyate balataḥ śaśvad yo 'nnam aśnan hitaṃ bahu | [AHS, Śār., 5 54.1]
yo 'lpāśī bahuviṇmūtro bahvāśī cālpamūtraviṭ | [AHS, Śār., 5 54.2]
yo vālpāśī kaphenārto dīrghaṃ śvasiti ceṣṭate | [AHS, Śār., 5 55.1]
dīrgham ucchvasya yo hrasvaṃ niḥśvasya paritāmyati | [AHS, Śār., 5 55.2]
hrasvaṃ ca yaḥ praśvasiti vyāviddhaṃ spandate bhṛśam | [AHS, Śār., 5 56.1]
śiro vikṣipate kṛcchrād yo 'ñcayitvā prapāṇikau | [AHS, Śār., 5 56.2]
yo lalāṭāt srutasvedaḥ ślathasaṃdhānabandhanaḥ | [AHS, Śār., 5 57.1]
utthāpyamānaḥ saṃmuhyed yo balī durbalo 'pi vā | [AHS, Śār., 5 57.2]
uttāna eva svapiti yaḥ pādau vikaroti ca | [AHS, Śār., 5 58.1]
śayanāsanakuḍyāder yo 'sad eva jighṛkṣati | [AHS, Śār., 5 58.2]
ahāsyahāsī saṃmuhyan yo leḍhi daśanacchadau | [AHS, Śār., 5 59.1]
uttarauṣṭhaṃ parilihan phūtkārāṃśca karoti yaḥ | [AHS, Śār., 5 59.2]
yam abhidravati chāyā kṛṣṇā pītāruṇāpi vā | [AHS, Śār., 5 60.1]
bhiṣagbheṣajapānānnagurumitradviṣaśca ye | [AHS, Śār., 5 60.2]
vaśagāḥ sarva evaite vijñeyāḥ samavartinaḥ | [AHS, Śār., 5 61.1]
grīvālalāṭahṛdayaṃ yasya svidyati śītalam | [AHS, Śār., 5 61.2]
uṣṇo 'paraḥ pradeśaśca śaraṇaṃ tasya devatāḥ | [AHS, Śār., 5 62.1]
yo 'ṇujyotiranekāgro duśchāyo durmanāḥ sadā | [AHS, Śār., 5 62.2]
baliṃ balibhṛto yasya praṇītaṃ nopabhuñjate | [AHS, Śār., 5 63.1]
nirnimittaṃ ca yo medhāṃ śobhām upacayaṃ śriyam | [AHS, Śār., 5 63.2]
prāpnotyato vā vibhraṃśaṃ sa prāpnoti yamakṣayam | [AHS, Śār., 5 64.1]
guṇadoṣamayī yasya svasthasya vyādhitasya vā | [AHS, Śār., 5 64.2]
yātyanyathātvaṃ prakṛtiḥ ṣaṇ māsān na sa jīvati | [AHS, Śār., 5 65.1]
bhaktiḥ śīlaṃ smṛtis tyāgo buddhir balam ahetukam | [AHS, Śār., 5 65.2]
ṣaḍ etāni nivartante ṣaḍbhir māsair mariṣyataḥ | [AHS, Śār., 5 66.1]
mattavadgativākkampamohā māsān mariṣyataḥ | [AHS, Śār., 5 66.2]
naśyaty ajānan ṣaḍahāt keśaluñcanavedanām | [AHS, Śār., 5 67.1]
na yāti yasya cāhāraḥ kaṇṭhaṃ kaṇṭhāmayād ṛte | [AHS, Śār., 5 67.2]
preṣyāḥ pratīpatāṃ yānti pretākṛtirudīryate | [AHS, Śār., 5 68.1]
yasya nidrā bhaven nityā naiva vā na sa jīvati | [AHS, Śār., 5 68.2]
vaktram āpūryate 'śrūṇāṃ svidyataścaraṇau bhṛśam | [AHS, Śār., 5 69.1]
cakṣuścākulatāṃ yāti yamarājyaṃ gamiṣyataḥ | [AHS, Śār., 5 69.2]
yaiḥ purā ramate bhāvairaratis tair na jīvati | [AHS, Śār., 5 70.1]
sahasā jāyate yasya vikāraḥ sarvalakṣaṇaḥ | [AHS, Śār., 5 70.2]
nivartate vā sahasā sahasā sa vinaśyati | [AHS, Śār., 5 71.1]
jvaro nihanti balavān gambhīro dairgharātrikaḥ | [AHS, Śār., 5 71.2]
sapralāpabhramaśvāsaḥ kṣīṇaṃ śūnaṃ hatānalam | [AHS, Śār., 5 72.1]
akṣāmaṃ saktavacanaṃ raktākṣaṃ hṛdi śūlinam | [AHS, Śār., 5 72.2]
saśuṣkakāsaḥ pūrvāhṇe yo 'parāhṇe 'pi vā bhavet | [AHS, Śār., 5 73.1]
balamāṃsavihīnasya śleṣmakāsasamanvitaḥ | [AHS, Śār., 5 73.2]
raktapittaṃ bhṛśaṃ raktaṃ kṛṣṇam indradhanuṣprabham | [AHS, Śār., 5 74.1]
tāmrahāridraharitaṃ rūpaṃ raktaṃ pradarśayet | [AHS, Śār., 5 74.2]
romakūpapravisṛtaṃ kaṇṭhāsyahṛdaye sajat | [AHS, Śār., 5 75.1]
vāsaso 'rañjanaṃ pūti vegavaccāti bhūri ca | [AHS, Śār., 5 75.2]
vṛddhaṃ pāṇḍujvaracchardikāsaśophātisāriṇam | [AHS, Śār., 5 76.1]
kāsaśvāsau jvaraccharditṛṣṇātīsāraśophinam | [AHS, Śār., 5 76.2]
yakṣmā pārśvarujānāharaktacchardyaṃsatāpinam | [AHS, Śār., 5 77.1]
chardir vegavatī mūtraśakṛdgandhiḥ sacandrikā | [AHS, Śār., 5 77.2]
sāsraviṭpūyarukkāsaśvāsavaty anuṣaṅgiṇī | [AHS, Śār., 5 78.1]
tṛṣṇānyarogakṣapitaṃ bahirjihvaṃ vicetanam | [AHS, Śār., 5 78.2]
madātyayo 'tiśītārtaṃ kṣīṇaṃ tailaprabhānanam | [AHS, Śār., 5 79.1]
arśāṃsi pāṇipannābhigudamuṣkāsyaśophinam | [AHS, Śār., 5 79.2]
hṛtpārśvāṅgarujāchardipāyupākajvarāturam | [AHS, Śār., 5 80.1]
atīsāro yakṛtpiṇḍamāṃsadhāvanamecakaiḥ | [AHS, Śār., 5 80.2]
tulyas tailaghṛtakṣīradadhimajjavasāsavaiḥ | [AHS, Śār., 5 81.1]
mastuluṅgamaṣīpūyavesavārāmbumākṣikaiḥ | [AHS, Śār., 5 81.2]
atiraktāsitasnigdhapūtyacchaghanavedanaḥ | [AHS, Śār., 5 82.1]
karburaḥ prasravan dhātūn niṣpurīṣo 'thavātiviṭ | [AHS, Śār., 5 82.2]
tantumān makṣikākrānto rājīmāṃścandrakair yutaḥ | [AHS, Śār., 5 83.1]
śīrṇapāyuvaliṃ muktanālaṃ parvāsthiśūlinam | [AHS, Śār., 5 83.2]
srastapāyuṃ balakṣīṇam annam evopaveśayan | [AHS, Śār., 5 84.1]
satṛṭśvāsajvaracchardidāhānāhapravāhikaḥ | [AHS, Śār., 5 84.2]
aśmarī śūnavṛṣaṇaṃ baddhamūtraṃ rujārditam | [AHS, Śār., 5 85.1]
mehas tṛḍdāhapiṭikāmāṃsakothātisāriṇam | [AHS, Śār., 5 85.2]
piṭikā marmahṛtpṛṣṭhastanāṃsagudamūrdhagāḥ | [AHS, Śār., 5 86.1]
parvapādakarasthā vā mandotsāhaṃ pramehiṇam | [AHS, Śār., 5 86.2]
sarvaṃ ca māṃsasaṃkothadāhatṛṣṇāmadajvaraiḥ | [AHS, Śār., 5 87.1]
visarpamarmasaṃrodhahidhmāśvāsabhramaklamaiḥ | [AHS, Śār., 5 87.2]
gulmaḥ pṛthuparīṇāho ghanaḥ kūrma ivonnataḥ | [AHS, Śār., 5 88.1]
sirānaddho jvaracchardihidhmādhmānarujānvitaḥ | [AHS, Śār., 5 88.2]
kāsapīnasahṛllāsaśvāsātīsāraśophavān | [AHS, Śār., 5 89.1]
viṇmūtrasaṃgrahaśvāsaśophahidhmājvarabhramaiḥ | [AHS, Śār., 5 89.2]
mūrchāchardyatisāraiśca jaṭharaṃ hanti durbalam | [AHS, Śār., 5 90.1]
śūnākṣaṃ kuṭilopastham upaklinnatanutvacam | [AHS, Śār., 5 90.2]
virecanahṛtānāham ānahyantaṃ punaḥ punaḥ | [AHS, Śār., 5 91.1]
pāṇḍurogaḥ śvayathumān pītākṣinakhadarśanam | [AHS, Śār., 5 91.2]
tandrādāhārucicchardimūrchādhmānātisāravān | [AHS, Śār., 5 92.1]
anekopadravayutaḥ pādābhyāṃ prasṛto naram | [AHS, Śār., 5 92.2]
nārīṃ śopho mukhāddhanti kukṣiguhyād ubhāvapi | [AHS, Śār., 5 93.1]
rājīcitaḥ sravaṃśchardijvaraśvāsātisāriṇam | [AHS, Śār., 5 93.2]
jvarātīsārau śophānte śvayathur vā tayoḥ kṣaye | [AHS, Śār., 5 94.1]
durbalasya viśeṣeṇa jāyante 'ntāya dehinaḥ | [AHS, Śār., 5 94.2]
śvayathur yasya pādasthaḥ parisraste ca piṇḍike | [AHS, Śār., 5 95.1]
sīdataḥ sakthinī caiva taṃ bhiṣak parivarjayet | [AHS, Śār., 5 95.2]
ānanaṃ hastapādaṃ ca viśeṣād yasya śuṣyataḥ | [AHS, Śār., 5 96.1]
śūyete vā vinā dehāt sa māsād yāti pañcatām | [AHS, Śār., 5 96.2]
visarpaḥ kāsavaivarṇyajvaramūrchāṅgabhaṅgavān | [AHS, Śār., 5 97.1]
bhramāsyaśophahṛllāsadehasādātisāravān | [AHS, Śār., 5 97.2]
kuṣṭhaṃ viśīryamāṇāṅgaṃ raktanetraṃ hatasvaram | [AHS, Śār., 5 98.1]
mandāgniṃ jantubhir juṣṭaṃ hanti tṛṣṇātisāriṇam | [AHS, Śār., 5 98.2]
vāyuḥ suptatvacaṃ bhugnaṃ kampaśopharujāturam | [AHS, Śār., 5 99.1]
vātāsraṃ mohamūrchāyamadāsvapnajvarānvitam | [AHS, Śār., 5 99.2]
śirograhāruciśvāsasaṃkocasphoṭakothavat | [AHS, Śār., 5 100.1]
śirorogāruciśvāsamohaviḍbhedatṛḍbhramaiḥ | [AHS, Śār., 5 100.2]
ghnanti sarvāmayāḥ kṣīṇasvaradhātubalānalam | [AHS, Śār., 5 101.1]
vātavyādhirapasmārī kuṣṭhī raktyudarī kṣayī | [AHS, Śār., 5 101.2]
gulmī mehī ca tān kṣīṇān vikāre 'lpe 'pi varjayet | [AHS, Śār., 5 102.1]
balamāṃsakṣayas tīvro rogavṛddhirarocakaḥ | [AHS, Śār., 5 102.2]
yasyāturasya lakṣyante trīn pakṣān na sa jīvati | [AHS, Śār., 5 103.1]
vātāṣṭhīlātisaṃvṛddhā tiṣṭhanti dāruṇā hṛdi | [AHS, Śār., 5 103.2]
tṛṣṇayānuparītasya sadyo muṣṇāti jīvitam | [AHS, Śār., 5 104.1]
śaithilyaṃ piṇḍike vāyur nītvā nāsāṃ ca jihmatām | [AHS, Śār., 5 104.2]
kṣīṇasyāyamya manye vā sadyo muṣṇāti jīvitam | [AHS, Śār., 5 105.1]
nābhigudāntaraṃ gatvā vaṅkṣaṇau vā samāśrayan | [AHS, Śār., 5 105.2]
gṛhītvā pāyuhṛdaye kṣīṇadehasya vā balī | [AHS, Śār., 5 106.1]
malān vastiśiro nābhiṃ vibadhya janayan rujam | [AHS, Śār., 5 106.2]
kurvan vaṅkṣaṇayoḥ śūlaṃ tṛṣṇāṃ bhinnapurīṣatām | [AHS, Śār., 5 107.1]
śvāsaṃ vā janayan vāyur gṛhītvā gudavaṅkṣaṇam | [AHS, Śār., 5 107.2]
vitatya parśukāgrāṇi gṛhītvoraśca mārutaḥ | [AHS, Śār., 5 108.1]
stimitasyātatākṣasya sadyo muṣṇāti jīvitam | [AHS, Śār., 5 108.2]
sahasā jvarasaṃtāpas tṛṣṇā mūrchā balakṣayaḥ | [AHS, Śār., 5 109.1]
viśleṣaṇaṃ ca saṃdhīnāṃ mumūrṣorupajāyate | [AHS, Śār., 5 109.2]
gosarge vadanād yasya svedaḥ pracyavate bhṛśam | [AHS, Śār., 5 110.1]
lepajvaropataptasya durlabhaṃ tasya jīvitam | [AHS, Śār., 5 110.2]
pravālaguṭikābhāsā yasya gātre masūrikāḥ | [AHS, Śār., 5 111.1]
utpadyāśu vinaśyanti na cirāt sa vinaśyati | [AHS, Śār., 5 111.2]
masūravidalaprakhyās tathā vidrumasaṃnibhāḥ | [AHS, Śār., 5 112.1]
antarvaktrāḥ kiṇābhāśca visphoṭā dehanāśanāḥ | [AHS, Śār., 5 112.2]
kāmalākṣṇor mukhaṃ pūrṇaṃ śaṅkhayor muktamāṃsatā | [AHS, Śār., 5 113.1]
saṃtrāsaścoṣṇatāṅge ca yasya taṃ parivarjayet | [AHS, Śār., 5 113.2]
akasmād anudhāvacca vighṛṣṭaṃ tvaksamāśrayam | [AHS, Śār., 5 114.1]
yo vātajo na śūlāya syān na dāhāya pittajaḥ | [AHS, Śār., 5 114.2]
kaphajo na ca pūyāya marmajaśca ruje na yaḥ | [AHS, Śār., 5 115.1]
acūrṇaścūrṇakīrṇābho yatrākasmācca dṛśyate | [AHS, Śār., 5 115.2]
rūpaṃ śaktidhvajādīnāṃ sarvāṃs tān varjayed vraṇān | [AHS, Śār., 5 116.1]
viṇmūtramārutavahaṃ kṛmiṇaṃ ca bhagandaram | [AHS, Śār., 5 116.2]
ghaṭṭayañ jānunā jānu pādāvudyamya pātayan | [AHS, Śār., 5 117.1]
yo 'pāsyati muhur vaktram āturo na sa jīvati | [AHS, Śār., 5 117.2]
dantaiśchindan nakhāgrāṇi taiśca keśāṃs tṛṇāni ca | [AHS, Śār., 5 118.1]
bhūmiṃ kāṣṭhena vilikhan loṣṭaṃ loṣṭena tāḍayan | [AHS, Śār., 5 118.2]
hṛṣṭaromā sāndramūtraḥ śuṣkakāsī jvarī ca yaḥ | [AHS, Śār., 5 119.1]
muhur hasan muhuḥ kṣveḍan śayyāṃ pādena hanti yaḥ | [AHS, Śār., 5 119.2]
muhuśchidrāṇi vimṛśann āturo na sa jīvati | [AHS, Śār., 5 120.1]
mṛtyave sahasārtasya tilakavyaṅgaviplavaḥ | [AHS, Śār., 5 120.2]
mukhe dantanakhe puṣpaṃ jaṭhare vividhāḥ sirāḥ | [AHS, Śār., 5 121.1]
ūrdhvaśvāsaṃ gatoṣmāṇaṃ śūlopahatavaṅkṣaṇam | [AHS, Śār., 5 121.2]
śarma cānadhigacchantaṃ buddhimān parivarjayet | [AHS, Śār., 5 122.1]
vikārā yasya vardhante prakṛtiḥ parihīyate | [AHS, Śār., 5 122.2]
sahasā sahasā tasya mṛtyur harati jīvitam | [AHS, Śār., 5 123.1]
yam uddiśyāturaṃ vaidyaḥ saṃpādayitum auṣadham | [AHS, Śār., 5 123.2]
yatamāno na śaknoti durlabhaṃ tasya jīvitam | [AHS, Śār., 5 124.1]
vijñātaṃ bahuśaḥ siddhaṃ vidhivaccāvacāritam | [AHS, Śār., 5 124.2]
na sidhyatyauṣadhaṃ yasya nāsti tasya cikitsitam | [AHS, Śār., 5 125.1]
bhaved yasyauṣadhe 'nne vā kalpyamāne viparyayaḥ | [AHS, Śār., 5 125.2]
akasmād varṇagandhādeḥ svastho 'pi na sa jīvati | [AHS, Śār., 5 126.1]
nivāte sendhanaṃ yasya jyotiścāpyupaśāmyati | [AHS, Śār., 5 126.2]
āturasya gṛhe yasya bhidyante vā patanti vā | [AHS, Śār., 5 127.1]
atimātram amatrāṇi durlabhaṃ tasya jīvitam | [AHS, Śār., 5 127.2]
yaṃ naraṃ sahasā rogo durbalaṃ parimuñcati | [AHS, Śār., 5 128.1]
saṃśayaprāptam ātreyo jīvitaṃ tasya manyate | [AHS, Śār., 5 128.2]
kathayen na ca pṛṣṭo 'pi duḥśravaṃ maraṇaṃ bhiṣak | [AHS, Śār., 5 129.1]
gatāsor bandhumitrāṇāṃ na cecchet taṃ cikitsitum | [AHS, Śār., 5 129.2]
yamadūtapiśācādyair yat parāsurupāsyate | [AHS, Śār., 5 130.1]
ghnadbhirauṣadhavīryāṇi tasmāt taṃ parivarjayet | [AHS, Śār., 5 130.2]
āyurvedaphalaṃ kṛtsnaṃ yad āyurjñe pratiṣṭhitam | [AHS, Śār., 5 131.1]
riṣṭajñānādṛtas tasmāt sarvadaiva bhaved bhiṣak | [AHS, Śār., 5 131.2]
maraṇaṃ prāṇināṃ dṛṣṭam āyuḥpuṇyobhayakṣayāt | [AHS, Śār., 5 132.1]
tayorapyakṣayād dṛṣṭaṃ viṣamāparihāriṇām | [AHS, Śār., 5 132.2]
{AHS, Śār., 6}
athāto dūtādivijñānīyaṃ śārīraṃ vyākhyāsyāmaḥ | [AHS, Śār., 6 1.1]
iti ha smāhur ātreyādayo maharṣayaḥ | [AHS, Śār., 6 1.2]
pāṣaṇḍāśramavarṇānāṃ savarṇāḥ karmasiddhaye | [AHS, Śār., 6 1.3]
ta eva viparītāḥ syur dūtāḥ karmavipattaye | [AHS, Śār., 6 1.4]
dīnaṃ bhītaṃ drutaṃ trastaṃ rūkṣāmaṅgalavādinam | [AHS, Śār., 6 2.1]
śastriṇaṃ daṇḍinaṃ ṣaṇḍhaṃ muṇḍaśmaśrujaṭādharam | [AHS, Śār., 6 2.2]
amaṅgalāhvayaṃ krūrakarmāṇaṃ malinaṃ striyam | [AHS, Śār., 6 3.1]
anekaṃ vyādhitaṃ vyaṅgaṃ raktamālyānulepanam | [AHS, Śār., 6 3.2]
tailapaṅkāṅkitaṃ jīrṇavivarṇārdraikavāsasam | [AHS, Śār., 6 4.1]
kharoṣṭramahiṣārūḍhaṃ kāṣṭhaloṣṭādimardinam | [AHS, Śār., 6 4.2]
nānugacched bhiṣag dūtam āhvayantaṃ ca dūrataḥ | [AHS, Śār., 6 5.1]
aśastacintāvacane nagne chindati bhindati | [AHS, Śār., 6 5.2]
juhvāne pāvakaṃ piṇḍān pitṛbhyo nirvapatyapi | [AHS, Śār., 6 6.1]
supte muktakace 'bhyakte rudatyaprayate tathā | [AHS, Śār., 6 6.2]
vaidye dūtā manuṣyāṇām āgacchanti mumūrṣatām | [AHS, Śār., 6 7.1]
vikārasāmānyaguṇe deśe kāle 'thavā bhiṣak | [AHS, Śār., 6 7.2]
dūtam abhyāgataṃ dṛṣṭvā nāturaṃ tam upācaret | [AHS, Śār., 6 8.1]
spṛśanto nābhināsāsyakeśaromanakhadvijān | [AHS, Śār., 6 8.2]
guhyapṛṣṭhastanagrīvājaṭharānāmikāṅgulīḥ | [AHS, Śār., 6 9.1]
kārpāsabusasīsāsthikapālamusalopalam | [AHS, Śār., 6 9.2]
mārjanīśūrpacailāntabhasmāṅgāradaśātuṣān | [AHS, Śār., 6 10.1]
rajjūpānattulāpāśam anyad vā bhagnavicyutam | [AHS, Śār., 6 10.2]
tatpūrvadarśane dūtā vyāharanti mariṣyatām | [AHS, Śār., 6 11.1]
tathārdharātre madhyāhne saṃdhyayoḥ parvavāsare | [AHS, Śār., 6 11.2]
ṣaṣṭhīcaturthīnavamīrāhuketūdayādiṣu | [AHS, Śār., 6 12.1]
bharaṇīkṛttikāśleṣāpūrvārdrāpaitryanairṛte | [AHS, Śār., 6 12.2]
yasmiṃśca dūte bruvati vākyam āturasaṃśrayam | [AHS, Śār., 6 13.1]
paśyen nimittam aśubhaṃ taṃ ca nānuvrajed bhiṣak | [AHS, Śār., 6 13.2]
tad yathā vikalaḥ pretaḥ pretālaṅkāra eva vā | [AHS, Śār., 6 14.1]
chinnaṃ dagdhaṃ vinaṣṭaṃ vā tadvādīni vacāṃsi vā | [AHS, Śār., 6 14.2]
raso vā kaṭukas tīvro gandho vā kauṇapo mahān | [AHS, Śār., 6 15.1]
sparśo vā vipulaḥ krūro yad vānyad api tādṛśam | [AHS, Śār., 6 15.2]
tat sarvam abhito vākyaṃ vākyakāle 'thavā punaḥ | [AHS, Śār., 6 16.1]
dūtam abhyāgataṃ dṛṣṭvā nāturaṃ tam upācaret | [AHS, Śār., 6 16.2]
hāhākranditam utkruṣṭam ākruṣṭaṃ skhalanaṃ kṣutam | [AHS, Śār., 6 17.1]
vastrātapatrapādatravyasanaṃ vyasanīkṣaṇam | [AHS, Śār., 6 17.2]
caityadhvajānāṃ pātrāṇāṃ pūrṇānāṃ ca nimajjanam | [AHS, Śār., 6 18.1]
hatāniṣṭapravādāśca dūṣaṇaṃ bhasmapāṃsubhiḥ | [AHS, Śār., 6 18.2]
pathaśchedo 'himārjāragodhāsaraṭavānaraiḥ | [AHS, Śār., 6 19.1]
dīptāṃ prati diśaṃ vācaḥ krūrāṇāṃ mṛgapakṣiṇām | [AHS, Śār., 6 19.2]
kṛṣṇadhānyaguḍodaśvillavaṇāsavacarmaṇām | [AHS, Śār., 6 20.1]
sarṣapāṇāṃ vasātailatṛṇapaṅkendhanasya ca | [AHS, Śār., 6 20.2]
klībakrūraśvapākānāṃ jālavāgurayorapi | [AHS, Śār., 6 21.1]
charditasya purīṣasya pūtidurdarśanasya ca | [AHS, Śār., 6 21.2]
niḥsārasya vyavāyasya kārpāsāderarerapi | [AHS, Śār., 6 22.1]
śayanāsanayānānām uttānānāṃ tu darśanam | [AHS, Śār., 6 22.2]
nyubjānām itareṣāṃ ca pātrādīnām aśobhanam | [AHS, Śār., 6 23.1]
puṃsaṃjñāḥ pakṣiṇo vāmāḥ strīsaṃjñā dakṣiṇāḥ śubhāḥ | [AHS, Śār., 6 23.2]
pradakṣiṇaṃ khagamṛgā yānto naivaṃ śvajambukāḥ | [AHS, Śār., 6 24.1]
ayugmāśca mṛgāḥ śastāḥ śastā nityaṃ ca darśane | [AHS, Śār., 6 24.2]
cāṣabhāsabharadvājanakulacchāgabarhiṇaḥ | [AHS, Śār., 6 25.1]
aśubhaṃ sarvatholūkabiḍālasaraṭekṣaṇam | [AHS, Śār., 6 25.2]
praśastāḥ kīrtane kolagodhāhiśaśajāhakāḥ | [AHS, Śār., 6 26.1]
na darśane na virute vānararkṣāvato 'nyathā | [AHS, Śār., 6 26.2]
dhanuraindraṃ ca lālāṭam aśubhaṃ śubham anyataḥ | [AHS, Śār., 6 27.1]
agnipūrṇāni pātrāṇi bhinnāni viśikhāni ca | [AHS, Śār., 6 27.2]
dadhyakṣatādi nirgacchad vakṣyamāṇaṃ ca maṅgalam | [AHS, Śār., 6 28.1]
vaidyo mariṣyatāṃ veśma praviśann eva paśyati | [AHS, Śār., 6 28.2]
dūtādyasādhu dṛṣṭvaivaṃ tyajed ārtam ato 'nyathā | [AHS, Śār., 6 29.1]
karuṇāśuddhasaṃtāno yatnatas tam upācaret | [AHS, Śār., 6 29.2]
dadhyakṣatekṣuniṣpāvapriyaṅgumadhusarpiṣām | [AHS, Śār., 6 30.1]
yāvakāñjanabhṛṅgāraghaṇṭādīpasaroruhām | [AHS, Śār., 6 30.2]
dūrvārdramatsyamāṃsānāṃ lājānāṃ phalabhakṣayoḥ | [AHS, Śār., 6 31.1]
ratnebhapūrṇakumbhānāṃ kanyāyāḥ syandanasya ca | [AHS, Śār., 6 31.2]
narasya vardhamānasya devatānāṃ nṛpasya ca | [AHS, Śār., 6 32.1]
śuklānāṃ sumanovālacāmarāmbaravājinām | [AHS, Śār., 6 32.2]
śaṅkhasādhudvijoṣṇīṣatoraṇasvastikasya ca | [AHS, Śār., 6 33.1]
bhūmeḥ samuddhatāyāśca vahneḥ prajvalitasya ca | [AHS, Śār., 6 33.2]
manojñasyānnapānasya pūrṇasya śakaṭasya ca | [AHS, Śār., 6 34.1]
nṛbhir dhenvāḥ savatsāyā vaḍabāyāḥ striyā api | [AHS, Śār., 6 34.2]
jīvañjīvakasāraṅgasārasapriyavādinām | [AHS, Śār., 6 35.1]
haṃsānāṃ śatapattrāṇāṃ baddhasyaikapaśos tathā | [AHS, Śār., 6 35.2]
rucakādarśasiddhārtharocanānāṃ ca darśanam | [AHS, Śār., 6 36.1]
gandhaḥ susurabhir varṇaḥ suśuklo madhuro rasaḥ | [AHS, Śār., 6 36.2]
gopateranukūlasya svanas tadvad gavām api | [AHS, Śār., 6 37.1]
mṛgapakṣinarāṇāṃ ca śobhināṃ śobhanā giraḥ | [AHS, Śār., 6 37.2]
chattradhvajapatākānām utkṣepaṇam abhiṣṭutiḥ | [AHS, Śār., 6 38.1]
bherīmṛdaṅgaśaṅkhānāṃ śabdāḥ puṇyāhaniḥsvanāḥ | [AHS, Śār., 6 38.2]
vedādhyayanaśabdāśca sukho vāyuḥ pradakṣiṇaḥ | [AHS, Śār., 6 39.1]
pathi veśmapraveśe ca vidyād ārogyalakṣaṇam | [AHS, Śār., 6 39.2]
ityuktaṃ dūtaśakunaṃ svapnān ūrdhvaṃ pracakṣate | [AHS, Śār., 6 40.1]
svapne madyaṃ saha pretair yaḥ piban kṛṣyate śunā | [AHS, Śār., 6 40.2]
sa martyo mṛtyunā śīghraṃ jvararūpeṇa nīyate | [AHS, Śār., 6 41.1]
raktamālyavapurvastro yo hasan hriyate striyā | [AHS, Śār., 6 41.2]
so 'srapittena mahiṣaśvavarāhoṣṭragardabhaiḥ | [AHS, Śār., 6 42.1]
yaḥ prayāti diśaṃ yāmyāṃ maraṇaṃ tasya yakṣmaṇā | [AHS, Śār., 6 42.2]
latā kaṇṭakinī vaṃśas tālo vā hṛdi jāyate | [AHS, Śār., 6 43.1]
yasya tasyāśu gulmena yasya vahnim anarciṣam | [AHS, Śār., 6 43.2]
juhvato ghṛtasiktasya nagnasyorasi jāyate | [AHS, Śār., 6 44.1]
padmaṃ sa naśyet kuṣṭhena caṇḍālaiḥ saha yaḥ pibet | [AHS, Śār., 6 44.2]
snehaṃ bahuvidhaṃ svapne sa prameheṇa naśyati | [AHS, Śār., 6 45.1]
unmādena jale majjed yo nṛtyan rākṣasaiḥ saha | [AHS, Śār., 6 45.2]
apasmāreṇa yo martyo nṛtyan pretena nīyate | [AHS, Śār., 6 46.1]
yānaṃ kharoṣṭramārjārakapiśārdūlaśūkaraiḥ | [AHS, Śār., 6 46.2]
yasya pretaiḥ śṛgālair vā sa mṛtyor vartate mukhe | [AHS, Śār., 6 47.1]
apūpaśaṣkulīr jagdhvā vibuddhas tadvidhaṃ vaman | [AHS, Śār., 6 47.2]
na jīvatyakṣirogāya sūryendugrahaṇekṣaṇam | [AHS, Śār., 6 48.1]
sūryācandramasoḥ pātadarśanaṃ dṛgvināśanam | [AHS, Śār., 6 48.2]
mūrdhni vaṃśalatādīnāṃ saṃbhavo vayasāṃ tathā | [AHS, Śār., 6 49.1]
nilayo muṇḍatā kākagṛdhrādyaiḥ parivāraṇam | [AHS, Śār., 6 49.2]
tathā pretapiśācastrīdraviḍāndhragavāśanaiḥ | [AHS, Śār., 6 50.1]
saṅgo vetralatāvaṃśatṛṇakaṇṭakasaṃkaṭe | [AHS, Śār., 6 50.2]
śvabhraśmaśānaśayanaṃ patanaṃ pāṃsubhasmanoḥ | [AHS, Śār., 6 51.1]
majjanaṃ jalapaṅkādau śīghreṇa srotasā hṛtiḥ | [AHS, Śār., 6 51.2]
nṛtyavāditragītāni raktasragvastradhāraṇam | [AHS, Śār., 6 52.1]
vayo'ṅgavṛddhirabhyaṅgo vivāhaḥ śmaśrukarma ca | [AHS, Śār., 6 52.2]
pakvānnasnehamadyāśaḥ pracchardanavirecane | [AHS, Śār., 6 53.1]
hiraṇyalohayor lābhaḥ kalir bandhaparājayau | [AHS, Śār., 6 53.2]
upānadyuganāśaśca prapātaḥ pādacarmaṇoḥ | [AHS, Śār., 6 54.1]
harṣo bhṛśaṃ prakupitaiḥ pitṛbhiścāvabhartsanam | [AHS, Śār., 6 54.2]
pradīpagrahanakṣatradantadaivatacakṣuṣām | [AHS, Śār., 6 55.1]
patanaṃ vā vināśo vā bhedanaṃ parvatasya ca | [AHS, Śār., 6 55.2]
kānane raktakusume pāpakarmaniveśane | [AHS, Śār., 6 56.1]
citāndhakārasaṃbādhe jananyāṃ ca praveśanam | [AHS, Śār., 6 56.2]
pātaḥ prāsādaśailāder matsyena grasanaṃ tathā | [AHS, Śār., 6 57.1]
kāṣāyiṇām asaumyānāṃ nagnānāṃ daṇḍadhāriṇām | [AHS, Śār., 6 57.2]
raktākṣāṇāṃ ca kṛṣṇānāṃ darśanaṃ jātu neṣyate | [AHS, Śār., 6 58.1]
kṛṣṇā pāpānanācārā dīrghakeśanakhastanī | [AHS, Śār., 6 58.2]
virāgamālyavasanā svapne kālaniśā matā | [AHS, Śār., 6 59.1]
manovahānāṃ pūrṇatvāt srotasāṃ prabalair malaiḥ | [AHS, Śār., 6 59.2]
dṛśyante dāruṇāḥ svapnā rogī yair yāti pañcatām | [AHS, Śār., 6 60.1]
arogaḥ saṃśayaṃ prāpya kaścid eva vimucyate | [AHS, Śār., 6 60.2]
dṛṣṭaḥ śruto 'nubhūtaśca prārthitaḥ kalpitas tathā | [AHS, Śār., 6 61.1]
bhāviko doṣajaśceti svapnaḥ saptavidho mataḥ | [AHS, Śār., 6 61.2]
teṣvādyā niṣphalāḥ pañca yathāsvaprakṛtir divā | [AHS, Śār., 6 62.1]
vismṛto dīrghahrasvo 'ti pūrvarātre cirāt phalam | [AHS, Śār., 6 62.2]
dṛṣṭaḥ karoti tucchaṃ ca gosarge tadahar mahat | [AHS, Śār., 6 63.1]
nidrayā vānupahataḥ pratīpair vacanais tathā | [AHS, Śār., 6 63.2]
yāti pāpo 'lpaphalatāṃ dānahomajapādibhiḥ | [AHS, Śār., 6 64.1]
akalyāṇam api svapnaṃ dṛṣṭvā tatraiva yaḥ punaḥ | [AHS, Śār., 6 64.2]
paśyet saumyaṃ śubhaṃ tasya śubham eva phalaṃ bhavet | [AHS, Śār., 6 65.1]
devān dvijān govṛṣabhān jīvataḥ suhṛdo nṛpān | [AHS, Śār., 6 65.2]
sādhūn yaśasvino vahnim iddhaṃ svacchān jalāśayān | [AHS, Śār., 6 66.1]
kanyāḥ kumārakān gaurān śuklavastrān sutejasaḥ | [AHS, Śār., 6 66.2]
narāśanaṃ dīptatanuṃ samantād rudhirokṣitam | [AHS, Śār., 6 67.1]
yaḥ paśyel labhate yo vā chattrādarśaviṣāmiṣam | [AHS, Śār., 6 67.2]
śuklāḥ sumanaso vastram amedhyālepanaṃ phalam | [AHS, Śār., 6 68.1]
śailaprāsādasaphalavṛkṣasiṃhanaradvipān | [AHS, Śār., 6 68.2]
ārohed go'śvayānaṃ ca taren nadahradodadhīn | [AHS, Śār., 6 69.1]
pūrvottareṇa gamanam agamyāgamanaṃ mṛtam | [AHS, Śār., 6 69.2]
saṃbādhān niḥsṛtir devaiḥ pitṛbhiścābhinandanam | [AHS, Śār., 6 70.1]
rodanaṃ patitotthānaṃ dviṣatāṃ cāvamardanam | [AHS, Śār., 6 70.2]
yasya syād āyurārogyaṃ vittaṃ bahu ca so 'śnute | [AHS, Śār., 6 71.1]
maṅgalācārasampannaḥ parivāras tathāturaḥ | [AHS, Śār., 6 71.2]
śraddadhāno 'nukūlaśca prabhūtadravyasaṃgrahaḥ | [AHS, Śār., 6 72.1]
sattvalakṣaṇasaṃyogo bhaktir vaidyadvijātiṣu | [AHS, Śār., 6 72.2]
cikitsāyām anirvedas tad ārogyasya lakṣaṇam | [AHS, Śār., 6 73.1]
ityatra janmamaraṇaṃ yataḥ samyag udāhṛtam | [AHS, Śār., 6 73.2]
śarīrasya tataḥ sthānaṃ śārīram idam ucyate | [AHS, Śār., 6 74.1]
{AHS, Nidānasthāna, 1}
athātaḥ sarvaroganidānaṃ vyākhyāsyāmaḥ | [AHS, Nidānasthāna, 1 1.1]
iti ha smāhur ātreyādayo maharṣayaḥ | [AHS, Nidānasthāna, 1 1.2]
rogaḥ pāpmā jvaro vyādhir vikāro duḥkham āmayaḥ | [AHS, Nidānasthāna, 1 1.3]
yakṣmātaṅkagadābādhāḥ śabdāḥ paryāyavācinaḥ | [AHS, Nidānasthāna, 1 1.4]
nidānaṃ pūrvarūpāṇi rūpāṇyupaśayas tathā | [AHS, Nidānasthāna, 1 2.1]
saṃprāptiśceti vijñānaṃ rogāṇāṃ pañcadhā smṛtam | [AHS, Nidānasthāna, 1 2.2]
nimittahetvāyatanapratyayotthānakāraṇaiḥ | [AHS, Nidānasthāna, 1 3.1]
nidānam āhuḥ paryāyaiḥ prāgrūpaṃ yena lakṣyate | [AHS, Nidānasthāna, 1 3.2]
utpitsurāmayo doṣaviśeṣeṇānadhiṣṭhitaḥ | [AHS, Nidānasthāna, 1 4.1]
liṅgam avyaktam alpatvād vyādhīnāṃ tad yathāyatham | [AHS, Nidānasthāna, 1 4.2]
tad eva vyaktatāṃ yātaṃ rūpam ityabhidhīyate | [AHS, Nidānasthāna, 1 5.1]
saṃsthānaṃ vyañjanaṃ liṅgaṃ lakṣaṇaṃ cihnam ākṛtiḥ | [AHS, Nidānasthāna, 1 5.2]
hetuvyādhiviparyastaviparyastārthakāriṇām | [AHS, Nidānasthāna, 1 6.1]
auṣadhānnavihārāṇām upayogaṃ sukhāvaham | [AHS, Nidānasthāna, 1 6.2]
vidyād upaśayaṃ vyādheḥ sa hi sātmyam iti smṛtaḥ | [AHS, Nidānasthāna, 1 7.1]
viparīto 'nupaśayo vyādhyasātmyābhisaṃjñitaḥ | [AHS, Nidānasthāna, 1 7.2]
yathāduṣṭena doṣeṇa yathā cānuvisarpatā | [AHS, Nidānasthāna, 1 8.1]
nirvṛttirāmayasyāsau saṃprāptir jātirāgatiḥ | [AHS, Nidānasthāna, 1 8.2]
saṃkhyāvikalpaprādhānyabalakālaviśeṣataḥ | [AHS, Nidānasthāna, 1 9.1]
sā bhidyate yathātraiva vakṣyante 'ṣṭau jvarā iti | [AHS, Nidānasthāna, 1 9.2]
doṣāṇāṃ samavetānāṃ vikalpo 'ṃśāṃśakalpanā | [AHS, Nidānasthāna, 1 10.1]
svātantryapāratantryābhyāṃ vyādheḥ prādhānyam ādiśet | [AHS, Nidānasthāna, 1 10.2]
hetvādikārtsnyāvayavair balābalaviśeṣaṇam | [AHS, Nidānasthāna, 1 11.1]
naktaṃdinartubhuktāṃśair vyādhikālo yathāmalam | [AHS, Nidānasthāna, 1 11.2]
iti prokto nidānārthas taṃ vyāsenopadekṣyati | [AHS, Nidānasthāna, 1 12.1]
sarveṣām eva rogāṇāṃ nidānaṃ kupitā malāḥ | [AHS, Nidānasthāna, 1 12.2]
tatprakopasya tu proktaṃ vividhāhitasevanam | [AHS, Nidānasthāna, 1 13.1]
ahitaṃ trividho yogas trayāṇāṃ prāg udāhṛtaḥ | [AHS, Nidānasthāna, 1 13.2]
tiktoṣaṇakaṣāyālparūkṣapramitabhojanaiḥ | [AHS, Nidānasthāna, 1 14.1]
dhāraṇodīraṇaniśājāgarātyuccabhāṣaṇaiḥ | [AHS, Nidānasthāna, 1 14.2]
kriyātiyogabhīśokacintāvyāyāmamaithunaiḥ | [AHS, Nidānasthāna, 1 15.1]
grīṣmāhorātribhuktānte prakupyati samīraṇaḥ | [AHS, Nidānasthāna, 1 15.2]
pittaṃ kaṭvamlatīkṣṇoṣṇapaṭukrodhavidāhibhiḥ | [AHS, Nidānasthāna, 1 16.1]
śaranmadhyāhnarātryardhavidāhasamayeṣu ca | [AHS, Nidānasthāna, 1 16.2]
svādvamlalavaṇasnigdhagurvabhiṣyandiśītalaiḥ | [AHS, Nidānasthāna, 1 17.1]
āsyāsvapnasukhājīrṇadivāsvapnātibṛṃhaṇaiḥ | [AHS, Nidānasthāna, 1 17.2]
pracchardanādyayogena bhuktamātravasantayoḥ | [AHS, Nidānasthāna, 1 18.1]
pūrvāhṇe pūrvarātre ca śleṣmā dvandvaṃ tu saṃkarāt | [AHS, Nidānasthāna, 1 18.2]
miśrībhāvāt samastānāṃ saṃnipātas tathā punaḥ | [AHS, Nidānasthāna, 1 19.1]
saṃkīrṇājīrṇaviṣamaviruddhādhyaśanādibhiḥ | [AHS, Nidānasthāna, 1 19.2]
vyāpannamadyapānīyaśuṣkaśākāmamūlakaiḥ | [AHS, Nidānasthāna, 1 20.1]
piṇyākamṛdyavasurāpūtiśuṣkakṛśāmiṣaiḥ | [AHS, Nidānasthāna, 1 20.2]
doṣatrayakarais tais tais tathānnaparivartanāt | [AHS, Nidānasthāna, 1 21.1]
ṛtor duṣṭāt purovātād grahāveśād viṣād garāt | [AHS, Nidānasthāna, 1 21.2]
duṣṭānnāt parvatāśleṣād grahair janmarkṣapīḍanāt | [AHS, Nidānasthāna, 1 22.1]
mithyāyogācca vividhāt pāpānāṃ ca niṣevaṇāt | [AHS, Nidānasthāna, 1 22.2]
strīṇāṃ prasavavaiṣamyāt tathā mithyopacārataḥ | [AHS, Nidānasthāna, 1 23.1]
pratirogam iti kruddhā rogādhiṣṭhānagāminīḥ | [AHS, Nidānasthāna, 1 23.2]
rasāyanīḥ prapadyāśu doṣā dehe vikurvate | [AHS, Nidānasthāna, 1 24.1]
{AHS, Nidānasthāna, 2}
athāto jvaranidānaṃ vyākhyāsyāmaḥ | [AHS, Nidānasthāna, 2 1.1]
iti ha smāhur ātreyādayo maharṣayaḥ | [AHS, Nidānasthāna, 2 1.2]
jvaro rogapatiḥ pāpmā mṛtyurojo'śano 'ntakaḥ | [AHS, Nidānasthāna, 2 1.3]
krodho dakṣādhvaradhvaṃsī rudrordhvanayanodbhavaḥ | [AHS, Nidānasthāna, 2 1.4]
janmāntayor mohamayaḥ saṃtāpātmāpacārajaḥ | [AHS, Nidānasthāna, 2 2.1]
vividhair nāmabhiḥ krūro nānāyoniṣu vartate | [AHS, Nidānasthāna, 2 2.2]
sa jāyate 'ṣṭadhā doṣaiḥ pṛthaṅ miśraiḥ samāgataiḥ | [AHS, Nidānasthāna, 2 3.1]
āgantuśca malās tatra svaiḥ svair duṣṭāḥ pradūṣaṇaiḥ | [AHS, Nidānasthāna, 2 3.2]
āmāśayaṃ praviśyāmam anugamya pidhāya ca | [AHS, Nidānasthāna, 2 4.1]
srotāṃsi paktisthānācca nirasya jvalanaṃ bahiḥ | [AHS, Nidānasthāna, 2 4.2]
saha tenābhisarpantas tapantaḥ sakalaṃ vapuḥ | [AHS, Nidānasthāna, 2 5.1]
kurvanto gātram atyuṣṇaṃ jvaraṃ nirvartayanti te | [AHS, Nidānasthāna, 2 5.2]
srotovibandhāt prāyeṇa tataḥ svedo na jāyate | [AHS, Nidānasthāna, 2 6.1]
tasya prāgrūpam ālasyam aratir gātragauravam | [AHS, Nidānasthāna, 2 6.2]
āsyavairasyam arucijṛmbhā sāsrākulākṣitā | [AHS, Nidānasthāna, 2 7.1]
aṅgamardo 'vipāko 'lpaprāṇatā bahunidratā | [AHS, Nidānasthāna, 2 7.2]
romaharṣo vinamanaṃ piṇḍikodveṣṭanaṃ klamaḥ | [AHS, Nidānasthāna, 2 8.1]
hitopadeśeṣvakṣāntiḥ prītiramlapaṭūṣaṇe | [AHS, Nidānasthāna, 2 8.2]
dveṣaḥ svāduṣu bhakṣyeṣu tathā bāleṣu tṛḍ bhṛśam | [AHS, Nidānasthāna, 2 9.1]
śabdāgniśītavātāmbucchāyoṣṇeṣvanimittataḥ | [AHS, Nidānasthāna, 2 9.2]
icchā dveṣaśca tadanu jvarasya vyaktatā bhavet | [AHS, Nidānasthāna, 2 10.1]
āgamāpagamakṣobhamṛdutāvedanoṣmaṇām | [AHS, Nidānasthāna, 2 10.2]
vaiṣamyaṃ tatra tatrāṅge tās tāḥ syur vedanāścalāḥ | [AHS, Nidānasthāna, 2 11.1]
pādayoḥ suptatā stambhaḥ piṇḍikodveṣṭanaṃ śamaḥ | [AHS, Nidānasthāna, 2 11.2]
viśleṣa iva saṃdhīnāṃ sāda ūrvoḥ kaṭīgrahaḥ | [AHS, Nidānasthāna, 2 12.1]
pṛṣṭhaṃ kṣodam ivāpnoti niṣpīḍyata ivodaram | [AHS, Nidānasthāna, 2 12.2]
chidyanta iva cāsthīni pārśvagāni viśeṣataḥ | [AHS, Nidānasthāna, 2 13.1]
hṛdayasya grahas todaḥ prājaneneva vakṣasaḥ | [AHS, Nidānasthāna, 2 13.2]
skandhayor mathanaṃ bāhvor bhedaḥ pīḍanam aṃsayoḥ | [AHS, Nidānasthāna, 2 14.1]
aśaktir bhakṣaṇe hanvor jṛmbhaṇaṃ karṇayoḥ svanaḥ | [AHS, Nidānasthāna, 2 14.2]
nistodaḥ śaṅkhayor mūrdhni vedanā virasāsyatā | [AHS, Nidānasthāna, 2 15.1]
kaṣāyāsyatvam athavā malānām apravartanam | [AHS, Nidānasthāna, 2 15.2]
rūkṣāruṇatvagāsyākṣinakhamūtrapurīṣatā | [AHS, Nidānasthāna, 2 16.1]
prasekārocakāśraddhāvipākāsvedajāgarāḥ | [AHS, Nidānasthāna, 2 16.2]
kaṇṭhauṣṭhaśoṣas tṛṭ śuṣkau chardikāsau viṣāditā | [AHS, Nidānasthāna, 2 17.1]
harṣo romāṅgadanteṣu vepathuḥ kṣavathor grahaḥ | [AHS, Nidānasthāna, 2 17.2]
bhramaḥ pralāpo gharmecchā vināmaścānilajvare | [AHS, Nidānasthāna, 2 18.1]
yugapad vyāptiraṅgānāṃ pralāpaḥ kaṭuvaktratā | [AHS, Nidānasthāna, 2 18.2]
nāsāsyapākaḥ śītecchā bhramo mūrchā mado 'ratiḥ | [AHS, Nidānasthāna, 2 19.1]
viṭsraṃsaḥ pittavamanaṃ raktaṣṭhīvanam amlakaḥ | [AHS, Nidānasthāna, 2 19.2]
raktakoṭhodgamaḥ pītaharitatvaṃ tvagādiṣu | [AHS, Nidānasthāna, 2 20.1]
svedo niḥśvāsavaigandhyam atitṛṣṇā ca pittaje | [AHS, Nidānasthāna, 2 20.2]
viśeṣād arucir jāḍyaṃ srotorodho 'lpavegatā | [AHS, Nidānasthāna, 2 21.1]
praseko mukhamādhuryaṃ hṛllepaśvāsapīnasāḥ | [AHS, Nidānasthāna, 2 21.2]
hṛllāsaśchardanaṃ kāsaḥ stambhaḥ śvaityaṃ tvagādiṣu | [AHS, Nidānasthāna, 2 22.1]
aṅgeṣu śītapiṭikās tandrodardaḥ kaphodbhave | [AHS, Nidānasthāna, 2 22.2]
kāle yathāsvaṃ sarveṣāṃ pravṛttir vṛddhireva vā | [AHS, Nidānasthāna, 2 23.1]
nidānoktānupaśayo viparītopaśāyitā | [AHS, Nidānasthāna, 2 23.2]
yathāsvaṃ liṅgasaṃsarge jvaraḥ saṃsargajo 'pi ca | [AHS, Nidānasthāna, 2 23.3]
śiro'rtimūrchāvamidāhamohakaṇṭhāsyaśoṣāratiparvabhedāḥ | [AHS, Nidānasthāna, 2 24.1]
unnidratātṛḍbhramaromaharṣā jṛmbhātivāktvaṃ ca calāt sapittāt | [AHS, Nidānasthāna, 2 24.2]
tāpahānyaruciparvaśirorukpīnasaśvasanakāsavibandhāḥ | [AHS, Nidānasthāna, 2 25.1]
śītajāḍyatimirabhramatandrāḥ śleṣmavātajanitajvaraliṅgam | [AHS, Nidānasthāna, 2 25.2]
śītastambhasvedadāhāvyavasthā tṛṣṇākāsaśleṣmapittapravṛttiḥ | [AHS, Nidānasthāna, 2 26.1]
mohas tandrā liptatiktāsyatā ca jñeyaṃ rūpaṃ śleṣmapittajvarasya | [AHS, Nidānasthāna, 2 26.2]
sarvajo lakṣaṇaiḥ sarvair dāho 'tra ca muhur muhuḥ | [AHS, Nidānasthāna, 2 27.1]
tadvacchītaṃ mahānidrā divā jāgaraṇaṃ niśi | [AHS, Nidānasthāna, 2 27.2]
sadā vā naiva vā nidrā mahāsvedo 'ti naiva vā | [AHS, Nidānasthāna, 2 28.1]
gītanartanahāsyādivikṛtehāpravartanam | [AHS, Nidānasthāna, 2 28.2]
sāśruṇī kaluṣe rakte bhugne lulitapakṣmaṇī | [AHS, Nidānasthāna, 2 29.1]
akṣiṇī piṇḍikāpārśvamūrdhaparvāsthirugbhramaḥ | [AHS, Nidānasthāna, 2 29.2]
sasvanau sarujau karṇau kaṇṭhaḥ śūkairivācitaḥ | [AHS, Nidānasthāna, 2 30.1]
paridagdhā kharā jihvā gurusrastāṅgasaṃdhitā | [AHS, Nidānasthāna, 2 30.2]
raktapittakaphaṣṭhīvo lolanaṃ śiraso 'tiruk | [AHS, Nidānasthāna, 2 31.1]
koṭhānāṃ śyāvaraktānāṃ maṇḍalānāṃ ca darśanam | [AHS, Nidānasthāna, 2 31.2]
hṛdvyathā malasaṃsaṅgaḥ pravṛttir vālpaśo 'ti vā | [AHS, Nidānasthāna, 2 32.1]
snigdhāsyatā balabhraṃśaḥ svarasādaḥ pralāpitā | [AHS, Nidānasthāna, 2 32.2]
doṣapākaścirāt tandrā pratataṃ kaṇṭhakūjanam | [AHS, Nidānasthāna, 2 33.1]
saṃnipātam abhinyāsaṃ taṃ brūyācca hṛtaujasam | [AHS, Nidānasthāna, 2 33.2]
doṣe vibaddhe naṣṭe 'gnau sarvasampūrṇalakṣaṇaḥ | [AHS, Nidānasthāna, 2 34.1]
asādhyaḥ so 'nyathā kṛcchro bhaved vaikalyado 'pi vā | [AHS, Nidānasthāna, 2 34.2]
anyacca saṃnipātottho yatra pittaṃ pṛthak sthitam | [AHS, Nidānasthāna, 2 35.1]
tvaci koṣṭhe 'thavā dāhaṃ vidadhāti puro 'nu vā | [AHS, Nidānasthāna, 2 35.2]
tadvad vātakaphau śītaṃ dāhādir dustaras tayoḥ | [AHS, Nidānasthāna, 2 36.1]
śītādau tatra pittena kaphe syanditaśoṣite | [AHS, Nidānasthāna, 2 36.2]
śīte śānte 'mlako mūrchā madas tṛṣṇā ca jāyate | [AHS, Nidānasthāna, 2 37.1]
dāhādau punarante syus tandrāṣṭhīvavamiklamāḥ | [AHS, Nidānasthāna, 2 37.2]
āganturabhighātābhiṣaṅgaśāpābhicārataḥ | [AHS, Nidānasthāna, 2 38.1]
caturdhātra kṣatacchedadāhādyairabhighātajaḥ | [AHS, Nidānasthāna, 2 38.2]
śramācca tasmin pavanaḥ prāyo raktaṃ pradūṣayan | [AHS, Nidānasthāna, 2 39.1]
savyathāśophavaivarṇyaṃ sarujaṃ kurute jvaram | [AHS, Nidānasthāna, 2 39.2]
grahāveśauṣadhiviṣakrodhabhīśokakāmajaḥ | [AHS, Nidānasthāna, 2 40.1]
abhiṣaṅgād graheṇāsminn akasmāddhāsarodane | [AHS, Nidānasthāna, 2 40.2]
oṣadhigandhaje mūrchā śirorug vamathuḥ kṣavaḥ | [AHS, Nidānasthāna, 2 41.1]
viṣān mūrchātisārāsyaśyāvatādāhahṛdgadāḥ | [AHS, Nidānasthāna, 2 41.2]
krodhāt kampaḥ śiroruk ca pralāpo bhayaśokaje | [AHS, Nidānasthāna, 2 42.1]
kāmād bhramo 'rucir dāho hrīnidrādhīdhṛtikṣayaḥ | [AHS, Nidānasthāna, 2 42.2]
grahādau saṃnipātasya bhayādau marutas traye | [AHS, Nidānasthāna, 2 43.1]
kopaḥ kope 'pi pittasya yau tu śāpābhicārajau | [AHS, Nidānasthāna, 2 43.2]
saṃnipātajvarau ghorau tāvasahyatamau matau | [AHS, Nidānasthāna, 2 44.1]
tatrābhicārikair mantrair hūyamānasya tapyate | [AHS, Nidānasthāna, 2 44.2]
pūrvaṃ cetas tato dehas tato visphoṭatṛḍbhramaiḥ | [AHS, Nidānasthāna, 2 45.1]
sadāhamūrchair grastasya pratyahaṃ vardhate jvaraḥ | [AHS, Nidānasthāna, 2 45.2]
iti jvaro 'ṣṭadhā dṛṣṭaḥ samāsād vividhas tu saḥ | [AHS, Nidānasthāna, 2 46.1]
śārīro mānasaḥ saumyas tīkṣṇo 'ntarbahirāśrayaḥ | [AHS, Nidānasthāna, 2 46.2]
prākṛto vaikṛtaḥ sādhyo 'sādhyaḥ sāmo nirāmakaḥ | [AHS, Nidānasthāna, 2 47.1]
pūrvaṃ śarīre śārīre tāpo manasi mānase | [AHS, Nidānasthāna, 2 47.2]
pavane yogavāhitvācchītaṃ śleṣmayute bhavet | [AHS, Nidānasthāna, 2 48.1]
dāhaḥ pittayute miśraṃ miśre 'ntaḥsaṃśraye punaḥ | [AHS, Nidānasthāna, 2 48.2]
jvare 'dhikaṃ vikārāḥ syurantaḥ kṣobho malagrahaḥ | [AHS, Nidānasthāna, 2 49.1]
bahireva bahirvege tāpo 'pi ca susādhyatā | [AHS, Nidānasthāna, 2 49.2]
varṣāśaradvasanteṣu vātādyaiḥ prākṛtaḥ kramāt | [AHS, Nidānasthāna, 2 50.1]
vaikṛto 'nyaḥ sa duḥsādhyaḥ prāyaśca prākṛto 'nilāt | [AHS, Nidānasthāna, 2 50.2]
varṣāsu māruto duṣṭaḥ pittaśleṣmānvito jvaram | [AHS, Nidānasthāna, 2 51.1]
kuryāt pittaṃ ca śaradi tasya cānubalaṃ kaphaḥ | [AHS, Nidānasthāna, 2 51.2]
tatprakṛtyā visargācca tatra nānaśanād bhayam | [AHS, Nidānasthāna, 2 52.1]
kapho vasante tam api vātapittaṃ bhaved anu | [AHS, Nidānasthāna, 2 52.2]
balavatsvalpadoṣeṣu jvaraḥ sādhyo 'nupadravaḥ | [AHS, Nidānasthāna, 2 53.1]
sarvathā vikṛtijñāne prāg asādhya udāhṛtaḥ | [AHS, Nidānasthāna, 2 53.2]
jvaropadravatīkṣṇatvam aglānir bahumūtratā | [AHS, Nidānasthāna, 2 54.1]
na pravṛttir na viḍ jīrṇā na kṣut sāmajvarākṛtiḥ | [AHS, Nidānasthāna, 2 54.2]
jvaravego 'dhikaṃ tṛṣṇā pralāpaḥ śvasanaṃ bhramaḥ | [AHS, Nidānasthāna, 2 55.1]
malapravṛttirutkleśaḥ pacyamānasya lakṣaṇam | [AHS, Nidānasthāna, 2 55.2]
jīrṇatāmaviparyāsāt saptarātraṃ ca laṅghanāt | [AHS, Nidānasthāna, 2 56.1]
jvaraḥ pañcavidhaḥ prokto malakālabalābalāt | [AHS, Nidānasthāna, 2 56.2]
prāyaśaḥ saṃnipātena bhūyasā tūpadiśyate | [AHS, Nidānasthāna, 2 57.1]
saṃtataḥ satato 'nyedyus tṛtīyakacaturthakau | [AHS, Nidānasthāna, 2 57.2]
dhātumūtraśakṛdvāhisrotasāṃ vyāpino malāḥ | [AHS, Nidānasthāna, 2 58.1]
tāpayantas tanuṃ sarvāṃ tulyadūṣyādivardhitāḥ | [AHS, Nidānasthāna, 2 58.2]
balino guravaḥ stabdhā viśeṣeṇa rasāśritāḥ | [AHS, Nidānasthāna, 2 59.1]
saṃtataṃ niṣpratidvandvā jvaraṃ kuryuḥ suduḥsaham | [AHS, Nidānasthāna, 2 59.2]
malaṃ jvaroṣmā dhātūn vā sa śīghraṃ kṣapayet tataḥ | [AHS, Nidānasthāna, 2 60.1]
sarvākāraṃ rasādīnāṃ śuddhyāśuddhyāpi vā kramāt | [AHS, Nidānasthāna, 2 60.2]
vātapittakaphaiḥ sapta daśa dvādaśa vāsarān | [AHS, Nidānasthāna, 2 61.1]
prāyo 'nuyāti maryādāṃ mokṣāya ca vadhāya ca | [AHS, Nidānasthāna, 2 61.2]
ityagniveśasya mataṃ hārītasya punaḥ smṛtiḥ | [AHS, Nidānasthāna, 2 62.1]
dviguṇā saptamī yāvan navamyekādaśī tathā | [AHS, Nidānasthāna, 2 62.2]
eṣā tridoṣamaryādā mokṣāya ca vadhāya ca | [AHS, Nidānasthāna, 2 63.1]
śuddhyaśuddhau jvaraḥ kālaṃ dīrgham apyanuvartate | [AHS, Nidānasthāna, 2 63.2]
kṛśānāṃ vyādhimuktānāṃ mithyāhārādisevinām | [AHS, Nidānasthāna, 2 64.1]
alpo 'pi doṣo dūṣyāder labdhvānyatamato balam | [AHS, Nidānasthāna, 2 64.2]
savipakṣo jvaraṃ kuryād viṣamaṃ kṣayavṛddhibhāk | [AHS, Nidānasthāna, 2 65.1]
doṣaḥ pravartate teṣāṃ sve kāle jvarayan balī | [AHS, Nidānasthāna, 2 65.2]
nivartate punaścaiṣa pratyanīkabalābalaḥ | [AHS, Nidānasthāna, 2 66.1]
kṣīṇe doṣe jvaraḥ sūkṣmo rasādiṣveva līyate | [AHS, Nidānasthāna, 2 66.2]
līnatvāt kārśyavaivarṇyajāḍyādīn ādadhāti saḥ | [AHS, Nidānasthāna, 2 67.1]
āsannavivṛtāsyatvāt srotasāṃ rasavāhinām | [AHS, Nidānasthāna, 2 67.2]
āśu sarvasya vapuṣo vyāptir doṣeṇa jāyate | [AHS, Nidānasthāna, 2 68.1]
saṃtataḥ satatas tena viparīto viparyayāt | [AHS, Nidānasthāna, 2 68.2]
viṣamo viṣamārambhakriyākālo 'nuṣaṅgavān | [AHS, Nidānasthāna, 2 69.1]
doṣo raktāśrayaḥ prāyaḥ karoti satataṃ jvaram | [AHS, Nidānasthāna, 2 69.2]
ahorātrasya sa dviḥ syāt sakṛd anyedyurāśritaḥ | [AHS, Nidānasthāna, 2 70.1]
tasmin māṃsavahā nāḍīr medonāḍīs tṛtīyake | [AHS, Nidānasthāna, 2 70.2]
grāhī pittānilān mūrdhnas trikasya kaphapittataḥ | [AHS, Nidānasthāna, 2 71.1]
sapṛṣṭhasyānilakaphāt sa caikāhāntaraḥ smṛtaḥ | [AHS, Nidānasthāna, 2 71.2]
caturthako male medomajjāsthyanyatamasthite | [AHS, Nidānasthāna, 2 72.1]
majjastha evetyapare prabhāvaṃ sa tu darśayet | [AHS, Nidānasthāna, 2 72.2]
dvidhā kaphena jaṅghābhyāṃ sa pūrvaṃ śiraso 'nilāt | [AHS, Nidānasthāna, 2 73.1]
asthimajjobhayagate caturthakaviparyayaḥ | [AHS, Nidānasthāna, 2 73.2]
tridhā dvyahaṃ jvarayati dinam ekaṃ tu muñcati | [AHS, Nidānasthāna, 2 74.1]
balābalena doṣāṇām annaceṣṭādijanmanā | [AHS, Nidānasthāna, 2 74.2]
jvaraḥ syān manasas tadvat karmaṇaśca tadā tadā | [AHS, Nidānasthāna, 2 75.1]
doṣadūṣyartvahorātraprabhṛtīnāṃ balāj jvaraḥ | [AHS, Nidānasthāna, 2 75.2]
manaso viṣayāṇāṃ ca kālaṃ taṃ taṃ prapadyate | [AHS, Nidānasthāna, 2 76.1]
dhātūn prakṣobhayan doṣo mokṣakāle vilīyate | [AHS, Nidānasthāna, 2 76.2]
tato naraḥ śvasan svidyan kūjan vamati ceṣṭate | [AHS, Nidānasthāna, 2 77.1]
vepate pralapatyuṣṇaiḥ śītaiścāṅgair hataprabhaḥ | [AHS, Nidānasthāna, 2 77.2]
visaṃjño jvaravegārtaḥ sakrodha iva vīkṣate | [AHS, Nidānasthāna, 2 78.1]
sadoṣaśabdaṃ ca śakṛd dravaṃ sṛjati vegavat | [AHS, Nidānasthāna, 2 78.2]
deho laghur vyapagataklamamohatāpaḥ pāko mukhe karaṇasauṣṭhavam avyathatvam | [AHS, Nidānasthāna, 2 79.1]
svedaḥ kṣavaḥ prakṛtiyogi mano 'nnalipsā kaṇḍūśca mūrdhni vigatajvaralakṣaṇāni | [AHS, Nidānasthāna, 2 79.2]
{AHS, Nidānasthāna, 3}
athāto raktapittakāsanidānaṃ vyākhyāsyāmaḥ | [AHS, Nidānasthāna, 3 1.1]
iti ha smāhur ātreyādayo maharṣayaḥ | [AHS, Nidānasthāna, 3 1.2]
bhṛśoṣṇatīkṣṇakaṭvamlalavaṇādividāhibhiḥ | [AHS, Nidānasthāna, 3 1.3]
kodravoddālakaiścānnais tadyuktairatisevitaiḥ | [AHS, Nidānasthāna, 3 1.4]
kupitaṃ pittalaiḥ pittaṃ dravaṃ raktaṃ ca mūrchite | [AHS, Nidānasthāna, 3 2.1]
te mithas tulyarūpatvam āgamya vyāpnutas tanum | [AHS, Nidānasthāna, 3 2.2]
pittaṃ raktasya vikṛteḥ saṃsargād dūṣaṇād api | [AHS, Nidānasthāna, 3 3.1]
gandhavarṇānuvṛtteśca raktena vyapadiśyate | [AHS, Nidānasthāna, 3 3.2]
prabhavatyasṛjaḥ sthānāt plīhato yakṛtaśca tat | [AHS, Nidānasthāna, 3 4.1]
śirogurutvam aruciḥ śītecchā dhūmako 'mlakaḥ | [AHS, Nidānasthāna, 3 4.2]
chardiścharditabaibhatsyaṃ kāsaḥ śvāso bhramaḥ klamaḥ | [AHS, Nidānasthāna, 3 5.1]
lohalohitamatsyāmagandhāsyatvaṃ svarakṣayaḥ | [AHS, Nidānasthāna, 3 5.2]
raktahāridraharitavarṇatā nayanādiṣu | [AHS, Nidānasthāna, 3 6.1]
nīlalohitapītānāṃ varṇānām avivecanam | [AHS, Nidānasthāna, 3 6.2]
svapne tadvarṇadarśitvaṃ bhavatyasmin bhaviṣyati | [AHS, Nidānasthāna, 3 7.1]
ūrdhvaṃ nāsākṣikarṇāsyair meḍhrayonigudairadhaḥ | [AHS, Nidānasthāna, 3 7.2]
kupitaṃ romakūpaiśca samastais tat pravartate | [AHS, Nidānasthāna, 3 8.1]
ūrdhvaṃ sādhyaṃ kaphād yasmāt tad virecanasādhanam | [AHS, Nidānasthāna, 3 8.2]
bahvauṣadhaṃ ca pittasya vireko hi varauṣadham | [AHS, Nidānasthāna, 3 9.1]
anubandhī kapho yaśca tatra tasyāpi śuddhikṛt | [AHS, Nidānasthāna, 3 9.2]
kaṣāyāḥ svādavo 'pyasya viśuddhaśleṣmaṇo hitāḥ | [AHS, Nidānasthāna, 3 10.1]
kimu tiktāḥ kaṣāyā vā ye nisargāt kaphāpahāḥ | [AHS, Nidānasthāna, 3 10.2]
adho yāpyaṃ calād yasmāt tat pracchardanasādhanam | [AHS, Nidānasthāna, 3 11.1]
alpauṣadhaṃ ca pittasya vamanaṃ na varauṣadham | [AHS, Nidānasthāna, 3 11.2]
anubandhī calo yaśca śāntaye 'pi na tasya tat | [AHS, Nidānasthāna, 3 12.1]
kaṣāyāśca hitās tasya madhurā eva kevalam | [AHS, Nidānasthāna, 3 12.2]
kaphamārutasaṃsṛṣṭam asādhyam ubhayāyanam | [AHS, Nidānasthāna, 3 13.1]
aśakyaprātilomyatvād abhāvād auṣadhasya ca | [AHS, Nidānasthāna, 3 13.2]
na hi saṃśodhanaṃ kiṃcid astyasya pratilomagam | [AHS, Nidānasthāna, 3 14.1]
śodhanaṃ pratilomaṃ ca raktapitte bhiṣagjitam | [AHS, Nidānasthāna, 3 14.2]
evam evopaśamanaṃ sarvaśo nāsya vidyate | [AHS, Nidānasthāna, 3 15.1]
saṃsṛṣṭeṣu hi doṣeṣu sarvajicchamanaṃ hitam | [AHS, Nidānasthāna, 3 15.2]
tatra doṣānugamanaṃ sirāsra iva lakṣayet | [AHS, Nidānasthāna, 3 16.1]
upadravāṃśca vikṛtijñānatas teṣu cādhikam | [AHS, Nidānasthāna, 3 16.2]
āśukārī yataḥ kāsas tam evātaḥ pravakṣyati | [AHS, Nidānasthāna, 3 17.1]
pañca kāsāḥ smṛtā vātapittaśleṣmakṣatakṣayaiḥ | [AHS, Nidānasthāna, 3 17.2]
kṣayāyopekṣitāḥ sarve balinaścottarottaram | [AHS, Nidānasthāna, 3 18.1]
teṣāṃ bhaviṣyatāṃ rūpaṃ kaṇṭhe kaṇḍūrarocakaḥ | [AHS, Nidānasthāna, 3 18.2]
śūkapūrṇābhakaṇṭhatvaṃ tatrādho vihato 'nilaḥ | [AHS, Nidānasthāna, 3 19.1]
ūrdhvaṃ pravṛttaḥ prāpyoras tasmin kaṇṭhe ca saṃsajan | [AHS, Nidānasthāna, 3 19.2]
śiraḥsrotāṃsi sampūrya tato 'ṅgānyutkṣipann iva | [AHS, Nidānasthāna, 3 20.1]
kṣipann ivākṣiṇī pṛṣṭham uraḥ pārśve ca pīḍayan | [AHS, Nidānasthāna, 3 20.2]
pravartate sa vaktreṇa bhinnakāṃsyopamadhvaniḥ | [AHS, Nidānasthāna, 3 21.1]
hetubhedāt pratīghātabhedo vāyoḥ saraṃhasaḥ | [AHS, Nidānasthāna, 3 21.2]
yad rujāśabdavaiṣamyaṃ kāsānāṃ jāyate tataḥ | [AHS, Nidānasthāna, 3 22.1]
kupito vātalair vātaḥ śuṣkoraḥkaṇṭhavaktratām | [AHS, Nidānasthāna, 3 22.2]
hṛtpārśvoraḥśiraḥśūlaṃ mohakṣobhasvarakṣayān | [AHS, Nidānasthāna, 3 23.1]
karoti śuṣkaṃ kāsaṃ ca mahāvegarujāsvanam | [AHS, Nidānasthāna, 3 23.2]
so 'ṅgaharṣī kaphaṃ śuṣkaṃ kṛcchrān muktvālpatāṃ vrajet | [AHS, Nidānasthāna, 3 24.1]
pittāt pītākṣikaphatā tiktāsyatvaṃ jvaro bhramaḥ | [AHS, Nidānasthāna, 3 24.2]
pittāsṛgvamanaṃ tṛṣṇā vaisvaryaṃ dhūmako 'mlakaḥ | [AHS, Nidānasthāna, 3 25.1]
pratataṃ kāsavegena jyotiṣām iva darśanam | [AHS, Nidānasthāna, 3 25.2]
kaphād uro 'lparuṅ mūrdhahṛdayaṃ stimitaṃ guru | [AHS, Nidānasthāna, 3 26.1]
kaṇṭhopalepaḥ sadanaṃ pīnasacchardyarocakāḥ | [AHS, Nidānasthāna, 3 26.2]
romaharṣo ghanasnigdhaśvetaśleṣmapravartanam | [AHS, Nidānasthāna, 3 27.1]
yuddhādyaiḥ sāhasais tais taiḥ sevitairayathābalam | [AHS, Nidānasthāna, 3 27.2]
urasyantaḥkṣate vāyuḥ pittenānugato balī | [AHS, Nidānasthāna, 3 28.1]
kupitaḥ kurute kāsaṃ kaphaṃ tena saśoṇitam | [AHS, Nidānasthāna, 3 28.2]
pītaṃ śyāvaṃ ca śuṣkaṃ ca grathitaṃ kuthitaṃ bahu | [AHS, Nidānasthāna, 3 29.1]
ṣṭhīvet kaṇṭhena rujatā vibhinneneva corasā | [AHS, Nidānasthāna, 3 29.2]
sūcībhiriva tīkṣṇābhis tudyamānena śūlinā | [AHS, Nidānasthāna, 3 30.1]
parvabhedajvaraśvāsatṛṣṇāvaisvaryakampavān | [AHS, Nidānasthāna, 3 30.2]
pārāvata ivākūjan pārśvaśūlī tato 'sya ca | [AHS, Nidānasthāna, 3 31.1]
kramād vīryaṃ ruciḥ paktā balaṃ varṇaśca hīyate | [AHS, Nidānasthāna, 3 31.2]
kṣīṇasya sāsṛṅmūtratvaṃ syācca pṛṣṭhakaṭīgrahaḥ | [AHS, Nidānasthāna, 3 32.1]
vāyupradhānāḥ kupitā dhātavo rājayakṣmiṇaḥ | [AHS, Nidānasthāna, 3 32.2]
kurvanti yakṣmāyatanaiḥ kāsaṃ ṣṭhīvet kaphaṃ tataḥ | [AHS, Nidānasthāna, 3 33.1]
pūtipūyopamaṃ pītaṃ visraṃ haritalohitam | [AHS, Nidānasthāna, 3 33.2]
lucyete iva pārśve ca hṛdayaṃ patatīva ca | [AHS, Nidānasthāna, 3 34.1]
akasmād uṣṇaśītecchā bahvāśitvaṃ balakṣayaḥ | [AHS, Nidānasthāna, 3 34.2]
snigdhaprasannavaktratvaṃ śrīmaddarśananetratā | [AHS, Nidānasthāna, 3 35.1]
tato 'sya kṣayarūpāṇi sarvāṇyāvirbhavanti ca | [AHS, Nidānasthāna, 3 35.2]
ityeṣa kṣayajaḥ kāsaḥ kṣīṇānāṃ dehanāśanaḥ | [AHS, Nidānasthāna, 3 36.1]
yāpyo vā balināṃ tadvat kṣatajo 'bhinavau tu tau | [AHS, Nidānasthāna, 3 36.2]
sidhyetām api sānāthyāt sādhyā doṣaiḥ pṛthak trayaḥ | [AHS, Nidānasthāna, 3 37.1]
miśrā yāpyā dvayāt sarve jarasā sthavirasya ca | [AHS, Nidānasthāna, 3 37.2]
kāsācchvāsakṣayacchardisvarasādādayo gadāḥ | [AHS, Nidānasthāna, 3 38.1]
bhavantyupekṣayā yasmāt tasmāt taṃ tvarayā jayet | [AHS, Nidānasthāna, 3 38.2]
{AHS, Nidānasthāna, 4}
athātaḥ śvāsahidhmānidānaṃ vyākhyāsyāmaḥ | [AHS, Nidānasthāna, 4 1.1]
iti ha smāhur ātreyādayo maharṣayaḥ | [AHS, Nidānasthāna, 4 1.2]
kāsavṛddhyā bhavecchvāsaḥ pūrvair vā doṣakopanaiḥ | [AHS, Nidānasthāna, 4 1.3]
āmātīsāravamathuviṣapāṇḍujvarairapi | [AHS, Nidānasthāna, 4 1.4]
rajodhūmānilair marmaghātād atihimāmbunā | [AHS, Nidānasthāna, 4 2.1]
kṣudrakas tamakaśchinno mahān ūrdhvaśca pañcamaḥ | [AHS, Nidānasthāna, 4 2.2]
kaphoparuddhagamanaḥ pavano viṣvagāsthitaḥ | [AHS, Nidānasthāna, 4 3.1]
prāṇodakānnavāhīni duṣṭaḥ srotāṃsi dūṣayan | [AHS, Nidānasthāna, 4 3.2]
uraḥsthaḥ kurute śvāsam āmāśayasamudbhavam | [AHS, Nidānasthāna, 4 4.1]
prāgrūpaṃ tasya hṛtpārśvaśūlaṃ prāṇavilomatā | [AHS, Nidānasthāna, 4 4.2]
ānāhaḥ śaṅkhabhedaśca tatrāyāsātibhojanaiḥ | [AHS, Nidānasthāna, 4 5.1]
preritaḥ prerayet kṣudraṃ svayaṃ saṃśamanaṃ marut | [AHS, Nidānasthāna, 4 5.2]
pratilomaṃ sirā gacchann udīrya pavanaḥ kapham | [AHS, Nidānasthāna, 4 6.1]
parigṛhya śirogrīvam uraḥ pārśve ca pīḍayan | [AHS, Nidānasthāna, 4 6.2]
kāsaṃ ghurghurakaṃ moham arucim pīnasaṃ tṛṣam | [AHS, Nidānasthāna, 4 7.1]
karoti tīvravegaṃ ca śvāsaṃ prāṇopatāpinam | [AHS, Nidānasthāna, 4 7.2]
pratāmyet tasya vegena niṣṭhyūtānte kṣaṇaṃ sukhī | [AHS, Nidānasthāna, 4 8.1]
kṛcchrācchayānaḥ śvasiti niṣaṇṇaḥ svāsthyam ṛcchati | [AHS, Nidānasthāna, 4 8.2]
ucchritākṣo lalāṭena svidyatā bhṛśam artimān | [AHS, Nidānasthāna, 4 9.1]
viśuṣkāsyo muhuḥśvāsī kāṅkṣatyuṣṇaṃ savepathuḥ | [AHS, Nidānasthāna, 4 9.2]
meghāmbuśītaprāgvātaiḥ śleṣmalaiśca vivardhate | [AHS, Nidānasthāna, 4 10.1]
sa yāpyas tamakaḥ sādhyo navo vā balino bhavet | [AHS, Nidānasthāna, 4 10.2]
jvaramūrchāyutaḥ śītaiḥ śāmyet pratamakas tu saḥ | [AHS, Nidānasthāna, 4 11.1]
chinnācchvasiti vicchinnaṃ marmacchedarujārditaḥ | [AHS, Nidānasthāna, 4 11.2]
sasvedamūrchaḥ sānāho vastidāhanirodhavān | [AHS, Nidānasthāna, 4 12.1]
adhodṛg viplutākṣaśca muhyan raktaikalocanaḥ | [AHS, Nidānasthāna, 4 12.2]
śuṣkāsyaḥ pralapan dīno naṣṭacchāyo vicetanaḥ | [AHS, Nidānasthāna, 4 13.1]
mahatā mahatā dīno nādena śvasiti krathan | [AHS, Nidānasthāna, 4 13.2]
uddhūyamānaḥ saṃrabdho mattarṣabha ivāniśam | [AHS, Nidānasthāna, 4 14.1]
praṇaṣṭajñānavijñāno vibhrāntanayanānanaḥ | [AHS, Nidānasthāna, 4 14.2]
vakṣaḥ samākṣipan baddhamūtravarcā viśīrṇavāk | [AHS, Nidānasthāna, 4 15.1]
śuṣkakaṇṭho muhur muhyan karṇaśaṅkhaśiro'tiruk | [AHS, Nidānasthāna, 4 15.2]
dīrgham ūrdhvaṃ śvasityūrdhvān na ca pratyāharatyadhaḥ | [AHS, Nidānasthāna, 4 16.1]
śleṣmāvṛtamukhasrotāḥ kruddhagandhavahārditaḥ | [AHS, Nidānasthāna, 4 16.2]
ūrdhvadṛg vīkṣate bhrāntam akṣiṇī paritaḥ kṣipan | [AHS, Nidānasthāna, 4 17.1]
marmasu chidyamāneṣu paridevī niruddhavāk | [AHS, Nidānasthāna, 4 17.2]
ete sidhyeyuravyaktā vyaktāḥ prāṇaharā dhruvam | [AHS, Nidānasthāna, 4 18.1]
śvāsaikahetuprāgrūpasaṃkhyāprakṛtisaṃśrayāḥ | [AHS, Nidānasthāna, 4 18.2]
hidhmā bhaktodbhavā kṣudrā yamalā mahatīti ca | [AHS, Nidānasthāna, 4 19.1]
gambhīrā ca marut tatra tvarayāyuktisevitaiḥ | [AHS, Nidānasthāna, 4 19.2]
rūkṣatīkṣṇakharāsātmyairannapānaiḥ prapīḍitaḥ | [AHS, Nidānasthāna, 4 20.1]
karoti hidhmām arujāṃ mandaśabdāṃ kṣavānugām | [AHS, Nidānasthāna, 4 20.2]
śamaṃ sātmyānnapānena yā prayāti ca sānnajā | [AHS, Nidānasthāna, 4 21.1]
āyāsāt pavanaḥ kṣudraḥ kṣudrāṃ hidhmāṃ pravartayet | [AHS, Nidānasthāna, 4 21.2]
jatrumūlapravisṛtām alpavegāṃ mṛduṃ ca sā | [AHS, Nidānasthāna, 4 22.1]
vṛddhim āyāsyato yāti bhuktamātre ca mārdavam | [AHS, Nidānasthāna, 4 22.2]
cireṇa yamalair vegairāhāre yā pravartate | [AHS, Nidānasthāna, 4 23.1]
pariṇāmonmukhe vṛddhiṃ pariṇāme ca gacchati | [AHS, Nidānasthāna, 4 23.2]
kampayantī śirogrīvam ādhmātasyātitṛṣyataḥ | [AHS, Nidānasthāna, 4 24.1]
pralāpacchardyatīsāranetraviplutijṛmbhiṇaḥ | [AHS, Nidānasthāna, 4 24.2]
yamalā veginī hidhmā pariṇāmavatī ca sā | [AHS, Nidānasthāna, 4 25.1]
stabdhabhrūśaṅkhayugmasya sāsraviplutacakṣuṣaḥ | [AHS, Nidānasthāna, 4 25.2]
stambhayantī tanuṃ vācaṃ smṛtiṃ saṃjñāṃ ca muṣṇatī | [AHS, Nidānasthāna, 4 26.1]
rundhatī mārgam annasya kurvatī marmaghaṭṭanam | [AHS, Nidānasthāna, 4 26.2]
pṛṣṭhato namanaṃ śoṣaṃ mahāhidhmā pravartate | [AHS, Nidānasthāna, 4 27.1]
mahāmūlā mahāśabdā mahāvegā mahābalā | [AHS, Nidānasthāna, 4 27.2]
pakvāśayād vā nābher vā pūrvavad yā pravartate | [AHS, Nidānasthāna, 4 28.1]
tadrūpā sā muhuḥ kuryāj jṛmbhām aṅgaprasāraṇam | [AHS, Nidānasthāna, 4 28.2]
gambhīreṇānunādena gambhīrā tāsu sādhayet | [AHS, Nidānasthāna, 4 29.1]
ādye dve varjayed antye sarvaliṅgāṃ ca veginīm | [AHS, Nidānasthāna, 4 29.2]
sarvāśca saṃcitāmasya sthavirasya vyavāyinaḥ | [AHS, Nidānasthāna, 4 30.1]
vyādhibhiḥ kṣīṇadehasya bhaktacchedakṣatasya vā | [AHS, Nidānasthāna, 4 30.2]
sarve 'pi rogā nāśāya na tvevaṃ śīghrakāriṇaḥ | [AHS, Nidānasthāna, 4 31.1]
hidhmāśvāsau yathā tau hi mṛtyukāle kṛtālayau | [AHS, Nidānasthāna, 4 31.2]
{AHS, Nidānasthāna, 5}
athāto rājayakṣmādinidānaṃ vyākhyāsyāmaḥ | [AHS, Nidānasthāna, 5 1.1]
iti ha smāhur ātreyādayo maharṣayaḥ | [AHS, Nidānasthāna, 5 1.2]
anekarogānugato bahurogapurogamaḥ | [AHS, Nidānasthāna, 5 1.3]
rājayakṣmā kṣayaḥ śoṣo rogarāḍ iti ca smṛtaḥ | [AHS, Nidānasthāna, 5 1.4]
nakṣatrāṇāṃ dvijānāṃ ca rājño 'bhūd yad ayaṃ purā | [AHS, Nidānasthāna, 5 2.1]
yacca rājā ca yakṣmā ca rājayakṣmā tato mataḥ | [AHS, Nidānasthāna, 5 2.2]
dehauṣadhakṣayakṛteḥ kṣayas tatsaṃbhavācca saḥ | [AHS, Nidānasthāna, 5 3.1]
rasādiśoṣaṇācchoṣo rogarāṭ teṣu rājanāt | [AHS, Nidānasthāna, 5 3.2]
sāhasaṃ vegasaṃrodhaḥ śukraujaḥsnehasaṃkṣayaḥ | [AHS, Nidānasthāna, 5 4.1]
annapānavidhityāgaś catvāras tasya hetavaḥ | [AHS, Nidānasthāna, 5 4.2]
tairudīrṇo 'nilaḥ pittaṃ kaphaṃ codīrya sarvataḥ | [AHS, Nidānasthāna, 5 5.1]
śarīrasaṃdhīn āviśya tān sirāśca prapīḍayan | [AHS, Nidānasthāna, 5 5.2]
mukhāni srotasāṃ ruddhvā tathaivātivivṛtya vā | [AHS, Nidānasthāna, 5 6.1]
sarpann ūrdhvam adhas tiryag yathāsvaṃ janayed gadān | [AHS, Nidānasthāna, 5 6.2]
rūpaṃ bhaviṣyatas tasya pratiśyāyo bhṛśaṃ kṣavaḥ | [AHS, Nidānasthāna, 5 7.1]
praseko mukhamādhuryaṃ sadanaṃ vahnidehayoḥ | [AHS, Nidānasthāna, 5 7.2]
sthālyamatrānnapānādau śucāvapyaśucīkṣaṇam | [AHS, Nidānasthāna, 5 8.1]
makṣikātṛṇakeśādipātaḥ prāyo 'nnapānayoḥ | [AHS, Nidānasthāna, 5 8.2]
hṛllāsaśchardiraruciraśnato 'pi balakṣayaḥ | [AHS, Nidānasthāna, 5 9.1]
pāṇyoravekṣā pādāsyaśopho 'kṣṇor atiśuklatā | [AHS, Nidānasthāna, 5 9.2]
bāhvoḥ pramāṇajijñāsā kāye baibhatsyadarśanam | [AHS, Nidānasthāna, 5 10.1]
strīmadyamāṃsapriyatā ghṛṇitvaṃ mūrdhaguṇṭhanam | [AHS, Nidānasthāna, 5 10.2]
nakhakeśātivṛddhiśca svapne cābhibhavo bhavet | [AHS, Nidānasthāna, 5 11.1]
pataṅgakṛkalāsāhikapiśvāpadapakṣibhiḥ | [AHS, Nidānasthāna, 5 11.2]
keśāsthituṣabhasmādirāśau samadhirohaṇam | [AHS, Nidānasthāna, 5 12.1]
śūnyānāṃ grāmadeśānāṃ darśanaṃ śuṣyato 'mbhasaḥ | [AHS, Nidānasthāna, 5 12.2]
jyotir girīṇāṃ patatāṃ jvalatāṃ ca mahīruhām | [AHS, Nidānasthāna, 5 13.1]
pīnasaśvāsakāsāṃsamūrdhasvararujo 'ruciḥ | [AHS, Nidānasthāna, 5 13.2]
ūrdhvaṃ viḍbhraṃśasaṃśoṣāvadhaśchardiśca koṣṭhage | [AHS, Nidānasthāna, 5 14.1]
tiryaksthe pārśvarugdoṣe saṃdhige bhavati jvaraḥ | [AHS, Nidānasthāna, 5 14.2]
rūpāṇyekādaśaitāni jāyante rājayakṣmiṇaḥ | [AHS, Nidānasthāna, 5 15.1]
teṣām upadravān vidyāt kaṇṭhoddhvaṃsam urorujam | [AHS, Nidānasthāna, 5 15.2]
jṛmbhāṅgamardaniṣṭhīvavahnisādāsyapūtitāḥ | [AHS, Nidānasthāna, 5 16.1]
tatra vātācchiraḥpārśvaśūlam aṃsāṅgamardanam | [AHS, Nidānasthāna, 5 16.2]
kaṇṭhoddhvaṃsaḥ svarabhraṃśaḥ pittāt pādāṃsapāṇiṣu | [AHS, Nidānasthāna, 5 17.1]
dāho 'tīsāro 'sṛkchardir mukhagandho jvaro madaḥ | [AHS, Nidānasthāna, 5 17.2]
kaphād arocakaśchardiḥ kāso mūrdhāṅgagauravam | [AHS, Nidānasthāna, 5 18.1]
prasekaḥ pīnasaḥ śvāsaḥ svarasādo 'lpavahnitā | [AHS, Nidānasthāna, 5 18.2]
doṣair mandānalatvena sopalepaiḥ kapholbaṇaiḥ | [AHS, Nidānasthāna, 5 19.1]
srotomukheṣu ruddheṣu dhātūṣmasvalpakeṣu ca | [AHS, Nidānasthāna, 5 19.2]
vidahyamānaḥ svasthāne rasas tāṃs tān upadravān | [AHS, Nidānasthāna, 5 20.1]
kuryād agacchan māṃsādīn asṛk cordhvaṃ pradhāvati | [AHS, Nidānasthāna, 5 20.2]
pacyate koṣṭha evānnam annapaktraiva cāsya yat | [AHS, Nidānasthāna, 5 21.1]
prāyo 'smān malatāṃ yātaṃ naivālaṃ dhātupuṣṭaye | [AHS, Nidānasthāna, 5 21.2]
raso 'pyasya na raktāya māṃsāya kuta eva tu | [AHS, Nidānasthāna, 5 22.1]
upastabdhaḥ sa śakṛtā kevalaṃ vartate kṣayī | [AHS, Nidānasthāna, 5 22.2]
liṅgeṣvalpeṣvapi kṣīṇaṃ vyādhyauṣadhabalākṣamam | [AHS, Nidānasthāna, 5 23.1]
varjayet sādhayed eva sarveṣvapi tato 'nyathā | [AHS, Nidānasthāna, 5 23.2]
doṣair vyastaiḥ samastaiśca kṣayāt ṣaṣṭhaśca medasā | [AHS, Nidānasthāna, 5 24.1]
svarabhedo bhavet tatra kṣāmo rūkṣaścalaḥ svaraḥ | [AHS, Nidānasthāna, 5 24.2]
śūkapūrṇābhakaṇṭhatvaṃ snigdhoṣṇopaśayo 'nilāt | [AHS, Nidānasthāna, 5 25.1]
pittāt tālugale dāhaḥ śoṣa uktāvasūyanam | [AHS, Nidānasthāna, 5 25.2]
limpann iva kaphāt kaṇṭhaṃ mandaḥ khurakhurāyate | [AHS, Nidānasthāna, 5 26.1]
svaro vibaddhaḥ sarvais tu sarvaliṅgaḥ kṣayāt kaṣet | [AHS, Nidānasthāna, 5 26.2]
dhūmāyatīva cātyarthaṃ medasā śleṣmalakṣaṇaḥ | [AHS, Nidānasthāna, 5 27.1]
kṛcchralakṣyākṣaraścātra sarvairantyaṃ ca varjayet | [AHS, Nidānasthāna, 5 27.2]
arocako bhaved doṣair jihvāhṛdayasaṃśrayaiḥ | [AHS, Nidānasthāna, 5 28.1]
saṃnipātena manasaḥ saṃtāpena ca pañcamaḥ | [AHS, Nidānasthāna, 5 28.2]
kaṣāyatiktamadhuraṃ vātādiṣu mukhaṃ kramāt | [AHS, Nidānasthāna, 5 29.1]
sarvotthe virasaṃ śokakrodhādiṣu yathāmalam | [AHS, Nidānasthāna, 5 29.2]
chardir doṣaiḥ pṛthak sarvair dviṣṭairarthaiśca pañcamī | [AHS, Nidānasthāna, 5 30.1]
udāno vikṛto doṣān sarvāsvapyūrdhvam asyati | [AHS, Nidānasthāna, 5 30.2]
tāsūtkleśāsyalāvaṇyaprasekārucayo 'gragāḥ | [AHS, Nidānasthāna, 5 31.1]
nābhipṛṣṭhaṃ rujan vāyuḥ pārśve cāhāram utkṣipet | [AHS, Nidānasthāna, 5 31.2]
tato vicchinnam alpālpaṃ kaṣāyaṃ phenilaṃ vamet | [AHS, Nidānasthāna, 5 32.1]
śabdodgārayutaṃ kṛṣṇam acchaṃ kṛcchreṇa vegavat | [AHS, Nidānasthāna, 5 32.2]
kāsāsyaśoṣahṛnmūrdhasvarapīḍāklamānvitaḥ | [AHS, Nidānasthāna, 5 33.1]
pittāt kṣārodakanibhaṃ dhūmraṃ haritapītakam | [AHS, Nidānasthāna, 5 33.2]
sāsṛg amlaṃ kaṭūṣṇaṃ ca tṛṇmūrchātāpadāhavat | [AHS, Nidānasthāna, 5 34.1]
kaphāt snigdhaṃ ghanaṃ śītaṃ śleṣmatantugavākṣitam | [AHS, Nidānasthāna, 5 34.2]
madhuraṃ lavaṇaṃ bhūri prasaktaṃ romaharṣaṇam | [AHS, Nidānasthāna, 5 35.1]
mukhaśvayathumādhuryatandrāhṛllāsakāsavān | [AHS, Nidānasthāna, 5 35.2]
sarvaliṅgā malaiḥ sarvai riṣṭoktā yā ca tāṃ tyajet | [AHS, Nidānasthāna, 5 36.1]
pūtyamedhyāśucidviṣṭadarśanaśravaṇādibhiḥ | [AHS, Nidānasthāna, 5 36.2]
tapte citte hṛdi kliṣṭe chardir dviṣṭārthayogajā | [AHS, Nidānasthāna, 5 37.1]
vātādīn eva vimṛśet kṛmitṛṇāmadaurhṛde | [AHS, Nidānasthāna, 5 37.2]
śūlavepathuhṛllāsair viśeṣāt kṛmijāṃ vadet | [AHS, Nidānasthāna, 5 38.1]
kṛmihṛdrogaliṅgaiśca smṛtāḥ pañca tu hṛdgadāḥ | [AHS, Nidānasthāna, 5 38.2]
teṣāṃ gulmanidānoktaiḥ samutthānaiśca saṃbhavaḥ | [AHS, Nidānasthāna, 5 39.1]
vātena śūlyate 'tyarthaṃ tudyate sphuṭatīva ca | [AHS, Nidānasthāna, 5 39.2]
bhidyate śuṣyati stabdhaṃ hṛdayaṃ śūnyatā dravaḥ | [AHS, Nidānasthāna, 5 40.1]
akasmād dīnatā śoko bhayaṃ śabdāsahiṣṇutā | [AHS, Nidānasthāna, 5 40.2]
vepathur veṣṭanaṃ mohaḥ śvāsarodho 'lpanidratā | [AHS, Nidānasthāna, 5 41.1]
pittāt tṛṣṇā bhramo mūrchā dāhaḥ svedo 'mlakaḥ klamaḥ | [AHS, Nidānasthāna, 5 41.2]
chardanaṃ cāmlapittasya dhūmakaḥ pītatā jvaraḥ | [AHS, Nidānasthāna, 5 42.1]
śleṣmaṇā hṛdayaṃ stabdhaṃ bhārikaṃ sāśmagarbhavat | [AHS, Nidānasthāna, 5 42.2]
kāsāgnisādaniṣṭhīvanidrālasyārucijvarāḥ | [AHS, Nidānasthāna, 5 43.1]
sarvaliṅgas tribhir doṣaiḥ kṛmibhiḥ śyāvanetratā | [AHS, Nidānasthāna, 5 43.2]
tamaḥpraveśo hṛllāsaḥ śoṣaḥ kaṇḍūḥ kaphasrutiḥ | [AHS, Nidānasthāna, 5 44.1]
hṛdayaṃ pratataṃ cātra krakaceneva dāryate | [AHS, Nidānasthāna, 5 44.2]
cikitsed āmayaṃ ghoraṃ taṃ śīghraṃ śīghrakāriṇam | [AHS, Nidānasthāna, 5 45.1]
vātāt pittāt kaphāt tṛṣṇā saṃnipātād rasakṣayāt | [AHS, Nidānasthāna, 5 45.2]
ṣaṣṭhī syād upasargācca vātapitte tu kāraṇam | [AHS, Nidānasthāna, 5 46.1]
sarvāsu tatprakopo hi saumyadhātupraśoṣaṇāt | [AHS, Nidānasthāna, 5 46.2]
sarvadehabhramotkampatāpatṛḍdāhamohakṛt | [AHS, Nidānasthāna, 5 47.1]
jihvāmūlagalaklomatālutoyavahāḥ sirāḥ | [AHS, Nidānasthāna, 5 47.2]
saṃśoṣya tṛṣṇā jāyante tāsāṃ sāmānyalakṣaṇam | [AHS, Nidānasthāna, 5 48.1]
mukhaśoṣo jalātṛptir annadveṣaḥ svarakṣayaḥ | [AHS, Nidānasthāna, 5 48.2]
kaṇṭhauṣṭhajihvākārkaśyaṃ jihvāniṣkramaṇaṃ klamaḥ | [AHS, Nidānasthāna, 5 49.1]
pralāpaścittavibhraṃśas tṛḍgrahoktās tathāmayāḥ | [AHS, Nidānasthāna, 5 49.2]
mārutāt kṣāmatā dainyaṃ śaṅkhatodaḥ śirobhramaḥ | [AHS, Nidānasthāna, 5 50.1]
gandhājñānāsyavairasyaśrutinidrābalakṣayāḥ | [AHS, Nidānasthāna, 5 50.2]
śītāmbupānād vṛddhiśca pittān mūrchāsyatiktatā | [AHS, Nidānasthāna, 5 51.1]
raktekṣaṇatvaṃ pratataṃ śoṣo dāho 'tidhūmakaḥ | [AHS, Nidānasthāna, 5 51.2]
kapho ruṇaddhi kupitas toyavāhiṣu mārutam | [AHS, Nidānasthāna, 5 52.1]
srotaḥsu sa kaphas tena paṅkavacchoṣyate tataḥ | [AHS, Nidānasthāna, 5 52.2]
śūkairivācitaḥ kaṇṭho nidrā madhuravaktratā | [AHS, Nidānasthāna, 5 53.1]
ādhmānaṃ śiraso jāḍyaṃ staimityacchardyarocakāḥ | [AHS, Nidānasthāna, 5 53.2]
ālasyam avipākaśca sarvaiḥ syāt sarvalakṣaṇā | [AHS, Nidānasthāna, 5 54.1]
āmodbhavā ca bhaktasya saṃrodhād vātapittajā | [AHS, Nidānasthāna, 5 54.2]
uṣṇaklāntasya sahasā śītāmbho bhajatas tṛṣam | [AHS, Nidānasthāna, 5 55.1]
ūṣmā ruddho gataḥ koṣṭhaṃ yāṃ kuryāt pittajaiva sā | [AHS, Nidānasthāna, 5 55.2]
yā ca pānātipānotthā tīkṣṇāgneḥ snehajā ca yā | [AHS, Nidānasthāna, 5 56.1]
snigdhagurvamlalavaṇabhojanena kaphodbhavā | [AHS, Nidānasthāna, 5 56.2]
tṛṣṇā rasakṣayoktena lakṣaṇena kṣayātmikā | [AHS, Nidānasthāna, 5 57.1]
śoṣamehajvarādyanyadīrgharogopasargataḥ | [AHS, Nidānasthāna, 5 57.2]
yā tṛṣṇā jāyate tīvrā sopasargātmikā smṛtā | [AHS, Nidānasthāna, 5 58.1]
{AHS, Nidānasthāna, 6}
athāto madātyayādinidānaṃ vyākhyāsyāmaḥ | [AHS, Nidānasthāna, 6 1.1]
iti ha smāhur ātreyādayo maharṣayaḥ | [AHS, Nidānasthāna, 6 1.2]
tīkṣṇoṣṇarūkṣasūkṣmāmlaṃ vyavāyyāśukaraṃ laghu | [AHS, Nidānasthāna, 6 1.3]
vikāṣi viśadaṃ madyam ojaso 'smād viparyayaḥ | [AHS, Nidānasthāna, 6 1.4]
tīkṣṇādayo viṣe 'pyuktāścittopaplāvino guṇāḥ | [AHS, Nidānasthāna, 6 2.1]
jīvitāntāya jāyante viṣe tūtkarṣavṛttitaḥ | [AHS, Nidānasthāna, 6 2.2]
tīkṣṇādibhir guṇair madyaṃ mandādīn ojaso guṇān | [AHS, Nidānasthāna, 6 3.1]
daśabhir daśa saṃkṣobhya ceto nayati vikriyām | [AHS, Nidānasthāna, 6 3.2]
ādye made dvitīye tu pramādāyatane sthitaḥ | [AHS, Nidānasthāna, 6 4.1]
durvikalpahato mūḍhaḥ sukham ityadhimucyate | [AHS, Nidānasthāna, 6 4.2]
madhyamottamayoḥ saṃdhiṃ prāpya rājasatāmasaḥ | [AHS, Nidānasthāna, 6 5.1]
niraṅkuśa iva vyālo na kiṃcin nācarej jaḍaḥ | [AHS, Nidānasthāna, 6 5.2]
iyaṃ bhūmiravadyānāṃ dauḥśīlyasyedam āspadam | [AHS, Nidānasthāna, 6 6.1]
eko 'yaṃ bahumārgāya durgater deśikaḥ param | [AHS, Nidānasthāna, 6 6.2]
niśceṣṭaḥ śavavacchete tṛtīye tu made sthitaḥ | [AHS, Nidānasthāna, 6 7.1]
maraṇād api pāpātmā gataḥ pāpatarāṃ daśām | [AHS, Nidānasthāna, 6 7.2]
dharmādharmaṃ sukhaṃ duḥkham arthānarthaṃ hitāhitam | [AHS, Nidānasthāna, 6 8.1]
yad āsakto na jānāti kathaṃ tacchīlayed budhaḥ | [AHS, Nidānasthāna, 6 8.2]
madye moho bhayaṃ śokaḥ krodho mṛtyuśca saṃśritāḥ | [AHS, Nidānasthāna, 6 9.1]
sonmādamadamūrchāyāḥ sāpasmārāpatānakāḥ | [AHS, Nidānasthāna, 6 9.2]
yatraikaḥ smṛtivibhraṃśas tatra sarvam asādhu yat | [AHS, Nidānasthāna, 6 10.1]
ayuktiyuktam annaṃ hi vyādhaye maraṇāya vā | [AHS, Nidānasthāna, 6 10.2]
madyaṃ trivargadhīdhairyalajjāderapi nāśanam | [AHS, Nidānasthāna, 6 11.1]
nātimādyanti balinaḥ kṛtāhārā mahāśanāḥ | [AHS, Nidānasthāna, 6 11.2]
snigdhāḥ sattvavayoyuktā madyanityās tadanvayāḥ | [AHS, Nidānasthāna, 6 12.1]
medaḥkaphādhikā mandavātapittā dṛḍhāgnayaḥ | [AHS, Nidānasthāna, 6 12.2]
viparyaye 'timādyanti viśrabdhāḥ kupitāśca ye | [AHS, Nidānasthāna, 6 13.1]
madyena cāmlarūkṣeṇa sājīrṇe bahunāti ca | [AHS, Nidānasthāna, 6 13.2]
vātāt pittāt kaphāt sarvaiścatvāraḥ syur madātyayāḥ | [AHS, Nidānasthāna, 6 14.1]
sarve 'pi sarvair jāyante vyapadeśas tu bhūyasā | [AHS, Nidānasthāna, 6 14.2]
sāmānyaṃ lakṣaṇaṃ teṣāṃ pramoho hṛdayavyathā | [AHS, Nidānasthāna, 6 15.1]
viḍbhedaḥ pratataṃ tṛṣṇā saumyāgneyo jvaro 'ruciḥ | [AHS, Nidānasthāna, 6 15.2]
śiraḥpārśvāsthirukkampo marmabhedas trikagrahaḥ | [AHS, Nidānasthāna, 6 16.1]
urovibandhas timiraṃ kāsaḥ śvāsaḥ prajāgaraḥ | [AHS, Nidānasthāna, 6 16.2]
svedo 'timātraṃ viṣṭambhaḥ śvayathuścittavibhramaḥ | [AHS, Nidānasthāna, 6 17.1]
pralāpaśchardirutkleśo bhramo duḥsvapnadarśanam | [AHS, Nidānasthāna, 6 17.2]
viśeṣāj jāgaraśvāsakampamūrdharujo 'nilāt | [AHS, Nidānasthāna, 6 18.1]
svapne bhramatyutpatati pretaiśca saha bhāṣate | [AHS, Nidānasthāna, 6 18.2]
pittād dāhajvarasvedamohātīsāratṛḍbhramāḥ | [AHS, Nidānasthāna, 6 19.1]
deho haritahāridro raktanetrakapolatā | [AHS, Nidānasthāna, 6 19.2]
śleṣmaṇā chardihṛllāsanidrodardāṅgagauravam | [AHS, Nidānasthāna, 6 20.1]
sarvaje sarvaliṅgatvaṃ muktvā madyaṃ pibet tu yaḥ | [AHS, Nidānasthāna, 6 20.2]
sahasānucitaṃ vānyat tasya dhvaṃsakavikṣayau | [AHS, Nidānasthāna, 6 21.1]
bhavetāṃ mārutāt kaṣṭau durbalasya viśeṣataḥ | [AHS, Nidānasthāna, 6 21.2]
dhvaṃsake śleṣmaniṣṭhīvaḥ kaṇṭhaśoṣo 'tinidratā | [AHS, Nidānasthāna, 6 22.1]
śabdāsahatvaṃ tandrā ca vikṣaye 'ṅgaśiro'tiruk | [AHS, Nidānasthāna, 6 22.2]
hṛtkaṇṭharogaḥ saṃmohaḥ kāsas tṛṣṇā vamir jvaraḥ | [AHS, Nidānasthāna, 6 23.1]
nivṛtto yas tu madyebhyo jitātmā buddhipūrvakṛt | [AHS, Nidānasthāna, 6 23.2]
vikāraiḥ spṛśyate jātu na sa śārīramānasaiḥ | [AHS, Nidānasthāna, 6 24.1]
rajomohāhitāhāraparasya syus trayo gadāḥ | [AHS, Nidānasthāna, 6 24.2]
rasāsṛkcetanāvāhisrotorodhasamudbhavāḥ | [AHS, Nidānasthāna, 6 25.1]
madamūrchāyasaṃnyāsā yathottarabalottarāḥ | [AHS, Nidānasthāna, 6 25.2]
mado 'tra doṣaiḥ sarvaiśca raktamadyaviṣairapi | [AHS, Nidānasthāna, 6 26.1]
saktānalpadrutābhāṣaś calaḥ skhalitaceṣṭitaḥ | [AHS, Nidānasthāna, 6 26.2]
rūkṣaśyāvāruṇatanur made vātodbhave bhavet | [AHS, Nidānasthāna, 6 27.1]
pittena krodhano raktapītābhaḥ kalahapriyaḥ | [AHS, Nidānasthāna, 6 27.2]
svalpasambaddhavāk pāṇḍuḥ kaphāddhyānaparo 'lasaḥ | [AHS, Nidānasthāna, 6 28.1]
sarvātmā saṃnipātena raktāt stabdhāṅgadṛṣṭitā | [AHS, Nidānasthāna, 6 28.2]
pittaliṅgaṃ ca madyena vikṛtehāsvarāṅgatā | [AHS, Nidānasthāna, 6 29.1]
viṣe kampo 'tinidrā ca sarvebhyo 'bhyadhikas tu saḥ | [AHS, Nidānasthāna, 6 29.2]
lakṣayel lakṣaṇotkarṣād vātādīn śoṇitādiṣu | [AHS, Nidānasthāna, 6 30.1]
aruṇaṃ kṛṣṇanīlaṃ vā khaṃ paśyan praviśet tamaḥ | [AHS, Nidānasthāna, 6 30.2]
śīghraṃ ca pratibudhyeta hṛtpīḍā vepathur bhramaḥ | [AHS, Nidānasthāna, 6 31.1]
kārśyaṃ śyāvāruṇā chāyā mūrchāye mārutātmake | [AHS, Nidānasthāna, 6 31.2]
pittena raktaṃ pītaṃ vā nabhaḥ paśyan viśet tamaḥ | [AHS, Nidānasthāna, 6 32.1]
vibudhyeta ca sasvedo dāhatṛṭtāpapīḍitaḥ | [AHS, Nidānasthāna, 6 32.2]
bhinnaviṇ nīlapītābho raktapītākulekṣaṇaḥ | [AHS, Nidānasthāna, 6 33.1]
kaphena meghasaṃkāśaṃ paśyann ākāśam āviśet | [AHS, Nidānasthāna, 6 33.2]
tamaścirācca budhyeta sahṛllāsaḥ prasekavān | [AHS, Nidānasthāna, 6 34.1]
gurubhiḥ stimitairaṅgairārdracarmāvanaddhavat | [AHS, Nidānasthāna, 6 34.2]
sarvākṛtis tribhir doṣairapasmāra ivāparaḥ | [AHS, Nidānasthāna, 6 35.1]
pātayatyāśu niśceṣṭaṃ vinā bībhatsaceṣṭitaiḥ | [AHS, Nidānasthāna, 6 35.2]
doṣeṣu madamūrchāyāḥ kṛtavegeṣu dehinām | [AHS, Nidānasthāna, 6 36.1]
svayam evopaśāmyanti saṃnyāso nauṣadhair vinā | [AHS, Nidānasthāna, 6 36.2]
vāgdehamanasāṃ ceṣṭām ākṣipyātibalā malāḥ | [AHS, Nidānasthāna, 6 37.1]
saṃnyāsaṃ saṃnipatitāḥ prāṇāyatanasaṃśrayāḥ | [AHS, Nidānasthāna, 6 37.2]
kurvanti tena puruṣaḥ kāṣṭhībhūto mṛtopamaḥ | [AHS, Nidānasthāna, 6 38.1]
mriyeta śīghraṃ śīghraṃ ceccikitsā na prayujyate | [AHS, Nidānasthāna, 6 38.2]
agādhe grāhabahule salilaugha ivāṭate | [AHS, Nidānasthāna, 6 39.1]
saṃnyāse vinimajjantaṃ naram āśu nivartayet | [AHS, Nidānasthāna, 6 39.2]
madamānaroṣatoṣaprabhṛtibhiraribhir nijaiḥ pariṣvaṅgaḥ | [AHS, Nidānasthāna, 6 40.1]
yuktāyuktaṃ ca samaṃ yuktiviyuktena madyena | [AHS, Nidānasthāna, 6 40.2]
balakāladeśasātmyaprakṛtisahāyāmayavayāṃsi | [AHS, Nidānasthāna, 6 41.1]
pravibhajya tadanurūpaṃ yadi pibati tataḥ pibatyamṛtam | [AHS, Nidānasthāna, 6 41.2]
{AHS, Nidānasthāna, 7}
athāto 'rśasāṃ nidānaṃ vyākhyāsyāmaḥ | [AHS, Nidānasthāna, 7 1.1]
iti ha smāhur ātreyādayo maharṣayaḥ | [AHS, Nidānasthāna, 7 1.2]
arivat prāṇino māṃsakīlakā viśasanti yat | [AHS, Nidānasthāna, 7 1.3]
arśāṃsi tasmād ucyante gudamārganirodhataḥ | [AHS, Nidānasthāna, 7 1.4]
doṣās tvaṅmāṃsamedāṃsi saṃdūṣya vividhākṛtīn | [AHS, Nidānasthāna, 7 2.1]
māṃsāṅkurān apānādau kurvantyarśāṃsi tān jaguḥ | [AHS, Nidānasthāna, 7 2.2]
sahajanmottarotthānabhedād dvedhā samāsataḥ | [AHS, Nidānasthāna, 7 3.1]
śuṣkasrāvivibhedācca gudaḥ sthūlāntrasaṃśrayaḥ | [AHS, Nidānasthāna, 7 3.2]
ardhapañcāṅgulas tasmiṃs tisro 'dhyardhāṅgulāḥ sthitāḥ | [AHS, Nidānasthāna, 7 4.1]
valyaḥ pravāhiṇī tāsām antar madhye visarjanī | [AHS, Nidānasthāna, 7 4.2]
bāhyā saṃvaraṇī tasyā gudauṣṭho bahiraṅgule | [AHS, Nidānasthāna, 7 5.1]
yavādhyardhaḥ pramāṇena romāṇyatra tataḥ param | [AHS, Nidānasthāna, 7 5.2]
tatra hetuḥ sahotthānāṃ valībījopataptatā | [AHS, Nidānasthāna, 7 6.1]
arśasāṃ bījataptis tu mātāpitrapacārataḥ | [AHS, Nidānasthāna, 7 6.2]
daivācca tābhyāṃ kopo hi saṃnipātasya tānyataḥ | [AHS, Nidānasthāna, 7 7.1]
asādhyānyevam ākhyātāḥ sarve rogāḥ kulodbhavāḥ | [AHS, Nidānasthāna, 7 7.2]
sahajāni viśeṣeṇa rūkṣadurdarśanāni ca | [AHS, Nidānasthāna, 7 8.1]
antarmukhāni pāṇḍūni dāruṇopadravāṇi ca | [AHS, Nidānasthāna, 7 8.2]
ṣoḍhānyāni pṛthag doṣasaṃsarganicayāsrataḥ | [AHS, Nidānasthāna, 7 9.1]
śuṣkāṇi vātaśleṣmabhyām ārdrāṇi tvasrapittataḥ | [AHS, Nidānasthāna, 7 9.2]
doṣaprakopahetus tu prāg uktas tena sādite | [AHS, Nidānasthāna, 7 10.1]
agnau male 'tinicite punaścātivyavāyataḥ | [AHS, Nidānasthāna, 7 10.2]
yānasaṃkṣobhaviṣamakaṭhinotkaṭakāsanāt | [AHS, Nidānasthāna, 7 11.1]
vastinetrāśmaloṣṭorvītalacailādighaṭṭanāt | [AHS, Nidānasthāna, 7 11.2]
bhṛśaṃ śītāmbusaṃsparśāt pratatātipravāhaṇāt | [AHS, Nidānasthāna, 7 12.1]
vātamūtraśakṛdvegadhāraṇāt tadudīraṇāt | [AHS, Nidānasthāna, 7 12.2]
jvaragulmātisārāmagrahaṇīśophapāṇḍubhiḥ | [AHS, Nidānasthāna, 7 13.1]
karśanād viṣamābhyaśca ceṣṭābhyo yoṣitāṃ punaḥ | [AHS, Nidānasthāna, 7 13.2]
āmagarbhaprapatanād garbhavṛddhiprapīḍanāt | [AHS, Nidānasthāna, 7 14.1]
īdṛśaiścāparair vāyurapānaḥ kupito malam | [AHS, Nidānasthāna, 7 14.2]
pāyor valīṣu taṃ dhatte tāsvabhiṣyaṇṇamūrtiṣu | [AHS, Nidānasthāna, 7 15.1]
jāyante 'rśāṃsi tatpūrvalakṣaṇaṃ mandavahnitā | [AHS, Nidānasthāna, 7 15.2]
viṣṭambhaḥ sakthisadanaṃ piṇḍikodveṣṭanaṃ bhramaḥ | [AHS, Nidānasthāna, 7 16.1]
sādo 'ṅge netrayoḥ śophaḥ śakṛdbhedo 'thavā grahaḥ | [AHS, Nidānasthāna, 7 16.2]
mārutaḥ pracuro mūḍhaḥ prāyo nābheradhaścaran | [AHS, Nidānasthāna, 7 17.1]
saruk saparikartaśca kṛcchrān nirgacchati svanam | [AHS, Nidānasthāna, 7 17.2]
antrakūjanam āṭopaḥ kṣāmatodgārabhūritā | [AHS, Nidānasthāna, 7 18.1]
prabhūtaṃ mūtram alpā viḍ aśraddhā dhūmako 'mlakaḥ | [AHS, Nidānasthāna, 7 18.2]
śiraḥpṛṣṭhorasāṃ śūlam ālasyaṃ bhinnavarṇatā | [AHS, Nidānasthāna, 7 19.1]
tandrendriyāṇāṃ daurbalyaṃ krodho duḥkhopacāratā | [AHS, Nidānasthāna, 7 19.2]
āśaṅkā grahaṇīdoṣapāṇḍugulmodareṣu ca | [AHS, Nidānasthāna, 7 20.1]
etānyeva vivardhante jāteṣu hatanāmasu | [AHS, Nidānasthāna, 7 20.2]
nivartamāno 'pāno hi tairadhomārgarodhataḥ | [AHS, Nidānasthāna, 7 21.1]
kṣobhayann anilān anyān sarvendriyaśarīragān | [AHS, Nidānasthāna, 7 21.2]
tathā mūtraśakṛtpittakaphān dhātūṃśca sāśayān | [AHS, Nidānasthāna, 7 22.1]
mṛdnātyagniṃ tataḥ sarvo bhavati prāyaśo 'rśasaḥ | [AHS, Nidānasthāna, 7 22.2]
kṛśo bhṛśaṃ hatotsāho dīnaḥ kṣāmo 'tiniṣprabhaḥ | [AHS, Nidānasthāna, 7 23.1]
asāro vigatacchāyo jantujuṣṭa iva drumaḥ | [AHS, Nidānasthāna, 7 23.2]
kṛtsnairupadravair grasto yathoktair marmapīḍanaiḥ | [AHS, Nidānasthāna, 7 24.1]
tathā kāsapipāsāsyavairasyaśvāsapīnasaiḥ | [AHS, Nidānasthāna, 7 24.2]
klamāṅgabhaṅgavamathukṣavathuśvayathujvaraiḥ | [AHS, Nidānasthāna, 7 25.1]
klaibyabādhiryataimiryaśarkarāśmaripīḍitaḥ | [AHS, Nidānasthāna, 7 25.2]
kṣāmabhinnasvaro dhyāyan muhuḥ ṣṭhīvan arocakī | [AHS, Nidānasthāna, 7 26.1]
sarvaparvāsthihṛnnābhipāyuvaṅkṣaṇaśūlavān | [AHS, Nidānasthāna, 7 26.2]
gudena sravatā picchāṃ pulākodakasaṃnibhām | [AHS, Nidānasthāna, 7 27.1]
vibaddhamuktaṃ śuṣkārdraṃ pakvāmaṃ cāntarāntarā | [AHS, Nidānasthāna, 7 27.2]
pāṇḍu pītaṃ harid raktaṃ picchilaṃ copaveśyate | [AHS, Nidānasthāna, 7 28.1]
gudāṅkurā bahvanilāḥ śuṣkāścimicimānvitāḥ | [AHS, Nidānasthāna, 7 28.2]
mlānāḥ śyāvāruṇāḥ stabdhā viṣamāḥ paruṣāḥ kharāḥ | [AHS, Nidānasthāna, 7 29.1]
mitho visadṛśā vakrās tīkṣṇā visphuṭitānanāḥ | [AHS, Nidānasthāna, 7 29.2]
bimbīkarkandhukharjūrakārpāsīphalasaṃnibhāḥ | [AHS, Nidānasthāna, 7 30.1]
kecit kadambapuṣpābhāḥ kecit siddhārthakopamāḥ | [AHS, Nidānasthāna, 7 30.2]
śiraḥpārśvāṃsakaṭyūruvaṅkṣaṇābhyadhikavyathāḥ | [AHS, Nidānasthāna, 7 31.1]
kṣavathūdgāraviṣṭambhahṛdgrahārocakapradāḥ | [AHS, Nidānasthāna, 7 31.2]
kāsaśvāsāgnivaiṣamyakarṇanādabhramāvahāḥ | [AHS, Nidānasthāna, 7 32.1]
tairārto grathitaṃ stokaṃ saśabdaṃ sapravāhikam | [AHS, Nidānasthāna, 7 32.2]
rukphenapicchānugataṃ vibaddham upaveśyate | [AHS, Nidānasthāna, 7 33.1]
kṛṣṇatvaṅnakhaviṇmūtranetravaktraśca jāyate | [AHS, Nidānasthāna, 7 33.2]
gulmaplīhodarāṣṭhīlāsaṃbhavas tata eva ca | [AHS, Nidānasthāna, 7 34.1]
pittottarā nīlamukhā raktapītāsitaprabhāḥ | [AHS, Nidānasthāna, 7 34.2]
tanvasrasrāviṇo visrās tanavo mṛdavaḥ ślathāḥ | [AHS, Nidānasthāna, 7 35.1]
śukajihvāyakṛtkhaṇḍajalaukovaktrasaṃnibhāḥ | [AHS, Nidānasthāna, 7 35.2]
dāhapākajvarasvedatṛṇmūrchārucimohadāḥ | [AHS, Nidānasthāna, 7 36.1]
soṣmāṇo dravanīloṣṇapītaraktāmavarcasaḥ | [AHS, Nidānasthāna, 7 36.2]
yavamadhyā haritpītahāridratvaṅnakhādayaḥ | [AHS, Nidānasthāna, 7 37.1]
śleṣmolbaṇā mahāmūlā ghanā mandarujaḥ sitāḥ | [AHS, Nidānasthāna, 7 37.2]
ucchūnopacitāḥ snigdhāḥ stabdhavṛttagurusthirāḥ | [AHS, Nidānasthāna, 7 38.1]
picchilāḥ stimitāḥ ślakṣṇāḥ kaṇḍvāḍhyāḥ sparśanapriyāḥ | [AHS, Nidānasthāna, 7 38.2]
karīrapanasāsthyābhās tathā gostanasaṃnibhāḥ | [AHS, Nidānasthāna, 7 39.1]
vaṅkṣaṇānāhinaḥ pāyuvastinābhivikartinaḥ | [AHS, Nidānasthāna, 7 39.2]
sakāsaśvāsahṛllāsaprasekārucipīnasāḥ | [AHS, Nidānasthāna, 7 40.1]
mehakṛcchraśirojāḍyaśiśirajvarakāriṇaḥ | [AHS, Nidānasthāna, 7 40.2]
klaibyāgnimārdavacchardirāmaprāyavikāradāḥ | [AHS, Nidānasthāna, 7 41.1]
vasābhasakaphaprājyapurīṣāḥ sapravāhikāḥ | [AHS, Nidānasthāna, 7 41.2]
na sravanti na bhidyante pāṇḍusnigdhatvagādayaḥ | [AHS, Nidānasthāna, 7 42.1]
saṃsṛṣṭaliṅgāḥ saṃsargān nicayāt sarvalakṣaṇāḥ | [AHS, Nidānasthāna, 7 42.2]
raktolbaṇā gudekīlāḥ pittākṛtisamanvitāḥ | [AHS, Nidānasthāna, 7 43.1]
vaṭaprarohasadṛśā guñjāvidrumasaṃnibhāḥ | [AHS, Nidānasthāna, 7 43.2]
te 'tyarthaṃ duṣṭam uṣṇaṃ ca gāḍhaviṭpratipīḍitāḥ | [AHS, Nidānasthāna, 7 44.1]
sravanti sahasā raktaṃ tasya cātipravṛttitaḥ | [AHS, Nidānasthāna, 7 44.2]
bhekābhaḥ pīḍyate duḥkhaiḥ śoṇitakṣayasaṃbhavaiḥ | [AHS, Nidānasthāna, 7 45.1]
hīnavarṇabalotsāho hataujāḥ kaluṣendriyaḥ | [AHS, Nidānasthāna, 7 45.2]
mudgakodravajūrṇāhvakarīracaṇakādibhiḥ | [AHS, Nidānasthāna, 7 46.1]
rūkṣaiḥ saṃgrāhibhir vāyuḥ sve sthāne kupito balī | [AHS, Nidānasthāna, 7 46.2]
adhovahāni srotāṃsi saṃrudhyādhaḥ praśoṣayan | [AHS, Nidānasthāna, 7 47.1]
purīṣaṃ vātaviṇmūtrasaṅgaṃ kurvīta dāruṇam | [AHS, Nidānasthāna, 7 47.2]
tena tīvrā rujā koṣṭhapṛṣṭhahṛtpārśvagā bhavet | [AHS, Nidānasthāna, 7 48.1]
ādhmānam udarāveṣṭo hṛllāsaḥ parikartanam | [AHS, Nidānasthāna, 7 48.2]
vastau ca sutarāṃ śūlaṃ gaṇḍaśvayathusaṃbhavaḥ | [AHS, Nidānasthāna, 7 49.1]
pavanasyordhvagāmitvaṃ tataśchardyarucijvarāḥ | [AHS, Nidānasthāna, 7 49.2]
hṛdrogagrahaṇīdoṣamūtrasaṅgapravāhikāḥ | [AHS, Nidānasthāna, 7 50.1]
bādhiryatimiraśvāsaśirorukkāsapīnasāḥ | [AHS, Nidānasthāna, 7 50.2]
manovikāras tṛṣṇāsrapittagulmodarādayaḥ | [AHS, Nidānasthāna, 7 51.1]
te te ca vātajā rogā jāyante bhṛśadāruṇāḥ | [AHS, Nidānasthāna, 7 51.2]
durnāmnām ityudāvartaḥ paramo 'yam upadravaḥ | [AHS, Nidānasthāna, 7 52.1]
vātābhibhūtakoṣṭhānāṃ tair vināpi sa jāyate | [AHS, Nidānasthāna, 7 52.2]
sahajāni tridoṣāṇi yāni cābhyantare valau | [AHS, Nidānasthāna, 7 53.1]
sthitāni tānyasādhyāni yāpyante 'gnibalādibhiḥ | [AHS, Nidānasthāna, 7 53.2]
dvandvajāni dvitīyāyāṃ valau yānyāśritāni ca | [AHS, Nidānasthāna, 7 54.1]
kṛcchrasādhyāni tānyāhuḥ parisaṃvatsarāṇi ca | [AHS, Nidānasthāna, 7 54.2]
bāhyāyāṃ tu valau jātānyekadoṣolbaṇāni ca | [AHS, Nidānasthāna, 7 55.1]
arśāṃsi sukhasādhyāni na cirotpatitāni ca | [AHS, Nidānasthāna, 7 55.2]
meḍhrādiṣvapi vakṣyante yathāsvaṃ nābhijāni tu | [AHS, Nidānasthāna, 7 56.1]
gaṇḍūpadāsyarūpāṇi picchilāni mṛdūni ca | [AHS, Nidānasthāna, 7 56.2]
vyāno gṛhītvā śleṣmāṇaṃ karotyarśas tvaco bahiḥ | [AHS, Nidānasthāna, 7 57.1]
kīlopamaṃ sthirakharaṃ carmakīlaṃ tu taṃ viduḥ | [AHS, Nidānasthāna, 7 57.2]
vātena todaḥ pāruṣyaṃ pittād asitaraktatā | [AHS, Nidānasthāna, 7 58.1]
śleṣmaṇā snigdhatā tasya grathitatvaṃ savarṇatā | [AHS, Nidānasthāna, 7 58.2]
arśasāṃ praśame yatnam āśu kurvīta buddhimān | [AHS, Nidānasthāna, 7 59.1]
tānyāśu hi gudaṃ baddhvā kuryur baddhagudodaram | [AHS, Nidānasthāna, 7 59.2]
{AHS, Nidānasthāna, 8}
athāto 'tīsāragrahaṇīdoṣanidānaṃ vyākhyāsyāmaḥ | [AHS, Nidānasthāna, 8 1.1]
iti ha smāhur ātreyādayo maharṣayaḥ | [AHS, Nidānasthāna, 8 1.2]
doṣair vyastaiḥ samastaiśca bhayācchokācca ṣaḍvidhaḥ | [AHS, Nidānasthāna, 8 1.3]
atīsāraḥ sa sutarāṃ jāyate 'tyambupānataḥ | [AHS, Nidānasthāna, 8 1.4]
kṛśaśuṣkāmiṣāsātmyatilapiṣṭavirūḍhakaiḥ | [AHS, Nidānasthāna, 8 2.1]
madyarūkṣātimātrānnairarśobhiḥ snehavibhramāt | [AHS, Nidānasthāna, 8 2.2]
kṛmibhyo vegarodhācca tadvidhaiḥ kupito 'nilaḥ | [AHS, Nidānasthāna, 8 3.1]
visraṃsayatyadho 'bdhātuṃ hatvā tenaiva cānalam | [AHS, Nidānasthāna, 8 3.2]
vyāpadyānuśakṛt koṣṭhaṃ purīṣaṃ dravatāṃ nayan | [AHS, Nidānasthāna, 8 4.1]
prakalpate 'tisārāya lakṣaṇaṃ tasya bhāvinaḥ | [AHS, Nidānasthāna, 8 4.2]
todo hṛdgudakoṣṭheṣu gātrasādo malagrahaḥ | [AHS, Nidānasthāna, 8 5.1]
ādhmānam avipākaśca tatra vātena viḍjalam | [AHS, Nidānasthāna, 8 5.2]
alpālpaṃ śabdaśūlāḍhyaṃ vibaddham upaveśyate | [AHS, Nidānasthāna, 8 6.1]
rūkṣaṃ saphenam acchaṃ ca grathitaṃ vā muhur muhuḥ | [AHS, Nidānasthāna, 8 6.2]
tathā dagdhaguḍābhāsaṃ sapicchāparikartikam | [AHS, Nidānasthāna, 8 7.1]
śuṣkāsyo bhraṣṭapāyuśca hṛṣṭaromā viniṣṭanan | [AHS, Nidānasthāna, 8 7.2]
pittena pītam asitaṃ hāridraṃ śādvalaprabham | [AHS, Nidānasthāna, 8 8.1]
saraktam atidurgandhaṃ tṛṇmūrchāsvedadāhavān | [AHS, Nidānasthāna, 8 8.2]
saśūlaṃ pāyusaṃtāpapākavāñchleṣmaṇā ghanam | [AHS, Nidānasthāna, 8 9.1]
picchilaṃ tantumacchvetaṃ snigdham āmaṃ kaphānvitam | [AHS, Nidānasthāna, 8 9.2]
abhīkṣṇam guru durgandhaṃ vibaddham anubaddharuk | [AHS, Nidānasthāna, 8 10.1]
nidrāluralaso 'nnadviḍ alpālpaṃ sapravāhikam | [AHS, Nidānasthāna, 8 10.2]
saromaharṣaṃ sotkleśo guruvastigudodaraḥ | [AHS, Nidānasthāna, 8 11.1]
kṛte 'pyakṛtasaṃjñaśca sarvātmā sarvalakṣaṇaḥ | [AHS, Nidānasthāna, 8 11.2]
bhayena kṣobhite citte sapitto drāvayecchakṛt | [AHS, Nidānasthāna, 8 12.1]
vāyus tato 'tisāryeta kṣipram uṣṇaṃ dravaṃ plavam | [AHS, Nidānasthāna, 8 12.2]
vātapittasamaṃ liṅgairāhus tadvacca śokataḥ | [AHS, Nidānasthāna, 8 13.1]
atīsāraḥ samāsena dvidhā sāmo nirāmakaḥ | [AHS, Nidānasthāna, 8 13.2]
sāsṛṅ nirasras tatrādye gauravād apsu majjati | [AHS, Nidānasthāna, 8 14.1]
śakṛd durgandham āṭopaviṣṭambhārtiprasekinaḥ | [AHS, Nidānasthāna, 8 14.2]
viparīto nirāmas tu kaphāt pakvo 'pi majjati | [AHS, Nidānasthāna, 8 15.1]
atīsāreṣu yo nātiyatnavān grahaṇīgadaḥ | [AHS, Nidānasthāna, 8 15.2]
tasya syād agnividhvaṃsakarairanyasya sevitaiḥ | [AHS, Nidānasthāna, 8 16.1]
sāmaṃ śakṛn nirāmaṃ vā jīrṇe yenātisāryate | [AHS, Nidānasthāna, 8 16.2]
so 'tīsāro 'tisaraṇād āśukārī svabhāvataḥ | [AHS, Nidānasthāna, 8 17.1]
sāmaṃ sānnam ajīrṇe 'nne jīrṇe pakvaṃ tu naiva vā | [AHS, Nidānasthāna, 8 17.2]
akasmād vā muhur baddham akasmācchithilaṃ muhuḥ | [AHS, Nidānasthāna, 8 18.1]
cirakṛd grahaṇīdoṣaḥ saṃcayāccopaveśayet | [AHS, Nidānasthāna, 8 18.2]
sa caturdhā pṛthag doṣaiḥ saṃnipātācca jāyate | [AHS, Nidānasthāna, 8 19.1]
prāgrūpaṃ tasya sadanaṃ cirāt pacanam amlakaḥ | [AHS, Nidānasthāna, 8 19.2]
praseko vaktravairasyam arucis tṛṭ klamo bhramaḥ | [AHS, Nidānasthāna, 8 20.1]
ānaddhodaratā chardiḥ karṇakṣveḍo 'ntrakūjanam | [AHS, Nidānasthāna, 8 20.2]
sāmānyaṃ lakṣaṇaṃ kārśyaṃ dhūmakas tamako jvaraḥ | [AHS, Nidānasthāna, 8 21.1]
mūrchā śirorug viṣṭambhaḥ śvayathuḥ karapādayoḥ | [AHS, Nidānasthāna, 8 21.2]
tatrānilāt tāluśoṣas timiraṃ karṇayoḥ svanaḥ | [AHS, Nidānasthāna, 8 22.1]
pārśvoruvaṅkṣaṇagrīvārujābhīkṣṇaṃ viṣūcikā | [AHS, Nidānasthāna, 8 22.2]
raseṣu gṛddhiḥ sarveṣu kṣut tṛṣṇā parikartikā | [AHS, Nidānasthāna, 8 23.1]
jīrṇe jīryati cādhmānaṃ bhukte svāsthyaṃ samaśnute | [AHS, Nidānasthāna, 8 23.2]
vātahṛdrogagulmārśaḥplīhapāṇḍutvaśaṅkitaḥ | [AHS, Nidānasthāna, 8 24.1]
cirād duḥkhaṃ dravaṃ śuṣkaṃ tanvāmaṃ śabdaphenavat | [AHS, Nidānasthāna, 8 24.2]
punaḥ punaḥ sṛjed varcaḥ pāyurukśvāsakāsavān | [AHS, Nidānasthāna, 8 25.1]
pittena nīlapītābhaṃ pītābhaḥ sṛjati dravam | [AHS, Nidānasthāna, 8 25.2]
pūtyamlodgārahṛtkaṇṭhadāhārucitṛḍarditaḥ | [AHS, Nidānasthāna, 8 26.1]
śleṣmaṇā pacyate duḥkham annaṃ chardirarocakaḥ | [AHS, Nidānasthāna, 8 26.2]
āsyopadehaniṣṭhīvakāsahṛllāsapīnasāḥ | [AHS, Nidānasthāna, 8 27.1]
hṛdayaṃ manyate styānam udaraṃ stimitaṃ guru | [AHS, Nidānasthāna, 8 27.2]
udgāro duṣṭamadhuraḥ sadanaṃ strīṣvaharṣaṇam | [AHS, Nidānasthāna, 8 28.1]
bhinnāmaśleṣmasaṃsṛṣṭaguruvarcaḥpravartanam | [AHS, Nidānasthāna, 8 28.2]
akṛśasyāpi daurbalyaṃ sarvaje sarvasaṃkaraḥ | [AHS, Nidānasthāna, 8 29.1]
vibhāge 'ṅgasya ye coktā viṣamādyās trayo 'gnayaḥ | [AHS, Nidānasthāna, 8 29.2]
te 'pi syur grahaṇīdoṣāḥ samas tu svāsthyakāraṇam | [AHS, Nidānasthāna, 8 30.1]
vātavyādhyaśmarīkuṣṭhamehodarabhagandarāḥ | [AHS, Nidānasthāna, 8 30.2]
arśāṃsi grahaṇītyaṣṭau mahārogāḥ sudustarāḥ | [AHS, Nidānasthāna, 8 30.3]
{AHS, Nidānasthāna, 9}
athāto mūtrāghātanidānaṃ vyākhyāsyāmaḥ | [AHS, Nidānasthāna, 9 1.1]
iti ha smāhur ātreyādayo maharṣayaḥ | [AHS, Nidānasthāna, 9 1.2]
vastivastiśiromeḍhrakaṭīvṛṣaṇapāyavaḥ | [AHS, Nidānasthāna, 9 1.3]
ekasaṃbandhanāḥ proktā gudāsthivivarāśrayāḥ | [AHS, Nidānasthāna, 9 1.4]
adhomukho 'pi vastir hi mūtravāhisirāmukhaiḥ | [AHS, Nidānasthāna, 9 2.1]
pārśvebhyaḥ pūryate sūkṣmaiḥ syandamānairanāratam | [AHS, Nidānasthāna, 9 2.2]
yais taireva praviśyainaṃ doṣāḥ kurvanti viṃśatim | [AHS, Nidānasthāna, 9 3.1]
mūtrāghātān pramehāṃśca kṛcchrān marmasamāśrayān | [AHS, Nidānasthāna, 9 3.2]
vastivaṅkṣaṇameḍhrārtiyukto 'lpālpaṃ muhur muhuḥ | [AHS, Nidānasthāna, 9 4.1]
mūtrayed vātaje kṛcchre paitte pītaṃ sadāharuk | [AHS, Nidānasthāna, 9 4.2]
raktaṃ vā kaphaje vastimeḍhragauravaśophavān | [AHS, Nidānasthāna, 9 5.1]
sapicchaṃ savibandhaṃ ca sarvaiḥ sarvātmakaṃ malaiḥ | [AHS, Nidānasthāna, 9 5.2]
yadā vāyur mukhaṃ vasterāvṛtya pariśoṣayet | [AHS, Nidānasthāna, 9 6.1]
mūtraṃ sapittaṃ sakaphaṃ saśukraṃ vā tadā kramāt | [AHS, Nidānasthāna, 9 6.2]
saṃjāyate 'śmarī ghorā pittād goriva rocanā | [AHS, Nidānasthāna, 9 7.1]
śleṣmāśrayā ca sarvā syād athāsyāḥ pūrvalakṣaṇam | [AHS, Nidānasthāna, 9 7.2]
vastyādhmānaṃ tadāsannadeśeṣu parito 'tiruk | [AHS, Nidānasthāna, 9 8.1]
mūtre ca bastagandhatvaṃ mūtrakṛcchraṃ jvaro 'ruciḥ | [AHS, Nidānasthāna, 9 8.2]
sāmānyaliṅgaṃ ruṅ nābhisevanīvastimūrdhasu | [AHS, Nidānasthāna, 9 9.1]
viśīrṇadhāraṃ mūtraṃ syāt tayā mārganirodhane | [AHS, Nidānasthāna, 9 9.2]
tadvyapāyāt sukhaṃ mehed acchaṃ gomedakopamam | [AHS, Nidānasthāna, 9 10.1]
tatsaṃkṣobhāt kṣate sāsram āyāsāccātirug bhavet | [AHS, Nidānasthāna, 9 10.2]
tatra vātād bhṛśārtyārto dantān khādati vepate | [AHS, Nidānasthāna, 9 11.1]
mṛdnāti mehanaṃ nābhiṃ pīḍayatyaniśaṃ kvaṇan | [AHS, Nidānasthāna, 9 11.2]
sānilaṃ muñcati śakṛn muhur mehati binduśaḥ | [AHS, Nidānasthāna, 9 12.1]
śyāvā rūkṣāśmarī cāsya syāccitā kaṇṭakairiva | [AHS, Nidānasthāna, 9 12.2]
pittena dahyate vastiḥ pacyamāna ivoṣmavān | [AHS, Nidānasthāna, 9 13.1]
bhallātakāsthisaṃsthānā raktā pītāsitāśmarī | [AHS, Nidānasthāna, 9 13.2]
vastir nistudyata iva śleṣmaṇā śītalo guruḥ | [AHS, Nidānasthāna, 9 14.1]
aśmarī mahatī ślakṣṇā madhuvarṇāthavā sitā | [AHS, Nidānasthāna, 9 14.2]
etā bhavanti bālānāṃ teṣām eva ca bhūyasā | [AHS, Nidānasthāna, 9 15.1]
āśrayopacayālpatvād grahaṇāharaṇe sukhāḥ | [AHS, Nidānasthāna, 9 15.2]
śukrāśmarī tu mahatāṃ jāyate śukradhāraṇāt | [AHS, Nidānasthāna, 9 16.1]
sthānāccyutam amuktaṃ hi muṣkayorantare 'nilaḥ | [AHS, Nidānasthāna, 9 16.2]
śoṣayatyupasaṃgṛhya śukraṃ tacchuṣkam aśmarī | [AHS, Nidānasthāna, 9 17.1]
vastirukkṛcchramūtratvamuṣkaśvayathukāriṇī | [AHS, Nidānasthāna, 9 17.2]
tasyām utpannamātrāyāṃ śukram eti vilīyate | [AHS, Nidānasthāna, 9 18.1]
pīḍite tvavakāśe 'sminn aśmaryeva ca śarkarā | [AHS, Nidānasthāna, 9 18.2]
aṇuśo vāyunā bhinnā sā tvasminn anulomage | [AHS, Nidānasthāna, 9 19.1]
nireti saha mūtreṇa pratilome vibadhyate | [AHS, Nidānasthāna, 9 19.2]
mūtrasaṃdhāriṇaḥ kuryād ruddhvā vaster mukhaṃ marut | [AHS, Nidānasthāna, 9 20.1]
mūtrasaṅgaṃ rujaṃ kaṇḍūṃ kadācicca svadhāmataḥ | [AHS, Nidānasthāna, 9 20.2]
pracyāvya vastim udvṛttaṃ garbhābhaṃ sthūlaviplutam | [AHS, Nidānasthāna, 9 21.1]
karoti tatra rugdāhaspandanodveṣṭanāni ca | [AHS, Nidānasthāna, 9 21.2]
binduśaśca pravarteta mūtraṃ vastau tu pīḍite | [AHS, Nidānasthāna, 9 22.1]
dhārayā dvividho 'pyeṣa vātavastiriti smṛtaḥ | [AHS, Nidānasthāna, 9 22.2]
dustaro dustarataro dvitīyaḥ prabalānilaḥ | [AHS, Nidānasthāna, 9 23.1]
śakṛnmārgasya vasteśca vāyurantaram āśritaḥ | [AHS, Nidānasthāna, 9 23.2]
aṣṭhīlābhaṃ ghanaṃ granthiṃ karotyacalam unnatam | [AHS, Nidānasthāna, 9 24.1]
vātāṣṭhīleti sādhmānaviṇmūtrānilasaṅgakṛt | [AHS, Nidānasthāna, 9 24.2]
viguṇaḥ kuṇḍalībhūto vastau tīvravyatho 'nilaḥ | [AHS, Nidānasthāna, 9 25.1]
āvidhya mūtraṃ bhramati sastambhodveṣṭagauravaḥ | [AHS, Nidānasthāna, 9 25.2]
mūtram alpālpam athavā vimuñcati śakṛt sṛjan | [AHS, Nidānasthāna, 9 26.1]
vātakuṇḍaliketyeṣā mūtraṃ tu vidhṛtaṃ ciram | [AHS, Nidānasthāna, 9 26.2]
na nireti vibaddhaṃ vā mūtrātītaṃ tad alparuk | [AHS, Nidānasthāna, 9 27.1]
vidhāraṇāt pratihataṃ vātodāvartitaṃ yadā | [AHS, Nidānasthāna, 9 27.2]
nābheradhastād udaraṃ mūtram āpūrayet tadā | [AHS, Nidānasthāna, 9 28.1]
kuryāt tīvrarug ādhmānam apaktiṃ malasaṃgraham | [AHS, Nidānasthāna, 9 28.2]
tan mūtrajaṭharaṃ chidravaiguṇyenānilena vā | [AHS, Nidānasthāna, 9 29.1]
ākṣiptam alpaṃ mūtraṃ tad vastau nāle 'thavā maṇau | [AHS, Nidānasthāna, 9 29.2]
sthitvā sravecchanaiḥ paścāt sarujaṃ vātha nīrujam | [AHS, Nidānasthāna, 9 30.1]
mūtrotsaṅgaḥ sa vicchinnataccheṣaguruśephasaḥ | [AHS, Nidānasthāna, 9 30.2]
antar vastimukhe vṛttaḥ sthiro 'lpaḥ sahasā bhavet | [AHS, Nidānasthāna, 9 31.1]
aśmarītulyarug granthir mūtragranthiḥ sa ucyate | [AHS, Nidānasthāna, 9 31.2]
mūtritasya striyaṃ yāto vāyunā śukram uddhatam | [AHS, Nidānasthāna, 9 32.1]
sthānāccyutaṃ mūtrayataḥ prāk paścād vā pravartate | [AHS, Nidānasthāna, 9 32.2]
bhasmodakapratīkāśaṃ mūtraśukraṃ tad ucyate | [AHS, Nidānasthāna, 9 33.1]
rūkṣadurbalayor vātād udāvartaṃ śakṛd yadā | [AHS, Nidānasthāna, 9 33.2]
mūtrasroto 'nuparyeti saṃsṛṣṭaṃ śakṛtā tadā | [AHS, Nidānasthāna, 9 34.1]
mūtraṃ viṭtulyagandhaṃ syād viḍvighātaṃ tam ādiśet | [AHS, Nidānasthāna, 9 34.2]
pittaṃ vyāyāmatīkṣṇoṣṇabhojanādhvātapādibhiḥ | [AHS, Nidānasthāna, 9 35.1]
pravṛddhaṃ vāyunā kṣiptaṃ vastyupasthārtidāhavat | [AHS, Nidānasthāna, 9 35.2]
mūtraṃ pravartayet pītaṃ saraktaṃ raktam eva vā | [AHS, Nidānasthāna, 9 36.1]
uṣṇaṃ punaḥ punaḥ kṛcchrād uṣṇavātaṃ vadanti tam | [AHS, Nidānasthāna, 9 36.2]
rūkṣasya klāntadehasya vastisthau pittamārutau | [AHS, Nidānasthāna, 9 37.1]
mūtrakṣayaṃ sarugdāhaṃ janayetāṃ tadāhvayam | [AHS, Nidānasthāna, 9 37.2]
pittaṃ kapho dvāvapi vā saṃhanyete 'nilena cet | [AHS, Nidānasthāna, 9 38.1]
kṛcchrān mūtraṃ tadā pītaṃ raktaṃ śvetaṃ ghanaṃ sṛjet | [AHS, Nidānasthāna, 9 38.2]
sadāhaṃ rocanāśaṅkhacūrṇavarṇaṃ bhavecca tat | [AHS, Nidānasthāna, 9 39.1]
śuṣkaṃ samastavarṇaṃ vā mūtrasādaṃ vadanti tam | [AHS, Nidānasthāna, 9 39.2]
iti vistarataḥ proktā rogā mūtrāpravṛttijāḥ | [AHS, Nidānasthāna, 9 40.1]
nidānalakṣaṇairūrdhvaṃ vakṣyante 'tipravṛttijāḥ | [AHS, Nidānasthāna, 9 40.2]
{AHS, Nidānasthāna, 10}
athātaḥ pramehanidānaṃ vyākhyāsyāmaḥ | [AHS, Nidānasthāna, 10 1.1]
iti ha smāhur ātreyādayo maharṣayaḥ | [AHS, Nidānasthāna, 10 1.2]
pramehā viṃśatis tatra śleṣmato daśa pittataḥ | [AHS, Nidānasthāna, 10 1.3]
ṣaṭ catvāro 'nilāt teṣāṃ medomūtrakaphāvaham | [AHS, Nidānasthāna, 10 1.4]
annapānakriyājātaṃ yat prāyas tat pravartakam | [AHS, Nidānasthāna, 10 2.1]
svādvamlalavaṇasnigdhagurupicchilaśītalam | [AHS, Nidānasthāna, 10 2.2]
navadhānyasurānūpamāṃsekṣuguḍagorasam | [AHS, Nidānasthāna, 10 3.1]
ekasthānāsanaratiḥ śayanaṃ vidhivarjitam | [AHS, Nidānasthāna, 10 3.2]
vastim āśritya kurute pramehān dūṣitaḥ kaphaḥ | [AHS, Nidānasthāna, 10 4.1]
dūṣayitvā vapuḥkledasvedamedorasāmiṣam | [AHS, Nidānasthāna, 10 4.2]
pittaṃ raktam api kṣīṇe kaphādau mūtrasaṃśrayam | [AHS, Nidānasthāna, 10 5.1]
dhātūn vastim upānīya tatkṣaye 'pi ca mārutaḥ | [AHS, Nidānasthāna, 10 5.2]
sādhyayāpyaparityājyā mehās tenaiva tadbhavāḥ | [AHS, Nidānasthāna, 10 6.1]
samāsamakriyatayā mahātyayatayāpi ca | [AHS, Nidānasthāna, 10 6.2]
sāmānyaṃ lakṣaṇaṃ teṣāṃ prabhūtāvilamūtratā | [AHS, Nidānasthāna, 10 7.1]
doṣadūṣyāviśeṣe 'pi tatsaṃyogaviśeṣataḥ | [AHS, Nidānasthāna, 10 7.2]
mūtravarṇādibhedena bhedo meheṣu kalpyate | [AHS, Nidānasthāna, 10 8.1]
acchaṃ bahu sitaṃ śītaṃ nirgandham udakopamam | [AHS, Nidānasthāna, 10 8.2]
mehatyudakamehena kiṃciccāvilapicchilam | [AHS, Nidānasthāna, 10 9.1]
ikṣo rasam ivātyarthaṃ madhuraṃ cekṣumehataḥ | [AHS, Nidānasthāna, 10 9.2]
sāndrībhavet paryuṣitaṃ sāndramehena mehati | [AHS, Nidānasthāna, 10 10.1]
surāmehī surātulyam uparyaccham adho ghanam | [AHS, Nidānasthāna, 10 10.2]
saṃhṛṣṭaromā piṣṭena piṣṭavad bahalaṃ sitam | [AHS, Nidānasthāna, 10 11.1]
śukrābhaṃ śukramiśraṃ vā śukramehī pramehati | [AHS, Nidānasthāna, 10 11.2]
mūrtāṇūn sikatāmehī sikatārūpiṇo malān | [AHS, Nidānasthāna, 10 12.1]
śītamehī subahuśo madhuraṃ bhṛśaśītalam | [AHS, Nidānasthāna, 10 12.2]
śanaiḥ śanaiḥ śanairmehī mandaṃ mandaṃ pramehati | [AHS, Nidānasthāna, 10 13.1]
lālātantuyutaṃ mūtraṃ lālāmehena picchilam | [AHS, Nidānasthāna, 10 13.2]
gandhavarṇarasasparśaiḥ kṣāreṇa kṣāratoyavat | [AHS, Nidānasthāna, 10 14.1]
nīlamehena nīlābhaṃ kālamehī maṣīnibham | [AHS, Nidānasthāna, 10 14.2]
hāridramehī kaṭukaṃ haridrāsaṃnibhaṃ dahat | [AHS, Nidānasthāna, 10 15.1]
visraṃ māñjiṣṭhamehena mañjiṣṭhāsalilopamam | [AHS, Nidānasthāna, 10 15.2]
visram uṣṇaṃ salavaṇaṃ raktābhaṃ raktamehataḥ | [AHS, Nidānasthāna, 10 16.1]
vasāmehī vasāmiśraṃ vasāṃ vā mūtrayen muhuḥ | [AHS, Nidānasthāna, 10 16.2]
majjānaṃ majjamiśraṃ vā majjamehī muhur muhuḥ | [AHS, Nidānasthāna, 10 17.1]
hastī matta ivājasraṃ mūtraṃ vegavivarjitam | [AHS, Nidānasthāna, 10 17.2]
salasīkaṃ vibaddhaṃ ca hastimehī pramehati | [AHS, Nidānasthāna, 10 18.1]
madhumehī madhusamaṃ jāyate sa kila dvidhā | [AHS, Nidānasthāna, 10 18.2]
kruddhe dhātukṣayād vāyau doṣāvṛtapathe 'thavā | [AHS, Nidānasthāna, 10 19.1]
āvṛto doṣaliṅgāni so 'nimittaṃ pradarśayet | [AHS, Nidānasthāna, 10 19.2]
kṣīṇaḥ kṣaṇāt kṣaṇāt pūrṇo bhajate kṛcchrasādhyatām | [AHS, Nidānasthāna, 10 20.1]
kālenopekṣitāḥ sarve yad yānti madhumehatām | [AHS, Nidānasthāna, 10 20.2]
madhuraṃ yacca sarveṣu prāyo madhviva mehati | [AHS, Nidānasthāna, 10 21.1]
sarve 'pi madhumehākhyā mādhuryācca tanorataḥ | [AHS, Nidānasthāna, 10 21.2]
avipāko 'ruciśchardir nidrā kāsaḥ sapīnasaḥ | [AHS, Nidānasthāna, 10 22.1]
upadravāḥ prajāyante mehānāṃ kaphajanmanām | [AHS, Nidānasthāna, 10 22.2]
vastimehanayos todo muṣkāvadaraṇaṃ jvaraḥ | [AHS, Nidānasthāna, 10 23.1]
dāhas tṛṣṇāmlako mūrchā viḍbhedaḥ pittajanmanām | [AHS, Nidānasthāna, 10 23.2]
vātikānām udāvartakampahṛdgrahalolatāḥ | [AHS, Nidānasthāna, 10 24.1]
śūlam unnidratā śoṣaḥ kāsaḥ śvāsaśca jāyate | [AHS, Nidānasthāna, 10 24.2]
śarāvikā kacchapikā jālinī vinatālajī | [AHS, Nidānasthāna, 10 25.1]
masūrikā sarṣapikā putriṇī savidārikā | [AHS, Nidānasthāna, 10 25.2]
vidradhiśceti piṭikāḥ pramehopekṣayā daśa | [AHS, Nidānasthāna, 10 26.1]
saṃdhimarmasu jāyante māṃsaleṣu ca dhāmasu | [AHS, Nidānasthāna, 10 26.2]
antonnatā madhyanimnā śyāvā kledarujānvitā | [AHS, Nidānasthāna, 10 27.1]
śarāvamānasaṃsthānā piṭikā syāccharāvikā | [AHS, Nidānasthāna, 10 27.2]
avagāḍhārtinistodā mahāvastuparigrahā | [AHS, Nidānasthāna, 10 28.1]
ślakṣṇā kacchapapṛṣṭhābhā piṭikā kacchapī matā | [AHS, Nidānasthāna, 10 28.2]
stabdhā sirājālavatī snigdhasrāvā mahāśayā | [AHS, Nidānasthāna, 10 29.1]
rujānistodabahulā sūkṣmacchidrā ca jālinī | [AHS, Nidānasthāna, 10 29.2]
avagāḍharujākledā pṛṣṭhe vā jaṭhare 'pi vā | [AHS, Nidānasthāna, 10 30.1]
mahatī piṭikā nīlā vinatā vinatā smṛtā | [AHS, Nidānasthāna, 10 30.2]
dahati tvacam utthāne bhṛśaṃ kaṣṭā visarpiṇī | [AHS, Nidānasthāna, 10 31.1]
raktakṛṣṇātitṛṭsphoṭadāhamohajvarālajī | [AHS, Nidānasthāna, 10 31.2]
mānasaṃsthānayos tulyā masūreṇa masūrikā | [AHS, Nidānasthāna, 10 32.1]
sarṣapāmānasaṃsthānā kṣiprapākā mahārujā | [AHS, Nidānasthāna, 10 32.2]
sarṣapī sarṣapātulyapiṭikāparivāritā | [AHS, Nidānasthāna, 10 33.1]
putriṇī mahatī bhūrisusūkṣmapiṭikācitā | [AHS, Nidānasthāna, 10 33.2]
vidārīkandavad vṛttā kaṭhinā ca vidārikā | [AHS, Nidānasthāna, 10 34.1]
vidradhir vakṣyate 'nyatra tatrādyaṃ piṭikātrayam | [AHS, Nidānasthāna, 10 34.2]
putriṇī ca vidārī ca duḥsahā bahumedasaḥ | [AHS, Nidānasthāna, 10 35.1]
sahyāḥ pittolbaṇās tvanyāḥ sambhavantyalpamedasaḥ | [AHS, Nidānasthāna, 10 35.2]
tāsu mehavaśācca syād doṣodreko yathāyatham | [AHS, Nidānasthāna, 10 36.1]
prameheṇa vināpyetā jāyante duṣṭamedasaḥ | [AHS, Nidānasthāna, 10 36.2]
tāvacca nopalakṣyante yāvad vastuparigrahaḥ | [AHS, Nidānasthāna, 10 36.3]
hāridravarṇaṃ raktaṃ vā mehaprāgrūpavarjitam | [AHS, Nidānasthāna, 10 37.1]
yo mūtrayen na taṃ mehaṃ raktapittaṃ tu tad viduḥ | [AHS, Nidānasthāna, 10 37.2]
svedo 'ṅgagandhaḥ śithilatvam aṅge śayyāsanasvapnasukhābhiṣaṅgaḥ | [AHS, Nidānasthāna, 10 38.1]
hṛnnetrajihvāśravaṇopadeho ghanāṅgatā keśanakhātivṛddhiḥ | [AHS, Nidānasthāna, 10 38.2]
śītapriyatvaṃ galatāluśoṣo mādhuryam āsye karapādadāhaḥ | [AHS, Nidānasthāna, 10 39.1]
bhaviṣyato mehagaṇasya rūpaṃ mūtre 'bhidhāvanti pipīlikāśca | [AHS, Nidānasthāna, 10 39.2]
dṛṣṭvā pramehaṃ madhuraṃ sapicchaṃ madhūpamaṃ syād dvividho vicāraḥ | [AHS, Nidānasthāna, 10 40.1]
saṃpūraṇād vā kaphasaṃbhavaḥ syāt kṣīṇeṣu doṣeṣvanilātmako vā | [AHS, Nidānasthāna, 10 40.2]
sapūrvarūpāḥ kaphapittamehāḥ krameṇa ye vātakṛtāśca mehāḥ | [AHS, Nidānasthāna, 10 41.1]
sādhyā na te pittakṛtās tu yāpyāḥ sādhyās tu medo yadi nātiduṣṭam | [AHS, Nidānasthāna, 10 41.2]
{AHS, Nidānasthāna, 11}
athāto vidradhivṛddhigulmanidānaṃ vyākhyāsyāmaḥ | [AHS, Nidānasthāna, 11 1.1]
iti ha smāhur ātreyādayo maharṣayaḥ | [AHS, Nidānasthāna, 11 1.2]
bhuktaiḥ paryuṣitātyuṣṇarūkṣaśuṣkavidāhibhiḥ | [AHS, Nidānasthāna, 11 1.3]
jihmaśayyāviceṣṭābhis tais taiścāsṛkpradūṣaṇaiḥ | [AHS, Nidānasthāna, 11 1.4]
duṣṭatvaṅmāṃsamedo'sthisnāyvasṛkkaṇḍarāśrayaḥ | [AHS, Nidānasthāna, 11 2.1]
yaḥ śopho bahirantar vā mahāmūlo mahārujaḥ | [AHS, Nidānasthāna, 11 2.2]
vṛttaḥ syād āyato yo vā smṛtaḥ ṣoḍhā sa vidradhiḥ | [AHS, Nidānasthāna, 11 3.1]
doṣaiḥ pṛthak samuditaiḥ śoṇitena kṣatena ca | [AHS, Nidānasthāna, 11 3.2]
bāhyo 'tra tatra tatrāṅge dāruṇo grathitonnataḥ | [AHS, Nidānasthāna, 11 4.1]
āntaro dāruṇataro gambhīro gulmavad ghanaḥ | [AHS, Nidānasthāna, 11 4.2]
valmīkavat samucchrāyī śīghraghātyagniśastravat | [AHS, Nidānasthāna, 11 5.1]
nābhivastiyakṛtplīhaklomahṛtkukṣivaṅkṣaṇe | [AHS, Nidānasthāna, 11 5.2]
syād vṛkkayorapāne ca vātāt tatrātitīvraruk | [AHS, Nidānasthāna, 11 6.1]
śyāvāruṇaścirotthānapāko viṣamasaṃsthitiḥ | [AHS, Nidānasthāna, 11 6.2]
vyadhacchedabhramānāhaspandasarpaṇaśabdavān | [AHS, Nidānasthāna, 11 7.1]
raktatāmrāsitaḥ pittāt tṛṇmohajvaradāhavān | [AHS, Nidānasthāna, 11 7.2]
kṣiprotthānaprapākaśca pāṇḍuḥ kaṇḍūyutaḥ kaphāt | [AHS, Nidānasthāna, 11 8.1]
sotkleśaśītakastambhajṛmbhārocakagauravaḥ | [AHS, Nidānasthāna, 11 8.2]
cirotthānavipākaśca saṃkīrṇaḥ saṃnipātataḥ | [AHS, Nidānasthāna, 11 9.1]
sāmarthyāccātra vibhajed bāhyābhyantaralakṣaṇam | [AHS, Nidānasthāna, 11 9.2]
kṛṣṇasphoṭāvṛtaḥ śyāvas tīvradāharujājvaraḥ | [AHS, Nidānasthāna, 11 10.1]
pittaliṅgo 'sṛjā bāhyaḥ strīṇām eva tathāntaraḥ | [AHS, Nidānasthāna, 11 10.2]
śastrādyairabhighātena kṣate vāpathyakāriṇaḥ | [AHS, Nidānasthāna, 11 11.1]
kṣatoṣmā vāyuvikṣiptaḥ saraktaṃ pittam īrayan | [AHS, Nidānasthāna, 11 11.2]
pittāsṛglakṣaṇaṃ kuryād vidradhiṃ bhūryupadravam | [AHS, Nidānasthāna, 11 12.1]
teṣūpadravabhedaśca smṛto 'dhiṣṭhānabhedataḥ | [AHS, Nidānasthāna, 11 12.2]
nābhyāṃ hidhmā bhaved vastau mūtraṃ kṛcchreṇa pūti ca | [AHS, Nidānasthāna, 11 13.1]
śvāso yakṛti rodhas tu plīhnyucchvāsasya tṛṭ punaḥ | [AHS, Nidānasthāna, 11 13.2]
galagrahaśca klomni syāt sarvāṅgapragraho hṛdi | [AHS, Nidānasthāna, 11 14.1]
pramohas tamakaḥ kāso hṛdaye ghaṭṭanaṃ vyathā | [AHS, Nidānasthāna, 11 14.2]
kukṣipārśvāntarāṃsārtiḥ kukṣāvāṭopajanma ca | [AHS, Nidānasthāna, 11 15.1]
sakthnor graho vaṅkṣaṇayor vṛkkayoḥ kaṭipṛṣṭhayoḥ | [AHS, Nidānasthāna, 11 15.2]
pārśvayośca vyathā pāyau pavanasya nirodhanam | [AHS, Nidānasthāna, 11 16.1]
āmapakvavidagdhatvaṃ teṣāṃ śophavad ādiśet | [AHS, Nidānasthāna, 11 16.2]
nābherūrdhvaṃ mukhāt pakvāḥ prasravantyadhare gudāt | [AHS, Nidānasthāna, 11 17.1]
gudāsyān nābhijo vidyād doṣaṃ kledācca vidradhau | [AHS, Nidānasthāna, 11 17.2]
yathāsvaṃ vraṇavat tatra vivarjyaḥ saṃnipātajaḥ | [AHS, Nidānasthāna, 11 18.1]
pakvo hṛnnābhivastistho bhinno 'ntar bahireva vā | [AHS, Nidānasthāna, 11 18.2]
pakvaścāntaḥ sravan vaktrāt kṣīṇasyopadravānvitaḥ | [AHS, Nidānasthāna, 11 19.1]
evam eva stanasirā vivṛtāḥ prāpya yoṣitām | [AHS, Nidānasthāna, 11 19.2]
sūtānāṃ garbhiṇīnāṃ vā sambhavecchvayathur ghanaḥ | [AHS, Nidānasthāna, 11 20.1]
stane sadugdhe 'dugdhe vā bāhyavidradhilakṣaṇaḥ | [AHS, Nidānasthāna, 11 20.2]
nāḍīnāṃ sūkṣmavaktratvāt kanyānāṃ na sa jāyate | [AHS, Nidānasthāna, 11 21.1]
kruddho ruddhagatir vāyuḥ śophaśūlakaraścaran | [AHS, Nidānasthāna, 11 21.2]
muṣkau vaṅkṣaṇataḥ prāpya phalakośābhivāhinīḥ | [AHS, Nidānasthāna, 11 22.1]
prapīḍya dhamanīr vṛddhiṃ karoti phalakośayoḥ | [AHS, Nidānasthāna, 11 22.2]
doṣāsramedomūtrāntraiḥ sa vṛddhiḥ saptadhā gadaḥ | [AHS, Nidānasthāna, 11 23.1]
mūtrāntrajāvapyanilāddhetubhedas tu kevalam | [AHS, Nidānasthāna, 11 23.2]
vātapūrṇadṛtisparśo rūkṣo vātād aheturuk | [AHS, Nidānasthāna, 11 24.1]
pakvodumbarasaṃkāśaḥ pittād dāhoṣmapākavān | [AHS, Nidānasthāna, 11 24.2]
kaphācchīto guruḥ snigdhaḥ kaṇḍūmān kaṭhino 'lparuk | [AHS, Nidānasthāna, 11 25.1]
kṛṣṇasphoṭāvṛtaḥ pittavṛddhiliṅgaśca raktataḥ | [AHS, Nidānasthāna, 11 25.2]
kaphavan medasā vṛddhir mṛdus tālaphalopamaḥ | [AHS, Nidānasthāna, 11 26.1]
mūtradhāraṇaśīlasya mūtrajaḥ sa tu gacchataḥ | [AHS, Nidānasthāna, 11 26.2]
ambhobhiḥ pūrṇadṛtivat kṣobhaṃ yāti saruṅ mṛduḥ | [AHS, Nidānasthāna, 11 27.1]
mūtrakṛcchram adhastācca valayaṃ phalakośayoḥ | [AHS, Nidānasthāna, 11 27.2]
vātakopibhirāhāraiḥ śītatoyāvagāhanaiḥ | [AHS, Nidānasthāna, 11 28.1]
dhāraṇeraṇabhārādhvaviṣamāṅgapravartanaiḥ | [AHS, Nidānasthāna, 11 28.2]
kṣobhaṇaiḥ kṣubhito 'nyaiśca kṣudrāntrāvayavaṃ yadā | [AHS, Nidānasthāna, 11 29.1]
pavano viguṇīkṛtya svaniveśād adho nayet | [AHS, Nidānasthāna, 11 29.2]
kuryād vaṅkṣaṇasaṃdhistho granthyābhaṃ śvayathuṃ tadā | [AHS, Nidānasthāna, 11 30.1]
upekṣyamāṇasya ca muṣkavṛddhim ādhmānarukstambhavatīṃ sa vāyuḥ | [AHS, Nidānasthāna, 11 30.2]
prapīḍito 'ntaḥ svanavān prayāti pradhmāpayann eti punaśca muktaḥ | [AHS, Nidānasthāna, 11 30.3]
antravṛddhirasādhyo 'yaṃ vātavṛddhisamākṛtiḥ | [AHS, Nidānasthāna, 11 31.1]
rūkṣakṛṣṇāruṇasirātantujālagavākṣitaḥ | [AHS, Nidānasthāna, 11 32.1]
gulmo 'ṣṭadhā pṛthag doṣaiḥ saṃsṛṣṭair nicayaṃ gataiḥ | [AHS, Nidānasthāna, 11 32.2]
ārtavasya ca doṣeṇa nārīṇāṃ jāyate 'ṣṭamaḥ | [AHS, Nidānasthāna, 11 33.1]
jvaracchardyatisārādyair vamanādyaiśca karmabhiḥ | [AHS, Nidānasthāna, 11 33.2]
karśito vātalānyatti śītaṃ vāmbu bubhukṣitaḥ | [AHS, Nidānasthāna, 11 34.1]
yaḥ pibatyanu cānnāni laṅghanaplavanādikam | [AHS, Nidānasthāna, 11 34.2]
sevate dehasaṃkṣobhi chardiṃ vā samudīrayet | [AHS, Nidānasthāna, 11 35.1]
anudīrṇām udīrṇān vā vātādīn na vimuñcati | [AHS, Nidānasthāna, 11 35.2]
snehasvedāvanabhyasya śodhanaṃ vā niṣevate | [AHS, Nidānasthāna, 11 36.1]
śuddho vāśu vidāhīni bhajate syandanāni vā | [AHS, Nidānasthāna, 11 36.2]
vātolbaṇās tasya malāḥ pṛthak kruddhā dviśo 'thavā | [AHS, Nidānasthāna, 11 37.1]
sarve vā raktayuktā vā mahāsroto'nuśāyinaḥ | [AHS, Nidānasthāna, 11 37.2]
ūrdhvādhomārgam āvṛtya kurvate śūlapūrvakam | [AHS, Nidānasthāna, 11 38.1]
sparśopalabhyaṃ gulmākhyam utplutaṃ granthirūpiṇam | [AHS, Nidānasthāna, 11 38.2]
karśanāt kaphaviṭpittair mārgasyāvaraṇena vā | [AHS, Nidānasthāna, 11 39.1]
vāyuḥ kṛtāśrayaḥ koṣṭhe raukṣyāt kāṭhinyam āgataḥ | [AHS, Nidānasthāna, 11 39.2]
svatantraḥ svāśraye duṣṭaḥ paratantraḥ parāśraye | [AHS, Nidānasthāna, 11 40.1]
piṇḍitatvād amūrto 'pi mūrtatvam iva saṃśritaḥ | [AHS, Nidānasthāna, 11 40.2]
gulma ityucyate vastinābhihṛtpārśvasaṃśrayaḥ | [AHS, Nidānasthāna, 11 41.1]
vātān manyāśiraḥśūlaṃ jvaraplīhāntrakūjanam | [AHS, Nidānasthāna, 11 41.2]
vyadhaḥ sūcyeva viṭsaṅgaḥ kṛcchrād ucchvasanaṃ muhuḥ | [AHS, Nidānasthāna, 11 42.1]
stambho gātre mukhe śoṣaḥ kārśyaṃ viṣamavahnitā | [AHS, Nidānasthāna, 11 42.2]
rūkṣakṛṣṇatvagāditvaṃ calatvād anilasya ca | [AHS, Nidānasthāna, 11 43.1]
anirūpitasaṃsthānasthānavṛddhikṣayavyathaḥ | [AHS, Nidānasthāna, 11 43.2]
pipīlikāvyāpta iva gulmaḥ sphurati tudyate | [AHS, Nidānasthāna, 11 44.1]
pittād dāho 'mlako mūrchāviḍbhedasvedatṛḍjvarāḥ | [AHS, Nidānasthāna, 11 44.2]
hāridratvaṃ tvagādyeṣu gulmaśca sparśanāsahaḥ | [AHS, Nidānasthāna, 11 45.1]
dūyate dīpyate soṣmā svasthānaṃ dahatīva ca | [AHS, Nidānasthāna, 11 45.2]
kaphāt staimityam aruciḥ sadanaṃ śiśirajvaraḥ | [AHS, Nidānasthāna, 11 46.1]
pīnasālasyahṛllāsakāsaśuklatvagāditāḥ | [AHS, Nidānasthāna, 11 46.2]
gulmo 'vagāḍhaḥ kaṭhino guruḥ suptaḥ sthiro 'lparuk | [AHS, Nidānasthāna, 11 47.1]
svadoṣasthānadhāmānaḥ sve sve kāle ca rukkarāḥ | [AHS, Nidānasthāna, 11 47.2]
prāyas trayas tu dvandvotthā gulmāḥ saṃsṛṣṭalakṣaṇāḥ | [AHS, Nidānasthāna, 11 48.1]
sarvajas tīvrarugdāhaḥ śīghrapākī ghanonnataḥ | [AHS, Nidānasthāna, 11 48.2]
so 'sādhyo raktagulmas tu striyā eva prajāyate | [AHS, Nidānasthāna, 11 49.1]
ṛtau vā navasūtā vā yadi vā yonirogiṇī | [AHS, Nidānasthāna, 11 49.2]
sevate vātalāni strī kruddhas tasyāḥ samīraṇaḥ | [AHS, Nidānasthāna, 11 50.1]
niruṇaddhyārtavaṃ yonyāṃ pratimāsam avasthitam | [AHS, Nidānasthāna, 11 50.2]
kukṣiṃ karoti tadgarbhaliṅgam āviṣkaroti ca | [AHS, Nidānasthāna, 11 51.1]
hṛllāsadaurhṛdastanyadarśanakṣāmatādikam | [AHS, Nidānasthāna, 11 51.2]
krameṇa vāyusaṃsargāt pittayonitayā ca tat | [AHS, Nidānasthāna, 11 52.1]
śoṇitaṃ kurute tasyā vātapittotthagulmajān | [AHS, Nidānasthāna, 11 52.2]
rukstambhadāhātīsāratṛḍjvarādīn upadravān | [AHS, Nidānasthāna, 11 53.1]
garbhāśaye ca sutarāṃ śūlaṃ duṣṭāsṛgāśraye | [AHS, Nidānasthāna, 11 53.2]
yonyāśca srāvadaurgandhyatodaspandanavedanāḥ | [AHS, Nidānasthāna, 11 54.1]
na cāṅgair garbhavad gulmaḥ sphuratyapi tu śūlavān | [AHS, Nidānasthāna, 11 54.2]
piṇḍībhūtaḥ sa evāsyāḥ kadācit spandate cirāt | [AHS, Nidānasthāna, 11 55.1]
na cāsyā vardhate kukṣir gulma eva tu vardhate | [AHS, Nidānasthāna, 11 55.2]
svadoṣasaṃśrayo gulmaḥ sarvo bhavati tena saḥ | [AHS, Nidānasthāna, 11 56.1]
pākaṃ cireṇa bhajate naiva vā vidradhiḥ punaḥ | [AHS, Nidānasthāna, 11 56.2]
pacyate śīghram atyarthaṃ duṣṭaraktāśrayatvataḥ | [AHS, Nidānasthāna, 11 57.1]
ataḥ śīghravidāhitvād vidradhiḥ so 'bhidhīyate | [AHS, Nidānasthāna, 11 57.2]
gulme 'ntarāśraye vastikukṣihṛtplīhavedanāḥ | [AHS, Nidānasthāna, 11 58.1]
agnivarṇabalabhraṃśo vegānāṃ cāpravartanam | [AHS, Nidānasthāna, 11 58.2]
ato viparyayo bāhye koṣṭhāṅgeṣu tu nātiruk | [AHS, Nidānasthāna, 11 59.1]
vaivarṇyam avakāśasya bahirunnatatādhikam | [AHS, Nidānasthāna, 11 59.2]
sāṭopam atyugrarujam ādhmānam udare bhṛśam | [AHS, Nidānasthāna, 11 60.1]
ūrdhvādhovātarodhena tam ānāhaṃ pracakṣate | [AHS, Nidānasthāna, 11 60.2]
ghano 'ṣṭhīlopamo granthiraṣṭhīlordhvaṃ samunnataḥ | [AHS, Nidānasthāna, 11 61.1]
ānāhaliṅgas tiryak tu pratyaṣṭhīlā tadākṛtiḥ | [AHS, Nidānasthāna, 11 61.2]
pakvāśayād gudopasthaṃ vāyus tīvrarujaḥ prayān | [AHS, Nidānasthāna, 11 62.1]
tūṇī pratūṇī tu bhavet sa evāto viparyaye | [AHS, Nidānasthāna, 11 62.2]
udgārabāhulyapurīṣabandhatṛptyakṣamatvāntravikūjanāni | [AHS, Nidānasthāna, 11 63.1]
āṭopam ādhmānam apaktiśaktim āsannagulmasya vadanti cihnam | [AHS, Nidānasthāna, 11 63.2]
{AHS, Nidānasthāna, 12}
athāta udaranidānaṃ vyākhyāsyāmaḥ | [AHS, Nidānasthāna, 12 1.1]
iti ha smāhur ātreyādayo maharṣayaḥ | [AHS, Nidānasthāna, 12 1.2]
rogāḥ sarve 'pi mande 'gnau sutarām udarāṇi tu | [AHS, Nidānasthāna, 12 1.3]
ajīrṇān malinaiścānnair jāyante malasaṃcayāt | [AHS, Nidānasthāna, 12 1.4]
ūrdhvādho dhātavo ruddhvā vāhinīrambuvāhinīḥ | [AHS, Nidānasthāna, 12 2.1]
prāṇāgnyapānān saṃdūṣya kuryus tvaṅmāṃsasaṃdhigāḥ | [AHS, Nidānasthāna, 12 2.2]
ādhmāpya kukṣim udaram aṣṭadhā tacca bhidyate | [AHS, Nidānasthāna, 12 3.1]
pṛthag doṣaiḥ samastaiśca plīhabaddhakṣatodakaiḥ | [AHS, Nidānasthāna, 12 3.2]
tenārtāḥ śuṣkatālvoṣṭhāḥ śūnapādakarodarāḥ | [AHS, Nidānasthāna, 12 4.1]
naṣṭaceṣṭābalāhārāḥ kṛśāḥ pradhmātakukṣayaḥ | [AHS, Nidānasthāna, 12 4.2]
syuḥ pretarūpāḥ puruṣā bhāvinas tasya lakṣaṇam | [AHS, Nidānasthāna, 12 5.1]
kṣunnāśo 'nnaṃ cirāt sarvaṃ savidāhaṃ ca pacyate | [AHS, Nidānasthāna, 12 5.2]
jīrṇājīrṇaṃ na jānāti sauhityaṃ sahate na ca | [AHS, Nidānasthāna, 12 6.1]
kṣīyate balataḥ śaśvacchvasityalpe 'pi ceṣṭite | [AHS, Nidānasthāna, 12 6.2]
vṛddhir viṣo 'pravṛttiśca kiṃcicchophaśca pādayoḥ | [AHS, Nidānasthāna, 12 7.1]
rugvastisaṃdhau tatatā laghvalpābhojanairapi | [AHS, Nidānasthāna, 12 7.2]
rājījanma valīnāśo jaṭhare jaṭhareṣu tu | [AHS, Nidānasthāna, 12 8.1]
sarveṣu tandrā sadanaṃ malasaṅgo 'lpavahnitā | [AHS, Nidānasthāna, 12 8.2]
dāhaḥ śvayathurādhmānam ante salilasaṃbhavaḥ | [AHS, Nidānasthāna, 12 9.1]
sarvaṃ tvatoyam aruṇam aśophaṃ nātibhārikam | [AHS, Nidānasthāna, 12 9.2]
gavākṣitaṃ sirājālaiḥ sadā guḍaguḍāyate | [AHS, Nidānasthāna, 12 10.1]
nābhim antraṃ ca viṣṭabhya vegaṃ kṛtvā praṇaśyati | [AHS, Nidānasthāna, 12 10.2]
māruto hṛtkaṭīnābhipāyuvaṅkṣaṇavedanāḥ | [AHS, Nidānasthāna, 12 11.1]
saśabdo niścared vāyur viḍ baddhā mūtram alpakam | [AHS, Nidānasthāna, 12 11.2]
nātimando 'nalo laulyaṃ na ca syād virasaṃ mukham | [AHS, Nidānasthāna, 12 12.1]
tatra vātodare śophaḥ pāṇipānmuṣkakukṣiṣu | [AHS, Nidānasthāna, 12 12.2]
kukṣipārśvodarakaṭīpṛṣṭharuk parvabhedanam | [AHS, Nidānasthāna, 12 13.1]
śuṣkakāso 'ṅgamardo 'dhogurutā malasaṃgrahaḥ | [AHS, Nidānasthāna, 12 13.2]
śyāvāruṇatvagāditvam akasmād vṛddhihrāsavat | [AHS, Nidānasthāna, 12 14.1]
satodabhedam udaraṃ tanukṛṣṇasirātatam | [AHS, Nidānasthāna, 12 14.2]
ādhmātadṛtivacchabdam āhataṃ prakaroti ca | [AHS, Nidānasthāna, 12 15.1]
vāyuścātra sarukśabdo vicaret sarvatogatiḥ | [AHS, Nidānasthāna, 12 15.2]
pittodare jvaro mūrchā dāhas tṛṭ kaṭukāsyatā | [AHS, Nidānasthāna, 12 16.1]
bhramo 'tīsāraḥ pītatvaṃ tvagādāvudaraṃ harit | [AHS, Nidānasthāna, 12 16.2]
pītatāmrasirānaddhaṃ sasvedaṃ soṣma dahyate | [AHS, Nidānasthāna, 12 17.1]
dhūmāyati mṛdusparśaṃ kṣiprapākaṃ pradūyate | [AHS, Nidānasthāna, 12 17.2]
śleṣmodare 'ṅgasadanaṃ svāpaḥ śvayathugauravam | [AHS, Nidānasthāna, 12 18.1]
nidrotkleśāruciśvāsakāsaśuklatvagāditā | [AHS, Nidānasthāna, 12 18.2]
udaraṃ stimitaṃ ślakṣṇaṃ śuklarājītataṃ mahat | [AHS, Nidānasthāna, 12 19.1]
cirābhivṛddhi kaṭhinaṃ śītasparśaṃ guru sthiram | [AHS, Nidānasthāna, 12 19.2]
tridoṣakopanais tais taiḥ strīdattaiśca rajomalaiḥ | [AHS, Nidānasthāna, 12 20.1]
garadūṣīviṣādyaiśca saraktāḥ saṃcitā malāḥ | [AHS, Nidānasthāna, 12 20.2]
koṣṭhaṃ prāpya vikurvāṇāḥ śoṣamūrchābhramānvitam | [AHS, Nidānasthāna, 12 21.1]
kuryus triliṅgam udaraṃ śīghrapākaṃ sudāruṇam | [AHS, Nidānasthāna, 12 21.2]
bādhate tacca sutarāṃ śītavātābhradarśane | [AHS, Nidānasthāna, 12 22.1]
atyāśitasya saṃkṣobhād yānayānādiceṣṭitaiḥ | [AHS, Nidānasthāna, 12 22.2]
ativyavāyakarmādhvavamanavyādhikarśanaiḥ | [AHS, Nidānasthāna, 12 23.1]
vāmapārśvāśritaḥ plīhā cyutaḥ sthānād vivardhate | [AHS, Nidānasthāna, 12 23.2]
śoṇitaṃ vā rasādibhyo vivṛddhaṃ taṃ vivardhayet | [AHS, Nidānasthāna, 12 24.1]
so 'ṣṭhīlevātikaṭhinaḥ prāk tataḥ kūrmapṛṣṭhavat | [AHS, Nidānasthāna, 12 24.2]
krameṇa vardhamānaśca kukṣāvudaram āvahet | [AHS, Nidānasthāna, 12 25.1]
śvāsakāsapipāsāsyavairasyādhmānarugjvaraiḥ | [AHS, Nidānasthāna, 12 25.2]
pāṇḍutvamūrchāchardībhir dāhamohaiśca saṃyutam | [AHS, Nidānasthāna, 12 26.1]
aruṇābhaṃ vivarṇaṃ vā nīlahāridrarājimat | [AHS, Nidānasthāna, 12 26.2]
udāvartarujānāhair mohatṛḍdahanajvaraiḥ | [AHS, Nidānasthāna, 12 27.1]
gauravārucikāṭhinyair vidyāt tatra malān kramāt | [AHS, Nidānasthāna, 12 27.2]
plīhavad dakṣiṇāt pārśvāt kuryād yakṛd api cyutam | [AHS, Nidānasthāna, 12 28.1]
pakṣmavālaiḥ sahānnena bhuktair baddhāyane gude | [AHS, Nidānasthāna, 12 28.2]
durnāmabhirudāvartairanyair vāntropalepibhiḥ | [AHS, Nidānasthāna, 12 29.1]
varcaḥpittakaphān ruddhvā karoti kupito 'nilaḥ | [AHS, Nidānasthāna, 12 29.2]
apāno jaṭharaṃ tena syur dāhajvaratṛṭkṣavāḥ | [AHS, Nidānasthāna, 12 30.1]
kāsaśvāsorusadanaṃ śirohṛnnābhipāyuruk | [AHS, Nidānasthāna, 12 30.2]
malasaṅgo 'ruciśchardirudaraṃ mūḍhamārutam | [AHS, Nidānasthāna, 12 31.1]
sthiraṃ nīlāruṇasirārājīnaddham arāji vā | [AHS, Nidānasthāna, 12 31.2]
nābherupari ca prāyo gopucchākṛti jāyate | [AHS, Nidānasthāna, 12 32.1]
asthyādiśalyaiḥ sānnaiśced bhuktairatyaśanena vā | [AHS, Nidānasthāna, 12 32.2]
bhidyate pacyate vāntraṃ tacchidraiśca sravan bahiḥ | [AHS, Nidānasthāna, 12 33.1]
āma eva gudād eti tato 'lpālpaṃ saviḍrasaḥ | [AHS, Nidānasthāna, 12 33.2]
tulyaḥ kuṇapagandhena picchilaḥ pītalohitaḥ | [AHS, Nidānasthāna, 12 34.1]
śeṣaścāpūrya jaṭharaṃ jaṭharaṃ ghoram āvahet | [AHS, Nidānasthāna, 12 34.2]
vardhayet tad adho nābherāśu caiti jalātmatām | [AHS, Nidānasthāna, 12 35.1]
udriktadoṣarūpaṃ ca vyāptaṃ ca śvāsatṛḍbhramaiḥ | [AHS, Nidānasthāna, 12 35.2]
chidrodaram idaṃ prāhuḥ parisrāvīti cāpare | [AHS, Nidānasthāna, 12 36.1]
pravṛttasnehapānādeḥ sahasāmāmbupāyinaḥ | [AHS, Nidānasthāna, 12 36.2]
atyambupānān mandāgneḥ kṣīṇasyātikṛśasya vā | [AHS, Nidānasthāna, 12 37.1]
ruddhvāmbumārgān anilaḥ kaphaśca jalamūrchitaḥ | [AHS, Nidānasthāna, 12 37.2]
vardhayetāṃ tad evāmbu tatsthānād udarāśritau | [AHS, Nidānasthāna, 12 38.1]
tataḥ syād udaraṃ tṛṣṇāgudasrutirujānvitam | [AHS, Nidānasthāna, 12 38.2]
kāsaśvāsāruciyutaṃ nānāvarṇasirātatam | [AHS, Nidānasthāna, 12 39.1]
toyapūrṇadṛtisparśaśabdaprakṣobhavepathu | [AHS, Nidānasthāna, 12 39.2]
dakodaraṃ mahat snigdhaṃ sthiram āvṛttanābhi tat | [AHS, Nidānasthāna, 12 40.1]
upekṣayā ca sarveṣu doṣāḥ svasthānataścyutāḥ | [AHS, Nidānasthāna, 12 40.2]
pākād dravā dravīkuryuḥ saṃdhisrotomukhānyapi | [AHS, Nidānasthāna, 12 41.1]
svedaśca bāhyasrotaḥsu vihatas tiryagāsthitaḥ | [AHS, Nidānasthāna, 12 41.2]
tad evodakam āpyāyya picchāṃ kuryāt tadā bhavet | [AHS, Nidānasthāna, 12 42.1]
gurūdaraṃ sthiraṃ vṛttam āhataṃ ca na śabdavat | [AHS, Nidānasthāna, 12 42.2]
mṛdu vyapetarājīkaṃ nābhyāṃ spṛṣṭaṃ ca sarpati | [AHS, Nidānasthāna, 12 43.1]
tad anūdakajanmāsmin kukṣivṛddhis tato 'dhikam | [AHS, Nidānasthāna, 12 43.2]
sirāntardhānam udakajaṭharoktaṃ ca lakṣaṇam | [AHS, Nidānasthāna, 12 44.1]
vātapittakaphaplīhasaṃnipātodakodaram | [AHS, Nidānasthāna, 12 44.2]
kṛcchraṃ yathottaraṃ pakṣāt paraṃ prāyo 'pare hataḥ | [AHS, Nidānasthāna, 12 45.1]
sarvaṃ ca jātasalilaṃ riṣṭoktopadravānvitam | [AHS, Nidānasthāna, 12 45.2]
janmanaivodaraṃ sarvaṃ prāyaḥ kṛcchratamaṃ matam | [AHS, Nidānasthāna, 12 46.1]
balinas tad ajātāmbu yatnasādhyaṃ navotthitam | [AHS, Nidānasthāna, 12 46.2]
{AHS, Nidānasthāna, 13}
athātaḥ pāṇḍurogaśophavisarpanidānaṃ vyākhyāsyāmaḥ | [AHS, Nidānasthāna, 13 1.1]
iti ha smāhur ātreyādayo maharṣayaḥ | [AHS, Nidānasthāna, 13 1.2]
pittapradhānāḥ kupitā yathoktaiḥ kopanair malāḥ | [AHS, Nidānasthāna, 13 1.3]
tatrānilena balinā kṣiptaṃ pittaṃ hṛdi sthitam | [AHS, Nidānasthāna, 13 1.4]
dhamanīr daśa samprāpya vyāpnuvat sakalāṃ tanum | [AHS, Nidānasthāna, 13 2.1]
śleṣmatvagraktamāṃsāni pradūṣyāntaram āśritam | [AHS, Nidānasthāna, 13 2.2]
tvaṅmāṃsayos tat kurute tvaci varṇān pṛthagvidhān | [AHS, Nidānasthāna, 13 3.1]
pāṇḍuhāridraharitān pāṇḍutvaṃ teṣu cādhikam | [AHS, Nidānasthāna, 13 3.2]
yato 'taḥ pāṇḍurityuktaḥ sa rogas tena gauravam | [AHS, Nidānasthāna, 13 4.1]
dhātūnāṃ syācca śaithilyam ojasaśca guṇakṣayaḥ | [AHS, Nidānasthāna, 13 4.2]
tato 'lparaktamedasko niḥsāraḥ syācchlathendriyaḥ | [AHS, Nidānasthāna, 13 5.1]
mṛdyamānairivāṅgair nā dravatā hṛdayena ca | [AHS, Nidānasthāna, 13 5.2]
śūnākṣikūṭaḥ sadanaḥ kopanaḥ ṣṭhīvano 'lpavāk | [AHS, Nidānasthāna, 13 6.1]
annadviṭ śiśiradveṣī śīrṇaromā hatānalaḥ | [AHS, Nidānasthāna, 13 6.2]
sannasaktho jvarī śvāsī karṇakṣveḍī bhramī śramī | [AHS, Nidānasthāna, 13 7.1]
sa pañcadhā pṛthag doṣaiḥ samastair mṛttikādanāt | [AHS, Nidānasthāna, 13 7.2]
prāgrūpam asya hṛdayaspandanaṃ rūkṣatā tvaci | [AHS, Nidānasthāna, 13 8.1]
aruciḥ pītamūtratvaṃ svedābhāvo 'lpavahnitā | [AHS, Nidānasthāna, 13 8.2]
sādaḥ śramo 'nilāt tatra gātraruktodakampanam | [AHS, Nidānasthāna, 13 9.1]
kṛṣṇarūkṣāruṇasirānakhaviṇmūtranetratā | [AHS, Nidānasthāna, 13 9.2]
śophānāhāsyavairasyaviṭśoṣāḥ pārśvamūrdharuk | [AHS, Nidānasthāna, 13 10.1]
pittāddharitapītābhasirāditvaṃ jvaras tamaḥ | [AHS, Nidānasthāna, 13 10.2]
tṛṭsvedamūrchāśītecchā daurgandhyaṃ kaṭuvaktratā | [AHS, Nidānasthāna, 13 11.1]
varcobhedo 'mlako dāhaḥ kaphācchuklasirāditā | [AHS, Nidānasthāna, 13 11.2]
tandrā lavaṇavaktratvaṃ romaharṣaḥ svarakṣayaḥ | [AHS, Nidānasthāna, 13 12.1]
kāsaśchardiśca nicayān miśraliṅgo 'tiduḥsahaḥ | [AHS, Nidānasthāna, 13 12.2]
mṛt kaṣāyānilaṃ pittam ūṣarā madhurā kapham | [AHS, Nidānasthāna, 13 13.1]
dūṣayitvā rasādīṃśca raukṣyād bhuktaṃ virūkṣya ca | [AHS, Nidānasthāna, 13 13.2]
srotāṃsyapakvaivāpūrya kuryād ruddhvā ca pūrvavat | [AHS, Nidānasthāna, 13 14.1]
pāṇḍurogaṃ tataḥ śūnanābhipādāsyamehanaḥ | [AHS, Nidānasthāna, 13 14.2]
purīṣaṃ kṛmiman muñced bhinnaṃ sāsṛk kaphaṃ naraḥ | [AHS, Nidānasthāna, 13 15.1]
yaḥ pāṇḍurogī seveta pittalaṃ tasya kāmalām | [AHS, Nidānasthāna, 13 15.2]
koṣṭhaśākhāśrayāṃ pittaṃ dagdhvāsṛṅmāṃsam āvahet | [AHS, Nidānasthāna, 13 16.1]
hāridranetramūtratvaṅnakhavaktraśakṛttayā | [AHS, Nidānasthāna, 13 16.2]
dāhāvipākatṛṣṇāvān bhekābho durbalendriyaḥ | [AHS, Nidānasthāna, 13 17.1]
bhavet pittolbaṇasyāsau pāṇḍurogād ṛte 'pi ca | [AHS, Nidānasthāna, 13 17.2]
upekṣayā ca śophāḍhyā sā kṛcchrā kumbhakāmalā | [AHS, Nidānasthāna, 13 18.1]
haritaśyāvapītatvaṃ pāṇḍuroge yadā bhavet | [AHS, Nidānasthāna, 13 18.2]
vātapittād bhramas tṛṣṇā strīṣvaharṣo mṛdur jvaraḥ | [AHS, Nidānasthāna, 13 19.1]
tandrā balānalabhraṃśo loḍharaṃ taṃ halīmakam | [AHS, Nidānasthāna, 13 19.2]
alasaṃ ceti śaṃsanti teṣāṃ pūrvam upadravāḥ | [AHS, Nidānasthāna, 13 20.1]
śophapradhānāḥ kathitāḥ sa evāto nigadyate | [AHS, Nidānasthāna, 13 20.2]
pittaraktakaphān vāyur duṣṭo duṣṭān bahiḥsirāḥ | [AHS, Nidānasthāna, 13 21.1]
nītvā ruddhagatis tair hi kuryāt tvaṅmāṃsasaṃśrayam | [AHS, Nidānasthāna, 13 21.2]
utsedhaṃ saṃhataṃ śophaṃ tam āhur nicayād ataḥ | [AHS, Nidānasthāna, 13 22.1]
sarvaṃ hetuviśeṣais tu rūpabhedān navātmakam | [AHS, Nidānasthāna, 13 22.2]
doṣaiḥ pṛthag dvayaiḥ sarvairabhighātād viṣād api | [AHS, Nidānasthāna, 13 23.1]
dvidhā vā nijam āgantuṃ sarvāṅgaikāṅgajaṃ ca tam | [AHS, Nidānasthāna, 13 23.2]
pṛthūnnatagrathitatāviśeṣaiśca tridhā viduḥ | [AHS, Nidānasthāna, 13 24.1]
sāmānyahetuḥ śophānāṃ doṣajānāṃ viśeṣataḥ | [AHS, Nidānasthāna, 13 24.2]
vyādhikarmopavāsādikṣīṇasya bhajato drutam | [AHS, Nidānasthāna, 13 25.1]
atimātram athānyasya gurvamlasnigdhaśītalam | [AHS, Nidānasthāna, 13 25.2]
lavaṇakṣāratīkṣṇoṣṇaśākāmbu svapnajāgaram | [AHS, Nidānasthāna, 13 26.1]
mṛdgrāmyamāṃsavallūram ajīrṇaśramamaithunam | [AHS, Nidānasthāna, 13 26.2]
padāter mārgagamanaṃ yānena kṣobhiṇāpi vā | [AHS, Nidānasthāna, 13 27.1]
śvāsakāsātisārārśojaṭharapradarajvarāḥ | [AHS, Nidānasthāna, 13 27.2]
viṣūcyalasakacchardigarbhavisarpapāṇḍavaḥ | [AHS, Nidānasthāna, 13 28.1]
anye ca mithyopakrāntās tair doṣā vakṣasi sthitāḥ | [AHS, Nidānasthāna, 13 28.2]
ūrdhvaṃ śopham adho vastau madhye kurvanti madhyagāḥ | [AHS, Nidānasthāna, 13 29.1]
sarvāṅgagāḥ sarvagataṃ pratyaṅgeṣu tadāśrayāḥ | [AHS, Nidānasthāna, 13 29.2]
tatpūrvarūpaṃ davathuḥ sirāyāmo 'ṅgagauravam | [AHS, Nidānasthāna, 13 30.1]
vātācchophaścalo rūkṣaḥ khararomāruṇāsitaḥ | [AHS, Nidānasthāna, 13 30.2]
saṃkocaspandaharṣārtitodabhedaprasuptimān | [AHS, Nidānasthāna, 13 31.1]
kṣiprotthānaśamaḥ śīghram unnamet pīḍitas tanuḥ | [AHS, Nidānasthāna, 13 31.2]
snigdhoṣṇamardanaiḥ śāmyed rātrāvalpo divā mahān | [AHS, Nidānasthāna, 13 32.1]
tvak ca sarṣapalipteva tasmiṃścimicimāyate | [AHS, Nidānasthāna, 13 32.2]
pītaraktāsitābhāsaḥ pittād ātāmraromakṛt | [AHS, Nidānasthāna, 13 33.1]
śīghrānusārapraśamo madhye prāg jāyate tanuḥ | [AHS, Nidānasthāna, 13 33.2]
satṛḍdāhajvarasvedadavakledamadabhramaḥ | [AHS, Nidānasthāna, 13 34.1]
śītābhilāṣī viḍbhedī gandhī sparśāsaho mṛduḥ | [AHS, Nidānasthāna, 13 34.2]
kaṇḍūmān pāṇḍuromatvak kaṭhinaḥ śītalo guruḥ | [AHS, Nidānasthāna, 13 35.1]
snigdhaḥ ślakṣṇaḥ sthiraḥ styāno nidrāchardyagnisādakṛt | [AHS, Nidānasthāna, 13 35.2]
ākrānto nonnamet kṛcchraśamajanmā niśābalaḥ | [AHS, Nidānasthāna, 13 36.1]
sraven nāsṛk cirāt picchāṃ kuśaśastrādivikṣataḥ | [AHS, Nidānasthāna, 13 36.2]
sparśoṣṇakāṅkṣī ca kaphād yathāsvaṃ dvandvajās trayaḥ | [AHS, Nidānasthāna, 13 37.1]
saṃkarāddhetuliṅgānāṃ nicayān nicayātmakaḥ | [AHS, Nidānasthāna, 13 37.2]
abhighātena śastrādicchedabhedakṣatādibhiḥ | [AHS, Nidānasthāna, 13 38.1]
himānilodadhyanilair bhallātakapikacchujaiḥ | [AHS, Nidānasthāna, 13 38.2]
rasaiḥ śūkaiśca saṃsparśācchvayathuḥ syād visarpavān | [AHS, Nidānasthāna, 13 39.1]
bhṛśoṣmā lohitābhāsaḥ prāyaśaḥ pittalakṣaṇaḥ | [AHS, Nidānasthāna, 13 39.2]
viṣajaḥ saviṣaprāṇiparisarpaṇamūtraṇāt | [AHS, Nidānasthāna, 13 40.1]
daṃṣṭrādantanakhāpātād aviṣaprāṇinām api | [AHS, Nidānasthāna, 13 40.2]
viṇmūtraśukropahatamalavadvastrasaṃkarāt | [AHS, Nidānasthāna, 13 41.1]
viṣavṛkṣānilasparśād garayogāvacūrṇanāt | [AHS, Nidānasthāna, 13 41.2]
mṛduścalo 'valambī ca śīghro dāharujākaraḥ | [AHS, Nidānasthāna, 13 42.1]
navo 'nupadravaḥ śophaḥ sādhyo 'sādhyaḥ pureritaḥ | [AHS, Nidānasthāna, 13 42.2]
syād visarpo 'bhighātāntair doṣair dūṣyaiśca śophavat | [AHS, Nidānasthāna, 13 43.1]
tryadhiṣṭhānaṃ ca taṃ prāhur bāhyāntarubhayāśrayāt | [AHS, Nidānasthāna, 13 43.2]
yathottaraṃ ca duḥsādhyās tatra doṣā yathāyatham | [AHS, Nidānasthāna, 13 44.1]
prakopaṇaiḥ prakupitā viśeṣeṇa vidāhibhiḥ | [AHS, Nidānasthāna, 13 44.2]
dehe śīghraṃ visarpanti te 'ntarantaḥsthitā bahiḥ | [AHS, Nidānasthāna, 13 45.1]
bahiḥsthā dvitaye dvisthā vidyāt tatrāntarāśrayam | [AHS, Nidānasthāna, 13 45.2]
marmopatāpāt saṃmohād ayanānāṃ vighaṭṭanāt | [AHS, Nidānasthāna, 13 46.1]
tṛṣṇātiyogād vegānāṃ viṣamaṃ ca pravartanāt | [AHS, Nidānasthāna, 13 46.2]
āśu cāgnibalabhraṃśād ato bāhyaṃ viparyayāt | [AHS, Nidānasthāna, 13 47.1]
tatra vātāt parīsarpo vātajvarasamavyathaḥ | [AHS, Nidānasthāna, 13 47.2]
śophasphuraṇanistodabhedāyāmārtiharṣavān | [AHS, Nidānasthāna, 13 48.1]
pittād drutagatiḥ pittajvaraliṅgo 'tilohitaḥ | [AHS, Nidānasthāna, 13 48.2]
kaphāt kaṇḍūyutaḥ snigdhaḥ kaphajvarasamānaruk | [AHS, Nidānasthāna, 13 49.1]
svadoṣaliṅgaiścīyante sarve sphoṭairupekṣitāḥ | [AHS, Nidānasthāna, 13 49.2]
te pakvabhinnāḥ svaṃ svaṃ ca bibhrati vraṇalakṣaṇam | [AHS, Nidānasthāna, 13 50.1]
vātapittāj jvaracchardimūrchātīsāratṛḍbhramaiḥ | [AHS, Nidānasthāna, 13 50.2]
asthibhedāgnisadanatamakārocakair yutaḥ | [AHS, Nidānasthāna, 13 51.1]
karoti sarvam aṅgaṃ ca dīptāṅgārāvakīrṇavat | [AHS, Nidānasthāna, 13 51.2]
yaṃ yaṃ deśaṃ visarpaśca visarpati bhavet sa saḥ | [AHS, Nidānasthāna, 13 52.1]
śāntāṅgārāsito nīlo rakto vāśu ca cīyate | [AHS, Nidānasthāna, 13 52.2]
agnidagdha iva sphoṭaiḥ śīghragatvād drutaṃ ca saḥ | [AHS, Nidānasthāna, 13 53.1]
marmānusārī vīsarpaḥ syād vāto 'tibalas tataḥ | [AHS, Nidānasthāna, 13 53.2]
vyathetāṅgaṃ haret saṃjñāṃ nidrāṃ ca śvāsam īrayet | [AHS, Nidānasthāna, 13 54.1]
hidhmāṃ ca sa gato 'vasthām īdṛśīṃ labhate na nā | [AHS, Nidānasthāna, 13 54.2]
kvaciccharmāratigrasto bhūmiśayyāsanādiṣu | [AHS, Nidānasthāna, 13 55.1]
ceṣṭamānas tataḥ kliṣṭo manodehaśramodbhavām | [AHS, Nidānasthāna, 13 55.2]
duṣprabodho 'śnute nidrāṃ so 'gnivisarpa ucyate | [AHS, Nidānasthāna, 13 56.1]
kaphena ruddhaḥ pavano bhittvā taṃ bahudhā kapham | [AHS, Nidānasthāna, 13 56.2]
raktaṃ vā vṛddharaktasya tvaksirāsnāvamāṃsagam | [AHS, Nidānasthāna, 13 57.1]
dūṣayitvā ca dīrghāṇuvṛttasthūlakharātmanām | [AHS, Nidānasthāna, 13 57.2]
granthīnāṃ kurute mālāṃ raktānāṃ tīvrarugjvarām | [AHS, Nidānasthāna, 13 58.1]
śvāsakāsātisārāsyaśoṣahidhmāvamibhramaiḥ | [AHS, Nidānasthāna, 13 58.2]
mohavaivarṇyamūrchāṅgabhaṅgāgnisadanair yutām | [AHS, Nidānasthāna, 13 59.1]
ityayaṃ granthivīsarpaḥ kaphamārutakopajaḥ | [AHS, Nidānasthāna, 13 59.2]
kaphapittāj jvaraḥ stambho nidrātandrāśirorujaḥ | [AHS, Nidānasthāna, 13 60.1]
aṅgāvasādavikṣepapralāpārocakabhramāḥ | [AHS, Nidānasthāna, 13 60.2]
mūrchāgnihānir bhedo 'sthnāṃ pipāsendriyagauravam | [AHS, Nidānasthāna, 13 61.1]
āmopaveśanaṃ lepaḥ srotasāṃ sa ca sarpati | [AHS, Nidānasthāna, 13 61.2]
prāyeṇāmāśaye gṛhṇann ekadeśaṃ na cātiruk | [AHS, Nidānasthāna, 13 62.1]
piṭakair avakīrṇo 'tipītalohitapāṇḍuraiḥ | [AHS, Nidānasthāna, 13 62.2]
mecakābho 'sitaḥ snigdho malinaḥ śophavān guruḥ | [AHS, Nidānasthāna, 13 63.1]
gambhīrapākaḥ prājyoṣmā spṛṣṭaḥ klinno 'vadīryate | [AHS, Nidānasthāna, 13 63.2]
paṅkavacchīrṇamāṃsaśca spaṣṭasnāyusirāgaṇaḥ | [AHS, Nidānasthāna, 13 64.1]
śavagandhiśca vīsarpaṃ kardamākhyam uśanti tam | [AHS, Nidānasthāna, 13 64.2]
sarvajo lakṣaṇaiḥ sarvaiḥ sarvadhātvatisarpaṇaḥ | [AHS, Nidānasthāna, 13 65.1]
bāhyahetoḥ kṣatāt kruddhaḥ saraktaṃ pittam īrayan | [AHS, Nidānasthāna, 13 65.2]
visarpaṃ mārutaḥ kuryāt kulatthasadṛśaiścitam | [AHS, Nidānasthāna, 13 66.1]
sphoṭaiḥ śophajvararujādāhāḍhyaṃ śyāvalohitam | [AHS, Nidānasthāna, 13 66.2]
pṛthag doṣais trayaḥ sādhyā dvandvajāścānupadravāḥ | [AHS, Nidānasthāna, 13 67.1]
asādhyau kṣatasarvotthau sarve cākrāntamarmakāḥ | [AHS, Nidānasthāna, 13 67.2]
śīrṇasnāyusirāmāṃsāḥ praklinnāḥ śavagandhayaḥ | [AHS, Nidānasthāna, 13 68.1]
{AHS, Nidānasthāna, 14}
athātaḥ kuṣṭhaśvitrakṛminidānaṃ vyākhyāsyāmaḥ | [AHS, Nidānasthāna, 14 1.1]
iti ha smāhur ātreyādayo maharṣayaḥ | [AHS, Nidānasthāna, 14 1.2]
mithyāhāravihāreṇa viśeṣeṇa virodhinā | [AHS, Nidānasthāna, 14 1.3]
sādhunindāvadhānyasvaharaṇādyaiśca sevitaiḥ | [AHS, Nidānasthāna, 14 1.4]
pāpmabhiḥ karmabhiḥ sadyaḥ prāktanair veritā malāḥ | [AHS, Nidānasthāna, 14 2.1]
sirāḥ prapadya tiryaggās tvaglasīkāsṛgāmiṣam | [AHS, Nidānasthāna, 14 2.2]
dūṣayanti ślathīkṛtya niścarantas tato bahiḥ | [AHS, Nidānasthāna, 14 3.1]
tvacaḥ kurvanti vaivarṇyaṃ duṣṭāḥ kuṣṭham uśanti tat | [AHS, Nidānasthāna, 14 3.2]
kālenopekṣitaṃ yasmāt sarvaṃ kuṣṇāti tad vapuḥ | [AHS, Nidānasthāna, 14 4.1]
prapadya dhātūn vyāpyāntaḥ sarvān saṃkledya cāvahet | [AHS, Nidānasthāna, 14 4.2]
sasvedakledasaṃkothān kṛmīn sūkṣmān sudāruṇān | [AHS, Nidānasthāna, 14 5.1]
romatvaksnāyudhamanītaruṇāsthīni yaiḥ kramāt | [AHS, Nidānasthāna, 14 5.2]
bhakṣayecchvitram asmācca kuṣṭhabāhyam udāhṛtam | [AHS, Nidānasthāna, 14 6.1]
kuṣṭhāni saptadhā doṣaiḥ pṛthaṅ miśraiḥ samāgataiḥ | [AHS, Nidānasthāna, 14 6.2]
sarveṣvapi tridoṣeṣu vyapadeśo 'dhikatvataḥ | [AHS, Nidānasthāna, 14 7.1]
vātena kuṣṭhaṃ kāpālaṃ pittād audumbaraṃ kaphāt | [AHS, Nidānasthāna, 14 7.2]
maṇḍalākhyaṃ vicarcī ca ṛkṣākhyaṃ vātapittajam | [AHS, Nidānasthāna, 14 8.1]
carmaikakuṣṭhakiṭibhasidhmālasavipādikāḥ | [AHS, Nidānasthāna, 14 8.2]
vātaśleṣmodbhavāḥ śleṣmapittād dadrūśatāruṣī | [AHS, Nidānasthāna, 14 9.1]
puṇḍarīkaṃ savisphoṭaṃ pāmā carmadalaṃ tathā | [AHS, Nidānasthāna, 14 9.2]
sarvaiḥ syāt kākaṇaṃ pūrvaṃ trikaṃ dadru sakākaṇam | [AHS, Nidānasthāna, 14 10.1]
puṇḍarīkarkṣajihve ca mahākuṣṭhāni sapta tu | [AHS, Nidānasthāna, 14 10.2]
atiślakṣṇakharasparśakhedāsvedavivarṇatāḥ | [AHS, Nidānasthāna, 14 11.1]
dāhaḥ kaṇḍūs tvaci svāpas todaḥ koṭhonnatiḥ śramaḥ | [AHS, Nidānasthāna, 14 11.2]
vraṇānām adhikaṃ śūlaṃ śīghrotpattiścirasthitiḥ | [AHS, Nidānasthāna, 14 12.1]
rūḍhānām api rūkṣatvaṃ nimitte 'lpe 'pi kopanam | [AHS, Nidānasthāna, 14 12.2]
romaharṣo 'sṛjaḥ kārṣṇyam kuṣṭhalakṣaṇam agrajam | [AHS, Nidānasthāna, 14 13.1]
kṛṣṇāruṇakapālābhaṃ rūkṣaṃ suptaṃ kharaṃ tanu | [AHS, Nidānasthāna, 14 13.2]
vistṛtāsamaparyantaṃ hṛṣitair romabhiścitam | [AHS, Nidānasthāna, 14 14.1]
todāḍhyam alpakaṇḍūkaṃ kāpālaṃ śīghrasarpi ca | [AHS, Nidānasthāna, 14 14.2]
pakvodumbaratāmratvagroma gaurasirācitam | [AHS, Nidānasthāna, 14 15.1]
bahalaṃ bahalakledaraktaṃ dāharujādhikam | [AHS, Nidānasthāna, 14 15.2]
āśūtthānāvadaraṇakṛmi vidyād udumbaram | [AHS, Nidānasthāna, 14 16.1]
sthiraṃ styānaṃ guru snigdhaṃ śvetaraktam anāśugam | [AHS, Nidānasthāna, 14 16.2]
anyonyasaktam utsannaṃ bahukaṇḍūsrutikrimi | [AHS, Nidānasthāna, 14 17.1]
ślakṣṇapītābhaparyantaṃ maṇḍalaṃ parimaṇḍalam | [AHS, Nidānasthāna, 14 17.2]
sakaṇḍūpiṭikā śyāvā lasīkāḍhyā vicarcikā | [AHS, Nidānasthāna, 14 18.1]
paruṣaṃ tanu raktāntam antaḥśyāvaṃ samunnatam | [AHS, Nidānasthāna, 14 18.2]
satodadāharukkledaṃ karkaśaiḥ piṭikaiścitam | [AHS, Nidānasthāna, 14 19.1]
ṛkṣajihvākṛti proktam ṛkṣajihvaṃ bahukrimi | [AHS, Nidānasthāna, 14 19.2]
hasticarmakharasparśaṃ carmaikākhyaṃ mahāśrayam | [AHS, Nidānasthāna, 14 20.1]
asvedaṃ matsyaśakalasaṃnibhaṃ kiṭibhaṃ punaḥ | [AHS, Nidānasthāna, 14 20.2]
rūkṣaṃ kiṇakharasparśaṃ kaṇḍūmat paruṣāsitam | [AHS, Nidānasthāna, 14 21.1]
sidhmaṃ rūkṣaṃ bahiḥ snigdham antar ghṛṣṭaṃ rajaḥ kiret | [AHS, Nidānasthāna, 14 21.2]
ślakṣṇasparśaṃ tanu śvetatāmraṃ daugdhikapuṣpavat | [AHS, Nidānasthāna, 14 22.1]
prāyeṇa cordhvakāye syād gaṇḍaiḥ kaṇḍūyutaiścitam | [AHS, Nidānasthāna, 14 22.2]
raktairalasakaṃ pāṇipādadāryo vipādikāḥ | [AHS, Nidānasthāna, 14 23.1]
tīvrārtyo mandakaṇḍvaśca sarāgapiṭikācitāḥ | [AHS, Nidānasthāna, 14 23.2]
dīrghapratānā dūrvāvad atasīkusumacchaviḥ | [AHS, Nidānasthāna, 14 24.1]
utsannamaṇḍalā dadrūḥ kaṇḍūmatyanuṣaṅgiṇī | [AHS, Nidānasthāna, 14 24.2]
sthūlamūlaṃ sadāhārti raktaśyāvaṃ bahuvraṇam | [AHS, Nidānasthāna, 14 25.1]
śatāruḥ kledajantvāḍhyaṃ prāyaśaḥ parvajanma ca | [AHS, Nidānasthāna, 14 25.2]
raktāntam antarā pāṇḍu kaṇḍūdāharujānvitam | [AHS, Nidānasthāna, 14 26.1]
sotsedham ācitaṃ raktaiḥ padmapattram ivāṃśubhiḥ | [AHS, Nidānasthāna, 14 26.2]
ghanabhūrilasīkāsṛkprāyam āśu vibhedi ca | [AHS, Nidānasthāna, 14 27.1]
puṇḍarīkaṃ tanutvagbhiścitaṃ sphoṭaiḥ sitāruṇaiḥ | [AHS, Nidānasthāna, 14 27.2]
visphoṭaṃ piṭikāḥ pāmā kaṇḍūkledarujādhikāḥ | [AHS, Nidānasthāna, 14 28.1]
sūkṣmāḥ śyāvāruṇā bahvyaḥ prāyaḥ sphikpāṇikūrpare | [AHS, Nidānasthāna, 14 28.2]
sasphoṭam asparśasahaṃ kaṇḍūṣātodadāhavat | [AHS, Nidānasthāna, 14 29.1]
raktaṃ dalaccarmadalaṃ kākaṇaṃ tīvradāharuk | [AHS, Nidānasthāna, 14 29.2]
pūrvaṃ raktaṃ ca kṛṣṇaṃ ca kākaṇantīphalopamam | [AHS, Nidānasthāna, 14 30.1]
kuṣṭhaliṅgair yutaṃ sarvair naikavarṇaṃ tato bhavet | [AHS, Nidānasthāna, 14 30.2]
doṣabhedīyavihitairādiśelliṅgakarmabhiḥ | [AHS, Nidānasthāna, 14 31.1]
kuṣṭheṣu doṣolbaṇatāṃ sarvadoṣolbaṇaṃ tyajet | [AHS, Nidānasthāna, 14 31.2]
riṣṭoktaṃ yacca yaccāsthimajjaśukrasamāśrayam | [AHS, Nidānasthāna, 14 32.1]
yāpyaṃ medogataṃ kṛcchraṃ pittadvandvāsramāṃsagam | [AHS, Nidānasthāna, 14 32.2]
akṛcchraṃ kaphavātāḍhyaṃ tvakstham ekamalaṃ ca yat | [AHS, Nidānasthāna, 14 33.1]
tatra tvaci sthite kuṣṭhe todavaivarṇyarūkṣatāḥ | [AHS, Nidānasthāna, 14 33.2]
svedasvāpaśvayathavaḥ śoṇite piśite punaḥ | [AHS, Nidānasthāna, 14 34.1]
pāṇipādāśritāḥ sphoṭāḥ kledaḥ saṃdhiṣu cādhikam | [AHS, Nidānasthāna, 14 34.2]
kauṇyaṃ gatikṣayo 'ṅgānāṃ dalanaṃ syācca medasi | [AHS, Nidānasthāna, 14 35.1]
nāsābhaṅgo 'sthimajjasthe netrarāgaḥ svarakṣayaḥ | [AHS, Nidānasthāna, 14 35.2]
kṣate ca kṛmayaḥ śukre svadārāpatyabādhanam | [AHS, Nidānasthāna, 14 36.1]
yathāpūrvaṃ ca sarvāṇi syur liṅgānyasṛgādiṣu | [AHS, Nidānasthāna, 14 36.2]
kuṣṭhaikasaṃbhavaṃ śvitraṃ kilāsaṃ dāruṇaṃ ca tat | [AHS, Nidānasthāna, 14 37.1]
nirdiṣṭam aparisrāvi tridhātūdbhavasaṃśrayam | [AHS, Nidānasthāna, 14 37.2]
vātād rūkṣāruṇaṃ pittāt tāmraṃ kamalapattravat | [AHS, Nidānasthāna, 14 38.1]
sadāhaṃ romavidhvaṃsi kaphācchvetaṃ ghanaṃ guru | [AHS, Nidānasthāna, 14 38.2]
sakaṇḍu ca kramād raktamāṃsamedaḥsu cādiśet | [AHS, Nidānasthāna, 14 39.1]
varṇenaivedṛg ubhayaṃ kṛcchraṃ taccottarottaram | [AHS, Nidānasthāna, 14 39.2]
aśuklaromābahalam asaṃsṛṣṭaṃ mitho navam | [AHS, Nidānasthāna, 14 40.1]
anagnidagdhajaṃ sādhyaṃ śvitraṃ varjyam ato 'nyathā | [AHS, Nidānasthāna, 14 40.2]
guhyapāṇitalauṣṭheṣu jātam apyacirantanam | [AHS, Nidānasthāna, 14 41.1]
sparśaikāhāraśayyādisevanāt prāyaśo gadāḥ | [AHS, Nidānasthāna, 14 41.2]
sarve saṃcāriṇo netratvagvikārā viśeṣataḥ | [AHS, Nidānasthāna, 14 42.1]
kṛmayas tu dvidhā proktā bāhyābhyantarabhedataḥ | [AHS, Nidānasthāna, 14 42.2]
bahirmalakaphāsṛgviḍjanmabhedāccaturvidhāḥ | [AHS, Nidānasthāna, 14 43.1]
nāmato viṃśatividhā bāhyās tatrāmṛjodbhavāḥ | [AHS, Nidānasthāna, 14 43.2]
tilapramāṇasaṃsthānavarṇāḥ keśāmbarāśrayāḥ | [AHS, Nidānasthāna, 14 44.1]
bahupādāśca sūkṣmāśca yūkā likṣāśca nāmataḥ | [AHS, Nidānasthāna, 14 44.2]
dvidhā te koṭhapiṭikākaṇḍūgaṇḍān prakurvate | [AHS, Nidānasthāna, 14 45.1]
kuṣṭhaikahetavo 'ntarjāḥ śleṣmajās teṣu cādhikam | [AHS, Nidānasthāna, 14 45.2]
madhurānnaguḍakṣīradadhisaktunavaudanaiḥ | [AHS, Nidānasthāna, 14 46.1]
śakṛjjā bahuviḍdhānyaparṇaśākolakādibhiḥ | [AHS, Nidānasthāna, 14 46.2]
kaphād āmāśaye jātā vṛddhāḥ sarpanti sarvataḥ | [AHS, Nidānasthāna, 14 47.1]
pṛthubradhnanibhāḥ kecit kecid gaṇḍūpadopamāḥ | [AHS, Nidānasthāna, 14 47.2]
rūḍhadhānyāṅkurākārās tanudīrghās tathāṇavaḥ | [AHS, Nidānasthāna, 14 48.1]
śvetās tāmrāvabhāsāśca nāmataḥ saptadhā tu te | [AHS, Nidānasthāna, 14 48.2]
antrādā udarāveṣṭā hṛdayādā mahākuhāḥ | [AHS, Nidānasthāna, 14 49.1]
kuravo darbhakusumāḥ sugandhās te ca kurvate | [AHS, Nidānasthāna, 14 49.2]
hṛllāsam āsyasravaṇam avipākam arocakam | [AHS, Nidānasthāna, 14 50.1]
mūrchāchardijvarānāhakārśyakṣavathupīnasān | [AHS, Nidānasthāna, 14 50.2]
raktavāhisirotthānā raktajā jantavo 'ṇavaḥ | [AHS, Nidānasthāna, 14 51.1]
apādā vṛttatāmrāśca saukṣmyāt kecid adarśanāḥ | [AHS, Nidānasthāna, 14 51.2]
keśādā romavidhvaṃsā romadvīpā udumbarāḥ | [AHS, Nidānasthāna, 14 52.1]
ṣaṭ te kuṣṭhaikakarmāṇaḥ sahasaurasamātaraḥ | [AHS, Nidānasthāna, 14 52.2]
pakvāśaye purīṣotthā jāyante 'dhovisarpiṇaḥ | [AHS, Nidānasthāna, 14 53.1]
vṛddhāḥ santo bhaveyuśca te yadāmāśayonmukhāḥ | [AHS, Nidānasthāna, 14 53.2]
tadāsyodgāraniḥśvāsā viḍgandhānuvidhāyinaḥ | [AHS, Nidānasthāna, 14 54.1]
pṛthuvṛttatanusthūlāḥ śyāvapītasitāsitāḥ | [AHS, Nidānasthāna, 14 54.2]
te pañca nāmnā kṛmayaḥ kakerukamakerukāḥ | [AHS, Nidānasthāna, 14 55.1]
sausurādāḥ sulūnākhyā lelihā janayanti ca | [AHS, Nidānasthāna, 14 55.2]
viḍbhedaśūlaviṣṭambhakārśyapāruṣyapāṇḍutāḥ | [AHS, Nidānasthāna, 14 56.1]
romaharṣāgnisadanagudakaṇḍūr vinirgamāt | [AHS, Nidānasthāna, 14 56.2]
{AHS, Nidānasthāna, 15}
athāto vātavyādhinidānaṃ vyākhyāsyāmaḥ | [AHS, Nidānasthāna, 15 1.1]
iti ha smāhur ātreyādayo maharṣayaḥ | [AHS, Nidānasthāna, 15 1.2]
sarvārthānarthakaraṇe viśvasyāsyaikakāraṇam | [AHS, Nidānasthāna, 15 1.3]
aduṣṭaduṣṭaḥ pavanaḥ śarīrasya viśeṣataḥ | [AHS, Nidānasthāna, 15 1.4]
sa viśvakarmā viśvātmā viśvarūpaḥ prajāpatiḥ | [AHS, Nidānasthāna, 15 2.1]
sraṣṭā dhātā vibhur viṣṇuḥ saṃhartā mṛtyurantakaḥ | [AHS, Nidānasthāna, 15 2.2]
tadaduṣṭau prayatnena yatitavyam ataḥ sadā | [AHS, Nidānasthāna, 15 3.1]
tasyoktaṃ doṣavijñāne karma prākṛtavaikṛtam | [AHS, Nidānasthāna, 15 3.2]
samāsād vyāsato doṣabhedīye nāma dhāma ca | [AHS, Nidānasthāna, 15 4.1]
pratyekaṃ pañcadhā cāro vyāpāraśceha vaikṛtam | [AHS, Nidānasthāna, 15 4.2]
tasyocyate vibhāgena sanidānaṃ salakṣaṇam | [AHS, Nidānasthāna, 15 5.1]
dhātukṣayakarair vāyuḥ kupyatyatiniṣevitaiḥ | [AHS, Nidānasthāna, 15 5.2]
caran srotaḥsu rikteṣu bhṛśaṃ tānyeva pūrayan | [AHS, Nidānasthāna, 15 6.1]
tebhyo 'nyadoṣapūrṇebhyaḥ prāpya vāvaraṇaṃ balī | [AHS, Nidānasthāna, 15 6.2]
tatra pakvāśaye kruddhaḥ śūlānāhāntrakūjanam | [AHS, Nidānasthāna, 15 7.1]
malarodhāśmavardhmārśastrikapṛṣṭhakaṭīgraham | [AHS, Nidānasthāna, 15 7.2]
karotyadharakāye ca tāṃs tān kṛcchrān upadravān | [AHS, Nidānasthāna, 15 8.1]
āmāśaye tṛḍvamathuśvāsakāsaviṣūcikāḥ | [AHS, Nidānasthāna, 15 8.2]
kaṇṭhoparodham udgārān vyādhīn ūrdhvaṃ ca nābhitaḥ | [AHS, Nidānasthāna, 15 9.1]
śrotrādiṣvindriyavadhaṃ tvaci sphuṭanarūkṣate | [AHS, Nidānasthāna, 15 9.2]
rakte tīvrā rujaḥ svāpaṃ tāpaṃ rāgaṃ vivarṇatām | [AHS, Nidānasthāna, 15 10.1]
arūṃṣyannasya viṣṭambham aruciṃ kṛśatāṃ bhramam | [AHS, Nidānasthāna, 15 10.2]
māṃsamedogato granthīṃs todāḍhyān karkaśāñchramam | [AHS, Nidānasthāna, 15 11.1]
gurvaṅgaṃ cātiruk stabdhaṃ muṣṭidaṇḍahatopamam | [AHS, Nidānasthāna, 15 11.2]
asthisthaḥ sakthisaṃdhyasthiśūlaṃ tīvraṃ balakṣayam | [AHS, Nidānasthāna, 15 12.1]
majjastho 'sthiṣu sauṣiryam asvapnaṃ saṃtatāṃ rujam | [AHS, Nidānasthāna, 15 12.2]
śukrasya śīghram utsargaṃ saṅgaṃ vikṛtim eva vā | [AHS, Nidānasthāna, 15 13.1]
tadvad garbhasya śukrasthaḥ sirāsvādhmānariktate | [AHS, Nidānasthāna, 15 13.2]
tatsthaḥ snāvasthitaḥ kuryād gṛdhrasyāyāmakubjatāḥ | [AHS, Nidānasthāna, 15 14.1]
vātapūrṇadṛtisparśaṃ śophaṃ saṃdhigato 'nilaḥ | [AHS, Nidānasthāna, 15 14.2]
prasāraṇākuñcanayoḥ pravṛttiṃ ca savedanām | [AHS, Nidānasthāna, 15 15.1]
sarvāṅgasaṃśrayas todabhedasphuraṇabhañjanam | [AHS, Nidānasthāna, 15 15.2]
stambhanākṣepaṇasvāpasaṃdhyākuñcanakampanam | [AHS, Nidānasthāna, 15 16.1]
yadā tu dhamanīḥ sarvāḥ kruddho 'bhyeti muhur muhuḥ | [AHS, Nidānasthāna, 15 16.2]
tadāṅgam ākṣipatyeṣa vyādhirākṣepakaḥ smṛtaḥ | [AHS, Nidānasthāna, 15 17.1]
adhaḥ pratihato vāyur vrajann ūrdhvaṃ hṛdāśritāḥ | [AHS, Nidānasthāna, 15 17.2]
nāḍīḥ praviśya hṛdayaṃ śiraḥ śaṅkhau ca pīḍayan | [AHS, Nidānasthāna, 15 18.1]
ākṣipet parito gātraṃ dhanurvaccāsya nāmayet | [AHS, Nidānasthāna, 15 18.2]
kṛcchrād ucchvasiti stabdhasrastamīlitadṛk tataḥ | [AHS, Nidānasthāna, 15 19.1]
kapota iva kūjecca niḥsaṃjñaḥ so 'patantrakaḥ | [AHS, Nidānasthāna, 15 19.2]
sa eva cāpatānākhyo mukte tu marutā hṛdi | [AHS, Nidānasthāna, 15 20.1]
aśnuvīta muhuḥ svāsthyaṃ muhurasvāsthyam āvṛte | [AHS, Nidānasthāna, 15 20.2]
garbhapātasamutpannaḥ śoṇitātisravotthitaḥ | [AHS, Nidānasthāna, 15 21.1]
abhighātasamutthaśca duścikitsyatamo hi saḥ | [AHS, Nidānasthāna, 15 21.2]
manye saṃstabhya vāto 'ntarāyacchan dhamanīr yadā | [AHS, Nidānasthāna, 15 22.1]
vyāpnoti sakalaṃ dehaṃ jatrurāyamyate tadā | [AHS, Nidānasthāna, 15 22.2]
antar dhanurivāṅgaṃ ca vegaiḥ stambhaṃ ca netrayoḥ | [AHS, Nidānasthāna, 15 23.1]
karoti jṛmbhāṃ daśanaṃ daśanānāṃ kaphodvamam | [AHS, Nidānasthāna, 15 23.2]
pārśvayor vedanāṃ vākyahanupṛṣṭhaśirograham | [AHS, Nidānasthāna, 15 24.1]
antarāyāma ityeṣa bāhyāyāmaśca tadvidhaḥ | [AHS, Nidānasthāna, 15 24.2]
dehasya bahirāyāmāt pṛṣṭhato nīyate śiraḥ | [AHS, Nidānasthāna, 15 25.1]
uraścotkṣipyate tatra kandharā cāvamṛdyate | [AHS, Nidānasthāna, 15 25.2]
danteṣvāsye ca vaivarṇyaṃ prasvedaḥ srastagātratā | [AHS, Nidānasthāna, 15 26.1]
bāhyāyāmaṃ dhanuḥṣkambhaṃ bruvate veginaṃ ca tam | [AHS, Nidānasthāna, 15 26.2]
vraṇaṃ marmāśritaṃ prāpya samīraṇasamīraṇāt | [AHS, Nidānasthāna, 15 27.1]
vyāyacchanti tanuṃ doṣāḥ sarvām ā pādamastakam | [AHS, Nidānasthāna, 15 27.2]
tṛṣyataḥ pāṇḍugātrasya vraṇāyāmaḥ sa varjitaḥ | [AHS, Nidānasthāna, 15 28.1]
gate vege bhavet svāsthyaṃ sarveṣvākṣepakeṣu ca | [AHS, Nidānasthāna, 15 28.2]
jihvātilekhanācchuṣkabhakṣaṇād abhighātataḥ | [AHS, Nidānasthāna, 15 29.1]
kupito hanumūlasthaḥ sraṃsayitvānilo hanū | [AHS, Nidānasthāna, 15 29.2]
karoti vivṛtāsyatvam athavā saṃvṛtāsyatām | [AHS, Nidānasthāna, 15 30.1]
hanusraṃsaḥ sa tena syāt kṛcchrāccarvaṇabhāṣaṇam | [AHS, Nidānasthāna, 15 30.2]
vāgvāhinīsirāsaṃstho jihvāṃ stambhayate 'nilaḥ | [AHS, Nidānasthāna, 15 31.1]
jihvāstambhaḥ sa tenānnapānavākyeṣvanīśatā | [AHS, Nidānasthāna, 15 31.2]
śirasā bhāraharaṇād atihāsyaprabhāṣaṇāt | [AHS, Nidānasthāna, 15 32.1]
uttrāsavaktrakṣavathoḥ kharakārmukakarṣaṇāt | [AHS, Nidānasthāna, 15 32.2]
viṣamād upadhānācca kaṭhinānāṃ ca carvaṇāt | [AHS, Nidānasthāna, 15 33.1]
vāyur vivṛddhas tais taiśca vātalairūrdhvam āsthitaḥ | [AHS, Nidānasthāna, 15 33.2]
vakrīkaroti vaktrārdham uktaṃ hasitam īkṣitam | [AHS, Nidānasthāna, 15 34.1]
tato 'sya kampate mūrdhā vāksaṅgaḥ stabdhanetratā | [AHS, Nidānasthāna, 15 34.2]
dantacālaḥ svarabhraṃśaḥ śrutihāniḥ kṣavagrahaḥ | [AHS, Nidānasthāna, 15 35.1]
gandhājñānaṃ smṛter mohas trāsaḥ suptasya jāyate | [AHS, Nidānasthāna, 15 35.2]
niṣṭhīvaḥ pārśvato yāyād ekasyākṣṇo nimīlanam | [AHS, Nidānasthāna, 15 36.1]
jatrorūrdhvaṃ rujā tīvrā śarīrārdhe 'dhare 'pi vā | [AHS, Nidānasthāna, 15 36.2]
tam āhurarditaṃ kecid ekāyāmam athāpare | [AHS, Nidānasthāna, 15 37.1]
raktam āśritya pavanaḥ kuryān mūrdhadharāḥ sirāḥ | [AHS, Nidānasthāna, 15 37.2]
rūkṣāḥ savedanāḥ kṛṣṇāḥ so 'sādhyaḥ syāt sirāgrahaḥ | [AHS, Nidānasthāna, 15 38.1]
gṛhītvārdhaṃ tanor vāyuḥ sirāḥ snāyūr viśoṣya ca | [AHS, Nidānasthāna, 15 38.2]
pakṣam anyataraṃ hanti saṃdhibandhān vimokṣayan | [AHS, Nidānasthāna, 15 39.1]
kṛtsno 'rdhakāyas tasya syād akarmaṇyo vicetanaḥ | [AHS, Nidānasthāna, 15 39.2]
ekāṅgarogaṃ taṃ kecid anye pakṣavadhaṃ viduḥ | [AHS, Nidānasthāna, 15 40.1]
sarvāṅgarogaṃ tadvacca sarvakāyāśrite 'nile | [AHS, Nidānasthāna, 15 40.2]
śuddhavātahataḥ pakṣaḥ kṛcchrasādhyatamo mataḥ | [AHS, Nidānasthāna, 15 41.1]
kṛcchras tvanyena saṃsṛṣṭo vivarjyaḥ kṣayahetukaḥ | [AHS, Nidānasthāna, 15 41.2]
āmabaddhāyanaḥ kuryāt saṃsthabhyāṅgaṃ kaphānvitaḥ | [AHS, Nidānasthāna, 15 42.1]
asādhyaṃ hatasarvehaṃ daṇḍavad daṇḍakaṃ marut | [AHS, Nidānasthāna, 15 42.2]
aṃsamūlasthito vāyuḥ sirāḥ saṃkocya tatragāḥ | [AHS, Nidānasthāna, 15 43.1]
bāhupraspanditaharaṃ janayatyavabāhukam | [AHS, Nidānasthāna, 15 43.2]
talaṃ pratyaṅgulīnāṃ yā kaṇḍarā bāhupṛṣṭhataḥ | [AHS, Nidānasthāna, 15 44.1]
bāhuceṣṭāpaharaṇī viśvācī nāma sā smṛtā | [AHS, Nidānasthāna, 15 44.2]
vāyuḥ kaṭyāṃ sthitaḥ sakthnaḥ kaṇḍarām ākṣiped yadā | [AHS, Nidānasthāna, 15 45.1]
tadā khañjo bhavej jantuḥ paṅguḥ sakthnor dvayorapi | [AHS, Nidānasthāna, 15 45.2]
kampate gamanārambhe khañjann iva ca yāti yaḥ | [AHS, Nidānasthāna, 15 46.1]
kalāyakhañjaṃ taṃ vidyān muktasaṃdhiprabandhanam | [AHS, Nidānasthāna, 15 46.2]
śītoṣṇadravasaṃśuṣkagurusnigdhair niṣevitaiḥ | [AHS, Nidānasthāna, 15 47.1]
jīrṇājīrṇe tathāyāsasaṃkṣobhasvapnajāgaraiḥ | [AHS, Nidānasthāna, 15 47.2]
saśleṣmamedaḥpavanam āmam atyarthasaṃcitam | [AHS, Nidānasthāna, 15 48.1]
abhibhūyetaraṃ doṣam ūrū cet pratipadyate | [AHS, Nidānasthāna, 15 48.2]
sakthyasthīni prapūryāntaḥ śleṣmaṇā stimitena tat | [AHS, Nidānasthāna, 15 49.1]
tadā skabhnāti tenorū stabdhau śītāvacetanau | [AHS, Nidānasthāna, 15 49.2]
parakīyāviva gurū syātām atibhṛśavyathau | [AHS, Nidānasthāna, 15 50.1]
dhyānāṅgamardastaimityatandrāchardyarucijvaraiḥ | [AHS, Nidānasthāna, 15 50.2]
saṃyutau pādasadanakṛcchroddharaṇasuptibhiḥ | [AHS, Nidānasthāna, 15 51.1]
tam ūrustambham ityāhurāḍhyavātam athāpare | [AHS, Nidānasthāna, 15 51.2]
vātaśoṇitajaḥ śopho jānumadhye mahārujaḥ | [AHS, Nidānasthāna, 15 52.1]
jñeyaḥ kroṣṭukaśīrṣaśca sthūlaḥ kroṣṭukaśīrṣavat | [AHS, Nidānasthāna, 15 52.2]
ruk pāde viṣamanyaste śramād vā jāyate yadā | [AHS, Nidānasthāna, 15 53.1]
vātena gulpham āśritya tam āhur vātakaṇṭakam | [AHS, Nidānasthāna, 15 53.2]
pārṣṇiṃ pratyaṅgulīnāṃ yā kaṇḍarā mārutārditā | [AHS, Nidānasthāna, 15 54.1]
sakthyutkṣepaṃ nigṛhṇāti gṛdhrasīṃ tāṃ pracakṣate | [AHS, Nidānasthāna, 15 54.2]
viśvācī gṛdhrasī coktā khallis tīvrarujānvite | [AHS, Nidānasthāna, 15 55.1]
hṛṣyete caraṇau yasya bhavetāṃ ca prasuptavat | [AHS, Nidānasthāna, 15 55.2]
pādaharṣaḥ sa vijñeyaḥ kaphamārutakopajaḥ | [AHS, Nidānasthāna, 15 56.1]
pādayoḥ kurute dāhaṃ pittāsṛksahito 'nilaḥ | [AHS, Nidānasthāna, 15 56.2]
viśeṣataścaṅkramite pādadāhaṃ tam ādiśet | [AHS, Nidānasthāna, 15 57.1]
{AHS, Nidānasthāna, 16}
athāto vātaśoṇitanidānaṃ vyākhyāsyāmaḥ | [AHS, Nidānasthāna, 16 1.1]
iti ha smāhur ātreyādayo maharṣayaḥ | [AHS, Nidānasthāna, 16 1.2]
vidāhyannaṃ viruddhaṃ ca tat taccāsṛkpradūṣaṇam | [AHS, Nidānasthāna, 16 1.3]
bhajatāṃ vidhihīnaṃ ca svapnajāgaramaithunam | [AHS, Nidānasthāna, 16 1.4]
prāyeṇa sukumārāṇām acaṅkramaṇaśīlinām | [AHS, Nidānasthāna, 16 2.1]
abhighātād aśuddheśca nṛṇām asṛji dūṣite | [AHS, Nidānasthāna, 16 2.2]
vātalaiḥ śītalair vāyur vṛddhaḥ kruddho vimārgagaḥ | [AHS, Nidānasthāna, 16 3.1]
tādṛśaivāsṛjā ruddhaḥ prāk tad eva pradūṣayet | [AHS, Nidānasthāna, 16 3.2]
āḍhyarogaṃ khuḍaṃ vātabalāsaṃ vātaśoṇitam | [AHS, Nidānasthāna, 16 4.1]
tad āhur nāmabhis tacca pūrvaṃ pādau pradhāvati | [AHS, Nidānasthāna, 16 4.2]
viśeṣād yānayānād yaiḥ pralambau tasya lakṣaṇam | [AHS, Nidānasthāna, 16 5.1]
bhaviṣyataḥ kuṣṭhasamaṃ tathā sādaḥ ślathāṅgatā | [AHS, Nidānasthāna, 16 5.2]
jānujaṅghorukaṭyaṃsahastapādāṅgasaṃdhiṣu | [AHS, Nidānasthāna, 16 6.1]
kaṇḍūsphuraṇanistodabhedagauravasuptatāḥ | [AHS, Nidānasthāna, 16 6.2]
bhūtvā bhūtvā praṇaśyanti muhurāvirbhavanti ca | [AHS, Nidānasthāna, 16 7.1]
pādayor mūlam āsthāya kadāciddhastayorapi | [AHS, Nidānasthāna, 16 7.2]
ākhoriva viṣaṃ kruddhaṃ kṛtsnaṃ dehaṃ vidhāvati | [AHS, Nidānasthāna, 16 8.1]
tvaṅmāṃsāśrayam uttānaṃ tat pūrvaṃ jāyate tataḥ | [AHS, Nidānasthāna, 16 8.2]
kālāntareṇa gambhīraṃ sarvān dhātūn abhidravat | [AHS, Nidānasthāna, 16 9.1]
kaṇḍvādisaṃyutottāne tvak tāmrā śyāvalohitā | [AHS, Nidānasthāna, 16 9.2]
sāyāmā bhṛśadāhoṣā gambhīre 'dhikapūrvaruk | [AHS, Nidānasthāna, 16 10.1]
śvayathur grathitaḥ pākī vāyuḥ saṃdhyasthimajjasu | [AHS, Nidānasthāna, 16 10.2]
chindann iva caratyantar vakrīkurvaṃśca vegavān | [AHS, Nidānasthāna, 16 11.1]
karoti khañjaṃ paṅguṃ vā śarīre sarvataścaran | [AHS, Nidānasthāna, 16 11.2]
vāte 'dhike 'dhikaṃ tatra śūlasphuraṇatodanam | [AHS, Nidānasthāna, 16 12.1]
śophasya raukṣyakṛṣṇatvaśyāvatāvṛddhihānayaḥ | [AHS, Nidānasthāna, 16 12.2]
dhamanyaṅgulisaṃdhīnāṃ saṃkoco 'ṅgagraho 'tiruk | [AHS, Nidānasthāna, 16 13.1]
śītadveṣānupaśayau stambhavepathusuptayaḥ | [AHS, Nidānasthāna, 16 13.2]
rakte śopho 'tiruk todas tāmraścimicimāyate | [AHS, Nidānasthāna, 16 14.1]
snigdharūkṣaiḥ śamaṃ naiti kaṇḍūkledasamanvitaḥ | [AHS, Nidānasthāna, 16 14.2]
pitte vidāhaḥ saṃmohaḥ svedo mūrchā madaḥ satṛṭ | [AHS, Nidānasthāna, 16 15.1]
sparśākṣamatvaṃ rug rāgaḥ śophaḥ pāko bhṛśoṣmatā | [AHS, Nidānasthāna, 16 15.2]
kaphe staimityagurutāsuptisnigdhatvaśītatāḥ | [AHS, Nidānasthāna, 16 16.1]
kaṇḍūr mandā ca rug dvandvasarvaliṅgaṃ ca saṃkare | [AHS, Nidānasthāna, 16 16.2]
ekadoṣānugaṃ sādhyaṃ navaṃ yāpyaṃ dvidoṣajam | [AHS, Nidānasthāna, 16 17.1]
tridoṣajaṃ tyajet srāvi stabdham arbudakāri ca | [AHS, Nidānasthāna, 16 17.2]
raktamārgaṃ nihatyāśu śākhāsaṃdhiṣu mārutaḥ | [AHS, Nidānasthāna, 16 18.1]
niviśyānyonyam āvārya vedanābhir haratyasūn | [AHS, Nidānasthāna, 16 18.2]
vāyau pañcātmake prāṇo raukṣyavyāyāmalaṅghanaiḥ | [AHS, Nidānasthāna, 16 19.1]
atyāhārābhighātādhvavegodīraṇadhāraṇaiḥ | [AHS, Nidānasthāna, 16 19.2]
kupitaścakṣurādīnām upaghātaṃ pravartayet | [AHS, Nidānasthāna, 16 20.1]
pīnasārditatṛṭkāsaśvāsādīṃścāmayān bahūn | [AHS, Nidānasthāna, 16 20.2]
udānaḥ kṣavathūdgāracchardinidrāvidhāraṇaiḥ | [AHS, Nidānasthāna, 16 21.1]
gurubhārātiruditahāsyādyair vikṛto gadān | [AHS, Nidānasthāna, 16 21.2]
kaṇṭharodhamanobhraṃśacchardyarocakapīnasān | [AHS, Nidānasthāna, 16 22.1]
kuryācca galagaṇḍādīṃs tāṃs tāñ jatrūrdhvasaṃśrayān | [AHS, Nidānasthāna, 16 22.2]
vyāno 'tigamanadhyānakrīḍāviṣamaceṣṭitaiḥ | [AHS, Nidānasthāna, 16 23.1]
virodhirūkṣabhīharṣaviṣādādyaiśca dūṣitaḥ | [AHS, Nidānasthāna, 16 23.2]
puṃstvotsāhabalabhraṃśaśophacittotplavajvarān | [AHS, Nidānasthāna, 16 24.1]
sarvāṅgaroganistodaromaharṣāṅgasuptatāḥ | [AHS, Nidānasthāna, 16 24.2]
kuṣṭhaṃ visarpam anyāṃśca kuryāt sarvāṅgagān gadān | [AHS, Nidānasthāna, 16 25.1]
samāno viṣamājīrṇaśītasaṃkīrṇabhojanaiḥ | [AHS, Nidānasthāna, 16 25.2]
karotyakālaśayanajāgarādyaiśca dūṣitaḥ | [AHS, Nidānasthāna, 16 26.1]
śūlagulmagrahaṇyādīn pakvāmāśayajān gadān | [AHS, Nidānasthāna, 16 26.2]
apāno rūkṣagurvannavegāghātātivāhanaiḥ | [AHS, Nidānasthāna, 16 27.1]
yānayānāsanasthānacaṅkramaiś cātisevitaiḥ | [AHS, Nidānasthāna, 16 27.2]
kupitaḥ kurute rogān kṛcchrān pakvāśayāśrayān | [AHS, Nidānasthāna, 16 28.1]
mūtraśukrapradoṣārśogudabhraṃśādikān bahūn | [AHS, Nidānasthāna, 16 28.2]
sarvaṃ ca mārutaṃ sāmaṃ tandrāstaimityagauravaiḥ | [AHS, Nidānasthāna, 16 29.1]
snigdhatvārocakālasyaśaityaśophāgnihānibhiḥ | [AHS, Nidānasthāna, 16 29.2]
kaṭurūkṣābhilāṣeṇa tadvidhopaśayena ca | [AHS, Nidānasthāna, 16 30.1]
yuktaṃ vidyān nirāmaṃ tu tandrādīnāṃ viparyayāt | [AHS, Nidānasthāna, 16 30.2]
vāyorāvaraṇaṃ cāto bahubhedaṃ pravakṣyate | [AHS, Nidānasthāna, 16 31.1]
liṅgaṃ pittāvṛte dāhas tṛṣṇā śūlaṃ bhramas tamaḥ | [AHS, Nidānasthāna, 16 31.2]
kaṭukoṣṇāmlalavaṇair vidāhaḥ śītakāmatā | [AHS, Nidānasthāna, 16 32.1]
śaityagauravaśūlāni kaṭvādyupaśayo 'dhikam | [AHS, Nidānasthāna, 16 32.2]
laṅghanāyāsarūkṣoṣṇakāmatā ca kaphāvṛte | [AHS, Nidānasthāna, 16 33.1]
raktāvṛte sadāhārtis tvaṅmāṃsāntarajā bhṛśam | [AHS, Nidānasthāna, 16 33.2]
bhavecca rāgī śvayathur jāyante maṇḍalāni ca | [AHS, Nidānasthāna, 16 34.1]
māṃsena kaṭhinaḥ śopho vivarṇaḥ piṭikās tathā | [AHS, Nidānasthāna, 16 34.2]
harṣaḥ pipīlikānāṃ ca saṃcāra iva jāyate | [AHS, Nidānasthāna, 16 35.1]
calaḥ snigdho mṛduḥ śītaḥ śopho gātreṣvarocakaḥ | [AHS, Nidānasthāna, 16 35.2]
āḍhyavāta iti jñeyaḥ sa kṛcchro medasāvṛte | [AHS, Nidānasthāna, 16 36.1]
sparśam asthyāvṛte 'tyuṣṇaṃ pīḍanaṃ cābhinandati | [AHS, Nidānasthāna, 16 36.2]
sūcyeva tudyate 'tyartham aṅgaṃ sīdati śūlyate | [AHS, Nidānasthāna, 16 37.1]
majjāvṛte vinamanaṃ jṛmbhaṇaṃ pariveṣṭanam | [AHS, Nidānasthāna, 16 37.2]
śūlaṃ ca pīḍyamānena pāṇibhyāṃ labhate sukham | [AHS, Nidānasthāna, 16 38.1]
śukrāvṛte 'tivego vā na vā niṣphalatāpi vā | [AHS, Nidānasthāna, 16 38.2]
bhukte kukṣau rujā jīrṇe śāmyatyannāvṛte 'nile | [AHS, Nidānasthāna, 16 39.1]
mūtrāpravṛttirādhmānaṃ vaster mūtrāvṛte bhavet | [AHS, Nidānasthāna, 16 39.2]
viḍāvṛte vibandho 'dhaḥ svasthāne parikṛntati | [AHS, Nidānasthāna, 16 40.1]
vrajatyāśu jarāṃ sneho bhukte cānahyate naraḥ | [AHS, Nidānasthāna, 16 40.2]
śakṛt pīḍitam annena duḥkhaṃ śuṣkaṃ cirāt sṛjet | [AHS, Nidānasthāna, 16 41.1]
sarvadhātvāvṛte vāyau śroṇivaṅkṣaṇapṛṣṭharuk | [AHS, Nidānasthāna, 16 41.2]
vilomo māruto 'svasthaṃ hṛdayaṃ pīḍyate 'ti ca | [AHS, Nidānasthāna, 16 42.1]
bhramo mūrchā rujā dāhaḥ pittena prāṇa āvṛte | [AHS, Nidānasthāna, 16 42.2]
vidagdhe 'nne ca vamanam udāne 'pi bhramādayaḥ | [AHS, Nidānasthāna, 16 43.1]
dāho 'ntarūrjābhraṃśaśca dāho vyāne ca sarvagaḥ | [AHS, Nidānasthāna, 16 43.2]
klamo 'ṅgaceṣṭāsaṅgaśca sasaṃtāpaḥ savedanaḥ | [AHS, Nidānasthāna, 16 44.1]
samāna ūṣmopahatiratisvedo 'ratiḥ satṛṭ | [AHS, Nidānasthāna, 16 44.2]
dāhaśca syād apāne tu male hāridravarṇatā | [AHS, Nidānasthāna, 16 45.1]
rajo'tivṛttis tāpaśca yonimehanapāyuṣu | [AHS, Nidānasthāna, 16 45.2]
śleṣmaṇā tvāvṛte prāṇe sādas tandrārucir vamiḥ | [AHS, Nidānasthāna, 16 46.1]
ṣṭhīvanaṃ kṣavathūdgāraniḥśvāsocchvāsasaṃgrahaḥ | [AHS, Nidānasthāna, 16 46.2]
udāne gurugātratvam arucir vāksvaragrahaḥ | [AHS, Nidānasthāna, 16 47.1]
balavarṇapraṇāśaśca vyāne parvāsthivāggrahaḥ | [AHS, Nidānasthāna, 16 47.2]
gurutāṅgeṣu sarveṣu skhalitaṃ ca gatau bhṛśam | [AHS, Nidānasthāna, 16 48.1]
samāne 'tihimāṅgatvam asvedo mandavahnitā | [AHS, Nidānasthāna, 16 48.2]
apāne sakaphaṃ mūtraśakṛtaḥ syāt pravartanam | [AHS, Nidānasthāna, 16 49.1]
iti dvāviṃśatividhaṃ vāyorāvaraṇaṃ viduḥ | [AHS, Nidānasthāna, 16 49.2]
prāṇādayas tathānyonyam āvṛṇvanti yathākramam | [AHS, Nidānasthāna, 16 50.1]
sarve 'pi viṃśatividhaṃ vidyād āvaraṇaṃ ca tat | [AHS, Nidānasthāna, 16 50.2]
niḥśvāsocchvāsasaṃrodhaḥ pratiśyāyaḥ śirograhaḥ | [AHS, Nidānasthāna, 16 51.1]
hṛdrogo mukhaśoṣaśca prāṇenodāna āvṛte | [AHS, Nidānasthāna, 16 51.2]
udānenāvṛte prāṇe varṇaujobalasaṃkṣayaḥ | [AHS, Nidānasthāna, 16 52.1]
diśānayā ca vibhajet sarvam āvaraṇaṃ bhiṣak | [AHS, Nidānasthāna, 16 52.2]
sthānānyavekṣya vātānāṃ vṛddhiṃ hāniṃ ca karmaṇām | [AHS, Nidānasthāna, 16 53.1]
prāṇādīnāṃ ca pañcānāṃ miśram āvaraṇaṃ mithaḥ | [AHS, Nidānasthāna, 16 53.2]
pittādibhir dvādaśabhir miśrāṇāṃ miśritaiśca taiḥ | [AHS, Nidānasthāna, 16 54.1]
miśraiḥ pittādibhis tadvan miśraṇābhiranekadhā | [AHS, Nidānasthāna, 16 54.2]
tāratamyavikalpācca yātyāvṛtirasaṃkhyatām | [AHS, Nidānasthāna, 16 55.1]
tāṃ lakṣayed avahito yathāsvaṃ lakṣaṇodayāt | [AHS, Nidānasthāna, 16 55.2]
śanaiḥ śanaiścopaśayād gūḍhām api muhur muhuḥ | [AHS, Nidānasthāna, 16 56.1]
viśeṣāj jīvitaṃ prāṇa udāno balam ucyate | [AHS, Nidānasthāna, 16 56.2]
syāt tayoḥ pīḍanāddhānirāyuṣaśca balasya ca | [AHS, Nidānasthāna, 16 57.1]
āvṛtā vāyavo 'jñātā jñātā vā vatsaraṃ sthitāḥ | [AHS, Nidānasthāna, 16 57.2]
prayatnenāpi duḥsādhyā bhaveyur vānupakramāḥ | [AHS, Nidānasthāna, 16 58.1]
vidradhiplīhahṛdrogagulmāgnisadanādayaḥ | [AHS, Nidānasthāna, 16 58.2]
bhavantyupadravās teṣām āvṛtānām upekṣaṇāt | [AHS, Nidānasthāna, 16 59.1]
{AHS, Cikitsitasthāna, 1}
athāto jvaracikitsitaṃ vyākhyāsyāmaḥ | [AHS, Cikitsitasthāna, 1 1.1]
iti ha smāhur ātreyādayo maharṣayaḥ | [AHS, Cikitsitasthāna, 1 1.2]
āmāśayastho hatvāgniṃ sāmo mārgān pidhāya yat | [AHS, Cikitsitasthāna, 1 1.3]
vidadhāti jvaraṃ doṣas tasmāt kurvīta laṅghanam | [AHS, Cikitsitasthāna, 1 1.4]
prāgrūpeṣu jvarādau vā balaṃ yatnena pālayan | [AHS, Cikitsitasthāna, 1 2.1]
balādhiṣṭhānam ārogyam ārogyārthaḥ kriyākramaḥ | [AHS, Cikitsitasthāna, 1 2.2]
laṅghanaiḥ kṣapite doṣe dīpte 'gnau lāghave sati | [AHS, Cikitsitasthāna, 1 3.1]
svāsthyaṃ kṣut tṛḍ ruciḥ paktir balam ojaśca jāyate | [AHS, Cikitsitasthāna, 1 3.2]
tatrotkṛṣṭe samutkliṣṭe kaphaprāye cale male | [AHS, Cikitsitasthāna, 1 4.1]
sahṛllāsaprasekānnadveṣakāsaviṣūcike | [AHS, Cikitsitasthāna, 1 4.2]
sadyobhuktasya saṃjāte jvare sāme viśeṣataḥ | [AHS, Cikitsitasthāna, 1 5.1]
vamanaṃ vamanārhasya śastaṃ kuryāt tad anyathā | [AHS, Cikitsitasthāna, 1 5.2]
śvāsātīsārasaṃmohahṛdrogaviṣamajvarān | [AHS, Cikitsitasthāna, 1 6.1]
pippalībhir yutān gālān kaliṅgair madhukena vā | [AHS, Cikitsitasthāna, 1 6.2]
uṣṇāmbhasā samadhunā pibet salavaṇena vā | [AHS, Cikitsitasthāna, 1 7.1]
paṭolanimbakarkoṭavetrapattrodakena vā | [AHS, Cikitsitasthāna, 1 7.2]
tarpaṇena rasenekṣor madyaiḥ kalpoditāni vā | [AHS, Cikitsitasthāna, 1 8.1]
vamanāni prayuñjīta balakālavibhāgavit | [AHS, Cikitsitasthāna, 1 8.2]
kṛte 'kṛte vā vamane jvarī kuryād viśoṣaṇam | [AHS, Cikitsitasthāna, 1 9.1]
doṣāṇāṃ samudīrṇānāṃ pācanāya śamāya ca | [AHS, Cikitsitasthāna, 1 9.2]
doṣeṇa bhasmanevāgnau channe 'nnaṃ na vipacyate | [AHS, Cikitsitasthāna, 1 10.1]
tasmād ā doṣapacanājjvaritān upavāsayet | [AHS, Cikitsitasthāna, 1 10.2]
tṛṣṇag alpālpam uṣṇāmbu pibed vātakaphajvare | [AHS, Cikitsitasthāna, 1 11.1]
tat kaphaṃ vilayaṃ nītvā tṛṣṇām āśu nivartayet | [AHS, Cikitsitasthāna, 1 11.2]
udīrya cāgniṃ srotāṃsi mṛdūkṛtya viśodhayet | [AHS, Cikitsitasthāna, 1 12.1]
līnapittānilasvedaśakṛnmūtrānulomanam | [AHS, Cikitsitasthāna, 1 12.2]
nidrājāḍyāruciharaṃ prāṇānām avalambanam | [AHS, Cikitsitasthāna, 1 13.1]
viparītam ataḥ śītaṃ doṣasaṃghātavardhanam | [AHS, Cikitsitasthāna, 1 13.2]
uṣṇam evaṃguṇatve 'pi yuñjyān naikāntapittale | [AHS, Cikitsitasthāna, 1 14.1]
udriktapitte davathudāhamohātisāriṇi | [AHS, Cikitsitasthāna, 1 14.2]
viṣamadyotthite grīṣme kṣatakṣīṇe 'srapittini | [AHS, Cikitsitasthāna, 1 15.1]
ghanacandanaśuṇṭhyambuparpaṭośīrasādhitam | [AHS, Cikitsitasthāna, 1 15.2]
śītaṃ tebhyo hitaṃ toyaṃ pācanaṃ tṛḍjvarāpaham | [AHS, Cikitsitasthāna, 1 16.1]
ūṣmā pittād ṛte nāsti jvaro nāstyūṣmaṇā vinā | [AHS, Cikitsitasthāna, 1 16.2]
tasmāt pittaviruddhāni tyajet pittādhike 'dhikam | [AHS, Cikitsitasthāna, 1 17.1]
snānābhyaṅgapradehāṃśca pariśeṣaṃ ca laṅghanam | [AHS, Cikitsitasthāna, 1 17.2]
ajīrṇa iva śūlaghnaṃ sāme tīvraruji jvare | [AHS, Cikitsitasthāna, 1 18.1]
na pibed auṣadhaṃ taddhi bhūya evāmam āvahet | [AHS, Cikitsitasthāna, 1 18.2]
āmābhibhūtakoṣṭhasya kṣīraṃ viṣam aheriva | [AHS, Cikitsitasthāna, 1 19.1]
sodardapīnasaśvāse jaṅghāparvāsthiśūlini | [AHS, Cikitsitasthāna, 1 19.2]
vātaśleṣmātmake svedaḥ praśastaḥ sa pravartayet | [AHS, Cikitsitasthāna, 1 20.1]
svedamūtraśakṛdvātān kuryād agneśca pāṭavam | [AHS, Cikitsitasthāna, 1 20.2]
snehoktam ācāravidhiṃ sarvaśaścānupālayet | [AHS, Cikitsitasthāna, 1 21.1]
laṅghanaṃ svedanaṃ kālo yavāgvas tiktako rasaḥ | [AHS, Cikitsitasthāna, 1 21.2]
malānāṃ pācanāni syur yathāvasthaṃ krameṇa vā | [AHS, Cikitsitasthāna, 1 22.1]
śuddhavātakṣayāgantujīrṇajvariṣu laṅghanam | [AHS, Cikitsitasthāna, 1 22.2]
neṣyate teṣu hi hitaṃ śamanaṃ yan na karśanam | [AHS, Cikitsitasthāna, 1 23.1]
tatra sāmajvarākṛtyā jānīyād aviśoṣitam | [AHS, Cikitsitasthāna, 1 23.2]
dvividhopakramajñānam avekṣeta ca laṅghane | [AHS, Cikitsitasthāna, 1 24.1]
yuktaṃ laṅghitaliṅgais tu taṃ peyābhirupācaret | [AHS, Cikitsitasthāna, 1 24.2]
yathāsvauṣadhasiddhābhir maṇḍapūrvābhirāditaḥ | [AHS, Cikitsitasthāna, 1 25.1]
ṣaḍahaṃ vā mṛdutvaṃ vā jvaro yāvad avāpnuyāt | [AHS, Cikitsitasthāna, 1 25.2]
tasyāgnir dīpyate tābhiḥ samidbhiriva pāvakaḥ | [AHS, Cikitsitasthāna, 1 26.1]
prāg lājapeyāṃ sujarāṃ saśuṇṭhīdhānyapippalīm | [AHS, Cikitsitasthāna, 1 26.2]
sasaindhavāṃ tathāmlārthī tāṃ pibet sahadāḍimām | [AHS, Cikitsitasthāna, 1 27.1]
sṛṣṭaviḍ bahupitto vā saśuṇṭhīmākṣikāṃ himām | [AHS, Cikitsitasthāna, 1 27.2]
vastipārśvaśiraḥśūlī vyāghrīgokṣurasādhitām | [AHS, Cikitsitasthāna, 1 28.1]
pṛśniparṇībalābilvanāgarotpaladhānyakaiḥ | [AHS, Cikitsitasthāna, 1 28.2]
siddhāṃ jvarātisāryamlāṃ peyāṃ dīpanapācanīm | [AHS, Cikitsitasthāna, 1 29.1]
hrasvena pañcamūlena hikkārukśvāsakāsavān | [AHS, Cikitsitasthāna, 1 29.2]
pañcamūlena mahatā kaphārto yavasādhitām | [AHS, Cikitsitasthāna, 1 30.1]
vibaddhavarcāḥ sayavāṃ pippalyāmalakaiḥ kṛtāṃ | [AHS, Cikitsitasthāna, 1 30.2]
yavāgūṃ sarpiṣā bhṛṣṭāṃ maladoṣānulomanīm | [AHS, Cikitsitasthāna, 1 31.1]
cavikāpippalīmūladrākṣāmalakanāgaraiḥ | [AHS, Cikitsitasthāna, 1 31.2]
koṣṭhe vibaddhe saruji pibet tu parikartini | [AHS, Cikitsitasthāna, 1 32.1]
kolavṛkṣāmlakalaśīdhāvanīśrīphalaiḥ kṛtām | [AHS, Cikitsitasthāna, 1 32.2]
asvedanidras tṛṣṇārtaḥ sitāmalakanāgaraiḥ | [AHS, Cikitsitasthāna, 1 33.1]
sitābadaramṛdvīkāśārivāmustacandanaiḥ | [AHS, Cikitsitasthāna, 1 33.2]
tṛṣṇāchardiparīdāhajvaraghnīṃ kṣaudrasaṃyutām | [AHS, Cikitsitasthāna, 1 34.1]
kuryāt peyauṣadhaireva rasayūṣādikān api | [AHS, Cikitsitasthāna, 1 34.2]
madyodbhave madyanitye pittasthānagate kaphe | [AHS, Cikitsitasthāna, 1 35.1]
grīṣme tayor vādhikayos tṛṭchardirdāhapīḍite | [AHS, Cikitsitasthāna, 1 35.2]
ūrdhvaṃ pravṛtte rakte ca peyāṃ necchanti teṣu tu | [AHS, Cikitsitasthāna, 1 36.1]
jvarāpahaiḥ phalarasair adbhir vā lājatarpaṇāt | [AHS, Cikitsitasthāna, 1 36.2]
pibet saśarkarākṣaudrān tato jīrṇe tu tarpaṇe | [AHS, Cikitsitasthāna, 1 37.1]
yavāgvāṃ vaudanaṃ kṣudvān aśnīyād bhṛṣṭataṇḍulam | [AHS, Cikitsitasthāna, 1 37.2]
dakalāvaṇikair yūṣai rasair vā mudgalāvajaiḥ | [AHS, Cikitsitasthāna, 1 38.1]
ityayaṃ ṣaḍaho neyo balaṃ doṣaṃ ca rakṣatā | [AHS, Cikitsitasthāna, 1 38.2]
tataḥ pakveṣu doṣeṣu laṅghanādyaiḥ praśasyate | [AHS, Cikitsitasthāna, 1 39.1]
kaṣāyo doṣaśeṣasya pācanaḥ śamano 'thavā | [AHS, Cikitsitasthāna, 1 39.2]
tiktaḥ pitte viśeṣeṇa prayojyaḥ kaṭukaḥ kaphe | [AHS, Cikitsitasthāna, 1 40.1]
pittaśleṣmaharatve 'pi kaṣāyaḥ sa na śasyate | [AHS, Cikitsitasthāna, 1 40.2]
navajvare malastambhāt kaṣāyo viṣamajvaram | [AHS, Cikitsitasthāna, 1 41.1]
kurute 'rucihṛllāsahidhmādhmānādikān api | [AHS, Cikitsitasthāna, 1 41.2]
saptāhād auṣadhaṃ kecid āhuranye daśāhataḥ | [AHS, Cikitsitasthāna, 1 42.1]
kecillaghvannabhuktasya yojyam āmolbaṇe na tu | [AHS, Cikitsitasthāna, 1 42.2]
tīvrajvaraparītasya doṣavegodaye yataḥ | [AHS, Cikitsitasthāna, 1 43.1]
doṣe 'thavātinicite tandrāstaimityakāriṇi | [AHS, Cikitsitasthāna, 1 43.2]
apacyamānaṃ bhaiṣajyaṃ bhūyo jvalayati jvaram | [AHS, Cikitsitasthāna, 1 44.1]
mṛdur jvaro laghur dehaścalitāśca malā yadā | [AHS, Cikitsitasthāna, 1 44.2]
acirajvaritasyāpi bheṣajaṃ yojayet tadā | [AHS, Cikitsitasthāna, 1 45.1]
mustayā parpaṭaṃ yuktaṃ śuṇṭhyā duḥsparśayāpi vā | [AHS, Cikitsitasthāna, 1 45.2]
pākyaṃ śītakaṣāyaṃ vā pāṭhośīraṃ savālakam | [AHS, Cikitsitasthāna, 1 46.1]
pibet tadvacca bhūnimbaguḍūcīmustanāgaram | [AHS, Cikitsitasthāna, 1 46.2]
yathāyogam ime yojyāḥ kaṣāyā doṣapācanāḥ | [AHS, Cikitsitasthāna, 1 47.1]
jvarārocakatṛṣṇāsyavairasyāpaktināśanāḥ | [AHS, Cikitsitasthāna, 1 47.2]
kaliṅgakāḥ paṭolasya pattraṃ kaṭukarohiṇī | [AHS, Cikitsitasthāna, 1 48.1]
paṭolaṃ śārivā mustā pāṭhā kaṭukarohiṇī | [AHS, Cikitsitasthāna, 1 49.1]
paṭolanimbatriphalāmṛdvīkāmustavatsakāḥ | [AHS, Cikitsitasthāna, 1 49.2]
kirātatiktam amṛtā candanaṃ viśvabheṣajam | [AHS, Cikitsitasthāna, 1 50.1]
dhātrīmustāmṛtākṣaudram ardhaślokasamāpanāḥ | [AHS, Cikitsitasthāna, 1 50.2]
pañcaite saṃtatādīnāṃ pañcānāṃ śamanā matāḥ | [AHS, Cikitsitasthāna, 1 51.1]
durālabhāmṛtāmustānāgaraṃ vātaje jvare | [AHS, Cikitsitasthāna, 1 51.2]
athavā pippalīmūlaguḍūcīviśvabheṣajam | [AHS, Cikitsitasthāna, 1 52.1]
kanīyaḥ pañcamūlaṃ ca pitte śakrayavā ghanam | [AHS, Cikitsitasthāna, 1 52.2]
kaṭukā ceti sakṣaudraṃ mustāparpaṭakaṃ tathā | [AHS, Cikitsitasthāna, 1 53.1]
sadhanvayāsabhūnimbaṃ vatsakādyo gaṇaḥ kaphe | [AHS, Cikitsitasthāna, 1 53.2]
athavā vṛṣagāṅgeyīśṛṅgaveradurālabhāḥ | [AHS, Cikitsitasthāna, 1 54.1]
rugvibandhānilaśleṣmayukte dīpanapācanam | [AHS, Cikitsitasthāna, 1 54.2]
abhayāpippalīmūlaśamyākakaṭukāghanam | [AHS, Cikitsitasthāna, 1 55.1]
drākṣāmadhūkamadhukalodhrakāśmaryaśārivāḥ | [AHS, Cikitsitasthāna, 1 55.2]
mustāmalakahrīverapadmakesarapadmakam | [AHS, Cikitsitasthāna, 1 56.1]
mṛṇālacandanośīranīlotpalaparūṣakam | [AHS, Cikitsitasthāna, 1 56.2]
phāṇṭo himo vā drākṣādir jātīkusumavāsitaḥ | [AHS, Cikitsitasthāna, 1 57.1]
yukto madhusitālājair jayatyanilapittajam | [AHS, Cikitsitasthāna, 1 57.2]
jvaraṃ madātyayaṃ chardiṃ mūrchāṃ dāhaṃ śramaṃ bhramam | [AHS, Cikitsitasthāna, 1 58.1]
ūrdhvagaṃ raktapittaṃ ca pipāsāṃ kāmalām api | [AHS, Cikitsitasthāna, 1 58.2]
pācayet kaṭukāṃ piṣṭvā karpare 'bhinave śucau | [AHS, Cikitsitasthāna, 1 59.1]
niṣpīḍito ghṛtayutas tadraso jvaradāhajit | [AHS, Cikitsitasthāna, 1 59.2]
kaphavāte vacātiktāpāṭhāragvadhavatsakāḥ | [AHS, Cikitsitasthāna, 1 60.1]
pippalīcūrṇayukto vā kvāthaśchinnodbhavodbhavaḥ | [AHS, Cikitsitasthāna, 1 60.2]
vyāghrīśuṇṭhyamṛtākvāthaḥ pippalīcūrṇasaṃyutaḥ | [AHS, Cikitsitasthāna, 1 61.1]
vātaśleṣmajvaraśvāsakāsapīnasaśūlajit | [AHS, Cikitsitasthāna, 1 61.2]
pathyākustumburīmustāśuṇṭhīkaṭtṛṇaparpaṭam | [AHS, Cikitsitasthāna, 1 62.1]
sakaṭphalavacābhārgīdevāhvaṃ madhuhiṅgumat | [AHS, Cikitsitasthāna, 1 62.2]
kaphavātajvaraṣṭhīvakukṣihṛtpārśvavedanāḥ | [AHS, Cikitsitasthāna, 1 63.1]
kaṇṭhāmayāsyaśvayathukāsaśvāsān niyacchati | [AHS, Cikitsitasthāna, 1 63.2]
āragvadhādiḥ sakṣaudraḥ kaphapittajvaraṃ jayet | [AHS, Cikitsitasthāna, 1 64.1]
tathā tiktāvṛṣośīratrāyantītriphalāmṛtāḥ | [AHS, Cikitsitasthāna, 1 64.2]
paṭolātiviṣānimbamūrvādhanvayavāsakāḥ | [AHS, Cikitsitasthāna, 1 65.1]
saṃnipātajvare vyāghrīdevadāruniśāghanam | [AHS, Cikitsitasthāna, 1 65.2]
paṭolapattranimbatvaktriphalākaṭukāyutam | [AHS, Cikitsitasthāna, 1 66.1]
nāgaraṃ pauṣkaraṃ mūlaṃ guḍūcī kaṇṭakārikā | [AHS, Cikitsitasthāna, 1 66.2]
sakāsaśvāsapārśvārtau vātaśleṣmottare jvare | [AHS, Cikitsitasthāna, 1 67.1]
madhūkapuṣpamṛdvīkātrāyamāṇāparūṣakam | [AHS, Cikitsitasthāna, 1 67.2]
sośīratiktātriphalākāśmaryaṃ kalpayeddhimam | [AHS, Cikitsitasthāna, 1 68.1]
kaṣāyaṃ taṃ piban kāle jvarān sarvān apohati | [AHS, Cikitsitasthāna, 1 68.2]
jātyāmalakamustāni tadvaddhanvayavāsakam | [AHS, Cikitsitasthāna, 1 69.1]
baddhaviṭ kaṭukādrākṣātrāyantītriphalāguḍam | [AHS, Cikitsitasthāna, 1 69.2]
jīrṇauṣadho 'nnaṃ peyādyam ācarecchleṣmavān na tu | [AHS, Cikitsitasthāna, 1 70.1]
peyā kaphaṃ vardhayati paṅkaṃ pāṃsuṣu vṛṣṭivat | [AHS, Cikitsitasthāna, 1 70.2]
śleṣmābhiṣyaṇṇadehānām ataḥ prāg api yojayet | [AHS, Cikitsitasthāna, 1 71.1]
yūṣān kulatthacaṇakakalāyādikṛtān laghūn | [AHS, Cikitsitasthāna, 1 71.2]
rūkṣāṃs tiktarasopetān hṛdyān rucikarān paṭūn | [AHS, Cikitsitasthāna, 1 72.1]
raktādyāḥ śālayo jīrṇāḥ ṣaṣṭikāśca jvare hitāḥ | [AHS, Cikitsitasthāna, 1 72.2]
śleṣmottare vītatuṣās tathā vāṭīkṛtā yavāḥ | [AHS, Cikitsitasthāna, 1 73.1]
odanas taiḥ sruto dvis triḥ prayoktavyo yathāyatham | [AHS, Cikitsitasthāna, 1 73.2]
doṣadūṣyādibalato jvaraghnakvāthasādhitaḥ | [AHS, Cikitsitasthāna, 1 74.1]
mudgādyair laghubhir yūṣāḥ kulatthaiśca jvarāpahāḥ | [AHS, Cikitsitasthāna, 1 74.2]
kāravellakakarkoṭabālamūlakaparpaṭaiḥ | [AHS, Cikitsitasthāna, 1 75.1]
vārtākanimbakusumapaṭolaphalapallavaiḥ | [AHS, Cikitsitasthāna, 1 75.2]
atyantalaghubhir māṃsair jāṅgalaiśca hitā rasāḥ | [AHS, Cikitsitasthāna, 1 76.1]
vyāghrīparūṣatarkārīdrākṣāmalakadāḍimaiḥ | [AHS, Cikitsitasthāna, 1 76.2]
saṃskṛtāḥ pippalīśuṇṭhīdhānyajīrakasaindhavaiḥ | [AHS, Cikitsitasthāna, 1 77.1]
sitāmadhubhyāṃ prāyeṇa saṃyutā vā kṛtākṛtāḥ | [AHS, Cikitsitasthāna, 1 77.2]
anamlatakrasiddhāni rucyāni vyañjanāni ca | [AHS, Cikitsitasthāna, 1 78.1]
acchānyanalasampannānyanupāne 'pi yojayet | [AHS, Cikitsitasthāna, 1 78.2]
tāni kvathitaśītaṃ ca vāri madyaṃ ca sātmyataḥ | [AHS, Cikitsitasthāna, 1 79.1]
sajvaraṃ jvaramuktaṃ vā dinānte bhojayel laghu | [AHS, Cikitsitasthāna, 1 79.2]
śleṣmakṣayavivṛddhoṣmā balavān analas tadā | [AHS, Cikitsitasthāna, 1 80.1]
yathocite 'thavā kāle deśasātmyānurodhataḥ | [AHS, Cikitsitasthāna, 1 80.2]
prāg alpavahnir bhuñjāno na hyajīrṇena pīḍyate | [AHS, Cikitsitasthāna, 1 81.1]
kaṣāyapānapathyānnair daśāha iti laṅghite | [AHS, Cikitsitasthāna, 1 81.2]
sarpir dadyāt kaphe mande vātapittottare jvare | [AHS, Cikitsitasthāna, 1 82.1]
pakveṣu doṣeṣvamṛtaṃ tad viṣopamam anyathā | [AHS, Cikitsitasthāna, 1 82.2]
daśāhe syād atīte 'pi jvaropadravavṛddhikṛt | [AHS, Cikitsitasthāna, 1 83.1]
laṅghanādikramaṃ tatra kuryād ā kaphasaṃkṣayāt | [AHS, Cikitsitasthāna, 1 83.2]
dehadhātvabalatvācca jvaro jīrṇo 'nuvartate | [AHS, Cikitsitasthāna, 1 84.1]
rūkṣaṃ hi tejo jvarakṛt tejasā rūkṣitasya ca | [AHS, Cikitsitasthāna, 1 84.2]
vamanasvedakālāmbukaṣāyalaghubhojanaiḥ | [AHS, Cikitsitasthāna, 1 85.1]
yaḥ syād atibalo dhātuḥ sahacārī sadāgatiḥ | [AHS, Cikitsitasthāna, 1 85.2]
tasya saṃśamanaṃ sarpir dīptasyevāmbu veśmanaḥ | [AHS, Cikitsitasthāna, 1 86.1]
vātapittajitām agryaṃ saṃskāraṃ cānurudhyate | [AHS, Cikitsitasthāna, 1 86.2]
sutarāṃ taddhyato dadyād yathāsvauṣadhasādhitam | [AHS, Cikitsitasthāna, 1 87.1]
viparītaṃ jvaroṣmāṇaṃ jayet pittaṃ ca śaityataḥ | [AHS, Cikitsitasthāna, 1 87.2]
snehād vātaṃ ghṛtaṃ tulyaṃ yogasaṃskārataḥ kapham | [AHS, Cikitsitasthāna, 1 88.1]
pūrve kaṣāyāḥ saghṛtāḥ sarve yojyā yathāmalam | [AHS, Cikitsitasthāna, 1 88.2]
triphalāpicumandatvaṅmadhukaṃ bṛhatīdvayam | [AHS, Cikitsitasthāna, 1 89.1]
samasūradalaṃ kvāthaḥ saghṛto jvarakāsahā | [AHS, Cikitsitasthāna, 1 89.2]
pippalīndrayavadhāvanitiktāśārivāmalakatāmalakībhiḥ | [AHS, Cikitsitasthāna, 1 90.1]
bilvamustahimapālanisevyair drākṣayātiviṣayā sthirayā ca | [AHS, Cikitsitasthāna, 1 90.2]
ghṛtam āśu nihanti sādhitaṃ jvaram agniṃ viṣamaṃ halīmakam | [AHS, Cikitsitasthāna, 1 91.1]
aruciṃ bhṛśatāpam aṃsayor vamathuṃ pārśvaśirorujaṃ kṣayam | [AHS, Cikitsitasthāna, 1 91.2]
tailvakaṃ pavanajanmani jvare yojayet trivṛtayā viyojitam | [AHS, Cikitsitasthāna, 1 92.1]
tiktakaṃ vṛṣaghṛtaṃ ca paittike yacca pālanikayā śṛtaṃ haviḥ | [AHS, Cikitsitasthāna, 1 92.2]
viḍaṅgasauvarcalacavyapāṭhāvyoṣāgnisindhūdbhavayāvaśūkaiḥ | [AHS, Cikitsitasthāna, 1 93.1]
palāṃśakaiḥ kṣīrasamaṃ ghṛtasya prasthaṃ pacej jīrṇakaphajvaraghnam | [AHS, Cikitsitasthāna, 1 93.2]
guḍūcyā rasakalkābhyāṃ triphalāyā vṛṣasya vā | [AHS, Cikitsitasthāna, 1 94.1]
mṛdvīkāyā balāyāśca snehāḥ siddhā jvaracchidaḥ | [AHS, Cikitsitasthāna, 1 94.2]
jīrṇe ghṛte ca bhuñjīta mṛdumāṃsarasaudanam | [AHS, Cikitsitasthāna, 1 95.1]
balaṃ hyalaṃ doṣaharaṃ paraṃ tacca balapradam | [AHS, Cikitsitasthāna, 1 95.2]
kaphapittaharā mudgakāravellādijā rasāḥ | [AHS, Cikitsitasthāna, 1 96.1]
prāyeṇa tasmān na hitā jīrṇe vātottare jvare | [AHS, Cikitsitasthāna, 1 96.2]
śūlodāvartaviṣṭambhajananā jvaravardhanāḥ | [AHS, Cikitsitasthāna, 1 97.1]
na śāmyatyevam api cejjvaraḥ kurvīta śodhanam | [AHS, Cikitsitasthāna, 1 97.2]
śodhanārhasya vamanaṃ prāg uktaṃ tasya yojayet | [AHS, Cikitsitasthāna, 1 98.1]
āmāśayagate doṣe balinaḥ pālayan balam | [AHS, Cikitsitasthāna, 1 98.2]
pakve tu śithile doṣe jvare vā viṣamadyaje | [AHS, Cikitsitasthāna, 1 99.1]
modakaṃ triphalāśyāmātrivṛtpippalikesaraiḥ | [AHS, Cikitsitasthāna, 1 99.2]
sasitāmadhubhir dadyād vyoṣādyaṃ vā virecanam | [AHS, Cikitsitasthāna, 1 100.1]
drākṣādhātrīrasaṃ tadvat sadrākṣāṃ vā harītakīm | [AHS, Cikitsitasthāna, 1 100.2]
āragvadhaṃ vā payasā mṛdvīkānāṃ rasena vā | [AHS, Cikitsitasthāna, 1 101.1]
triphalāṃ trāyamāṇāṃ vā payasā jvaritaḥ pibet | [AHS, Cikitsitasthāna, 1 101.2]
viriktānāṃ ca saṃsargī maṇḍapūrvā yathākramam | [AHS, Cikitsitasthāna, 1 102.1]
cyavamānaṃ jvarotkliṣṭam upekṣeta malaṃ sadā | [AHS, Cikitsitasthāna, 1 102.2]
pakvo 'pi hi vikurvīta doṣaḥ koṣṭhe kṛtāspadaḥ | [AHS, Cikitsitasthāna, 1 103.1]
atipravartamānaṃ vā pācayan saṃgrahaṃ nayet | [AHS, Cikitsitasthāna, 1 103.2]
āmasaṃgrahaṇe doṣā doṣopakrama īritāḥ | [AHS, Cikitsitasthāna, 1 104.1]
pāyayed doṣaharaṇaṃ mohād āmajvare tu yaḥ | [AHS, Cikitsitasthāna, 1 104.2]
prasuptaṃ kṛṣṇasarpaṃ sa karāgreṇa parāmṛśet | [AHS, Cikitsitasthāna, 1 105.1]
jvarakṣīṇasya na hitaṃ vamanaṃ na virecanam | [AHS, Cikitsitasthāna, 1 105.2]
kāmaṃ tu payasā tasya nirūhair vā haren malān | [AHS, Cikitsitasthāna, 1 106.1]
kṣīrocitasya prakṣīṇaśleṣmaṇo dāhatṛḍvataḥ | [AHS, Cikitsitasthāna, 1 106.2]
kṣīraṃ pittānilārtasya pathyam apyatisāriṇaḥ | [AHS, Cikitsitasthāna, 1 107.1]
tad vapur laṅghanottaptaṃ pluṣṭaṃ vanam ivāgninā | [AHS, Cikitsitasthāna, 1 107.2]
divyāmbu jīvayet tasya jvaraṃ cāśu niyacchati | [AHS, Cikitsitasthāna, 1 108.1]
saṃskṛtaṃ śītam uṣṇaṃ vā tasmāddhāroṣṇam eva vā | [AHS, Cikitsitasthāna, 1 108.2]
vibhajya kāle yuñjīta jvariṇaṃ hantyato 'nyathā | [AHS, Cikitsitasthāna, 1 109.1]
payaḥ saśuṇṭhīkharjūramṛdvīkāśarkarāghṛtam | [AHS, Cikitsitasthāna, 1 109.2]
śṛtaśītaṃ madhuyutaṃ tṛḍdāhajvaranāśanam | [AHS, Cikitsitasthāna, 1 110.1]
tadvad drākṣābalāyaṣṭīśārivākaṇacandanaiḥ | [AHS, Cikitsitasthāna, 1 110.2]
caturguṇenāmbhasā vā pippalyā vā śṛtaṃ pibet | [AHS, Cikitsitasthāna, 1 111.1]
kāsācchvāsācchiraḥśūlāt pārśvaśūlāccirajvarāt | [AHS, Cikitsitasthāna, 1 111.2]
mucyate jvaritaḥ pītvā pañcamūlīśṛtaṃ payaḥ | [AHS, Cikitsitasthāna, 1 112.1]
śṛtam eraṇḍamūlena bālabilvena vā jvarāt | [AHS, Cikitsitasthāna, 1 112.2]
dhāroṣṇaṃ vā payaḥ pītvā vibaddhānilavarcasaḥ | [AHS, Cikitsitasthāna, 1 113.1]
saraktapicchātisṛteḥ satṛṭśūlapravāhikāt | [AHS, Cikitsitasthāna, 1 113.2]
siddhaṃ śuṇṭhībalāvyāghrīgokaṇṭakaguḍaiḥ payaḥ | [AHS, Cikitsitasthāna, 1 114.1]
śophamūtraśakṛdvātavibandhajvarakāsajit | [AHS, Cikitsitasthāna, 1 114.2]
vṛścīvabilvavarṣābhūsādhitaṃ jvaraśophanut | [AHS, Cikitsitasthāna, 1 115.1]
śiṃśipāsārasiddhaṃ ca kṣīram āśu jvarāpaham | [AHS, Cikitsitasthāna, 1 115.2]
nirūhas tu balaṃ vahniṃ vijvaratvaṃ mudaṃ rucim | [AHS, Cikitsitasthāna, 1 116.1]
doṣe yuktaḥ karotyāśu pakve pakvāśayaṃ gate | [AHS, Cikitsitasthāna, 1 116.2]
pittaṃ vā kaphapittaṃ vā pakvāśayagataṃ haret | [AHS, Cikitsitasthāna, 1 117.1]
sraṃsanaṃ trīn api malān vastiḥ pakvāśayāśrayān | [AHS, Cikitsitasthāna, 1 117.2]
prakṣīṇakaphapittasya trikapṛṣṭhakaṭīgrahe | [AHS, Cikitsitasthāna, 1 118.1]
dīptāgner baddhaśakṛtaḥ prayuñjītānuvāsanam | [AHS, Cikitsitasthāna, 1 118.2]
paṭolanimbacchadanakaṭukācaturaṅgulaiḥ | [AHS, Cikitsitasthāna, 1 119.1]
sthirābalāgokṣurakamadanośīravālakaiḥ | [AHS, Cikitsitasthāna, 1 119.2]
payasyardhodake kvāthaṃ kṣīraśeṣaṃ vimiśritam | [AHS, Cikitsitasthāna, 1 120.1]
kalkitair mustamadanakṛṣṇāmadhukavatsakaiḥ | [AHS, Cikitsitasthāna, 1 120.2]
vastiṃ madhughṛtābhyāṃ ca pīḍayej jvaranāśanam | [AHS, Cikitsitasthāna, 1 121.1]
catasraḥ parṇinīr yaṣṭīphalośīranṛpadrumān | [AHS, Cikitsitasthāna, 1 121.2]
kvāthayet kalkayed yaṣṭīśatāhvāphalinīphalam | [AHS, Cikitsitasthāna, 1 122.1]
mustaṃ ca vastiḥ saguḍakṣaudrasarpir jvarāpahaḥ | [AHS, Cikitsitasthāna, 1 122.2]
jīvantīṃ madanaṃ medāṃ pippalīṃ madhukaṃ vacām | [AHS, Cikitsitasthāna, 1 123.1]
ṛddhiṃ rāsnāṃ balāṃ bilvaṃ śatapuṣpāṃ śatāvarīm | [AHS, Cikitsitasthāna, 1 123.2]
piṣṭvā kṣīraṃ jalaṃ sarpis tailaṃ caikatra sādhitam | [AHS, Cikitsitasthāna, 1 124.1]
jvare 'nuvāsanaṃ dadyād yathāsnehaṃ yathāmalam | [AHS, Cikitsitasthāna, 1 124.2]
ye ca siddhiṣu vakṣyante vastayo jvaranāśanāḥ | [AHS, Cikitsitasthāna, 1 125.1]
śiroruggauravaśleṣmaharam indriyabodhanam | [AHS, Cikitsitasthāna, 1 125.2]
jīrṇajvare rucikaraṃ dadyān nasyaṃ virecanam | [AHS, Cikitsitasthāna, 1 126.1]
snaihikaṃ śūnyaśiraso dāhārte pittanāśanam | [AHS, Cikitsitasthāna, 1 126.2]
dhūmagaṇḍūṣakavaḍān yathādoṣaṃ ca kalpayet | [AHS, Cikitsitasthāna, 1 127.1]
pratiśyāyāsyavairasyaśiraḥkaṇṭhāmayāpahān | [AHS, Cikitsitasthāna, 1 127.2]
arucau mātuluṅgasya kesaraṃ sājyasaindhavam | [AHS, Cikitsitasthāna, 1 128.1]
dhātrīdrākṣāsitānāṃ vā kalkam āsyena dhārayet | [AHS, Cikitsitasthāna, 1 128.2]
yathopaśayasaṃsparśān śītoṣṇadravyakalpitān | [AHS, Cikitsitasthāna, 1 129.1]
abhyaṅgālepasekādīñ jvare jīrṇe tvagāśrite | [AHS, Cikitsitasthāna, 1 129.2]
kuryād añjanadhūmāṃśca tathaivāgantuje 'pi tān | [AHS, Cikitsitasthāna, 1 130.1]
dāhe sahasradhautena sarpiṣābhyaṅgam ācaret | [AHS, Cikitsitasthāna, 1 130.2]
sūtroktaiśca gaṇais tais tair madhurāmlakaṣāyakaiḥ | [AHS, Cikitsitasthāna, 1 131.1]
dūrvādibhir vā pittaghnaiḥ śodhanādigaṇoditaiḥ | [AHS, Cikitsitasthāna, 1 131.2]
śītavīryair himasparśaiḥ kvāthakalkīkṛtaiḥ pacet | [AHS, Cikitsitasthāna, 1 132.1]
tailaṃ sakṣīram abhyaṅgāt sadyo dāhajvarāpaham | [AHS, Cikitsitasthāna, 1 132.2]
śiro gātraṃ ca taireva nātipiṣṭaiḥ pralepayet | [AHS, Cikitsitasthāna, 1 133.1]
tatkvāthena parīṣekam avagāhaṃ ca yojayet | [AHS, Cikitsitasthāna, 1 133.2]
tathāranālasalilakṣīraśuktaghṛtādibhiḥ | [AHS, Cikitsitasthāna, 1 134.1]
kapitthamātuluṅgāmlavidārīlodhradāḍimaiḥ | [AHS, Cikitsitasthāna, 1 134.2]
badarīpallavotthena phenenāriṣṭakasya vā | [AHS, Cikitsitasthāna, 1 135.1]
lipte 'ṅge dāharuṅmohāśchardis tṛṣṇā ca śāmyati | [AHS, Cikitsitasthāna, 1 135.2]
yo varṇitaḥ pittaharo doṣopakramaṇe kramaḥ | [AHS, Cikitsitasthāna, 1 136.1]
taṃ ca śīlayataḥ śīghraṃ sadāho naśyati jvaraḥ | [AHS, Cikitsitasthāna, 1 136.2]
vīryoṣṇairuṣṇasaṃsparśais tagarāgurukuṅkumaiḥ | [AHS, Cikitsitasthāna, 1 137.1]
kuṣṭhasthauṇeyaśaileyasaralāmaradārubhiḥ | [AHS, Cikitsitasthāna, 1 137.2]
nakharāsnāpuravacācaṇḍailādvayacorakaiḥ | [AHS, Cikitsitasthāna, 1 138.1]
pṛthvīkāśigrusurasāhiṃsrādhyāmakasarṣapaiḥ | [AHS, Cikitsitasthāna, 1 138.2]
daśamūlāmṛtairaṇḍadvayapattūrarohiṣaiḥ | [AHS, Cikitsitasthāna, 1 139.1]
tamālapattrabhūtīkaśallakīdhānyadīpyakaiḥ | [AHS, Cikitsitasthāna, 1 139.2]
miśimāṣakulatthāgniprakīryānākulīdvayaiḥ | [AHS, Cikitsitasthāna, 1 140.1]
anyaiśca tadvidhair dravyaiḥ śīte tailaṃ jvare pacet | [AHS, Cikitsitasthāna, 1 140.2]
kvathitaiḥ kalkitair yuktaiḥ surāsauvīrakādibhiḥ | [AHS, Cikitsitasthāna, 1 141.1]
tenābhyañjyāt sukhoṣṇena taiḥ supiṣṭaiśca lepayet | [AHS, Cikitsitasthāna, 1 141.2]
kavoṣṇais taiḥ parīṣekam avagāhaṃ ca kalpayet | [AHS, Cikitsitasthāna, 1 142.1]
kevalairapi tadvacca śuktagomūtramastubhiḥ | [AHS, Cikitsitasthāna, 1 142.2]
āragvadhādivargaṃ ca pānābhyañjanalepane | [AHS, Cikitsitasthāna, 1 143.1]
dhūpān agurujān yāṃśca vakṣyante viṣamajvare | [AHS, Cikitsitasthāna, 1 143.2]
agnyanagnikṛtān svedān svedi bheṣajabhojanam | [AHS, Cikitsitasthāna, 1 144.1]
garbhabhūveśmaśayanaṃ kuthakambalarallakān | [AHS, Cikitsitasthāna, 1 144.2]
nirdhūmadīptairaṅgārair hasantīśca hasantikāḥ | [AHS, Cikitsitasthāna, 1 145.1]
madyaṃ satryūṣaṇaṃ takraṃ kulatthavrīhikodravān | [AHS, Cikitsitasthāna, 1 145.2]
saṃśīlayed vepathumān yaccānyad api pittalam | [AHS, Cikitsitasthāna, 1 146.1]
dayitāḥ stanaśālinyaḥ pīnā vibhramabhūṣaṇāḥ | [AHS, Cikitsitasthāna, 1 146.2]
yauvanāsavamattāśca tam āliṅgeyur aṅganāḥ | [AHS, Cikitsitasthāna, 1 147.1]
vītaśītaṃ ca vijñāya tās tato 'panayet punaḥ | [AHS, Cikitsitasthāna, 1 147.2]
vardhanenaikadoṣasya kṣapaṇenocchritasya vā | [AHS, Cikitsitasthāna, 1 148.1]
kaphasthānānupūrvyā vā tulyakakṣāñ jayen malān | [AHS, Cikitsitasthāna, 1 148.2]
saṃnipātajvarasyānte karṇamūle sudāruṇaḥ | [AHS, Cikitsitasthāna, 1 149.1]
śophaḥ saṃjāyate yena kaścid eva vimucyate | [AHS, Cikitsitasthāna, 1 149.2]
raktāvasecanaiḥ śīghraṃ sarpiḥpānaiśca taṃ jayet | [AHS, Cikitsitasthāna, 1 150.1]
pradehaiḥ kaphapittaghnair nāvanaiḥ kavaḍagrahaiḥ | [AHS, Cikitsitasthāna, 1 150.2]
śītoṣṇasnigdharūkṣādyair jvaro yasya na śāmyati | [AHS, Cikitsitasthāna, 1 151.1]
śākhānusārī tasyāśu muñced bāhvoḥ kramāt sirām | [AHS, Cikitsitasthāna, 1 151.2]
ayam eva vidhiḥ kāryo viṣame 'pi yathāyatham | [AHS, Cikitsitasthāna, 1 152.1]
jvare vibhajya vātādīn yaścānantaram ucyate | [AHS, Cikitsitasthāna, 1 152.2]
paṭolakaṭukāmustāprāṇadāmadhukaiḥ kṛtāḥ | [AHS, Cikitsitasthāna, 1 153.1]
tricatuḥpañcaśaḥ kvāthā viṣamajvaranāśanāḥ | [AHS, Cikitsitasthāna, 1 153.2]
yojayet triphalāṃ pathyāṃ guḍūcīṃ pippalīṃ pṛthak | [AHS, Cikitsitasthāna, 1 154.1]
tais tair vidhānaiḥ saguḍaṃ bhallātakam athāpi vā | [AHS, Cikitsitasthāna, 1 154.2]
laṅghanaṃ bṛṃhaṇaṃ vādau jvarāgamanavāsare | [AHS, Cikitsitasthāna, 1 155.1]
prātaḥ satailaṃ laśunaṃ prāgbhaktaṃ vā tathā ghṛtam | [AHS, Cikitsitasthāna, 1 155.2]
jīrṇaṃ tadvad dadhi payas takraṃ sarpiśca ṣaṭpalam | [AHS, Cikitsitasthāna, 1 156.1]
kalyāṇakaṃ pañcagavyaṃ tiktākhyaṃ vṛṣasādhitam | [AHS, Cikitsitasthāna, 1 156.2]
triphalākolatarkārīkvāthe dadhnā śṛtaṃ ghṛtam | [AHS, Cikitsitasthāna, 1 157.1]
tilvakatvakkṛtāvāpaṃ viṣamajvarajit param | [AHS, Cikitsitasthāna, 1 157.2]
surāṃ tīkṣṇaṃ ca yan madyaṃ śikhitittiridakṣajam | [AHS, Cikitsitasthāna, 1 158.1]
māṃsaṃ medyoṣṇavīryaṃ ca sahānnena prakāmataḥ | [AHS, Cikitsitasthāna, 1 158.2]
sevitvā tadahaḥ svapyād athavā punarullikhet | [AHS, Cikitsitasthāna, 1 159.1]
sarpiṣo mahatīṃ mātrāṃ pītvā vā chardayet punaḥ | [AHS, Cikitsitasthāna, 1 159.2]
nīlinīm ajagandhāṃ ca trivṛtāṃ kaṭurohiṇīm | [AHS, Cikitsitasthāna, 1 160.1]
pibej jvarasyāgamane snehasvedopapāditaḥ | [AHS, Cikitsitasthāna, 1 160.2]
manohvā saindhavaṃ kṛṣṇā tailena nayanāñjanam | [AHS, Cikitsitasthāna, 1 161.1]
yojyaṃ hiṅgusamā vyāghrīvasā nasyaṃ sasaindhavam | [AHS, Cikitsitasthāna, 1 161.2]
purāṇasarpiḥ siṃhasya vasā tadvat sasaindhavā | [AHS, Cikitsitasthāna, 1 162.1]
palaṅkaṣā nimbapattraṃ vacā kuṣṭhaṃ harītakī | [AHS, Cikitsitasthāna, 1 162.2]
sarṣapāḥ sayavāḥ sarpir dhūpo viḍ vā biḍālajā | [AHS, Cikitsitasthāna, 1 163.1]
puradhyāmavacāsarjanimbārkāgurudārubhiḥ | [AHS, Cikitsitasthāna, 1 163.2]
dhūpo jvareṣu sarveṣu kāryo 'yam aparājitaḥ | [AHS, Cikitsitasthāna, 1 164.1]
dhūpanasyāñjanottrāsā ye coktāścittavaikṛte | [AHS, Cikitsitasthāna, 1 164.2]
daivāśrayaṃ ca bhaiṣajyaṃ jvarān sarvān vyapohati | [AHS, Cikitsitasthāna, 1 165.1]
viśeṣād viṣamān prāyas te hyāgantvanubandhajāḥ | [AHS, Cikitsitasthāna, 1 165.2]
yathāsvaṃ ca sirāṃ vidhyed aśāntau viṣamajvare | [AHS, Cikitsitasthāna, 1 166.1]
kevalānilavīsarpavisphoṭābhihatajvare | [AHS, Cikitsitasthāna, 1 166.2]
sarpiḥpānahimālepasekamāṃsarasāśanam | [AHS, Cikitsitasthāna, 1 167.1]
kuryād yathāsvam uktaṃ ca raktamokṣādi sādhanam | [AHS, Cikitsitasthāna, 1 167.2]
grahotthe bhūtavidyoktaṃ balimantrādi sādhanam | [AHS, Cikitsitasthāna, 1 168.1]
oṣadhigandhaje pittaśamanaṃ viṣajid viṣe | [AHS, Cikitsitasthāna, 1 168.2]
iṣṭairarthair manojñaiśca yathādoṣaśamena ca | [AHS, Cikitsitasthāna, 1 169.1]
hitāhitavivekaiśca jvaraṃ krodhādijaṃ jayet | [AHS, Cikitsitasthāna, 1 169.2]
krodhajo yāti kāmena śāntiṃ krodhena kāmajaḥ | [AHS, Cikitsitasthāna, 1 170.1]
bhayaśokodbhavau tābhyāṃ bhīśokābhyāṃ tathetarau | [AHS, Cikitsitasthāna, 1 170.2]
śāpātharvaṇamantrotthe vidhir daivavyapāśrayaḥ | [AHS, Cikitsitasthāna, 1 171.1]
te jvarāḥ kevalāḥ pūrvaṃ vyāpyante 'nantaram malaiḥ | [AHS, Cikitsitasthāna, 1 171.2]
tasmād doṣānusāreṇa teṣvāhārādi kalpayet | [AHS, Cikitsitasthāna, 1 172.1]
na hi jvaro 'nubadhnāti mārutādyair vinā kṛtaḥ | [AHS, Cikitsitasthāna, 1 172.2]
jvarakālasmṛtiṃ cāsya hāribhir viṣayair haret | [AHS, Cikitsitasthāna, 1 173.1]
karuṇārdraṃ manaḥ śuddhaṃ sarvajvaravināśanam | [AHS, Cikitsitasthāna, 1 173.2]
tyajed ā balalābhācca vyāyāmasnānamaithunam | [AHS, Cikitsitasthāna, 1 174.1]
gurvasātmyavidāhyannaṃ yaccānyaj jvarakāraṇam | [AHS, Cikitsitasthāna, 1 174.2]
na vijvaro 'pi sahasā sarvānnīno bhavet tathā | [AHS, Cikitsitasthāna, 1 175.1]
nivṛtto 'pi jvaraḥ śīghraṃ vyāpādayati durbalam | [AHS, Cikitsitasthāna, 1 175.2]
sadyaḥ prāṇaharo yasmāt tasmāt tasya viśeṣataḥ | [AHS, Cikitsitasthāna, 1 176.1]
tasyāṃ tasyām avasthāyāṃ tat tat kuryād bhiṣagjitam | [AHS, Cikitsitasthāna, 1 176.2]
oṣadhayo maṇayaśca sumantrāḥ sādhugurudvijadaivatapūjāḥ | [AHS, Cikitsitasthāna, 1 177.1]
prītikarā manaso viṣayāśca ghnantyapi viṣṇukṛtaṃ jvaram ugram | [AHS, Cikitsitasthāna, 1 177.2]
{AHS, Cikitsitasthāna, 2}
athāto raktapittacikitsitaṃ vyākhyāsyāmaḥ | [AHS, Cikitsitasthāna, 2 1.1]
iti ha smāhur ātreyādayo maharṣayaḥ | [AHS, Cikitsitasthāna, 2 1.2]
ūrdhvagaṃ balino 'vegam ekadoṣānugaṃ navam | [AHS, Cikitsitasthāna, 2 1.3]
raktapittaṃ sukhe kāle sādhayen nirupadravam | [AHS, Cikitsitasthāna, 2 1.4]
adhogaṃ yāpayed raktaṃ yacca doṣadvayānugam | [AHS, Cikitsitasthāna, 2 2.1]
śāntaṃ śāntaṃ punaḥ kupyan mārgān mārgāntaraṃ ca yat | [AHS, Cikitsitasthāna, 2 2.2]
atipravṛttaṃ mandāgnes tridoṣaṃ dvipathaṃ tyajet | [AHS, Cikitsitasthāna, 2 3.1]
jñātvā nidānam ayanaṃ malāvanubalau balam | [AHS, Cikitsitasthāna, 2 3.2]
deśakālādyavasthāṃ ca raktapitte prayojayet | [AHS, Cikitsitasthāna, 2 4.1]
laṅghanaṃ bṛṃhaṇaṃ vādau śodhanaṃ śamanaṃ tathā | [AHS, Cikitsitasthāna, 2 4.2]
saṃtarpaṇotthaṃ balino bahudoṣasya sādhayet | [AHS, Cikitsitasthāna, 2 5.1]
ūrdhvabhāgaṃ virekeṇa vamanena tvadhogatam | [AHS, Cikitsitasthāna, 2 5.2]
śamanair bṛṃhaṇaiścānyal laṅghyabṛṃhyān avekṣya ca | [AHS, Cikitsitasthāna, 2 6.1]
ūrdhvaṃ pravṛtte śamanau rasau tiktakaṣāyakau | [AHS, Cikitsitasthāna, 2 6.2]
upavāsaśca niḥśuṇṭhīṣaḍaṅgodakapāyinaḥ | [AHS, Cikitsitasthāna, 2 7.1]
adhoge raktapitte tu bṛṃhaṇo madhuro rasaḥ | [AHS, Cikitsitasthāna, 2 7.2]
ūrdhvage tarpaṇaṃ yojyaṃ prāk ca peyā tvadhogate | [AHS, Cikitsitasthāna, 2 8.1]
aśnato balino 'śuddhaṃ na dhāryaṃ taddhi rogakṛt | [AHS, Cikitsitasthāna, 2 8.2]
dhārayed anyathā śīghram agnivacchīghrakāri tat | [AHS, Cikitsitasthāna, 2 9.1]
trivṛcchyāmākaṣāyeṇa kalkena ca saśarkaram | [AHS, Cikitsitasthāna, 2 9.2]
sādhayed vidhival lehaṃ lihyāt pāṇitalaṃ tataḥ | [AHS, Cikitsitasthāna, 2 10.1]
trivṛtā triphalā śyāmā pippalī śarkarā madhu | [AHS, Cikitsitasthāna, 2 10.2]
modakaḥ saṃnipātordhvaraktaśophajvarāpahaḥ | [AHS, Cikitsitasthāna, 2 11.1]
trivṛt samasitā tadvat pippalīpādasaṃyutā | [AHS, Cikitsitasthāna, 2 11.2]
vamanaṃ phalasaṃyuktaṃ tarpaṇaṃ sasitāmadhu | [AHS, Cikitsitasthāna, 2 12.1]
sasitaṃ vā jalaṃ kṣaudrayuktaṃ vā madhukodakam | [AHS, Cikitsitasthāna, 2 12.2]
kṣīraṃ vā rasam ikṣor vā śuddhasyānantaro vidhiḥ | [AHS, Cikitsitasthāna, 2 13.1]
yathāsvaṃ manthapeyādiḥ prayojyo rakṣatā balam | [AHS, Cikitsitasthāna, 2 13.2]
mantho jvarokto drākṣādiḥ pittaghnair vā phalaiḥ kṛtaḥ | [AHS, Cikitsitasthāna, 2 14.1]
madhukharjūramṛdvīkāparūṣakasitāmbhasā | [AHS, Cikitsitasthāna, 2 14.2]
mantho vā pañcasāreṇa saghṛtair lājasaktubhiḥ | [AHS, Cikitsitasthāna, 2 15.1]
dāḍimāmalakāmlo vā mandāgnyamlābhilāṣiṇām | [AHS, Cikitsitasthāna, 2 15.2]
kamalotpalakiñjalkapṛśniparṇīpriyaṅgukāḥ | [AHS, Cikitsitasthāna, 2 16.1]
uśīraṃ śabaraṃ lodhraṃ śṛṅgaveraṃ kucandanam | [AHS, Cikitsitasthāna, 2 16.2]
hrīveraṃ dhātakīpuṣpaṃ bilvamadhyaṃ durālabhā | [AHS, Cikitsitasthāna, 2 17.1]
ardhārdhair vihitāḥ peyā vakṣyante pādayaugikāḥ | [AHS, Cikitsitasthāna, 2 17.2]
bhūnimbasevyajaladā masūrāḥ pṛśniparṇyapi | [AHS, Cikitsitasthāna, 2 18.1]
vidārigandhā mudgāśca balā sarpir hareṇukāḥ | [AHS, Cikitsitasthāna, 2 18.2]
jāṅgalāni ca māṃsāni śītavīryāṇi sādhayet | [AHS, Cikitsitasthāna, 2 19.1]
pṛthak pṛthag jale teṣāṃ yavāgūḥ kalpayed rase | [AHS, Cikitsitasthāna, 2 19.2]
śītāḥ saśarkarākṣaudrās tadvan māṃsarasān api | [AHS, Cikitsitasthāna, 2 20.1]
īṣadamlān anamlān vā ghṛtabhṛṣṭān saśarkarān | [AHS, Cikitsitasthāna, 2 20.2]
śūkaśimbībhavaṃ dhānyaṃ rakte śākaṃ ca śasyate | [AHS, Cikitsitasthāna, 2 21.1]
annasvarūpavijñāne yad uktaṃ laghuśītalam | [AHS, Cikitsitasthāna, 2 21.2]
pūrvoktam ambu pānīyaṃ pañcamūlena vā śṛtam | [AHS, Cikitsitasthāna, 2 22.1]
laghunā śṛtaśītaṃ vā madhvambho vā phalāmbu vā | [AHS, Cikitsitasthāna, 2 22.2]
śaśaḥ savāstukaḥ śasto vibandhe tittiriḥ punaḥ | [AHS, Cikitsitasthāna, 2 23.1]
udumbarasya niryūhe sādhito mārute 'dhike | [AHS, Cikitsitasthāna, 2 23.2]
plakṣasya barhiṇas tadvan nyagrodhasya ca kukkuṭaḥ | [AHS, Cikitsitasthāna, 2 24.1]
yat kiṃcid raktapittasya nidānaṃ tacca varjayet | [AHS, Cikitsitasthāna, 2 24.2]
vāsārasena phalinīmṛllodhrāñjanamākṣikam | [AHS, Cikitsitasthāna, 2 25.1]
pittāsṛk śamayet pītaṃ niryāso vāṭarūṣakāt | [AHS, Cikitsitasthāna, 2 25.2]
śarkarāmadhusaṃyuktaḥ kevalo vā śṛto 'pi vā | [AHS, Cikitsitasthāna, 2 26.1]
vṛṣaḥ sadyo jayatyasraṃ sa hyasya param auṣadham | [AHS, Cikitsitasthāna, 2 26.2]
paṭolamālatīnimbacandanadvayapadmakam | [AHS, Cikitsitasthāna, 2 27.1]
lodhro vṛṣas taṇḍulīyaḥ kṛṣṇā mṛn madayantikā | [AHS, Cikitsitasthāna, 2 27.2]
śatāvarī gopakanyā kākolyau madhuyaṣṭikā | [AHS, Cikitsitasthāna, 2 28.1]
raktapittaharāḥ kvāthās trayaḥ samadhuśarkarāḥ | [AHS, Cikitsitasthāna, 2 28.2]
palāśavalkakvātho vā suśītaḥ śarkarānvitaḥ | [AHS, Cikitsitasthāna, 2 29.1]
lihyād vā madhusarpirbhyāṃ gavāśvaśakṛto rasam | [AHS, Cikitsitasthāna, 2 29.2]
sakṣaudraṃ grathite rakte lihyāt pārāvatācchakṛt | [AHS, Cikitsitasthāna, 2 30.1]
atiniḥsrutaraktaśca kṣaudreṇa rudhiraṃ pibet | [AHS, Cikitsitasthāna, 2 30.2]
jāṅgalaṃ bhakṣayed vājam āmaṃ pittayutaṃ yakṛt | [AHS, Cikitsitasthāna, 2 31.1]
candanośīrajaladalājamudgakaṇāyavaiḥ | [AHS, Cikitsitasthāna, 2 31.2]
balājale paryuṣitaiḥ kaṣāyo raktapittahā | [AHS, Cikitsitasthāna, 2 32.1]
prasādaścandanāmbhojasevyamṛdbhṛṣṭaloṣṭajaḥ | [AHS, Cikitsitasthāna, 2 32.2]
suśītaḥ sasitākṣaudraḥ śoṇitātipravṛttijit | [AHS, Cikitsitasthāna, 2 33.1]
āpothya vā nave kumbhe plāvayed ikṣugaṇḍikāḥ | [AHS, Cikitsitasthāna, 2 33.2]
sthitaṃ tad guptam ākāśe rātriṃ prātaḥ srutaṃ jalam | [AHS, Cikitsitasthāna, 2 34.1]
madhumad vikacāmbhojakṛtottaṃsaṃ ca tadguṇam | [AHS, Cikitsitasthāna, 2 34.2]
ye ca pittajvare coktāḥ kaṣāyās tāṃśca yojayet | [AHS, Cikitsitasthāna, 2 35.1]
kaṣāyair vividhairebhir dīpte 'gnau vijite kaphe | [AHS, Cikitsitasthāna, 2 35.2]
raktapittaṃ na cecchāmyet tatra vātolbaṇe payaḥ | [AHS, Cikitsitasthāna, 2 36.1]
yuñjyācchāgaṃ śṛtaṃ tadvad gavyaṃ pañcaguṇe 'mbhasi | [AHS, Cikitsitasthāna, 2 36.2]
pañcamūlena laghunā śṛtaṃ vā sasitāmadhu | [AHS, Cikitsitasthāna, 2 37.1]
jīvakarṣabhakadrākṣābalāgokṣuranāgaraiḥ | [AHS, Cikitsitasthāna, 2 37.2]
pṛthak pṛthak śṛtaṃ kṣīraṃ saghṛtaṃ sitayāthavā | [AHS, Cikitsitasthāna, 2 38.1]
gokaṇṭakābhīruśṛtaṃ parṇinībhis tathā payaḥ | [AHS, Cikitsitasthāna, 2 38.2]
hantyāśu raktaṃ sarujaṃ viśeṣān mūtramārgagam | [AHS, Cikitsitasthāna, 2 39.1]
viṇmārgage viśeṣeṇa hitaṃ mocarasena tu | [AHS, Cikitsitasthāna, 2 39.2]
vaṭaprarohaiḥ śuṅgair vā śuṇṭhyudīcyotpalairapi | [AHS, Cikitsitasthāna, 2 40.1]
raktātīsāradurnāmacikitsāṃ cātra kalpayet | [AHS, Cikitsitasthāna, 2 40.2]
pītvā kaṣāyān payasā bhuñjīta payasaiva ca | [AHS, Cikitsitasthāna, 2 41.1]
kaṣāyayogairebhir vā vipakvaṃ pāyayed ghṛtam | [AHS, Cikitsitasthāna, 2 41.2]
samūlamastakaṃ kṣuṇṇaṃ vṛṣam aṣṭaguṇe 'mbhasi | [AHS, Cikitsitasthāna, 2 42.1]
paktvāṣṭāṃśāvaśeṣeṇa ghṛtaṃ tena vipācayet | [AHS, Cikitsitasthāna, 2 42.2]
tatpuṣpagarbhaṃ tacchītaṃ sakṣaudraṃ pittaśoṇitam | [AHS, Cikitsitasthāna, 2 43.1]
pittagulmajvaraśvāsakāsahṛdrogakāmalāḥ | [AHS, Cikitsitasthāna, 2 43.2]
timirabhramavīsarpasvarasādāṃśca nāśayet | [AHS, Cikitsitasthāna, 2 44.1]
palāśavṛntasvarase tadgarbhaṃ ca ghṛtaṃ pacet | [AHS, Cikitsitasthāna, 2 44.2]
sakṣaudraṃ tacca raktaghnaṃ tathaiva trāyamāṇayā | [AHS, Cikitsitasthāna, 2 45.1]
rakte sapicche sakaphe grathite kaṇṭhamārgage | [AHS, Cikitsitasthāna, 2 45.2]
lihyān mākṣikasarpirbhyāṃ kṣāram utpalanālajam | [AHS, Cikitsitasthāna, 2 46.1]
pṛthak pṛthak tathāmbhojareṇuśyāmāmadhūkajam | [AHS, Cikitsitasthāna, 2 46.2]
gudāgame viśeṣeṇa śoṇite vastiriṣyate | [AHS, Cikitsitasthāna, 2 47.1]
ghrāṇage rudhire śuddhe nāvanaṃ cānuṣecayet | [AHS, Cikitsitasthāna, 2 47.2]
kaṣāyayogān pūrvoktān kṣīrekṣvādirasāplutān | [AHS, Cikitsitasthāna, 2 48.1]
kṣīrādīn sasitāṃs toyaṃ kevalaṃ vā jalaṃ hitaṃ | [AHS, Cikitsitasthāna, 2 48.2]
raso dāḍimapuṣpāṇām āmrāsthnaḥ śādvalasya vā | [AHS, Cikitsitasthāna, 2 49.1]
kalpayecchītavargaṃ ca pradehābhyañjanādiṣu | [AHS, Cikitsitasthāna, 2 49.2]
yacca pittajvare proktaṃ bahirantaśca bheṣajam | [AHS, Cikitsitasthāna, 2 50.1]
raktapitte hitaṃ tacca kṣatakṣīṇe hitaṃ ca yat | [AHS, Cikitsitasthāna, 2 50.2]
{AHS, Cikitsitasthāna, 3}
athātaḥ kāsacikitsitaṃ vyākhyāsyāmaḥ | [AHS, Cikitsitasthāna, 3 1.1]
iti ha smāhur ātreyādayo maharṣayaḥ | [AHS, Cikitsitasthāna, 3 1.2]
kevalānilajaṃ kāsaṃ snehairādāvupācaret | [AHS, Cikitsitasthāna, 3 1.3]
vātaghnasiddhaiḥ snigdhaiśca peyāyūṣarasādibhiḥ | [AHS, Cikitsitasthāna, 3 1.4]
lehair dhūmais tathābhyaṅgasvedasekāvagāhanaiḥ | [AHS, Cikitsitasthāna, 3 2.1]
vastibhir baddhaviḍvātaṃ sapittaṃ tūrdhvabhaktikaiḥ | [AHS, Cikitsitasthāna, 3 2.2]
ghṛtaiḥ kṣīraiśca sakaphaṃ jayet snehavirecanaiḥ | [AHS, Cikitsitasthāna, 3 3.1]
guḍūcīkaṇṭakārībhyāṃ pṛthak triṃśatpalād rase | [AHS, Cikitsitasthāna, 3 3.2]
prasthaḥ siddho ghṛtād vātakāsanud vahnidīpanaḥ | [AHS, Cikitsitasthāna, 3 4.1]
kṣārarāsnāvacāhiṅgupāṭhāyaṣṭyāhvadhānyakaiḥ | [AHS, Cikitsitasthāna, 3 4.2]
dviśāṇaiḥ sarpiṣaḥ prasthaṃ pañcakolayutaiḥ pacet | [AHS, Cikitsitasthāna, 3 5.1]
daśamūlasya niryūhe pīto maṇḍānupāyinā | [AHS, Cikitsitasthāna, 3 5.2]
sa kāsaśvāsahṛtpārśvagrahaṇīrogagulmanut | [AHS, Cikitsitasthāna, 3 6.1]
droṇe 'pāṃ sādhayed rāsnādaśamūlaśatāvarīḥ | [AHS, Cikitsitasthāna, 3 6.2]
palonmitā dvikuḍavaṃ kulatthaṃ badaraṃ yavaṃ | [AHS, Cikitsitasthāna, 3 7.1]
tulārdhaṃ cājamāṃsasya tena sādhyaṃ ghṛtāḍhakam | [AHS, Cikitsitasthāna, 3 7.2]
samakṣīraṃ palāṃśaiśca jīvanīyaiḥ samīkṣya tat | [AHS, Cikitsitasthāna, 3 8.1]
prayuktaṃ vātarogeṣu pānanāvanavastibhiḥ | [AHS, Cikitsitasthāna, 3 8.2]
pañcakāsāñchiraḥkampaṃ yonivaṅkṣaṇavedanām | [AHS, Cikitsitasthāna, 3 9.1]
sarvāṅgaikāṅgarogāṃśca saplīhordhvānilāñ jayet | [AHS, Cikitsitasthāna, 3 9.2]
vidāryādigaṇakvāthakalkasiddhaṃ ca kāsajit | [AHS, Cikitsitasthāna, 3 10.1]
aśokabījakṣavakajantughnāñjanapadmakaiḥ | [AHS, Cikitsitasthāna, 3 10.2]
saviḍaiśca ghṛtaṃ siddhaṃ taccūrṇaṃ vā ghṛtaplutam | [AHS, Cikitsitasthāna, 3 11.1]
lihyāt payaścānupibed ājaṃ kāsātipīḍitaḥ | [AHS, Cikitsitasthāna, 3 11.2]
viḍaṅgaṃ nāgaraṃ rāsnā pippalī hiṅgu saindhavam | [AHS, Cikitsitasthāna, 3 12.1]
bhārgī kṣāraśca taccūrṇaṃ pibed vā ghṛtamātrayā | [AHS, Cikitsitasthāna, 3 12.2]
sakaphe 'nilaje kāse śvāsahidhmāhatāgniṣu | [AHS, Cikitsitasthāna, 3 13.1]
durālabhāṃ śṛṅgaveraṃ śaṭhīṃ drākṣāṃ sitopalām | [AHS, Cikitsitasthāna, 3 13.2]
lihyāt karkaṭaśṛṅgīṃ ca kāse tailena vātaje | [AHS, Cikitsitasthāna, 3 14.1]
duḥsparśāṃ pippalīṃ mustāṃ bhārgīṃ karkaṭakīṃ śaṭhīm | [AHS, Cikitsitasthāna, 3 14.2]
purāṇaguḍatailābhyāṃ cūrṇitānyavalehayet | [AHS, Cikitsitasthāna, 3 15.1]
tadvat sakṛṣṇāṃ śuṇṭhīṃ ca sabhārgīṃ tadvad eva ca | [AHS, Cikitsitasthāna, 3 15.2]
pibecca kṛṣṇāṃ koṣṇena salilena sasaindhavām | [AHS, Cikitsitasthāna, 3 16.1]
mastunā sasitāṃ śuṇṭhīṃ dadhnā vā kaṇareṇukām | [AHS, Cikitsitasthāna, 3 16.2]
pibed badaramajjño vā madirādadhimastubhiḥ | [AHS, Cikitsitasthāna, 3 17.1]
athavā pippalīkalkaṃ ghṛtabhṛṣṭaṃ sasaindhavam | [AHS, Cikitsitasthāna, 3 17.2]
kāsī sapīnaso dhūmaṃ snaihikaṃ vidhinā pibet | [AHS, Cikitsitasthāna, 3 18.1]
hidhmāśvāsoktadhūmāṃśca kṣīramāṃsarasāśanaḥ | [AHS, Cikitsitasthāna, 3 18.2]
grāmyānūpaudakaiḥ śāliyavagodhūmaṣaṣṭikān | [AHS, Cikitsitasthāna, 3 19.1]
rasair māṣātmaguptānāṃ yūṣair vā bhojayeddhitān | [AHS, Cikitsitasthāna, 3 19.2]
yavānīpippalībilvamadhyanāgaracitrakaiḥ | [AHS, Cikitsitasthāna, 3 20.1]
rāsnājājīpṛthakparṇīpalāśaśaṭhipauṣkaraiḥ | [AHS, Cikitsitasthāna, 3 20.2]
siddhāṃ snigdhāmlalavaṇāṃ peyām anilaje pibet | [AHS, Cikitsitasthāna, 3 21.1]
kaṭīhṛtpārśvakoṣṭhārtiśvāsahidhmāpraṇāśanīm | [AHS, Cikitsitasthāna, 3 21.2]
daśamūlarase tadvat pañcakolaguḍānvitām | [AHS, Cikitsitasthāna, 3 22.1]
pibet peyāṃ samatilāṃ kṣaireyīṃ vā sasaindhavām | [AHS, Cikitsitasthāna, 3 22.2]
mātsyakaukkuṭavārāhair māṃsair vā sājyasaindhavām | [AHS, Cikitsitasthāna, 3 23.1]
vāstuko vāyasīśākaṃ kāsaghnaḥ suniṣaṇṇakaḥ | [AHS, Cikitsitasthāna, 3 23.2]
kaṇṭakāryāḥ phalaṃ pattraṃ bālaṃ śuṣkaṃ ca mūlakam | [AHS, Cikitsitasthāna, 3 24.1]
snehās tailādayo bhakṣyāḥ kṣīrekṣurasagauḍikāḥ | [AHS, Cikitsitasthāna, 3 24.2]
dadhimastvāranālāmlaphalāmbumadirāḥ pibet | [AHS, Cikitsitasthāna, 3 25.1]
pittakāse tu sakaphe vamanaṃ sarpiṣā hitam | [AHS, Cikitsitasthāna, 3 25.2]
tathā madanakāśmaryamadhukakvathitair jalaiḥ | [AHS, Cikitsitasthāna, 3 26.1]
phalayaṣṭyāhvakalkair vā vidārīkṣurasāplutaiḥ | [AHS, Cikitsitasthāna, 3 26.2]
pittakāse tanukaphe trivṛtāṃ madhurair yutām | [AHS, Cikitsitasthāna, 3 27.1]
yuñjyād virekāya yutāṃ ghanaśleṣmaṇi tiktakaiḥ | [AHS, Cikitsitasthāna, 3 27.2]
hṛtadoṣo himaṃ svādu snigdhaṃ saṃsarjanaṃ bhajet | [AHS, Cikitsitasthāna, 3 28.1]
ghane kaphe tu śiśiraṃ rūkṣaṃ tiktopasaṃhitam | [AHS, Cikitsitasthāna, 3 28.2]
lehaḥ paitte sitādhātrīkṣaudradrākṣāhimotpalaiḥ | [AHS, Cikitsitasthāna, 3 29.1]
saghṛtaḥ sānile hitaḥ sakaphe sābdamaricaḥ | [AHS, Cikitsitasthāna, 3 29.2]
mṛdvīkārdhaśataṃ triṃśatpippalīḥ śarkarāpalam | [AHS, Cikitsitasthāna, 3 30.1]
lehayen madhunā gor vā kṣīrapasya śakṛdrasam | [AHS, Cikitsitasthāna, 3 30.2]
tvagelāvyoṣamṛdvīkāpippalīmūlapauṣkaraiḥ | [AHS, Cikitsitasthāna, 3 31.1]
lājamustāśaṭhīrāsnādhātrīphalavibhītakaiḥ | [AHS, Cikitsitasthāna, 3 31.2]
śarkarākṣaudrasarpirbhir leho hṛdrogakāsahā | [AHS, Cikitsitasthāna, 3 32.1]
madhurair jāṅgalarasair yavaśyāmākakodravāḥ | [AHS, Cikitsitasthāna, 3 32.2]
mudgādiyūṣaiḥ śākaiśca tiktakair mātrayā hitāḥ | [AHS, Cikitsitasthāna, 3 33.1]
ghanaśleṣmaṇi lehāśca tiktakā madhusaṃyutāḥ | [AHS, Cikitsitasthāna, 3 33.2]
śālayaḥ syus tanukaphe ṣaṣṭikāśca rasādibhiḥ | [AHS, Cikitsitasthāna, 3 34.1]
śarkarāmbho 'nupānārthaṃ drākṣekṣusvarasāḥ payaḥ | [AHS, Cikitsitasthāna, 3 34.2]
kākolībṛhatīmedādvayaiḥ savṛṣanāgaraiḥ | [AHS, Cikitsitasthāna, 3 35.1]
pittakāse rasakṣīrapeyāyūṣān prakalpayet | [AHS, Cikitsitasthāna, 3 35.2]
drākṣāṃ kaṇāṃ pañcamūlaṃ tṛṇākhyaṃ ca pacejjale | [AHS, Cikitsitasthāna, 3 36.1]
tena kṣīraṃ śṛtaṃ śītaṃ pibet samadhuśarkaram | [AHS, Cikitsitasthāna, 3 36.2]
sādhitāṃ tena peyāṃ vā suśītāṃ madhunānvitām | [AHS, Cikitsitasthāna, 3 37.1]
śaṭhīhrīverabṛhatīśarkarāviśvabheṣajam | [AHS, Cikitsitasthāna, 3 37.2]
piṣṭvā rasaṃ pibet pūtaṃ vastreṇa ghṛtamūrchitam | [AHS, Cikitsitasthāna, 3 38.1]
medāṃ vidārīṃ kākolīṃ svayaṅguptāphalaṃ balām | [AHS, Cikitsitasthāna, 3 38.2]
śarkarāṃ jīvakaṃ mudgamāṣaparṇyau durālabhām | [AHS, Cikitsitasthāna, 3 39.1]
kalkīkṛtya pacet sarpiḥ kṣīreṇāṣṭaguṇena tat | [AHS, Cikitsitasthāna, 3 39.2]
pānabhojanaleheṣu prayuktaṃ pittakāsajit | [AHS, Cikitsitasthāna, 3 40.1]
lihyād vā cūrṇam eteṣāṃ kaṣāyam athavā pibet | [AHS, Cikitsitasthāna, 3 40.2]
kaphakāsī pibed ādau surakāṣṭhāt pradīpitāt | [AHS, Cikitsitasthāna, 3 41.1]
snehaṃ parisrutaṃ vyoṣayavakṣārāvacūrṇitam | [AHS, Cikitsitasthāna, 3 41.2]
snigdhaṃ virecayed ūrdhvam adho mūrdhni ca yuktitaḥ | [AHS, Cikitsitasthāna, 3 42.1]
tīkṣṇair virekair balinaṃ saṃsargīṃ cāsya yojayet | [AHS, Cikitsitasthāna, 3 42.2]
yavamudgakulatthānnairuṣṇarūkṣaiḥ kaṭūtkaṭaiḥ | [AHS, Cikitsitasthāna, 3 43.1]
kāsamardakavārtākavyāghrīkṣārakaṇānvitaiḥ | [AHS, Cikitsitasthāna, 3 43.2]
dhānvabailarasaiḥ snehais tilasarṣapanimbajaiḥ | [AHS, Cikitsitasthāna, 3 44.1]
daśamūlāmbu gharmāmbu madyaṃ madhvambu vā pibet | [AHS, Cikitsitasthāna, 3 44.2]
mūlaiḥ pauṣkaraśamyākapaṭolaiḥ saṃsthitaṃ niśām | [AHS, Cikitsitasthāna, 3 45.1]
pibed vāri sahakṣaudraṃ kāleṣvannasya vā triṣu | [AHS, Cikitsitasthāna, 3 45.2]
pippalī pippalīmūlaṃ śṛṅgaveraṃ vibhītakam | [AHS, Cikitsitasthāna, 3 46.1]
śikhikukkuṭapicchānāṃ maṣī kṣāro yavodbhavaḥ | [AHS, Cikitsitasthāna, 3 46.2]
viśālā pippalīmūlaṃ trivṛtā ca madhudravāḥ | [AHS, Cikitsitasthāna, 3 47.1]
kaphakāsaharā lehās trayaḥ ślokārdhayojitāḥ | [AHS, Cikitsitasthāna, 3 47.2]
madhunā maricaṃ lihyān madhunaiva ca joṅgakam | [AHS, Cikitsitasthāna, 3 48.1]
pṛthag rasāṃśca madhunā vyāghrīvārtākabhṛṅgajān | [AHS, Cikitsitasthāna, 3 48.2]
kāsaghnasyāśvaśakṛtaḥ surasasyāsitasya ca | [AHS, Cikitsitasthāna, 3 49.1]
devadāruśaṭhīrāsnākarkaṭākhyādurālabhāḥ | [AHS, Cikitsitasthāna, 3 49.2]
pippalī nāgaraṃ mustaṃ pathyā dhātrī sitopalā | [AHS, Cikitsitasthāna, 3 50.1]
lājāḥ sitopalā sarpiḥ śṛṅgī dhātrīphalodbhavā | [AHS, Cikitsitasthāna, 3 50.2]
madhutailayutā lehās trayo vātānuge kaphe | [AHS, Cikitsitasthāna, 3 51.1]
dve pale dāḍimād aṣṭau guḍād vyoṣāt palatrayam | [AHS, Cikitsitasthāna, 3 51.2]
rocanaṃ dīpanaṃ svaryaṃ pīnasaśvāsakāsajit | [AHS, Cikitsitasthāna, 3 52.1]
guḍakṣāroṣaṇakaṇādāḍimaṃ śvāsakāsajit | [AHS, Cikitsitasthāna, 3 52.2]
kramāt paladvayārdhākṣakarṣārdhākṣapalonmitam | [AHS, Cikitsitasthāna, 3 53.1]
pibejjvaroktaṃ pathyādi saśṛṅgīkaṃ ca pācanam | [AHS, Cikitsitasthāna, 3 53.2]
athavā dīpyakatrivṛdviśālāghanapauṣkaram | [AHS, Cikitsitasthāna, 3 54.1]
sakaṇaṃ kvathitaṃ mūtre kaphakāsī jale 'pi vā | [AHS, Cikitsitasthāna, 3 54.2]
tailabhṛṣṭaṃ ca vaidehīkalkākṣaṃ sasitopalam | [AHS, Cikitsitasthāna, 3 55.1]
pāyayet kaphakāsaghnaṃ kulatthasalilāplutam | [AHS, Cikitsitasthāna, 3 55.2]
daśamūlāḍhake prasthaṃ ghṛtasyākṣasamaiḥ pacet | [AHS, Cikitsitasthāna, 3 56.1]
puṣkarāhvaśaṭhībilvasurasāvyoṣahiṅgubhiḥ | [AHS, Cikitsitasthāna, 3 56.2]
peyānupānaṃ tat sarvavātaśleṣmāmayāpaham | [AHS, Cikitsitasthāna, 3 57.1]
nirguṇḍīpattraniryāsasādhitaṃ kāsajid ghṛtam | [AHS, Cikitsitasthāna, 3 57.2]
ghṛtaṃ rase viḍaṅgānāṃ vyoṣagarbhaṃ ca sādhitam | [AHS, Cikitsitasthāna, 3 57.3]
punarnavaśivāṭikāsaralakāsamardāmṛtāpaṭolabṛhatīphaṇijjakarasaiḥ payaḥsaṃyutaiḥ | [AHS, Cikitsitasthāna, 3 58.1]
ghṛtaṃ trikaṭunā ca siddham upayujya saṃjāyate na kāsaviṣamajvarakṣayagudāṅkurebhyo bhayam | [AHS, Cikitsitasthāna, 3 58.2]
samūlaphalapattrāyāḥ kaṇṭakāryā rasāḍhake | [AHS, Cikitsitasthāna, 3 59.1]
ghṛtaprasthaṃ balāvyoṣaviḍaṅgaśaṭhidāḍimaiḥ | [AHS, Cikitsitasthāna, 3 60.1]
sauvarcalayavakṣāramūlāmalakapauṣkaraiḥ | [AHS, Cikitsitasthāna, 3 60.2]
vṛścīvabṛhatīpathyāyavānīcitrakarddhibhiḥ | [AHS, Cikitsitasthāna, 3 61.1]
mṛdvīkācavyavarṣābhūdurālabhāmlavetasaiḥ | [AHS, Cikitsitasthāna, 3 61.2]
śṛṅgītāmalakībhārgīrāsnāgokṣurakaiḥ pacet | [AHS, Cikitsitasthāna, 3 62.1]
kalkais tat sarvakāseṣu śvāsahidhmāsu ceṣyate | [AHS, Cikitsitasthāna, 3 62.2]
kaṇṭakārīghṛtaṃ caitat kaphavyādhivināśanam | [AHS, Cikitsitasthāna, 3 63.1]
paced vyāghrītulāṃ kṣuṇṇāṃ vahe 'pām āḍhakasthite | [AHS, Cikitsitasthāna, 3 63.2]
kṣipet pūte tu saṃcūrṇya vyoṣarāsnāmṛtāgnikān | [AHS, Cikitsitasthāna, 3 64.1]
śṛṅgībhārgīghanagranthidhanvayāsān palārdhakān | [AHS, Cikitsitasthāna, 3 64.2]
sarpiṣaḥ ṣoḍaśapalaṃ catvāriṃśat palāni ca | [AHS, Cikitsitasthāna, 3 65.1]
matsyaṇḍikāyāḥ śuddhāyāḥ punaśca tad adhiśrayet | [AHS, Cikitsitasthāna, 3 65.2]
darvīlepini śīte ca pṛthag dvikuḍavaṃ kṣipet | [AHS, Cikitsitasthāna, 3 66.1]
pippalīnāṃ tavakṣīryā mākṣikasyānavasya ca | [AHS, Cikitsitasthāna, 3 66.2]
leho 'yaṃ gulmahṛdrogadurnāmaśvāsakāsajit | [AHS, Cikitsitasthāna, 3 67.1]
śamanaṃ ca pibeddhūmaṃ śodhanaṃ bahale kaphe | [AHS, Cikitsitasthāna, 3 67.2]
manaḥśilālamadhukamāṃsīmusteṅgudītvacaḥ | [AHS, Cikitsitasthāna, 3 68.1]
dhūmaṃ kāsaghnavidhinā pītvā kṣīraṃ pibed anu | [AHS, Cikitsitasthāna, 3 68.2]
niṣṭhyūtānte guḍayutaṃ koṣṇaṃ dhūmo nihanti saḥ | [AHS, Cikitsitasthāna, 3 69.1]
vātaśleṣmottarān kāsān acireṇa cirantanān | [AHS, Cikitsitasthāna, 3 69.2]
tamakaḥ kaphakāse tu syāccet pittānubandhajaḥ | [AHS, Cikitsitasthāna, 3 70.1]
pittakāsakriyāṃ tatra yathāvasthaṃ prayojayet | [AHS, Cikitsitasthāna, 3 70.2]
kaphānubandhe pavane kuryāt kaphaharāṃ kriyām | [AHS, Cikitsitasthāna, 3 71.1]
pittānubandhayor vātakaphayoḥ pittanāśinīm | [AHS, Cikitsitasthāna, 3 71.2]
vātaśleṣmātmake śuṣke snigdham ārdre virūkṣaṇam | [AHS, Cikitsitasthāna, 3 72.1]
kāse karma sapitte tu kaphaje tiktasaṃyutam | [AHS, Cikitsitasthāna, 3 72.2]
urasyantaḥkṣate sadyo lākṣāṃ kṣaudrayutāṃ pibet | [AHS, Cikitsitasthāna, 3 73.1]
kṣīreṇa śālīn jīrṇe 'dyāt kṣīreṇaiva saśarkarān | [AHS, Cikitsitasthāna, 3 73.2]
pārśvavastisaruk cālpapittāgnis tāṃ surāyutām | [AHS, Cikitsitasthāna, 3 74.1]
bhinnaviṭkaḥ samustātiviṣāpāṭhāṃ savatsakām | [AHS, Cikitsitasthāna, 3 74.2]
lākṣāṃ sarpir madhūcchiṣṭaṃ jīvanīyaṃ gaṇaṃ sitām | [AHS, Cikitsitasthāna, 3 75.1]
tvakkṣīrīṃ samitaṃ kṣīre paktvā dīptānalaḥ pibet | [AHS, Cikitsitasthāna, 3 75.2]
ikṣvārikābisagranthipadmakesaracandanaiḥ | [AHS, Cikitsitasthāna, 3 76.1]
śṛtaṃ payo madhuyutaṃ saṃdhānārthaṃ pibet kṣatī | [AHS, Cikitsitasthāna, 3 76.2]
yavānāṃ cūrṇam āmānāṃ kṣīre siddhaṃ ghṛtānvitam | [AHS, Cikitsitasthāna, 3 77.1]
jvaradāhe sitākṣaudrasaktūn vā payasā pibet | [AHS, Cikitsitasthāna, 3 77.2]
kāsavāṃstu pibet sarpir madhurauṣadhasādhitam | [AHS, Cikitsitasthāna, 3 78.1]
guḍodakaṃ vā kvathitaṃ sakṣaudramaricaṃ hitam | [AHS, Cikitsitasthāna, 3 78.2]
cūrṇam āmalakānāṃ vā kṣīre pakvaṃ ghṛtānvitam | [AHS, Cikitsitasthāna, 3 79.1]
rasāyanavidhānena pippalīr vā prayojayet | [AHS, Cikitsitasthāna, 3 79.2]
kāsī parvāsthiśūlī ca lihyāt saghṛtamākṣikāḥ | [AHS, Cikitsitasthāna, 3 80.1]
madhūkamadhukadrākṣātvakkṣīrīpippalībalāḥ | [AHS, Cikitsitasthāna, 3 80.2]
trijātam ardhakarṣāṃśaṃ pippalyardhapalaṃ sitā | [AHS, Cikitsitasthāna, 3 81.1]
drākṣā madhūkaṃ kharjūraṃ palāśaṃ ślakṣṇacūrṇitam | [AHS, Cikitsitasthāna, 3 81.2]
madhunā guṭikā ghnanti tā vṛṣyāḥ pittaśoṇitam | [AHS, Cikitsitasthāna, 3 82.1]
kāsaśvāsārucicchardimūrchāhidhmāmadabhramān | [AHS, Cikitsitasthāna, 3 82.2]
kṣatakṣayasvarabhraṃśaplīhaśoṣāḍhyamārutān | [AHS, Cikitsitasthāna, 3 83.1]
raktaniṣṭhīvahṛtpārśvarukpipāsājvarān api | [AHS, Cikitsitasthāna, 3 83.2]
varṣābhūśarkarāraktaśālitaṇḍulajaṃ rajaḥ | [AHS, Cikitsitasthāna, 3 84.1]
raktaṣṭhīvī pibet siddhaṃ drākṣārasapayoghṛtaiḥ | [AHS, Cikitsitasthāna, 3 84.2]
madhūkamadhukakṣīrasiddhaṃ vā taṇḍulīyakam | [AHS, Cikitsitasthāna, 3 85.1]
yathāsvaṃ mārgavisṛte rakte kuryācca bheṣajam | [AHS, Cikitsitasthāna, 3 85.2]
mūḍhavātas tvajāmedaḥ surābhṛṣṭaṃ sasaindhavam | [AHS, Cikitsitasthāna, 3 86.1]
kṣāmaḥ kṣīṇaḥ kṣatorasko mandanidro 'gnidīptimān | [AHS, Cikitsitasthāna, 3 86.2]
śṛtakṣīrasareṇādyāt saghṛtakṣaudraśarkaram | [AHS, Cikitsitasthāna, 3 87.1]
śarkarāyavagodhūmaṃ jīvakarṣabhakau madhu | [AHS, Cikitsitasthāna, 3 87.2]
śṛtakṣīrānupānaṃ vā lihyāt kṣīṇaḥ kṣataḥ kṛśaḥ | [AHS, Cikitsitasthāna, 3 88.1]
kravyātpiśitaniryūhaṃ ghṛtabhṛṣṭaṃ pibecca saḥ | [AHS, Cikitsitasthāna, 3 88.2]
pippalīkṣaudrasaṃyuktaṃ māṃsaśoṇitavardhanam | [AHS, Cikitsitasthāna, 3 89.1]
nyagrodhodumbarāśvatthaplakṣaśālapriyaṅgubhiḥ | [AHS, Cikitsitasthāna, 3 89.2]
tālamastakajambūtvakpriyālaiśca sapadmakaiḥ | [AHS, Cikitsitasthāna, 3 90.1]
sāśvakarṇaiḥ śṛtāt kṣīrād adyāj jātena sarpiṣā | [AHS, Cikitsitasthāna, 3 90.2]
śālyodanaṃ kṣatoraskaḥ kṣīṇaśukrabalendriyaḥ | [AHS, Cikitsitasthāna, 3 91.1]
vātapittārdite 'bhyaṅgo gātrabhede ghṛtair mataḥ | [AHS, Cikitsitasthāna, 3 91.2]
tailaiścānilarogaghnaiḥ pīḍite mātariśvanā | [AHS, Cikitsitasthāna, 3 92.1]
hṛtpārśvārtiṣu pānaṃ syājjīvanīyasya sarpiṣaḥ | [AHS, Cikitsitasthāna, 3 92.2]
kuryād vā vātarogaghnaṃ pittaraktāvirodhi yat | [AHS, Cikitsitasthāna, 3 93.1]
yaṣṭyāhvanāgabalayoḥ kvāthe kṣīrasame ghṛtam | [AHS, Cikitsitasthāna, 3 93.2]
payasyāpippalīvāṃśīkalkaiḥ siddhaṃ kṣate hitam | [AHS, Cikitsitasthāna, 3 94.1]
jīvanīyo gaṇaḥ śuṇṭhī varī vīrā punarnavā | [AHS, Cikitsitasthāna, 3 94.2]
balābhārgīsvaguptarddhiśaṭhītāmalakīkaṇāḥ | [AHS, Cikitsitasthāna, 3 95.1]
śṛṅgāṭakaṃ payasyā ca pañcamūlaṃ ca yallaghu | [AHS, Cikitsitasthāna, 3 95.2]
drākṣākṣoṭādi ca phalaṃ madhurasnigdhabṛṃhaṇam | [AHS, Cikitsitasthāna, 3 96.1]
taiḥ pacet sarpiṣaḥ prasthaṃ karṣāṃśaiḥ ślakṣṇakalkitaiḥ | [AHS, Cikitsitasthāna, 3 96.2]
kṣīradhātrīvidārīkṣuchāgamāṃsarasānvitam | [AHS, Cikitsitasthāna, 3 97.1]
prasthārdhaṃ madhunaḥ śīte śarkarārdhatulārajaḥ | [AHS, Cikitsitasthāna, 3 97.2]
palārdhakaṃ ca maricatvagelāpattrakesaram | [AHS, Cikitsitasthāna, 3 98.1]
vinīya prasṛtaṃ tasmāllihyān mātrāṃ yathābalam | [AHS, Cikitsitasthāna, 3 98.2]
amṛtaprāśam ityetan narāṇām amṛtaṃ ghṛtam | [AHS, Cikitsitasthāna, 3 99.1]
sudhāmṛtarasaṃ prāśyaṃ kṣīramāṃsarasāśinā | [AHS, Cikitsitasthāna, 3 99.2]
naṣṭaśukrakṣatakṣīṇadurbalavyādhikarśitān | [AHS, Cikitsitasthāna, 3 100.1]
strīprasaktān kṛśān varṇasvarahīnāṃśca bṛṃhayet | [AHS, Cikitsitasthāna, 3 100.2]
kāsahidhmājvaraśvāsadāhatṛṣṇāsrapittanut | [AHS, Cikitsitasthāna, 3 101.1]
putradaṃ chardimūrchāhṛdyonimūtrāmayāpaham | [AHS, Cikitsitasthāna, 3 101.2]
śvadaṃṣṭrośīramañjiṣṭhābalākāśmaryakaṭtṛṇam | [AHS, Cikitsitasthāna, 3 102.1]
darbhamūlaṃ pṛthakparṇīṃ palāśarṣabhakau sthirām | [AHS, Cikitsitasthāna, 3 102.2]
pālikāni pacet teṣāṃ rase kṣīracaturguṇe | [AHS, Cikitsitasthāna, 3 103.1]
kalkaiḥ svaguptājīvantīmedarṣabhakajīvakaiḥ | [AHS, Cikitsitasthāna, 3 103.2]
śatāvaryṛddhimṛdvīkāśarkarāśrāvaṇībisaiḥ | [AHS, Cikitsitasthāna, 3 104.1]
prasthaḥ siddho ghṛtād vātapittahṛdrogaśūlanut | [AHS, Cikitsitasthāna, 3 104.2]
mūtrakṛcchrapramehārśaḥkāsaśoṣakṣayāpahaḥ | [AHS, Cikitsitasthāna, 3 105.1]
dhanuḥstrīmadyabhārādhvakhinnānāṃ balamāṃsadaḥ | [AHS, Cikitsitasthāna, 3 105.2]
madhukāṣṭapaladrākṣāprasthakvāthe paced ghṛtam | [AHS, Cikitsitasthāna, 3 106.1]
pippalyaṣṭapale kalke prasthaṃ siddhe ca śītale | [AHS, Cikitsitasthāna, 3 106.2]
pṛthag aṣṭapalaṃ kṣaudraśarkarābhyāṃ vimiśrayet | [AHS, Cikitsitasthāna, 3 107.1]
samasaktu kṣatakṣīṇaraktagulmeṣu taddhitam | [AHS, Cikitsitasthāna, 3 107.2]
dhātrīphalavidārīkṣujīvanīyarasād ghṛtāt | [AHS, Cikitsitasthāna, 3 108.1]
gavyājayośca payasoḥ prasthaṃ prasthaṃ vipācayet | [AHS, Cikitsitasthāna, 3 108.2]
siddhaśīte sitākṣaudraṃ dviprasthaṃ vinayet tataḥ | [AHS, Cikitsitasthāna, 3 109.1]
yakṣmāpasmārapittāsṛkkāsamehakṣayāpaham | [AHS, Cikitsitasthāna, 3 109.2]
vayaḥsthāpanam āyuṣyaṃ māṃsaśukrabalapradam | [AHS, Cikitsitasthāna, 3 110.1]
ghṛtaṃ tu pitte 'bhyadhike lihyād vāte 'dhike pibet | [AHS, Cikitsitasthāna, 3 110.2]
līḍhaṃ nirvāpayet pittam alpatvāddhanti nānalam | [AHS, Cikitsitasthāna, 3 111.1]
ākrāmatyanilaṃ pītam ūṣmāṇaṃ niruṇaddhi ca | [AHS, Cikitsitasthāna, 3 111.2]
kṣāmakṣīṇakṛśāṅgānām etānyeva ghṛtāni tu | [AHS, Cikitsitasthāna, 3 112.1]
tvakkṣīrīśarkarālājacūrṇaiḥ styānāni yojayet | [AHS, Cikitsitasthāna, 3 112.2]
sarpirguḍān samadhvaṃśān kṛtvā dadyāt payo 'nu ca | [AHS, Cikitsitasthāna, 3 113.1]
reto vīryaṃ balaṃ puṣṭiṃ tairāśutaram āpnuyāt | [AHS, Cikitsitasthāna, 3 113.2]
vītatvagasthikūṣmāṇḍatulāṃ svinnāṃ punaḥ pacet | [AHS, Cikitsitasthāna, 3 114.1]
ghaṭṭayan sarpiṣaḥ prasthe kṣaudravarṇe 'tra ca kṣipet | [AHS, Cikitsitasthāna, 3 114.2]
khaṇḍācchataṃ kaṇāśuṇṭhyor dvipalaṃ jīrakād api | [AHS, Cikitsitasthāna, 3 115.1]
trijātadhānyamaricaṃ pṛthag ardhapalāṃśakam | [AHS, Cikitsitasthāna, 3 115.2]
avatāritaśīte ca dattvā kṣaudraṃ ghṛtārdhakam | [AHS, Cikitsitasthāna, 3 116.1]
khajenāmathya ca sthāpyaṃ tan nihantyupayojitam | [AHS, Cikitsitasthāna, 3 116.2]
kāsahidhmājvaraśvāsaraktapittakṣatakṣayān | [AHS, Cikitsitasthāna, 3 117.1]
uraḥsaṃdhānajananaṃ medhāsmṛtibalapradam | [AHS, Cikitsitasthāna, 3 117.2]
aśvibhyāṃ vihitaṃ hṛdyaṃ kūṣmāṇḍakarasāyanam | [AHS, Cikitsitasthāna, 3 118.1]
piben nāgabalāmūlasyārdhakarṣābhivardhitam | [AHS, Cikitsitasthāna, 3 118.2]
palaṃ kṣīrayutaṃ māsaṃ kṣīravṛttiranannabhuk | [AHS, Cikitsitasthāna, 3 119.1]
eṣa prayogaḥ puṣṭyāyurbalavarṇakaraḥ param | [AHS, Cikitsitasthāna, 3 119.2]
maṇḍūkaparṇyāḥ kalpo 'yaṃ yaṣṭyā viśvauṣadhasya ca | [AHS, Cikitsitasthāna, 3 120.1]
pādaśeṣaṃ jaladroṇe pacen nāgabalātulām | [AHS, Cikitsitasthāna, 3 120.2]
tena kvāthena tulyāṃśaṃ ghṛtaṃ kṣīraṃ ca sādhayet | [AHS, Cikitsitasthāna, 3 121.1]
palārdhikaiścātibalābalāyaṣṭīpunarnavaiḥ | [AHS, Cikitsitasthāna, 3 121.2]
prapauṇḍarīkakāśmaryapriyālakapikacchubhiḥ | [AHS, Cikitsitasthāna, 3 122.1]
aśvagandhāsitābhīrumedāyugmatrikaṇṭakaiḥ | [AHS, Cikitsitasthāna, 3 122.2]
kākolīkṣīrakākolīkṣīraśuklādvijīrakaiḥ | [AHS, Cikitsitasthāna, 3 123.1]
mṛṇālabisakharjūraśṛṅgāṭakakaserukaiḥ | [AHS, Cikitsitasthāna, 3 123.2]
etan nāgabalāsarpiḥ pittaraktakṣatakṣayān | [AHS, Cikitsitasthāna, 3 124.1]
jayet tṛḍbhramadāhāṃśca balapuṣṭikaraṃ param | [AHS, Cikitsitasthāna, 3 124.2]
varṇyam āyuṣyam ojasyaṃ valīpalitanāśanam | [AHS, Cikitsitasthāna, 3 125.1]
upayujya ca ṣaṇ māsān vṛddho 'pi taruṇāyate | [AHS, Cikitsitasthāna, 3 125.2]
dīpte 'gnau vidhireṣa syān mande dīpanapācanaḥ | [AHS, Cikitsitasthāna, 3 126.1]
yakṣmoktaḥ kṣatināṃ śasto grāhī śakṛti tu drave | [AHS, Cikitsitasthāna, 3 126.2]
daśamūlaṃ svayaṅguptāṃ śaṅkhapuṣpīṃ śaṭhīṃ balām | [AHS, Cikitsitasthāna, 3 127.1]
hastipippalyapāmārgapippalīmūlacitrakān | [AHS, Cikitsitasthāna, 3 127.2]
bhārgīṃ puṣkaramūlaṃ ca dvipalāṃśaṃ yavāḍhakam | [AHS, Cikitsitasthāna, 3 128.1]
harītakīśataṃ caikaṃ jalapañcāḍhake pacet | [AHS, Cikitsitasthāna, 3 128.2]
yavasvede kaṣāyaṃ taṃ pūtaṃ taccābhayāśatam | [AHS, Cikitsitasthāna, 3 129.1]
paced guḍatulāṃ dattvā kuḍavaṃ ca pṛthag ghṛtāt | [AHS, Cikitsitasthāna, 3 129.2]
tailāt sapippalīcūrṇāt siddhaśīte ca mākṣikāt | [AHS, Cikitsitasthāna, 3 130.1]
lehaṃ dve cābhaye nityam ataḥ khāded rasāyanāt | [AHS, Cikitsitasthāna, 3 130.2]
tad valīpalitaṃ hanyād varṇāyurbalavardhanam | [AHS, Cikitsitasthāna, 3 131.1]
pañcakāsān kṣayaṃ śvāsaṃ sahidhmaṃ viṣamajvaram | [AHS, Cikitsitasthāna, 3 131.2]
mehagulmagrahaṇyarśohṛdrogārucipīnasān | [AHS, Cikitsitasthāna, 3 132.1]
agastyavihitaṃ dhanyam idaṃ śreṣṭhaṃ rasāyanam | [AHS, Cikitsitasthāna, 3 132.2]
daśamūlaṃ balāṃ mūrvāṃ haridre pippalīdvayam | [AHS, Cikitsitasthāna, 3 133.1]
pāṭhāśvagandhāpāmārgasvaguptātiviṣāmṛtāḥ | [AHS, Cikitsitasthāna, 3 133.2]
bālabilvaṃ trivṛddantīmūlaṃ pattraṃ ca citrakāt | [AHS, Cikitsitasthāna, 3 134.1]
payasyāṃ kuṭajaṃ hiṃsrāṃ puṣpaṃ sāraṃ ca bījakāt | [AHS, Cikitsitasthāna, 3 134.2]
boṭasthavirabhallātavikaṅkataśatāvarīḥ | [AHS, Cikitsitasthāna, 3 135.1]
pūtikarañjaśamyākacandralekhāsahācaram | [AHS, Cikitsitasthāna, 3 135.2]
śaubhāñjanakanimbatvagikṣuraṃ ca palāṃśakam | [AHS, Cikitsitasthāna, 3 136.1]
pathyāsahasraṃ saśataṃ yavānāṃ cāḍhakadvayam | [AHS, Cikitsitasthāna, 3 136.2]
paced aṣṭaguṇe toye yavasvede 'vatārayet | [AHS, Cikitsitasthāna, 3 137.1]
pūte kṣipet sapathye ca tatra jīrṇaguḍāt tulām | [AHS, Cikitsitasthāna, 3 137.2]
tailājyadhātrīrasataḥ prasthaṃ prasthaṃ tataḥ punaḥ | [AHS, Cikitsitasthāna, 3 138.1]
adhiśrayen mṛdāvagnau darvīlepe 'vatārya ca | [AHS, Cikitsitasthāna, 3 138.2]
śīte prasthadvayaṃ kṣaudrāt pippalīkuḍavaṃ kṣipet | [AHS, Cikitsitasthāna, 3 139.1]
cūrṇīkṛtaṃ trijātācca tripalaṃ nikhanet tataḥ | [AHS, Cikitsitasthāna, 3 139.2]
dhānye purāṇakumbhasthaṃ māsaṃ khādecca pūrvavat | [AHS, Cikitsitasthāna, 3 140.1]
rasāyanaṃ vasiṣṭhoktam etat pūrvaguṇādhikam | [AHS, Cikitsitasthāna, 3 140.2]
svasthānāṃ niṣparīhāraṃ sarvartuṣu ca śasyate | [AHS, Cikitsitasthāna, 3 141.1]
pālikaṃ saindhavaṃ śuṇṭhī dve ca sauvarcalāt pale | [AHS, Cikitsitasthāna, 3 141.2]
kuḍavāṃśāni vṛkṣāmlaṃ dāḍimaṃ pattram ārjakāt | [AHS, Cikitsitasthāna, 3 142.1]
ekaikāṃ maricājājyor dhānyakād dve caturthike | [AHS, Cikitsitasthāna, 3 142.2]
śarkarāyāḥ palānyatra daśa dve ca pradāpayet | [AHS, Cikitsitasthāna, 3 143.1]
kṛtvā cūrṇam ato mātrām annapāneṣu dāpayet | [AHS, Cikitsitasthāna, 3 143.2]
rucyaṃ tad dīpanaṃ balyaṃ pārśvārtiśvāsakāsajit | [AHS, Cikitsitasthāna, 3 144.1]
ekāṃ ṣoḍaśikāṃ dhānyād dve dve cājājidīpyakāt | [AHS, Cikitsitasthāna, 3 144.2]
tābhyāṃ dāḍimavṛkṣāmle dvir dviḥ sauvarcalāt palam | [AHS, Cikitsitasthāna, 3 145.1]
śuṇṭhyāḥ karṣaṃ dadhitthasya madhyāt pañca palāni ca | [AHS, Cikitsitasthāna, 3 145.2]
taccūrṇaṃ ṣoḍaśapalaiḥ śarkarāyā vimiśrayet | [AHS, Cikitsitasthāna, 3 146.1]
ṣāḍavo 'yaṃ pradeyaḥ syād annapāneṣu pūrvavat | [AHS, Cikitsitasthāna, 3 146.2]
vidhiśca yakṣmavihito yathāvasthaṃ kṣate hitaḥ | [AHS, Cikitsitasthāna, 3 147.1]
nivṛtte kṣatadoṣe tu kaphe vṛddha uraḥ śiraḥ | [AHS, Cikitsitasthāna, 3 147.2]
dālyate kāsino yasya sa nā dhūmān pibed imān | [AHS, Cikitsitasthāna, 3 148.1]
dvimedādvibalāyaṣṭīkalkaiḥ kṣaume subhāvite | [AHS, Cikitsitasthāna, 3 148.2]
vartiṃ kṛtvā pibeddhūmaṃ jīvanīyaghṛtānupaḥ | [AHS, Cikitsitasthāna, 3 149.1]
manaḥśilāpalāśājagandhātvakkṣīrināgaraiḥ | [AHS, Cikitsitasthāna, 3 149.2]
tadvad evānupānaṃ tu śarkarekṣuguḍodakam | [AHS, Cikitsitasthāna, 3 150.1]
piṣṭvā manaḥśilāṃ tulyām ārdrayā vaṭaśuṅgayā | [AHS, Cikitsitasthāna, 3 150.2]
sasarpiṣkaṃ pibeddhūmaṃ tittiripratibhojanam | [AHS, Cikitsitasthāna, 3 151.1]
kṣayaje bṛṃhaṇaṃ pūrvaṃ kuryād agneśca vardhanam | [AHS, Cikitsitasthāna, 3 151.2]
bahudoṣāya sasnehaṃ mṛdu dadyād virecanam | [AHS, Cikitsitasthāna, 3 152.1]
śamyākena trivṛtayā mṛdvīkārasayuktayā | [AHS, Cikitsitasthāna, 3 152.2]
tilvakasya kaṣāyeṇa vidārīsvarasena ca | [AHS, Cikitsitasthāna, 3 153.1]
sarpiḥ siddhaṃ pibed yuktyā kṣīṇadeho viśodhanam | [AHS, Cikitsitasthāna, 3 153.2]
pitte kaphe dhātuṣu ca kṣīṇeṣu kṣayakāsavān | [AHS, Cikitsitasthāna, 3 154.1]
ghṛtaṃ karkaṭakīkṣīradvibalāsādhitaṃ pibet | [AHS, Cikitsitasthāna, 3 154.2]
vidārībhiḥ kadambair vā tālasasyaiśca sādhitam | [AHS, Cikitsitasthāna, 3 155.1]
ghṛtaṃ payaśca mūtrasya vaivarṇye kṛcchranirgame | [AHS, Cikitsitasthāna, 3 155.2]
śūne savedane meḍhre pāyau saśroṇivaṅkṣaṇe | [AHS, Cikitsitasthāna, 3 156.1]
ghṛtamaṇḍena laghunānuvāsyo miśrakeṇa vā | [AHS, Cikitsitasthāna, 3 156.2]
jāṅgalaiḥ pratibhuktasya vartakādyā bileśayāḥ | [AHS, Cikitsitasthāna, 3 157.1]
kramaśaḥ prasahās tadvat prayojyāḥ piśitāśinaḥ | [AHS, Cikitsitasthāna, 3 157.2]
auṣṇyāt pramāthibhāvācca srotobhyaścyāvayanti te | [AHS, Cikitsitasthāna, 3 158.1]
kaphaṃ śuddhaiśca taiḥ puṣṭiṃ kuryāt samyag vahan rasaḥ | [AHS, Cikitsitasthāna, 3 158.2]
cavikātriphalābhārgīdaśamūlaiḥ sacitrakaiḥ | [AHS, Cikitsitasthāna, 3 159.1]
kulatthapippalīmūlapāṭhākolayavair jale | [AHS, Cikitsitasthāna, 3 159.2]
śṛtair nāgaraduḥsparśāpippalīśaṭhipauṣkaraiḥ | [AHS, Cikitsitasthāna, 3 160.1]
piṣṭaiḥ karkaṭaśṛṅgyā ca samaiḥ sarpir vipācayet | [AHS, Cikitsitasthāna, 3 160.2]
siddhe 'smiṃścūrṇitau kṣārau dvau pañca lavaṇāni ca | [AHS, Cikitsitasthāna, 3 161.1]
dattvā yuktyā piben mātrāṃ kṣayakāsanipīḍitaḥ | [AHS, Cikitsitasthāna, 3 161.2]
kāsamardābhayāmustāpāṭhākaṭphalanāgaraiḥ | [AHS, Cikitsitasthāna, 3 162.1]
pippalyā kaṭurohiṇyā kāśmaryā surasena ca | [AHS, Cikitsitasthāna, 3 162.2]
akṣamātrair ghṛtaprasthaṃ kṣīradrākṣārasāḍhake | [AHS, Cikitsitasthāna, 3 163.1]
pacecchoṣajvaraplīhasarvakāsaharaṃ śivam | [AHS, Cikitsitasthāna, 3 163.2]
vṛṣavyāghrīguḍūcīnāṃ pattramūlaphalāṅkurāt | [AHS, Cikitsitasthāna, 3 164.1]
rasakalkair ghṛtaṃ pakvaṃ hanti kāsajvarārucīḥ | [AHS, Cikitsitasthāna, 3 164.2]
dviguṇe dāḍimarase siddhaṃ vā vyoṣasaṃyutam | [AHS, Cikitsitasthāna, 3 165.1]
pibed upari bhuktasya yavakṣārayutaṃ naraḥ | [AHS, Cikitsitasthāna, 3 165.2]
pippalīguḍasiddhaṃ vā chāgakṣīrayutaṃ ghṛtam | [AHS, Cikitsitasthāna, 3 166.1]
etānyagnivivṛddhyarthaṃ sarpīṃṣi kṣayakāsinām | [AHS, Cikitsitasthāna, 3 166.2]
syur doṣabaddhakaṇṭhoraḥsrotasāṃ ca viśuddhaye | [AHS, Cikitsitasthāna, 3 167.1]
prasthonmite yavakvāthe viṃśatiṃ vijayāḥ pacet | [AHS, Cikitsitasthāna, 3 167.2]
svinnā mṛditvā tās tasmin purāṇāt ṣaṭpalaṃ guḍāt | [AHS, Cikitsitasthāna, 3 168.1]
pippalyā dvipalaṃ karṣaṃ manohvāyā rasāñjanāt | [AHS, Cikitsitasthāna, 3 168.2]
dattvārdhākṣaṃ paced bhūyaḥ sa lehaḥ śvāsakāsajit | [AHS, Cikitsitasthāna, 3 169.1]
śvāvidhāṃ sūcayo dagdhāḥ saghṛtakṣaudraśarkarāḥ | [AHS, Cikitsitasthāna, 3 169.2]
śvāsakāsaharā barhipādau vā madhusarpiṣā | [AHS, Cikitsitasthāna, 3 170.1]
eraṇḍapattrakṣāraṃ vā vyoṣatailaguḍānvitam | [AHS, Cikitsitasthāna, 3 170.2]
lehayet kṣāram evaṃ vā surasairaṇḍapattrajam | [AHS, Cikitsitasthāna, 3 171.1]
lihyāt tryūṣaṇacūrṇaṃ vā purāṇaguḍasarpiṣā | [AHS, Cikitsitasthāna, 3 171.2]
padmakaṃ triphalā vyoṣaṃ viḍaṅgaṃ devadāru ca | [AHS, Cikitsitasthāna, 3 172.1]
balā rāsnā ca taccūrṇaṃ samastaṃ samaśarkaram | [AHS, Cikitsitasthāna, 3 172.2]
khāden madhughṛtābhyāṃ vā lihyāt kāsaharaṃ param | [AHS, Cikitsitasthāna, 3 173.1]
tadvanmaricacūrṇaṃ vā saghṛtakṣaudraśarkaram | [AHS, Cikitsitasthāna, 3 173.2]
pathyāśuṇṭhīghanaguḍair guṭikāṃ dhārayen mukhe | [AHS, Cikitsitasthāna, 3 174.1]
sarveṣu śvāsakāseṣu kevalaṃ vā vibhītakam | [AHS, Cikitsitasthāna, 3 174.2]
pattrakalkaṃ ghṛtabhṛṣṭaṃ tilvakasya saśarkaram | [AHS, Cikitsitasthāna, 3 175.1]
peyā votkārikā charditṛṭkāsāmātisārajit | [AHS, Cikitsitasthāna, 3 175.2]
kaṇṭakārīrase siddho mudgayūṣaḥ susaṃskṛtaḥ | [AHS, Cikitsitasthāna, 3 176.1]
sagaurāmalakaḥ sāmlaḥ sarvakāsabhiṣagjitam | [AHS, Cikitsitasthāna, 3 176.2]
vātaghnauṣadhaniḥkvāthe kṣīraṃ yūṣān rasān api | [AHS, Cikitsitasthāna, 3 177.1]
vaiṣkirān prātudān bailān dāpayet kṣayakāsine | [AHS, Cikitsitasthāna, 3 177.2]
kṣatakāse ca ye dhūmāḥ sānupānā nidarśitāḥ | [AHS, Cikitsitasthāna, 3 178.1]
kṣayakāse 'pi te yojyā vakṣyate yacca yakṣmaṇi | [AHS, Cikitsitasthāna, 3 178.2]
bṛṃhaṇaṃ dīpanaṃ cāgneḥ srotasāṃ ca viśodhanam | [AHS, Cikitsitasthāna, 3 179.1]
vyatyāsāt kṣayakāsibhyo balyaṃ sarvaṃ praśasyate | [AHS, Cikitsitasthāna, 3 179.2]
saṃnipātodbhavo ghoraḥ kṣayakāso yatas tataḥ | [AHS, Cikitsitasthāna, 3 180.1]
yathādoṣabalaṃ tasya saṃnipātahitaṃ hitam | [AHS, Cikitsitasthāna, 3 180.2]
{AHS, Cikitsitasthāna, 4}
athātaḥ śvāsahidhmācikitsitaṃ vyākhyāsyāmaḥ | [AHS, Cikitsitasthāna, 4 1.1]
iti ha smāhur ātreyādayo maharṣayaḥ | [AHS, Cikitsitasthāna, 4 1.2]
śvāsahidhmā yatas tulyahetvādyāḥ sādhanaṃ tataḥ | [AHS, Cikitsitasthāna, 4 1.3]
tulyam eva tadārtaṃ ca pūrvaṃ svedairupācaret | [AHS, Cikitsitasthāna, 4 1.4]
snigdhair lavaṇatailāktaṃ taiḥ kheṣu grathitaḥ kaphaḥ | [AHS, Cikitsitasthāna, 4 2.1]
sulīno 'pi vilīno 'sya koṣṭhaṃ prāptaḥ sunirharaḥ | [AHS, Cikitsitasthāna, 4 2.2]
srotasāṃ syān mṛdutvaṃ ca marutaścānulomatā | [AHS, Cikitsitasthāna, 4 3.1]
svinnaṃ ca bhojayed annaṃ snigdham ānūpajai rasaiḥ | [AHS, Cikitsitasthāna, 4 3.2]
dadhyuttareṇa vā dadyāt tato 'smai vamanaṃ mṛdu | [AHS, Cikitsitasthāna, 4 4.1]
viśeṣāt kāsavamathuhṛdgrahasvarasādine | [AHS, Cikitsitasthāna, 4 4.2]
pippalīsaindhavakṣaudrayuktaṃ vātāvirodhi yat | [AHS, Cikitsitasthāna, 4 5.1]
nirhṛte sukham āpnoti sa kaphe duṣṭavigrahe | [AHS, Cikitsitasthāna, 4 5.2]
srotaḥsu ca viśuddheṣu caratyavihato 'nilaḥ | [AHS, Cikitsitasthāna, 4 6.1]
dhmānodāvartatamake mātuluṅgāmlavetasaiḥ | [AHS, Cikitsitasthāna, 4 6.2]
hiṅgupīluviḍair yuktam annaṃ syād anulomanam | [AHS, Cikitsitasthāna, 4 7.1]
sasaindhavaṃ phalāmlaṃ vā koṣṇaṃ dadyād virecanam | [AHS, Cikitsitasthāna, 4 7.2]
ete hi kaphasaṃruddhagatiprāṇaprakopajāḥ | [AHS, Cikitsitasthāna, 4 8.1]
tasmāt tanmārgaśuddhyartham ūrdhvādhaḥ śodhanaṃ hitam | [AHS, Cikitsitasthāna, 4 8.2]
udīryate bhṛśataraṃ mārgarodhād vahajjalam | [AHS, Cikitsitasthāna, 4 9.1]
yathā tathānilas tasya mārgam asmād viśodhayet | [AHS, Cikitsitasthāna, 4 9.2]
aśāntau kṛtasaṃśuddher dhūmair līnaṃ malaṃ haret | [AHS, Cikitsitasthāna, 4 10.1]
haridrāpattram eraṇḍamūlaṃ lākṣāṃ manaḥśilām | [AHS, Cikitsitasthāna, 4 10.2]
sadevadārvalaṃ māṃsīṃ piṣṭvā vartiṃ prakalpayet | [AHS, Cikitsitasthāna, 4 11.1]
tāṃ ghṛtāktāṃ pibeddhūmaṃ yavān vā ghṛtasaṃyutān | [AHS, Cikitsitasthāna, 4 11.2]
madhūcchiṣṭaṃ sarjarasaṃ ghṛtaṃ vā guru vāguru | [AHS, Cikitsitasthāna, 4 12.1]
candanaṃ vā tathā śṛṅgaṃ vālān vā snāva vā gavām | [AHS, Cikitsitasthāna, 4 12.2]
ṛkṣagodhākuraṅgaiṇacarmaśṛṅgakhurāṇi vā | [AHS, Cikitsitasthāna, 4 13.1]
gugguluṃ vā manohvāṃ vā śālaniryāsam eva vā | [AHS, Cikitsitasthāna, 4 13.2]
śallakīṃ gugguluṃ lohaṃ padmakaṃ vā ghṛtāplutam | [AHS, Cikitsitasthāna, 4 14.1]
avaśyaṃ svedanīyānām asvedyānām api kṣaṇam | [AHS, Cikitsitasthāna, 4 14.2]
svedayet sasitākṣīrasukhoṣṇasnehasecanaiḥ | [AHS, Cikitsitasthāna, 4 15.1]
utkārikopanāhaiśca svedādhyāyoktabheṣajaiḥ | [AHS, Cikitsitasthāna, 4 15.2]
uraḥ kaṇṭhaṃ ca mṛdubhiḥ sāme tvāmavidhiṃ caret | [AHS, Cikitsitasthāna, 4 16.1]
atiyogoddhataṃ vātaṃ dṛṣṭvā pavananāśanaiḥ | [AHS, Cikitsitasthāna, 4 16.2]
snigdhai rasādyair nātyuṣṇairabhyaṅgaiśca śamaṃ nayet | [AHS, Cikitsitasthāna, 4 17.1]
anutkliṣṭakaphāsvinnadurbalānāṃ hi śodhanāt | [AHS, Cikitsitasthāna, 4 17.2]
vāyur labdhāspado marma saṃśoṣyāśu hared asūn | [AHS, Cikitsitasthāna, 4 18.1]
kaṣāyalehasnehādyais teṣāṃ saṃśamayed ataḥ | [AHS, Cikitsitasthāna, 4 18.2]
kṣīṇakṣatātisārāsṛkpittadāhānubandhajān | [AHS, Cikitsitasthāna, 4 19.1]
madhurasnigdhaśītādyair hidhmāśvāsān upācaret | [AHS, Cikitsitasthāna, 4 19.2]
kulatthadaśamūlānāṃ kvāthe syur jāṅgalā rasāḥ | [AHS, Cikitsitasthāna, 4 20.1]
yūṣāśca śigruvārtākakāsaghnavṛṣamūlakaiḥ | [AHS, Cikitsitasthāna, 4 20.2]
pallavair nimbakulakabṛhatīmātuluṅgajaiḥ | [AHS, Cikitsitasthāna, 4 21.1]
vyāghrīdurālabhāśṛṅgībilvamadhyatrikaṇṭakaiḥ | [AHS, Cikitsitasthāna, 4 21.2]
sāmṛtāgnikulatthaiśca yūṣaḥ syāt kvathitair jale | [AHS, Cikitsitasthāna, 4 22.1]
tadvad rāsnābṛhatyādibalāmudgaiḥ sacitrakaiḥ | [AHS, Cikitsitasthāna, 4 22.2]
peyā ca citrakājājīśṛṅgīsauvarcalaiḥ kṛtā | [AHS, Cikitsitasthāna, 4 23.1]
daśamūlena vā kāsaśvāsahidhmārujāpahā | [AHS, Cikitsitasthāna, 4 23.2]
daśamūlaśaṭhīrāsnābhārgībilvarddhipauṣkaraiḥ | [AHS, Cikitsitasthāna, 4 24.1]
kulīraśṛṅgīcapalātāmalakyamṛtauṣadhaiḥ | [AHS, Cikitsitasthāna, 4 24.2]
pibet kaṣāyaṃ jīrṇe 'smin peyāṃ taireva sādhitām | [AHS, Cikitsitasthāna, 4 25.1]
śāliṣaṣṭikagodhūmayavamudgakulatthabhuk | [AHS, Cikitsitasthāna, 4 25.2]
kāsahṛdgrahapārśvārtihidhmāśvāsapraśāntaye | [AHS, Cikitsitasthāna, 4 26.1]
saktūn vārkāṅkurakṣīrabhāvitānāṃ samākṣikān | [AHS, Cikitsitasthāna, 4 26.2]
yavānāṃ daśamūlādiniḥkvāthalulitān pibet | [AHS, Cikitsitasthāna, 4 27.1]
anne ca yojayet kṣārahiṅgvājyaviḍadāḍimān | [AHS, Cikitsitasthāna, 4 27.2]
sapauṣkaraśaṭhīvyoṣamātuluṅgāmlavetasān | [AHS, Cikitsitasthāna, 4 28.1]
daśamūlasya vā kvātham athavā devadāruṇaḥ | [AHS, Cikitsitasthāna, 4 28.2]
pibed vā vāruṇīmaṇḍaṃ hidhmāśvāsī pipāsitaḥ | [AHS, Cikitsitasthāna, 4 29.1]
pippalīpippalīmūlapathyājantughnacitrakaiḥ | [AHS, Cikitsitasthāna, 4 29.2]
kalkitair lepite rūḍhe niḥkṣiped ghṛtabhājane | [AHS, Cikitsitasthāna, 4 30.1]
takraṃ māsasthitaṃ taddhi dīpanaṃ śvāsakāsajit | [AHS, Cikitsitasthāna, 4 30.2]
pāṭhāṃ madhurasāṃ dāru saralaṃ ca niśi sthitam | [AHS, Cikitsitasthāna, 4 31.1]
surāmaṇḍe 'lpalavaṇaṃ pibet prasṛtasaṃmitam | [AHS, Cikitsitasthāna, 4 31.2]
bhārgīśuṇṭhyau sukhāmbhobhiḥ kṣāraṃ vā maricānvitam | [AHS, Cikitsitasthāna, 4 32.1]
svakvāthapiṣṭāṃ lulitāṃ bāṣpikāṃ pāyayeta vā | [AHS, Cikitsitasthāna, 4 32.2]
svarasaḥ saptaparṇasya puṣpāṇāṃ vā śirīṣataḥ | [AHS, Cikitsitasthāna, 4 33.1]
hidhmāśvāse madhukaṇāyuktaḥ pittakaphānuge | [AHS, Cikitsitasthāna, 4 33.2]
utkārikā tugākṛṣṇāmadhūlīghṛtanāgaraiḥ | [AHS, Cikitsitasthāna, 4 34.1]
pittānubandhe yoktavyā pavane tvanubandhini | [AHS, Cikitsitasthāna, 4 34.2]
śvāvicchaśāmiṣakaṇāghṛtaśalyakaśoṇitaiḥ | [AHS, Cikitsitasthāna, 4 35.1]
suvarcalārasavyoṣasarpirbhiḥ sahitaṃ payaḥ | [AHS, Cikitsitasthāna, 4 35.2]
anu śālyodanaṃ peyam vātapittānubandhini | [AHS, Cikitsitasthāna, 4 36.1]
caturguṇāmbusiddhaṃ vā chāgaṃ saguḍanāgaram | [AHS, Cikitsitasthāna, 4 36.2]
pippalīmūlamadhukaguḍago'śvaśakṛdrasān | [AHS, Cikitsitasthāna, 4 37.1]
hidhmābhiṣyandakāsaghnāṃllihyān madhughṛtānvitān | [AHS, Cikitsitasthāna, 4 37.2]
gogajāśvavarāhoṣṭrakharameṣājaviḍrasam | [AHS, Cikitsitasthāna, 4 38.1]
samadhvekaikaśo lihyād bahuśleṣmāthavā pibet | [AHS, Cikitsitasthāna, 4 38.2]
catuṣpāccarmaromāsthikhuraśṛṅgodbhavāṃ maṣīm | [AHS, Cikitsitasthāna, 4 39.1]
tathaiva vājigandhāyā lihyācchvāsī kapholbaṇaḥ | [AHS, Cikitsitasthāna, 4 39.2]
śaṭhīpauṣkaradhātrīr vā pauṣkaraṃ vā kaṇānvitam | [AHS, Cikitsitasthāna, 4 40.1]
gairikāñjanakṛṣṇā vā svarasaṃ vā kapitthajam | [AHS, Cikitsitasthāna, 4 40.2]
rasena vā kapitthasya dhātrīsaindhavapippalīḥ | [AHS, Cikitsitasthāna, 4 41.1]
ghṛtakṣaudreṇa vā pathyāviḍaṅgoṣaṇapippalīḥ | [AHS, Cikitsitasthāna, 4 41.2]
kolalājāmaladrākṣāpippalīnāgarāṇi vā | [AHS, Cikitsitasthāna, 4 42.1]
guḍatailaniśādrākṣākaṇārāsnoṣaṇāni vā | [AHS, Cikitsitasthāna, 4 42.2]
pibed rasāmbumadyāmlair lehauṣadharajāṃsi vā | [AHS, Cikitsitasthāna, 4 43.1]
jīvantīmustasurasatvagelādvayapauṣkaram | [AHS, Cikitsitasthāna, 4 43.2]
caṇḍātāmalakīlohabhārgīnāgaravālakam | [AHS, Cikitsitasthāna, 4 44.1]
karkaṭākhyāśaṭhīkṛṣṇānāgakesaracorakam | [AHS, Cikitsitasthāna, 4 44.2]
upayuktaṃ yathākāmaṃ cūrṇaṃ dviguṇaśarkaram | [AHS, Cikitsitasthāna, 4 45.1]
pārśvarugjvarakāsaghnaṃ hidhmāśvāsaharaṃ param | [AHS, Cikitsitasthāna, 4 45.2]
śaṭhītāmalakībhārgīcaṇḍāvālakapauṣkaram | [AHS, Cikitsitasthāna, 4 46.1]
śarkarāṣṭaguṇaṃ cūrṇaṃ hidhmāśvāsaharaṃ param | [AHS, Cikitsitasthāna, 4 46.2]
tulyaṃ guḍaṃ nāgaraṃ ca bhakṣayen nāvayeta vā | [AHS, Cikitsitasthāna, 4 47.1]
laśunasya palāṇḍor vā mūlaṃ gṛñjanakasya vā | [AHS, Cikitsitasthāna, 4 47.2]
candanād vā rasaṃ dadyān nārīkṣīreṇa nāvanam | [AHS, Cikitsitasthāna, 4 48.1]
stanyena makṣikāviṣṭhām alaktakarasena vā | [AHS, Cikitsitasthāna, 4 48.2]
sasaindhavaṃ ghṛtācchaṃ vā siddhaṃ stanyena vā ghṛtam | [AHS, Cikitsitasthāna, 4 49.1]
kalkitair madhuradravyais tat piben nāvayeta vā | [AHS, Cikitsitasthāna, 4 49.2]
sakṛd uṣṇaṃ sakṛcchītaṃ vyatyāsāt sasitāmadhu | [AHS, Cikitsitasthāna, 4 50.1]
tadvat payas tathā siddham adhobhāgauṣadhair ghṛtam | [AHS, Cikitsitasthāna, 4 50.2]
kaṇāsauvarcalakṣāravayaḥsthāhiṅgucorakaiḥ | [AHS, Cikitsitasthāna, 4 51.1]
sakāyasthair ghṛtaṃ mastudaśamūlarase pacet | [AHS, Cikitsitasthāna, 4 51.2]
tat pibej jīvanīyair vā lihyāt samadhu sādhitam | [AHS, Cikitsitasthāna, 4 52.1]
tejovatyabhayā kuṣṭhaṃ pippalī kaṭurohiṇī | [AHS, Cikitsitasthāna, 4 52.2]
bhūtikaṃ pauṣkaraṃ mūlaṃ palāśaścitrakaḥ śaṭhī | [AHS, Cikitsitasthāna, 4 53.1]
paṭudvayaṃ tāmalakī jīvantī bilvapeśikā | [AHS, Cikitsitasthāna, 4 53.2]
vacā pattraṃ ca tālīśaṃ karṣāṃśais tair vipācayet | [AHS, Cikitsitasthāna, 4 54.1]
hiṅgupādair ghṛtaprasthaṃ pītam āśu nihanti tat | [AHS, Cikitsitasthāna, 4 54.2]
śākhānilārśograhaṇīhidhmāhṛtpārśvavedanāḥ | [AHS, Cikitsitasthāna, 4 55.1]
ardhāṃśena pibet sarpiḥ kṣāreṇa paṭunāthavā | [AHS, Cikitsitasthāna, 4 55.2]
dhānvantaraṃ vṛṣaghṛtaṃ dādhikaṃ hapuṣādi vā | [AHS, Cikitsitasthāna, 4 56.1]
śītāmbusekaḥ sahasā trāsavikṣepabhīśucaḥ | [AHS, Cikitsitasthāna, 4 56.2]
harṣerṣyocchvāsarodhāśca hitaṃ kīṭaiśca daṃśanam | [AHS, Cikitsitasthāna, 4 57.1]
yat kiṃcit kaphavātaghnam uṣṇaṃ vātānulomanam | [AHS, Cikitsitasthāna, 4 57.2]
tat sevyaṃ prāyaśo yacca sutarāṃ mārutāpaham | [AHS, Cikitsitasthāna, 4 58.1]
sarveṣāṃ bṛṃhaṇe hyalpaḥ śakyaśca prāyaśo bhavet | [AHS, Cikitsitasthāna, 4 58.2]
nātyarthaṃ śamane 'pāyo bhṛśo 'śakyaśca karṣaṇe | [AHS, Cikitsitasthāna, 4 59.1]
śamanair bṛṃhaṇaiścāto bhūyiṣṭhaṃ tān upācaret | [AHS, Cikitsitasthāna, 4 59.2]
kāsaśvāsakṣayacchardihidhmāścānyo'nyabheṣajaiḥ | [AHS, Cikitsitasthāna, 4 59.3]
{AHS, Cikitsitasthāna, 5}
athāto rājayakṣmādicikitsitaṃ vyākhyāsyāmaḥ | [AHS, Cikitsitasthāna, 5 1.1]
iti ha smāhur ātreyādayo maharṣayaḥ | [AHS, Cikitsitasthāna, 5 1.2]
balino bahudoṣasya snigdhasvinnasya śodhanam | [AHS, Cikitsitasthāna, 5 1.3]
ūrdhvādho yakṣmiṇaḥ kuryāt sasnehaṃ yanna karśanam | [AHS, Cikitsitasthāna, 5 1.4]
payasā phalayuktena madhureṇa rasena vā | [AHS, Cikitsitasthāna, 5 2.1]
sarpiṣmatyā yavāgvā vā vamanadravyasiddhayā | [AHS, Cikitsitasthāna, 5 2.2]
vamed virecanaṃ dadyāt trivṛcchyāmānṛpadrumān | [AHS, Cikitsitasthāna, 5 3.1]
śarkarāmadhusarpirbhiḥ payasā tarpaṇena vā | [AHS, Cikitsitasthāna, 5 3.2]
drākṣāvidārīkāśmaryamāṃsānāṃ vā rasair yutān | [AHS, Cikitsitasthāna, 5 4.1]
śuddhakoṣṭhasya yuñjīta vidhiṃ bṛṃhaṇadīpanam | [AHS, Cikitsitasthāna, 5 4.2]
hṛdyāni cānnapānāni vātaghnāni laghūni ca | [AHS, Cikitsitasthāna, 5 5.1]
śāliṣaṣṭikagodhūmayavamudgaṃ samoṣitam | [AHS, Cikitsitasthāna, 5 5.2]
ājaṃ kṣīraṃ ghṛtaṃ māṃsaṃ kravyānmāṃsaṃ ca śoṣajit | [AHS, Cikitsitasthāna, 5 6.1]
kākolūkavṛkadvīpigavāśvanakuloragam | [AHS, Cikitsitasthāna, 5 6.2]
gṛdhrabhāsakharoṣṭraṃ ca hitaṃ chadmopasaṃhitam | [AHS, Cikitsitasthāna, 5 7.1]
jñātaṃ jugupsitaṃ taddhi chardiṣe na balaujase | [AHS, Cikitsitasthāna, 5 7.2]
mṛgādyāḥ pittakaphayoḥ pavane prasahādayaḥ | [AHS, Cikitsitasthāna, 5 8.1]
vesavārīkṛtāḥ pathyā rasādiṣu ca kalpitāḥ | [AHS, Cikitsitasthāna, 5 8.2]
bhṛṣṭāḥ sarṣapatailena sarpiṣā vā yathāyatham | [AHS, Cikitsitasthāna, 5 9.1]
rasikā mṛdavaḥ snigdhāḥ paṭudravyābhisaṃskṛtāḥ | [AHS, Cikitsitasthāna, 5 9.2]
hitā maulakakaulatthās tadvad yūṣāśca sādhitāḥ | [AHS, Cikitsitasthāna, 5 10.1]
sapippalīkaṃ sayavaṃ sakulatthaṃ sanāgaram | [AHS, Cikitsitasthāna, 5 10.2]
sadāḍimaṃ sāmalakaṃ snigdham ājaṃ rasaṃ pibet | [AHS, Cikitsitasthāna, 5 11.1]
tena ṣaḍ vinivartante vikārāḥ pīnasādayaḥ | [AHS, Cikitsitasthāna, 5 11.2]
pibecca sutarāṃ madyaṃ jīrṇaṃ srotoviśodhanam | [AHS, Cikitsitasthāna, 5 12.1]
pittādiṣu viśeṣeṇa madhvariṣṭācchavāruṇīḥ | [AHS, Cikitsitasthāna, 5 12.2]
siddhaṃ vā pañcamūlena tāmalakyāthavā jalam | [AHS, Cikitsitasthāna, 5 13.1]
parṇinībhiścatasṛbhir dhānyanāgarakeṇa vā | [AHS, Cikitsitasthāna, 5 13.2]
kalpayeccānukūlo 'sya tenānnaṃ śuci yatnavān | [AHS, Cikitsitasthāna, 5 14.1]
daśamūlena payasā siddhaṃ māṃsarasena vā | [AHS, Cikitsitasthāna, 5 14.2]
balāgarbhaṃ ghṛtaṃ yojyaṃ kravyānmāṃsarasena vā | [AHS, Cikitsitasthāna, 5 15.1]
sakṣaudraṃ payasā siddhaṃ sarpir daśaguṇena vā | [AHS, Cikitsitasthāna, 5 15.2]
jīvantīṃ madhukaṃ drākṣāṃ phalāni kuṭajasya ca | [AHS, Cikitsitasthāna, 5 16.1]
puṣkarāhvaṃ śaṭhīṃ kṛṣṇāṃ vyāghrīṃ gokṣurakaṃ balām | [AHS, Cikitsitasthāna, 5 16.2]
nīlotpalaṃ tāmalakīṃ trāyamāṇāṃ durālabhām | [AHS, Cikitsitasthāna, 5 17.1]
kalkīkṛtya ghṛtaṃ pakvaṃ rogarājaharaṃ param | [AHS, Cikitsitasthāna, 5 17.2]
ghṛtaṃ kharjūramṛdvīkāmadhukaiḥ saparūṣakaiḥ | [AHS, Cikitsitasthāna, 5 18.1]
sapippalīkaṃ vaisvaryakāsaśvāsajvarāpaham | [AHS, Cikitsitasthāna, 5 18.2]
daśamūlaśṛtāt kṣīrāt sarpir yad udiyān navam | [AHS, Cikitsitasthāna, 5 19.1]
sapippalīkaṃ sakṣaudraṃ tat paraṃ svarabodhanam | [AHS, Cikitsitasthāna, 5 19.2]
śiraḥpārśvāṃsaśūlaghnaṃ kāsaśvāsajvarāpaham | [AHS, Cikitsitasthāna, 5 20.1]
pañcabhiḥ pañcamūlair vā śṛtād yad udiyād ghṛtam | [AHS, Cikitsitasthāna, 5 20.2]
pañcānāṃ pañcamūlānāṃ rase kṣīracaturguṇe | [AHS, Cikitsitasthāna, 5 21.1]
siddhaṃ sarpir jayatyetad yakṣmaṇaḥ saptakaṃ balam | [AHS, Cikitsitasthāna, 5 21.2]
pañcakolayavakṣāraṣaṭpalena paced ghṛtam | [AHS, Cikitsitasthāna, 5 22.1]
prasthonmitaṃ tulyapayaḥ srotasāṃ tad viśodhanam | [AHS, Cikitsitasthāna, 5 22.2]
gulmajvarodaraplīhagrahaṇīpāṇḍupīnasān | [AHS, Cikitsitasthāna, 5 23.1]
śvāsakāsāgnisadanaśvayathūrdhvānilāñ jayet | [AHS, Cikitsitasthāna, 5 23.2]
rāsnābalāgokṣurakasthirāvarṣābhuvāriṇi | [AHS, Cikitsitasthāna, 5 24.1]
jīvantīpippalīgarbhaṃ sakṣīraṃ śoṣajid ghṛtam | [AHS, Cikitsitasthāna, 5 24.2]
aśvagandhāśṛtāt kṣīrād ghṛtaṃ ca sasitāpayaḥ | [AHS, Cikitsitasthāna, 5 25.1]
sādhāraṇāmiṣatulāṃ toyadroṇadvaye pacet | [AHS, Cikitsitasthāna, 5 25.2]
tenāṣṭabhāgaśeṣeṇa jīvanīyaiḥ palonmitaiḥ | [AHS, Cikitsitasthāna, 5 26.1]
sādhayet sarpiṣaḥ prasthaṃ vātapittāmayāpaham | [AHS, Cikitsitasthāna, 5 26.2]
māṃsasarpiridam pītaṃ yuktaṃ māṃsarasena vā | [AHS, Cikitsitasthāna, 5 27.1]
kāsaśvāsasvarabhraṃśaśoṣahṛtpārśvaśūlajit | [AHS, Cikitsitasthāna, 5 27.2]
elājamodātriphalāsaurāṣṭrīvyoṣacitrakān | [AHS, Cikitsitasthāna, 5 28.1]
sārān ariṣṭagāyatrīśālabījakasaṃbhavān | [AHS, Cikitsitasthāna, 5 28.2]
bhallātakaṃ viḍaṅgaṃ ca pṛthag aṣṭapalonmitam | [AHS, Cikitsitasthāna, 5 29.1]
salile ṣoḍaśaguṇe ṣoḍaśāṃśasthitaṃ pacet | [AHS, Cikitsitasthāna, 5 29.2]
punas tena ghṛtaprasthaṃ siddhe cāsmin palāni ṣaṭ | [AHS, Cikitsitasthāna, 5 30.1]
tavakṣīryāḥ kṣipet triṃśat sitāyā dviguṇaṃ madhu | [AHS, Cikitsitasthāna, 5 30.2]
ghṛtāt trijātāt tripalaṃ tato līḍhaṃ khajāhatam | [AHS, Cikitsitasthāna, 5 31.1]
payo'nupānaṃ tat prāhṇe rasāyanam ayantraṇam | [AHS, Cikitsitasthāna, 5 31.2]
medhyaṃ cakṣuṣyam āyuṣyaṃ dīpanaṃ hanti cācirāt | [AHS, Cikitsitasthāna, 5 32.1]
mehagulmakṣayavyādhipāṇḍurogabhagandarān | [AHS, Cikitsitasthāna, 5 32.2]
ye ca sarpirguḍāḥ proktāḥ kṣate yojyāḥ kṣaye 'pi te | [AHS, Cikitsitasthāna, 5 33.1]
tvagelāpippalīkṣīrīśarkarā dviguṇāḥ kramāt | [AHS, Cikitsitasthāna, 5 33.2]
cūrṇitā bhakṣitāḥ kṣaudrasarpiṣā vāvalehitāḥ | [AHS, Cikitsitasthāna, 5 34.1]
svaryāḥ kāsakṣayaśvāsapārśvarukkaphanāśanāḥ | [AHS, Cikitsitasthāna, 5 34.2]
viśeṣāt svarasāde 'sya nasyadhūmādi yojayet | [AHS, Cikitsitasthāna, 5 35.1]
tatrāpi vātaje koṣṇaṃ pibed auttarabhaktikam | [AHS, Cikitsitasthāna, 5 35.2]
kāsamardakavārtākīmārkavasvarasair ghṛtam | [AHS, Cikitsitasthāna, 5 36.1]
sādhitaṃ kāsajit svaryaṃ siddham ārtagalena vā | [AHS, Cikitsitasthāna, 5 36.2]
badarīpattrakalkaṃ vā ghṛtabhṛṣṭaṃ sasaindhavam | [AHS, Cikitsitasthāna, 5 37.1]
tailaṃ vā madhukadrākṣāpippalīkṛminutphalaiḥ | [AHS, Cikitsitasthāna, 5 37.2]
haṃsapadyāśca mūlena pakvaṃ nasto niṣecayet | [AHS, Cikitsitasthāna, 5 38.1]
sukhodakānupānaṃ ca sasarpiṣkaṃ guḍaudanam | [AHS, Cikitsitasthāna, 5 38.2]
aśnīyāt pāyasaṃ caivaṃ snigdhaṃ svedaṃ niyojayet | [AHS, Cikitsitasthāna, 5 39.1]
pittodbhave pibet sarpiḥ śṛtaśītapayo'nupaḥ | [AHS, Cikitsitasthāna, 5 39.2]
kṣīrivṛkṣāṅkurakvāthakalkasiddhaṃ samākṣikam | [AHS, Cikitsitasthāna, 5 40.1]
aśnīyācca sasarpiṣkaṃ yaṣṭīmadhukapāyasam | [AHS, Cikitsitasthāna, 5 40.2]
balāvidārigandhābhyāṃ vidāryā madhukena ca | [AHS, Cikitsitasthāna, 5 41.1]
siddhaṃ salavaṇaṃ sarpir nasyaṃ svaryam anuttamam | [AHS, Cikitsitasthāna, 5 41.2]
prapauṇḍarīkaṃ madhukaṃ pippalī bṛhatī balā | [AHS, Cikitsitasthāna, 5 42.1]
sādhitaṃ kṣīrasarpiśca tat svaryaṃ nāvanaṃ param | [AHS, Cikitsitasthāna, 5 42.2]
lihyān madhurakāṇāṃ ca cūrṇaṃ madhughṛtāplutam | [AHS, Cikitsitasthāna, 5 43.1]
pibet kaṭūni mūtreṇa kaphaje rūkṣabhojanaḥ | [AHS, Cikitsitasthāna, 5 43.2]
kaṭphalāmalakavyoṣaṃ lihyāt tailamadhuplutam | [AHS, Cikitsitasthāna, 5 44.1]
vyoṣakṣārāgnicavikābhārgīpathyāmadhūni vā | [AHS, Cikitsitasthāna, 5 44.2]
yavair yavāgūṃ yamake kaṇādhātrīkṛtāṃ pibet | [AHS, Cikitsitasthāna, 5 45.1]
bhuktvādyāt pippalīṃ śuṇṭhīṃ tīkṣṇaṃ vā vamanaṃ bhajet | [AHS, Cikitsitasthāna, 5 45.2]
śarkarākṣaudramiśrāṇi śṛtāni madhuraiḥ saha | [AHS, Cikitsitasthāna, 5 46.1]
pibet payāṃsi yasyoccair vadato 'bhihataḥ svaraḥ | [AHS, Cikitsitasthāna, 5 46.2]
vicitram annam arucau hitairupahitaṃ hitam | [AHS, Cikitsitasthāna, 5 47.1]
bahirantarmṛjā cittanirvāṇaṃ hṛdyam auṣadham | [AHS, Cikitsitasthāna, 5 47.2]
dvau kālau dantapavanaṃ bhakṣayen mukhadhāvanaiḥ | [AHS, Cikitsitasthāna, 5 48.1]
kaṣāyaiḥ kṣālayed āsyaṃ dhūmaṃ prāyogikaṃ pibet | [AHS, Cikitsitasthāna, 5 48.2]
tālīśacūrṇavaṭakāḥ sakarpūrasitopalāḥ | [AHS, Cikitsitasthāna, 5 49.1]
śaśāṅkakiraṇākhyāśca bhakṣyā rucikarāḥ param | [AHS, Cikitsitasthāna, 5 49.2]
vātād arocake tatra pibeccūrṇaṃ prasannayā | [AHS, Cikitsitasthāna, 5 50.1]
hareṇukṛṣṇākṛmijiddrākṣāsaindhavanāgarāt | [AHS, Cikitsitasthāna, 5 50.2]
elābhārgīyavakṣārahiṅguyuktād ghṛtena vā | [AHS, Cikitsitasthāna, 5 51.1]
chardayed vā vacāmbhobhiḥ pittācca guḍavāribhiḥ | [AHS, Cikitsitasthāna, 5 51.2]
lihyād vā śarkarāsarpirlavaṇottamamākṣikam | [AHS, Cikitsitasthāna, 5 52.1]
kaphād vamen nimbajalair dīpyakāragvadhodakam | [AHS, Cikitsitasthāna, 5 52.2]
pānaṃ samadhvariṣṭāśca tīkṣṇāḥ samadhumādhavāḥ | [AHS, Cikitsitasthāna, 5 53.1]
pibeccūrṇaṃ ca pūrvoktaṃ hareṇvādyuṣṇavāriṇā | [AHS, Cikitsitasthāna, 5 53.2]
elātvaṅnāgakusumatīkṣṇakṛṣṇāmahauṣadham | [AHS, Cikitsitasthāna, 5 54.1]
bhāgavṛddhaṃ kramāccūrṇaṃ nihanti samaśarkaram | [AHS, Cikitsitasthāna, 5 54.2]
prasekārucihṛtpārśvakāsaśvāsagalāmayān | [AHS, Cikitsitasthāna, 5 55.1]
yavānītintiḍīkāmlavetasauṣadhadāḍimam | [AHS, Cikitsitasthāna, 5 55.2]
kṛtvā kolaṃ ca karṣāṃśaṃ sitāyāśca catuḥpalam | [AHS, Cikitsitasthāna, 5 56.1]
dhānyasauvarcalājājīvarāṅgaṃ cārdhakārṣikam | [AHS, Cikitsitasthāna, 5 56.2]
pippalīnāṃ śataṃ caikaṃ dve śate maricasya ca | [AHS, Cikitsitasthāna, 5 57.1]
cūrṇam etat paraṃ rucyaṃ hṛdyaṃ grāhi hinasti ca | [AHS, Cikitsitasthāna, 5 57.2]
vibandhakāsahṛtpārśvaplīhārśograhaṇīgadān | [AHS, Cikitsitasthāna, 5 58.1]
tālīśapattraṃ maricaṃ nāgaraṃ pippalī śubhā | [AHS, Cikitsitasthāna, 5 58.2]
yathottaraṃ bhāgavṛddhyā tvagele cārdhabhāgike | [AHS, Cikitsitasthāna, 5 59.1]
tad rucyaṃ dīpanaṃ cūrṇaṃ kaṇāṣṭaguṇaśarkaram | [AHS, Cikitsitasthāna, 5 59.2]
kāsaśvāsārucicchardiplīhahṛtpārśvaśūlanut | [AHS, Cikitsitasthāna, 5 60.1]
pāṇḍujvarātisāraghnaṃ mūḍhavātānulomanam | [AHS, Cikitsitasthāna, 5 60.2]
arkāmṛtākṣārajale śarvarīm uṣitair yavaiḥ | [AHS, Cikitsitasthāna, 5 61.1]
praseke kalpitān saktūn bhakṣyāṃścādyād balī vamet | [AHS, Cikitsitasthāna, 5 61.2]
kaṭutiktais tathā śūlyaṃ bhakṣayej jāṅgalaṃ palam | [AHS, Cikitsitasthāna, 5 62.1]
śuṣkāṃśca bhakṣyān sulaghūṃś caṇakādirasānupaḥ | [AHS, Cikitsitasthāna, 5 62.2]
śleṣmaṇo 'tiprasekena vāyuḥ śleṣmāṇam asyati | [AHS, Cikitsitasthāna, 5 63.1]
kaphaprasekaṃ taṃ vidvān snigdhoṣṇaireva nirjayet | [AHS, Cikitsitasthāna, 5 63.2]
pīnase 'pi kramam imaṃ vamathau ca prayojayet | [AHS, Cikitsitasthāna, 5 64.1]
viśeṣāt pīnase 'bhyaṅgān snehān svedāṃśca śīlayet | [AHS, Cikitsitasthāna, 5 64.2]
snigdhān utkārikāpiṇḍaiḥ śiraḥpārśvagalādiṣu | [AHS, Cikitsitasthāna, 5 65.1]
lavaṇāmlakaṭūṣṇāṃśca rasān snehopasaṃhitān | [AHS, Cikitsitasthāna, 5 65.2]
śiro'ṃsapārśvaśūleṣu yathādoṣavidhiṃ caret | [AHS, Cikitsitasthāna, 5 66.1]
audakānūpapiśitairupanāhāḥ susaṃskṛtāḥ | [AHS, Cikitsitasthāna, 5 66.2]
tatreṣṭāḥ sacatuḥsnehā doṣasaṃsarga iṣyate | [AHS, Cikitsitasthāna, 5 67.1]
pralepo natayaṣṭyāhvaśatāhvākuṣṭhacandanaiḥ | [AHS, Cikitsitasthāna, 5 67.2]
balārāsnātilais tadvat sasarpirmadhukotpalaiḥ | [AHS, Cikitsitasthāna, 5 68.1]
punarnavākṛṣṇagandhābalāvīrāvidāribhiḥ | [AHS, Cikitsitasthāna, 5 68.2]
nāvanaṃ dhūmapānāni snehāścauttarabhaktikāḥ | [AHS, Cikitsitasthāna, 5 69.1]
tailānyabhyaṅgayogīni vastikarma tathā param | [AHS, Cikitsitasthāna, 5 69.2]
śṛṅgādyair vā yathādoṣaṃ duṣṭam eṣāṃ hared asṛk | [AHS, Cikitsitasthāna, 5 70.1]
pradehaḥ saghṛtaiḥ śreṣṭhaḥ padmakośīracandanaiḥ | [AHS, Cikitsitasthāna, 5 70.2]
dūrvāmadhukamañjiṣṭhākesarair vā ghṛtāplutaiḥ | [AHS, Cikitsitasthāna, 5 71.1]
vaṭādisiddhatailena śatadhautena sarpiṣā | [AHS, Cikitsitasthāna, 5 71.2]
abhyaṅgaḥ payasā sekaḥ śastaśca madhukāmbunā | [AHS, Cikitsitasthāna, 5 72.1]
prāyeṇopahatāgnitvāt sapiccham atisāryate | [AHS, Cikitsitasthāna, 5 72.2]
tasyātīsāragrahaṇīvihitaṃ hitam auṣadham | [AHS, Cikitsitasthāna, 5 73.1]
purīṣaṃ yatnato rakṣecchuṣyato rājayakṣmiṇaḥ | [AHS, Cikitsitasthāna, 5 73.2]
sarvadhātukṣayārtasya balaṃ tasya hi viḍbalam | [AHS, Cikitsitasthāna, 5 74.1]
māṃsam evāśnato yuktyā mārdvīkaṃ pibato 'nu ca | [AHS, Cikitsitasthāna, 5 74.2]
avidhāritavegasya yakṣmā na labhate 'ntaram | [AHS, Cikitsitasthāna, 5 75.1]
surāṃ samaṇḍāṃ mārdvīkam ariṣṭān sīdhumādhavān | [AHS, Cikitsitasthāna, 5 75.2]
yathārham anupānārthaṃ piben māṃsāni bhakṣayan | [AHS, Cikitsitasthāna, 5 76.1]
srotovibandhamokṣārthaṃ balaujaḥpuṣṭaye ca tat | [AHS, Cikitsitasthāna, 5 76.2]
snehakṣīrāmbukoṣṭheṣu svabhyaktam avagāhayet | [AHS, Cikitsitasthāna, 5 77.1]
uttīrṇaṃ miśrakaiḥ snehair bhūyo 'bhyaktaṃ sukhaiḥ karaiḥ | [AHS, Cikitsitasthāna, 5 77.2]
mṛdnīyāt sukham āsīnaṃ sukhaṃ codvartayet param | [AHS, Cikitsitasthāna, 5 78.1]
jīvantīṃ śatavīryāṃ ca vikasāṃ sapunarnavām | [AHS, Cikitsitasthāna, 5 78.2]
aśvagandhām apāmārgaṃ tarkārīṃ madhukaṃ balām | [AHS, Cikitsitasthāna, 5 79.1]
vidārīṃ sarṣapān kuṣṭhaṃ taṇḍulān atasīphalam | [AHS, Cikitsitasthāna, 5 79.2]
māṣāṃs tilāṃśca kiṇvaṃ ca sarvam ekatra cūrṇayet | [AHS, Cikitsitasthāna, 5 80.1]
yavacūrṇaṃ triguṇitaṃ dadhnā yuktaṃ samākṣikam | [AHS, Cikitsitasthāna, 5 80.2]
etad udvartanaṃ kāryaṃ puṣṭivarṇabalapradam | [AHS, Cikitsitasthāna, 5 81.1]
gaurasarṣapakalkena snānīyauṣadhibhiśca saḥ | [AHS, Cikitsitasthāna, 5 81.2]
snāyād ṛtusukhais toyair jīvanīyopasādhitaiḥ | [AHS, Cikitsitasthāna, 5 82.1]
gandhamālyādikāṃ bhūṣām alakṣmīnāśanīṃ bhajet | [AHS, Cikitsitasthāna, 5 82.2]
suhṛdāṃ darśanaṃ gītavāditrotsavasaṃśrutiḥ | [AHS, Cikitsitasthāna, 5 83.1]
vastayaḥ kṣīrasarpīṃṣi madyamāṃsasuśīlatā | [AHS, Cikitsitasthāna, 5 83.2]
daivavyapāśrayaṃ tattad atharvoktaṃ ca pūjitam | [AHS, Cikitsitasthāna, 5 83.3]
{AHS, Cikitsitasthāna, 6}
athātaśchardihṛdrogatṛṣṇācikitsitaṃ vyākhyāsyāmaḥ | [AHS, Cikitsitasthāna, 6 1.1]
iti ha smāhur ātreyādayo maharṣayaḥ | [AHS, Cikitsitasthāna, 6 1.2]
āmāśayotkleśabhavāḥ prāyaśchardyo hitaṃ tataḥ | [AHS, Cikitsitasthāna, 6 1.3]
laṅghanaṃ prāg ṛte vāyor vamanaṃ tatra yojayet | [AHS, Cikitsitasthāna, 6 1.4]
balino bahudoṣasya vamataḥ pratataṃ bahu | [AHS, Cikitsitasthāna, 6 2.1]
tato virekaṃ kramaśo hṛdyaṃ madyaiḥ phalāmbubhiḥ | [AHS, Cikitsitasthāna, 6 2.2]
kṣīrair vā saha sa hyūrdhvaṃ gataṃ doṣaṃ nayatyadhaḥ | [AHS, Cikitsitasthāna, 6 3.1]
śamanaṃ cauṣadhaṃ rūkṣadurbalasya tad eva tu | [AHS, Cikitsitasthāna, 6 3.2]
pariśuṣkaṃ priyaṃ sātmyam annaṃ laghu ca śasyate | [AHS, Cikitsitasthāna, 6 4.1]
upavāsas tathā yūṣā rasāḥ kāmbalikāḥ khalāḥ | [AHS, Cikitsitasthāna, 6 4.2]
śākāni lehā bhojyāni rāgaṣāḍavapānakāḥ | [AHS, Cikitsitasthāna, 6 5.1]
bhakṣyāḥ śuṣkā vicitrāśca phalāni snānagharṣaṇam | [AHS, Cikitsitasthāna, 6 5.2]
gandhāḥ sugandhayo gandhaphalapuṣpānnapānajāḥ | [AHS, Cikitsitasthāna, 6 6.1]
bhuktamātrasya sahasā mukhe śītāmbusecanam | [AHS, Cikitsitasthāna, 6 6.2]
hanti mārutajāṃ chardiṃ sarpiḥ pītaṃ sasaindhavam | [AHS, Cikitsitasthāna, 6 7.1]
kiṃciduṣṇaṃ viśeṣeṇa sakāsahṛdayadravām | [AHS, Cikitsitasthāna, 6 7.2]
vyoṣatrilavaṇāḍhyaṃ vā siddhaṃ vā dāḍimāmbunā | [AHS, Cikitsitasthāna, 6 8.1]
saśuṇṭhīdadhidhānyena śṛtaṃ tulyāmbu vā payaḥ | [AHS, Cikitsitasthāna, 6 8.2]
vyaktasaindhavasarpir vā phalāmlo vaiṣkiro rasaḥ | [AHS, Cikitsitasthāna, 6 9.1]
snigdhaṃ ca bhojanaṃ śuṇṭhīdadhidāḍimasādhitam | [AHS, Cikitsitasthāna, 6 9.2]
koṣṇaṃ salavaṇaṃ cātra hitaṃ snehavirecanam | [AHS, Cikitsitasthāna, 6 10.1]
pittajāyāṃ virekārthaṃ drākṣekṣusvarasais trivṛt | [AHS, Cikitsitasthāna, 6 10.2]
sarpir vā tailvakaṃ yojyaṃ vṛddhaṃ ca śleṣmadhāmagam | [AHS, Cikitsitasthāna, 6 11.1]
ūrdhvam eva haret pittaṃ svādutiktair viśuddhimān | [AHS, Cikitsitasthāna, 6 11.2]
piben manthaṃ yavāgūṃ vā lājaiḥ samadhuśarkarām | [AHS, Cikitsitasthāna, 6 12.1]
mudgajāṅgalajairadyād vyañjanaiḥ śāliṣaṣṭikam | [AHS, Cikitsitasthāna, 6 12.2]
mṛdbhṛṣṭaloṣṭaprabhavaṃ suśītaṃ salilaṃ pibet | [AHS, Cikitsitasthāna, 6 13.1]
mudgośīrakaṇādhānyaiḥ saha vā saṃsthitaṃ niśām | [AHS, Cikitsitasthāna, 6 13.2]
drākṣārasaṃ rasaṃ vekṣor guḍūcyambu payo 'pi vā | [AHS, Cikitsitasthāna, 6 14.1]
jambvāmrapallavośīravaṭaśuṅgāvarohajaḥ | [AHS, Cikitsitasthāna, 6 14.2]
kvāthaḥ kṣaudrayutaḥ pītaḥ śīto vā viniyacchati | [AHS, Cikitsitasthāna, 6 15.1]
chardiṃ jvaram atīsāraṃ mūrchāṃ tṛṣṇāṃ ca durjayām | [AHS, Cikitsitasthāna, 6 15.2]
dhātrīrasena vā śītaṃ piben mudgadalāmbu vā | [AHS, Cikitsitasthāna, 6 16.1]
kolamajjasitālājāmakṣikāviṭkaṇāñjanam | [AHS, Cikitsitasthāna, 6 16.2]
lihyāt kṣaudreṇa pathyāṃ vā drākṣāṃ vā badarāṇi vā | [AHS, Cikitsitasthāna, 6 17.1]
kaphajāyāṃ vamen nimbakṛṣṇāpiṇḍītasarṣapaiḥ | [AHS, Cikitsitasthāna, 6 17.2]
yuktena koṣṇatoyena durbalaṃ copavāsayet | [AHS, Cikitsitasthāna, 6 18.1]
āragvadhādiniryūhaṃ śītaṃ kṣaudrayutaṃ pibet | [AHS, Cikitsitasthāna, 6 18.2]
manthān yavair vā bahuśaśchardighnauṣadhabhāvitaiḥ | [AHS, Cikitsitasthāna, 6 19.1]
kaphaghnam annaṃ hṛdyaṃ ca rāgāḥ sārjakabhūstṛṇāḥ | [AHS, Cikitsitasthāna, 6 19.2]
līḍhaṃ manaḥśilākṛṣṇāmaricaṃ bījapūrakāt | [AHS, Cikitsitasthāna, 6 20.1]
svarasena kapitthasya sakṣaudreṇa vamiṃ jayet | [AHS, Cikitsitasthāna, 6 20.2]
khādet kapitthaṃ savyoṣaṃ madhunā vā durālabhām | [AHS, Cikitsitasthāna, 6 21.1]
lihyān maricacocailāgośakṛdrasamākṣikam | [AHS, Cikitsitasthāna, 6 21.2]
anukūlopacāreṇa yāti dviṣṭārthajā śamam | [AHS, Cikitsitasthāna, 6 22.1]
kṛmijā kṛmihṛdrogagaditaiśca bhiṣagjitaiḥ | [AHS, Cikitsitasthāna, 6 22.2]
yathāsvaṃ pariśeṣāśca tatkṛtāśca tathāmayāḥ | [AHS, Cikitsitasthāna, 6 23.1]
chardiprasaṅgena hi mātariśvā dhātukṣayāt kopam upaityavaśyam | [AHS, Cikitsitasthāna, 6 23.2]
kuryād ato 'smin vamanātiyogaproktaṃ vidhiṃ stambhanabṛṃhaṇīyam | [AHS, Cikitsitasthāna, 6 23.3]
sarpirguḍā māṃsarasā ghṛtāni kalyāṇakatryūṣaṇajīvanāni | [AHS, Cikitsitasthāna, 6 24.1]
payāṃsi pathyopahitāni lehāśchardiṃ prasaktāṃ praśamaṃ nayanti | [AHS, Cikitsitasthāna, 6 24.2]
hṛdroge vātaje tailaṃ mastusauvīratakravat | [AHS, Cikitsitasthāna, 6 25.1]
pibet sukhoṣṇaṃ saviḍaṃ gulmānāhārtijicca tat | [AHS, Cikitsitasthāna, 6 26.1]
tailaṃ ca lavaṇaiḥ siddhaṃ samūtrāmlaṃ tathāguṇam | [AHS, Cikitsitasthāna, 6 26.2]
bilvaṃ rāsnāṃ yavān kolaṃ devadāruṃ punarnavām | [AHS, Cikitsitasthāna, 6 27.1]
kulatthān pañcamūlaṃ ca paktvā tasmin pacejjale | [AHS, Cikitsitasthāna, 6 27.2]
tailaṃ tan nāvane pāne vastau ca viniyojayet | [AHS, Cikitsitasthāna, 6 28.1]
śuṇṭhīvayaḥsthālavaṇakāyasthāhiṅgupauṣkaraiḥ | [AHS, Cikitsitasthāna, 6 28.2]
pathyayā ca śṛtaṃ pārśvahṛdrujāgulmajid ghṛtam | [AHS, Cikitsitasthāna, 6 29.1]
sauvarcalasya dvipale pathyāpañcāśadanvite | [AHS, Cikitsitasthāna, 6 29.2]
ghṛtasya sādhitaḥ prastho hṛdrogaśvāsagulmajit | [AHS, Cikitsitasthāna, 6 30.1]
dāḍimaṃ kṛṣṇalavaṇaṃ śuṇṭhīhiṅgvamlavetasam | [AHS, Cikitsitasthāna, 6 30.2]
apatantrakahṛdrogaśvāsaghnaṃ cūrṇam uttamam | [AHS, Cikitsitasthāna, 6 31.1]
puṣkarāhvaśaṭhīśuṇṭhībījapūrajaṭābhayāḥ | [AHS, Cikitsitasthāna, 6 31.2]
pītāḥ kalkīkṛtāḥ kṣāraghṛtāmlalavaṇair yutāḥ | [AHS, Cikitsitasthāna, 6 32.1]
vikartikāśūlaharāḥ kvāthaḥ koṣṇaśca tadguṇaḥ | [AHS, Cikitsitasthāna, 6 32.2]
yavānīlavaṇakṣāravacājājyauṣadhaiḥ kṛtaḥ | [AHS, Cikitsitasthāna, 6 33.1]
sapūtidārubījāhvapalāśaśaṭhipauṣkaraiḥ | [AHS, Cikitsitasthāna, 6 33.2]
pañcakolaśaṭhīpathyāguḍabījāhvapauṣkaram | [AHS, Cikitsitasthāna, 6 34.1]
vāruṇīkalkitaṃ bhṛṣṭaṃ yamake lavaṇānvitam | [AHS, Cikitsitasthāna, 6 34.2]
hṛtpārśvayoniśūleṣu khāded gulmodareṣu ca | [AHS, Cikitsitasthāna, 6 35.1]
snigdhāśceha hitāḥ svedāḥ saṃskṛtāni ghṛtāni ca | [AHS, Cikitsitasthāna, 6 35.2]
laghunā pañcamūlena śuṇṭhyā vā sādhitaṃ jalam | [AHS, Cikitsitasthāna, 6 36.1]
vāruṇīdadhimaṇḍaṃ vā dhānyāmlaṃ vā pibet tṛṣi | [AHS, Cikitsitasthāna, 6 36.2]
sāyāmastambhaśūlāme hṛdi mārutadūṣite | [AHS, Cikitsitasthāna, 6 37.1]
kriyaiṣā sadravāyāmapramohe tu hitā rasāḥ | [AHS, Cikitsitasthāna, 6 37.2]
snehāḍhyās tittirikrauñcaśikhivartakadakṣajāḥ | [AHS, Cikitsitasthāna, 6 38.1]
balātailaṃ sahṛdrogaḥ pibed vā sukumārakam | [AHS, Cikitsitasthāna, 6 38.2]
yaṣṭyāhvaśatapākaṃ vā mahāsnehaṃ tathottamam | [AHS, Cikitsitasthāna, 6 39.1]
rāsnājīvakajīvantībalāvyāghrīpunarnavaiḥ | [AHS, Cikitsitasthāna, 6 39.2]
bhārgīsthirāvacāvyoṣair mahāsnehaṃ vipācayet | [AHS, Cikitsitasthāna, 6 40.1]
dadhipādaṃ tathāmlaiśca lābhataḥ sa niṣevitaḥ | [AHS, Cikitsitasthāna, 6 40.2]
tarpaṇo bṛṃhaṇo balyo vātahṛdroganāśanaḥ | [AHS, Cikitsitasthāna, 6 41.1]
dīpte 'gnau sadravāyāme hṛdroge vātike hitam | [AHS, Cikitsitasthāna, 6 41.2]
kṣīraṃ dadhi guḍaḥ sarpiraudakānūpam āmiṣam | [AHS, Cikitsitasthāna, 6 42.1]
etānyeva ca varjyāni hṛdrogeṣu caturṣvapi | [AHS, Cikitsitasthāna, 6 42.2]
śeṣeṣu stambhajāḍyāmasaṃyukte 'pi ca vātike | [AHS, Cikitsitasthāna, 6 43.1]
kaphānubandhe tasmiṃstu rūkṣoṣṇām ācaret kriyām | [AHS, Cikitsitasthāna, 6 43.2]
paitte drākṣekṣuniryāsasitākṣaudraparūṣakaiḥ | [AHS, Cikitsitasthāna, 6 44.1]
yukto vireko hṛdyaḥ syāt kramaḥ śuddhe ca pittahā | [AHS, Cikitsitasthāna, 6 44.2]
kṣatapittajvaroktaṃ ca bāhyāntaḥ parimārjanam | [AHS, Cikitsitasthāna, 6 45.1]
kaṭvīmadhukakalkaṃ ca pibet sasitam ambhasā | [AHS, Cikitsitasthāna, 6 45.2]
śreyasīśarkarādrākṣājīvakarṣabhakotpalaiḥ | [AHS, Cikitsitasthāna, 6 46.1]
balākharjūrakākolīmedāyugmaiśca sādhitam | [AHS, Cikitsitasthāna, 6 46.2]
sakṣīraṃ māhiṣaṃ sarpiḥ pittahṛdroganāśanam | [AHS, Cikitsitasthāna, 6 47.1]
prapauṇḍarīkamadhukabisagranthikaserukāḥ | [AHS, Cikitsitasthāna, 6 47.2]
saśuṇṭhīśaivalās tābhiḥ sakṣīraṃ vipaced ghṛtam | [AHS, Cikitsitasthāna, 6 48.1]
śītaṃ samadhu tacceṣṭaṃ svāduvargakṛtaṃ ca yat | [AHS, Cikitsitasthāna, 6 48.2]
vastiṃ ca dadyāt sakṣaudraṃ tailaṃ madhukasādhitam | [AHS, Cikitsitasthāna, 6 49.1]
kaphodbhave vamet svinnaḥ picumandavacāmbhasā | [AHS, Cikitsitasthāna, 6 49.2]
kulatthadhanvottharasatīkṣṇamadyayavāśanaḥ | [AHS, Cikitsitasthāna, 6 50.1]
pibeccūrṇaṃ vacāhiṅgulavaṇadvayanāgarāt | [AHS, Cikitsitasthāna, 6 50.2]
sailāyavānakakaṇāyavakṣārāt sukhāmbunā | [AHS, Cikitsitasthāna, 6 51.1]
phaladhānyāmlakaulatthayūṣamūtrāsavais tathā | [AHS, Cikitsitasthāna, 6 51.2]
puṣkarāhvābhayāśuṇṭhīśaṭhīrāsnāvacākaṇāt | [AHS, Cikitsitasthāna, 6 52.1]
kvāthaṃ tathābhayāśuṇṭhīmādrīpītadrukaṭphalāt | [AHS, Cikitsitasthāna, 6 52.2]
kvāthe rohītakāśvatthakhadirodumbarārjune | [AHS, Cikitsitasthāna, 6 53.1]
sapalāśavaṭe vyoṣatrivṛccūrṇānvite kṛtaḥ | [AHS, Cikitsitasthāna, 6 53.2]
sukhodakānupānaśca lehaḥ kaphavikārahā | [AHS, Cikitsitasthāna, 6 54.1]
śleṣmagulmoditājyāni kṣārāṃśca vividhān pibet | [AHS, Cikitsitasthāna, 6 54.2]
prayojayecchilāhvaṃ vā brāhmaṃ vātra rasāyanam | [AHS, Cikitsitasthāna, 6 55.1]
tathāmalakalehaṃ vā prāśaṃ vāgastyanirmitam | [AHS, Cikitsitasthāna, 6 55.2]
syācchūlaṃ yasya bhukte 'ti jīryatyalpaṃ jarāṃ gate | [AHS, Cikitsitasthāna, 6 56.1]
śāmyet sa kuṣṭhakṛmijillavaṇadvayatilvakaiḥ | [AHS, Cikitsitasthāna, 6 56.2]
sadevadārvativiṣaiścūrṇam uṣṇāmbunā pibet | [AHS, Cikitsitasthāna, 6 57.1]
yasya jīrṇe 'dhikaṃ snehaiḥ sa virecyaḥ phalaiḥ punaḥ | [AHS, Cikitsitasthāna, 6 57.2]
jīryatyanne tathā mūlais tīkṣṇaiḥ śūle sadādhike | [AHS, Cikitsitasthāna, 6 58.1]
prāyo 'nilo ruddhagatiḥ kupyatyāmāśaye gataḥ | [AHS, Cikitsitasthāna, 6 58.2]
tasyānulomanaṃ kāryaṃ śuddhilaṅghanapācanaiḥ | [AHS, Cikitsitasthāna, 6 59.1]
kṛmighnam auṣadhaṃ sarvaṃ kṛmije hṛdayāmaye | [AHS, Cikitsitasthāna, 6 59.2]
tṛṣṇāsu vātapittaghno vidhiḥ prāyeṇa śasyate | [AHS, Cikitsitasthāna, 6 60.1]
sarvāsu śīto bāhyāntas tathā śamanaśodhanaḥ | [AHS, Cikitsitasthāna, 6 60.2]
divyāmbu śītaṃ sakṣaudraṃ tadvad bhaumaṃ ca tadguṇam | [AHS, Cikitsitasthāna, 6 61.1]
nirvāpitaṃ taptaloṣṭakapālasikatādibhiḥ | [AHS, Cikitsitasthāna, 6 61.2]
saśarkaraṃ vā kvathitaṃ pañcamūlena vā jalam | [AHS, Cikitsitasthāna, 6 62.1]
darbhapūrveṇa manthaśca praśasto lājasaktubhiḥ | [AHS, Cikitsitasthāna, 6 62.2]
vāṭyaścāmayavaiḥ śītaḥ śarkarāmākṣikānvitaḥ | [AHS, Cikitsitasthāna, 6 63.1]
yavāgūḥ śālibhis tadvat kodravaiśca cirantanaiḥ | [AHS, Cikitsitasthāna, 6 63.2]
śītena śītavīryaiśca dravyaiḥ siddhena bhojanam | [AHS, Cikitsitasthāna, 6 64.1]
himāmbupariṣiktasya payasā sasitāmadhu | [AHS, Cikitsitasthāna, 6 64.2]
rasaiścānamlalavaṇair jāṅgalair ghṛtabharjitaiḥ | [AHS, Cikitsitasthāna, 6 65.1]
mudgādīnāṃ tathā yūṣair jīvanīyarasānvitaiḥ | [AHS, Cikitsitasthāna, 6 65.2]
nasyaṃ kṣīraghṛtaṃ siddhaṃ śītairikṣos tathā rasaḥ | [AHS, Cikitsitasthāna, 6 66.1]
nirvāpaṇāśca gaṇḍūṣāḥ sūtrasthānoditā hitāḥ | [AHS, Cikitsitasthāna, 6 66.2]
dāhajvaroktā lepādyā nirīhatvaṃ manoratiḥ | [AHS, Cikitsitasthāna, 6 67.1]
mahāsariddhradādīnāṃ darśanasmaraṇāni ca | [AHS, Cikitsitasthāna, 6 67.2]
tṛṣṇāyāṃ pavanotthāyāṃ saguḍaṃ dadhi śasyate | [AHS, Cikitsitasthāna, 6 68.1]
rasāśca bṛṃhaṇāḥ śītā vidāryādigaṇāmbu ca | [AHS, Cikitsitasthāna, 6 68.2]
pittajāyāṃ sitāyuktaḥ pakvodumbarajo rasaḥ | [AHS, Cikitsitasthāna, 6 69.1]
tatkvātho vā himas tadvacchārivādigaṇāmbu vā | [AHS, Cikitsitasthāna, 6 69.2]
tadvidhaiśca gaṇaiḥ śītakaṣāyān sasitāmadhūn | [AHS, Cikitsitasthāna, 6 70.1]
madhurairauṣadhais tadvat kṣīrivṛkṣaiśca kalpitān | [AHS, Cikitsitasthāna, 6 70.2]
bījapūrakamṛdvīkāvaṭavetasapallavān | [AHS, Cikitsitasthāna, 6 71.1]
mūlāni kuśakāśānāṃ yaṣṭyāhvaṃ ca jale śṛtam | [AHS, Cikitsitasthāna, 6 71.2]
jvaroditaṃ vā drākṣādi pañcasārāmbu vā pibet | [AHS, Cikitsitasthāna, 6 72.1]
kaphodbhavāyāṃ vamanaṃ nimbaprasavavāriṇā | [AHS, Cikitsitasthāna, 6 72.2]
bilvāḍhakīpañcakoladarbhapañcakasādhitam | [AHS, Cikitsitasthāna, 6 73.1]
jalaṃ pibed rajanyā vā siddhaṃ sakṣaudraśarkaram | [AHS, Cikitsitasthāna, 6 73.2]
mudgayūṣaṃ ca savyoṣapaṭolīnimbapallavam | [AHS, Cikitsitasthāna, 6 74.1]
yavānnaṃ tīkṣṇakavaḍanasyalehāṃśca śīlayet | [AHS, Cikitsitasthāna, 6 74.2]
sarvairāmācca taddhantrī kriyeṣṭā vamanaṃ tathā | [AHS, Cikitsitasthāna, 6 75.1]
tryūṣaṇāruṣkaravacāphalāmloṣṇāmbumastubhiḥ | [AHS, Cikitsitasthāna, 6 75.2]
annātyayān maṇḍam uṣṇaṃ himaṃ manthaṃ ca kālavit | [AHS, Cikitsitasthāna, 6 76.1]
tṛṣi śramān māṃsarasaṃ manthaṃ vā sasitaṃ pibet | [AHS, Cikitsitasthāna, 6 76.2]
ātapāt sasitaṃ manthaṃ yavakolajasaktubhiḥ | [AHS, Cikitsitasthāna, 6 77.1]
sarvāṇyaṅgāni limpecca tilapiṇyākakāñjikaiḥ | [AHS, Cikitsitasthāna, 6 77.2]
śītasnānācca madyāmbu pibet tṛṇmān guḍāmbu vā | [AHS, Cikitsitasthāna, 6 78.1]
madyād ardhajalaṃ madyaṃ snāto 'mlalavaṇair yutam | [AHS, Cikitsitasthāna, 6 78.2]
snehatīkṣṇatarāgnis tu svabhāvaśiśiraṃ jalam | [AHS, Cikitsitasthāna, 6 79.1]
snehād uṣṇāmbvajīrṇāt tu jīrṇān maṇḍaṃ pipāsitaḥ | [AHS, Cikitsitasthāna, 6 79.2]
pibet snigdhānnatṛṣito himaspardhi guḍodakam | [AHS, Cikitsitasthāna, 6 80.1]
gurvādyannena tṛṣitaḥ pītvoṣṇāmbu tad ullikhet | [AHS, Cikitsitasthāna, 6 80.2]
kṣayajāyāṃ kṣayahitaṃ sarvaṃ bṛṃhaṇam auṣadham | [AHS, Cikitsitasthāna, 6 81.1]
kṛśadurbalarūkṣāṇāṃ kṣīraṃ chāgo raso 'thavā | [AHS, Cikitsitasthāna, 6 81.2]
kṣīraṃ ca sordhvavātāyāṃ kṣayakāsaharaiḥ śṛtam | [AHS, Cikitsitasthāna, 6 82.1]
rogopasargājjātāyāṃ dhānyāmbu sasitāmadhu | [AHS, Cikitsitasthāna, 6 82.2]
pāne praśastaṃ sarvā ca kriyā rogādyapekṣayā | [AHS, Cikitsitasthāna, 6 83.1]
tṛṣyan pūrvāmayakṣīṇo na labheta jalaṃ yadi | [AHS, Cikitsitasthāna, 6 83.2]
maraṇaṃ dīrgharogaṃ vā prāpnuyāt tvaritaṃ tataḥ | [AHS, Cikitsitasthāna, 6 84.1]
sātmyānnapānabhaiṣajyais tṛṣṇāṃ tasya jayet purā | [AHS, Cikitsitasthāna, 6 84.2]
tasyāṃ jitāyām anyo 'pi vyādhiḥ śakyaścikitsitum | [AHS, Cikitsitasthāna, 6 84.3]
{AHS, Cikitsitasthāna, 7}
athāto madātyayādicikitsitaṃ vyākhyāsyāmaḥ | [AHS, Cikitsitasthāna, 7 1.1]
iti ha smāhur ātreyādayo maharṣayaḥ | [AHS, Cikitsitasthāna, 7 1.2]
yaṃ doṣam adhikaṃ paśyet tasyādau pratikārayet | [AHS, Cikitsitasthāna, 7 1.3]
kaphasthānānupūrvyā ca tulyadoṣe madātyaye | [AHS, Cikitsitasthāna, 7 1.4]
pittamārutaparyantaḥ prāyeṇa hi madātyayaḥ | [AHS, Cikitsitasthāna, 7 2.1]
hīnamithyātipītena yo vyādhirupajāyate | [AHS, Cikitsitasthāna, 7 2.2]
samapītena tenaiva sa madyenopaśāmyati | [AHS, Cikitsitasthāna, 7 3.1]
madyasya viṣasādṛśyād viṣaṃ tūtkarṣavṛttibhiḥ | [AHS, Cikitsitasthāna, 7 3.2]
tīkṣṇādibhir guṇair yogād viṣāntaram apekṣate | [AHS, Cikitsitasthāna, 7 4.1]
tīkṣṇoṣṇenātimātreṇa pītenāmlavidāhinā | [AHS, Cikitsitasthāna, 7 4.2]
madyenānnarasakledo vidagdhaḥ kṣāratāṃ gataḥ | [AHS, Cikitsitasthāna, 7 5.1]
yān kuryān madatṛṇmohajvarāntardāhavibhramān | [AHS, Cikitsitasthāna, 7 5.2]
madyotkliṣṭena doṣeṇa ruddhaḥ srotaḥsu mārutaḥ | [AHS, Cikitsitasthāna, 7 6.1]
sutīvrā vedanā yāśca śirasyasthiṣu saṃdhiṣu | [AHS, Cikitsitasthāna, 7 6.2]
jīrṇāmamadyadoṣasya prakāṅkṣālāghave sati | [AHS, Cikitsitasthāna, 7 7.1]
yaugikaṃ vidhivad yuktaṃ madyam eva nihanti tān | [AHS, Cikitsitasthāna, 7 7.2]
kṣāro hi yāti mādhuryaṃ śīghram amlopasaṃhitaḥ | [AHS, Cikitsitasthāna, 7 8.1]
madyam amleṣu ca śreṣṭhaṃ doṣaviṣyandanād alam | [AHS, Cikitsitasthāna, 7 8.2]
tīkṣṇoṣṇādyaiḥ purā proktair dīpanādyais tathā guṇaiḥ | [AHS, Cikitsitasthāna, 7 9.1]
sātmyatvācca tad evāsya dhātusāmyakaraṃ param | [AHS, Cikitsitasthāna, 7 9.2]
saptāham aṣṭarātraṃ vā kuryāt pānātyayauṣadham | [AHS, Cikitsitasthāna, 7 10.1]
jīryatyetāvatā pānaṃ kālena vipathāśritam | [AHS, Cikitsitasthāna, 7 10.2]
paraṃ tato 'nubadhnāti yo rogas tasya bheṣajam | [AHS, Cikitsitasthāna, 7 11.1]
yathāyathaṃ prayuñjīta kṛtapānātyayauṣadhaḥ | [AHS, Cikitsitasthāna, 7 11.2]
tatra vātolbaṇe madyaṃ dadyāt piṣṭakṛtaṃ yutam | [AHS, Cikitsitasthāna, 7 12.1]
bījapūrakavṛkṣāmlakoladāḍimadīpyakaiḥ | [AHS, Cikitsitasthāna, 7 12.2]
yavānīhapuṣājājīvyoṣatrilavaṇārdrakaiḥ | [AHS, Cikitsitasthāna, 7 13.1]
śūlyamāṃsair harītakaiḥ snehavadbhiśca saktubhiḥ | [AHS, Cikitsitasthāna, 7 13.2]
uṣṇasnigdhāmlalavaṇā medyamāṃsarasā hitāḥ | [AHS, Cikitsitasthāna, 7 14.1]
āmrāmrātakapeśībhiḥ saṃskṛtā rāgaṣāḍavāḥ | [AHS, Cikitsitasthāna, 7 14.2]
godhūmamāṣavikṛtir mṛduścitrā mukhapriyā | [AHS, Cikitsitasthāna, 7 15.1]
ārdrikārdrakakulmāṣaśuktamāṃsādigarbhiṇī | [AHS, Cikitsitasthāna, 7 15.2]
surabhir lavaṇā śītā nirgadā vācchavāruṇī | [AHS, Cikitsitasthāna, 7 16.1]
svaraso dāḍimāt kvāthaḥ pañcamūlāt kanīyasaḥ | [AHS, Cikitsitasthāna, 7 16.2]
śuṇṭhīdhānyāt tathā mastu śuktāmbho'cchāmlakāñjikam | [AHS, Cikitsitasthāna, 7 17.1]
abhyaṅgodvartanasnānam uṣṇaṃ prāvaraṇaṃ ghanam | [AHS, Cikitsitasthāna, 7 17.2]
ghanaścāgurujo dhūpaḥ paṅkaścāgurukuṅkumaḥ | [AHS, Cikitsitasthāna, 7 18.1]
kucoruśroṇiśālinyo yauvanoṣṇāṅgayaṣṭayaḥ | [AHS, Cikitsitasthāna, 7 18.2]
harṣeṇāliṅgane yuktāḥ priyāḥ saṃvāhaneṣu ca | [AHS, Cikitsitasthāna, 7 19.1]
pittolbaṇe bahujalaṃ śārkaraṃ madhu vā yutam | [AHS, Cikitsitasthāna, 7 19.2]
rasair dāḍimakharjūrabhavyadrākṣāparūṣajaiḥ | [AHS, Cikitsitasthāna, 7 20.1]
suśītaṃ sasitāsaktu yojyaṃ tādṛk ca pānakam | [AHS, Cikitsitasthāna, 7 20.2]
svāduvargakaṣāyair vā yuktaṃ madyaṃ samākṣikam | [AHS, Cikitsitasthāna, 7 21.1]
śāliṣaṣṭikam aśnīyācchaśājaiṇakapiñjalaiḥ | [AHS, Cikitsitasthāna, 7 21.2]
satīnamudgāmalakapaṭolīdāḍimai rasaiḥ | [AHS, Cikitsitasthāna, 7 22.1]
kaphapittaṃ samutkliṣṭam ullikhet tṛḍvidāhavān | [AHS, Cikitsitasthāna, 7 22.2]
pītvāmbu śītaṃ madyaṃ vā bhūrīkṣurasasaṃyutam | [AHS, Cikitsitasthāna, 7 23.1]
drākṣārasaṃ vā saṃsargī tarpaṇādiḥ paraṃ hitaḥ | [AHS, Cikitsitasthāna, 7 23.2]
tathāgnir dīpyate tasya doṣaśeṣānnapācanaḥ | [AHS, Cikitsitasthāna, 7 24.1]
kāse saraktaniṣṭhīve pārśvastanarujāsu ca | [AHS, Cikitsitasthāna, 7 24.2]
tṛṣṇāyāṃ savidāhāyāṃ sotkleśe hṛdayorasi | [AHS, Cikitsitasthāna, 7 25.1]
guḍūcībhadramustānāṃ paṭolasyāthavā rasam | [AHS, Cikitsitasthāna, 7 25.2]
saśṛṅgaveraṃ yuñjīta tittiripratibhojanam | [AHS, Cikitsitasthāna, 7 26.1]
tṛṣyate cāti balavad vātapitte samuddhate | [AHS, Cikitsitasthāna, 7 26.2]
dadyād drākṣārasaṃ pānaṃ śītaṃ doṣānulomanam | [AHS, Cikitsitasthāna, 7 27.1]
jīrṇe 'dyānmadhurāmlena chāgamāṃsarasena ca | [AHS, Cikitsitasthāna, 7 27.2]
tṛṣyalpaśaḥ piben madyaṃ madaṃ rakṣan bahūdakam | [AHS, Cikitsitasthāna, 7 28.1]
mustadāḍimalājāmbu jalaṃ vā parṇinīśṛtam | [AHS, Cikitsitasthāna, 7 28.2]
pāṭalyutpalakandair vā svabhāvād eva vā himam | [AHS, Cikitsitasthāna, 7 29.1]
madyātipānād abdhātau kṣīṇe tejasi coddhate | [AHS, Cikitsitasthāna, 7 29.2]
yaḥ śuṣkagalatālvoṣṭho jihvāṃ niṣkṛṣya ceṣṭate | [AHS, Cikitsitasthāna, 7 30.1]
pāyayet kāmato 'mbhas taṃ niśīthapavanāhatam | [AHS, Cikitsitasthāna, 7 30.2]
koladāḍimavṛkṣāmlacukrīkācukrikārasaḥ | [AHS, Cikitsitasthāna, 7 31.1]
pañcāmlako mukhālepaḥ sadyas tṛṣṇāṃ niyacchati | [AHS, Cikitsitasthāna, 7 31.2]
tvacaṃ prāptaśca pānoṣmā pittaraktābhimūrchitaḥ | [AHS, Cikitsitasthāna, 7 32.1]
dāhaṃ prakurute ghoraṃ tatrātiśiśiro vidhiḥ | [AHS, Cikitsitasthāna, 7 32.2]
aśāmyati rasais tṛpte rohiṇīṃ vyadhayet sirām | [AHS, Cikitsitasthāna, 7 33.1]
ullekhanopavāsābhyāṃ jayecchleṣmolbaṇaṃ pibet | [AHS, Cikitsitasthāna, 7 33.2]
śītaṃ śuṇṭhīsthirodīcyaduḥsparśānyatamodakam | [AHS, Cikitsitasthāna, 7 34.1]
nirāmaṃ kṣudhitaṃ kāle pāyayed bahumākṣikam | [AHS, Cikitsitasthāna, 7 34.2]
śārkaraṃ madhu vā jīrṇam ariṣṭaṃ sīdhum eva vā | [AHS, Cikitsitasthāna, 7 35.1]
rūkṣatarpaṇasaṃyuktaṃ yavānīnāgarānvitam | [AHS, Cikitsitasthāna, 7 35.2]
yūṣeṇa yavagodhūmaṃ tanunālpena bhojayet | [AHS, Cikitsitasthāna, 7 36.1]
uṣṇāmlakaṭutiktena kaulatthenālpasarpiṣā | [AHS, Cikitsitasthāna, 7 36.2]
śuṣkamūlakajaiśchāgai rasair vā dhanvacāriṇām | [AHS, Cikitsitasthāna, 7 37.1]
sāmlavetasavṛkṣāmlapaṭolīvyoṣadāḍimaiḥ | [AHS, Cikitsitasthāna, 7 37.2]
prabhūtaśuṇṭhīmaricaharitārdrakapeśikam | [AHS, Cikitsitasthāna, 7 38.1]
bījapūrarasādyamlabhṛṣṭanīrasavartitam | [AHS, Cikitsitasthāna, 7 38.2]
karīrakaramardādi rociṣṇu bahuśālanam | [AHS, Cikitsitasthāna, 7 39.1]
pravyaktāṣṭāṅgalavaṇaṃ vikalpitanimardakam | [AHS, Cikitsitasthāna, 7 39.2]
yathāgni bhakṣayan māṃsaṃ mādhavaṃ nigadaṃ pibet | [AHS, Cikitsitasthāna, 7 40.1]
sitāsauvarcalājājītintiḍīkāmlavetasam | [AHS, Cikitsitasthāna, 7 40.2]
tvagelāmaricārdhāṃśam aṣṭāṅgalavaṇaṃ hitam | [AHS, Cikitsitasthāna, 7 41.1]
srotoviśuddhyagnikaraṃ kaphaprāye madātyaye | [AHS, Cikitsitasthāna, 7 41.2]
rūkṣoṣṇodvartanodgharṣasnānabhojanalaṅghanaiḥ | [AHS, Cikitsitasthāna, 7 42.1]
sakāmābhiḥ saha strībhir yuktyā jāgaraṇena ca | [AHS, Cikitsitasthāna, 7 42.2]
madātyayaḥ kaphaprāyaḥ śīghraṃ samupaśāmyati | [AHS, Cikitsitasthāna, 7 43.1]
yad idaṃ karma nirdiṣṭaṃ pṛthag doṣabalaṃ prati | [AHS, Cikitsitasthāna, 7 43.2]
saṃnipāte daśavidhe taccheṣe 'pi vikalpayet | [AHS, Cikitsitasthāna, 7 44.1]
tvaṅnāgapuṣpamagadhāmaricājājidhānyakaiḥ | [AHS, Cikitsitasthāna, 7 44.2]
parūṣakamadhūkailāsurāhvaiśca sitānvitaiḥ | [AHS, Cikitsitasthāna, 7 45.1]
sakapittharasaṃ hṛdyaṃ pānakaṃ śaśibodhitam | [AHS, Cikitsitasthāna, 7 45.2]
madātyayeṣu sarveṣu peyaṃ rucyagnidīpanam | [AHS, Cikitsitasthāna, 7 46.1]
nāvikṣobhya mano madyaṃ śarīram avihanya vā | [AHS, Cikitsitasthāna, 7 46.2]
kuryān madātyayaṃ tasmād iṣyate harṣaṇī kriyā | [AHS, Cikitsitasthāna, 7 47.1]
saṃśuddhiśamanādyeṣu madadoṣaḥ kṛteṣvapi | [AHS, Cikitsitasthāna, 7 47.2]
na cecchāmyet kaphe kṣīṇe jāte daurbalyalāghave | [AHS, Cikitsitasthāna, 7 48.1]
tasya madyavidagdhasya vātapittādhikasya ca | [AHS, Cikitsitasthāna, 7 48.2]
grīṣmopataptasya taror yathā varṣaṃ tathā payaḥ | [AHS, Cikitsitasthāna, 7 49.1]
madyakṣīṇasya hi kṣīṇaṃ kṣīram āśveva puṣyati | [AHS, Cikitsitasthāna, 7 49.2]
ojas tulyaṃ guṇaiḥ sarvair viparītaṃ ca madyataḥ | [AHS, Cikitsitasthāna, 7 50.1]
payasā vihate roge bale jāte nivartayet | [AHS, Cikitsitasthāna, 7 50.2]
kṣīraprayogaṃ madyaṃ ca krameṇālpālpam ācaret | [AHS, Cikitsitasthāna, 7 51.1]
na vikṣayadhvaṃsakotthaiḥ spṛśetopadravair yathā | [AHS, Cikitsitasthāna, 7 51.2]
tayos tu syād ghṛtaṃ kṣīraṃ vastayo bṛṃhaṇāḥ śivāḥ | [AHS, Cikitsitasthāna, 7 52.1]
abhyaṅgodvartanasnānānyannapānaṃ ca vātajit | [AHS, Cikitsitasthāna, 7 52.2]
yuktamadyasya madyottho na vyādhirupajāyate | [AHS, Cikitsitasthāna, 7 53.1]
ato 'sya vakṣyate yogo yaḥ sukhāyaiva kevalam | [AHS, Cikitsitasthāna, 7 53.2]
āśvinaṃ yā mahat tejo balaṃ sārasvataṃ ca yā | [AHS, Cikitsitasthāna, 7 54.1]
dadhātyaindraṃ ca yā vīryaṃ prabhāvaṃ vaiṣṇavaṃ ca yā | [AHS, Cikitsitasthāna, 7 54.2]
astraṃ makaraketor yā puruṣārtho balasya yā | [AHS, Cikitsitasthāna, 7 55.1]
sautrāmaṇyāṃ dvijamukhe yā hutāśe ca hvayate | [AHS, Cikitsitasthāna, 7 55.2]
yā sarvauṣadhisampūrṇān mathyamānāt surāsuraiḥ | [AHS, Cikitsitasthāna, 7 56.1]
mahodadheḥ samudbhūtā śrīśaśāṅkāmṛtaiḥ saha | [AHS, Cikitsitasthāna, 7 56.2]
madhumādhavamaireyasīdhugauḍāsavādibhiḥ | [AHS, Cikitsitasthāna, 7 57.1]
madaśaktim anujjhantī yā rūpair bahubhiḥ sthitā | [AHS, Cikitsitasthāna, 7 57.2]
yām āsvādya vilāsinyo yathārthaṃ nāma bibhrati | [AHS, Cikitsitasthāna, 7 58.1]
kulāṅganāpi yāṃ pītvā nayatyuddhatamānasā | [AHS, Cikitsitasthāna, 7 58.2]
anaṅgāliṅgitairaṅgaiḥ kvāpi ceto munerapi | [AHS, Cikitsitasthāna, 7 59.1]
taraṅgabhaṅgabhrūkuṭītarjanair māninīmanaḥ | [AHS, Cikitsitasthāna, 7 59.2]
ekaṃ prasādya kurute yā dvayorapi nirvṛtim | [AHS, Cikitsitasthāna, 7 60.1]
yathākāmaṃ bhaṭāvāptiparihṛṣṭāpsarogaṇe | [AHS, Cikitsitasthāna, 7 60.2]
tṛṇavat puruṣā yuddhe yām āsvādya tyajantyasūn | [AHS, Cikitsitasthāna, 7 61.1]
yāṃ śīlayitvāpi ciraṃ bahudhā bahuvigrahām | [AHS, Cikitsitasthāna, 7 61.2]
nityaṃ harṣātivegena tatpūrvam iva sevate | [AHS, Cikitsitasthāna, 7 62.1]
śokodvegāratibhayair yāṃ dṛṣṭvā nābhibhūyate | [AHS, Cikitsitasthāna, 7 62.2]
goṣṭhīmahotsavodyānaṃ na yasyāḥ śobhate vinā | [AHS, Cikitsitasthāna, 7 63.1]
smṛtvā smṛtvā ca bahuśo viyuktaḥ śocate yayā | [AHS, Cikitsitasthāna, 7 63.2]
aprasannāpi yā prītyai prasannā svarga eva yā | [AHS, Cikitsitasthāna, 7 64.1]
apīndraṃ manyate duḥsthaṃ hṛdayasthitayā yayā | [AHS, Cikitsitasthāna, 7 64.2]
anirdeśyasukhāsvādā svayaṃvedyaiva yā param | [AHS, Cikitsitasthāna, 7 65.1]
iti citrāsvavasthāsu priyām anukaroti yā | [AHS, Cikitsitasthāna, 7 65.2]
priyātipriyatāṃ yāti yat priyasya viśeṣataḥ | [AHS, Cikitsitasthāna, 7 66.1]
yā prītir yā ratir vā vāg yā puṣṭiriti ca stutā | [AHS, Cikitsitasthāna, 7 66.2]
devadānavagandharvayakṣarākṣasamānuṣaiḥ | [AHS, Cikitsitasthāna, 7 67.1]
pānapravṛttau satyāṃ tu tāṃ surāṃ vidhinā pibet | [AHS, Cikitsitasthāna, 7 67.2]
sambhavanti na te rogā medo'nilakaphodbhavāḥ | [AHS, Cikitsitasthāna, 7 68.1]
vidhiyuktād ṛte madyād ye na sidhyanti dāruṇāḥ | [AHS, Cikitsitasthāna, 7 68.2]
asti dehasya sāvasthā yasyāṃ pānaṃ nivāryate | [AHS, Cikitsitasthāna, 7 69.1]
anyatra madyān nigadād vividhauṣadhasaṃskṛtāt | [AHS, Cikitsitasthāna, 7 69.2]
ānūpaṃ jāṅgalaṃ māṃsaṃ vidhināpyupakalpitam | [AHS, Cikitsitasthāna, 7 70.1]
madyaṃ sahāyam aprāpya samyak pariṇamet katham | [AHS, Cikitsitasthāna, 7 70.2]
sutīvramārutavyādhighātino laśunasya ca | [AHS, Cikitsitasthāna, 7 71.1]
madyamāṃsaviyuktasya prayoge syāt kiyān guṇaḥ | [AHS, Cikitsitasthāna, 7 71.2]
nigūḍhaśalyāharaṇe śastrakṣārāgnikarmaṇi | [AHS, Cikitsitasthāna, 7 72.1]
pītamadyo viṣahate sukhaṃ vaidyavikatthanām | [AHS, Cikitsitasthāna, 7 72.2]
analottejanaṃ rucyaṃ śokaśramavinodakam | [AHS, Cikitsitasthāna, 7 73.1]
na cātaḥ param astyanyad ārogyabalapuṣṭikṛt | [AHS, Cikitsitasthāna, 7 73.2]
rakṣatā jīvitaṃ tasmāt peyam ātmavatā sadā | [AHS, Cikitsitasthāna, 7 74.1]
āśritopāśritahitaṃ paramaṃ dharmasādhanam | [AHS, Cikitsitasthāna, 7 74.2]
snātaḥ praṇamya suravipragurūn yathāsvaṃ vṛttiṃ vidhāya ca samastaparigrahasya | [AHS, Cikitsitasthāna, 7 75.1]
āpānabhūmim atha gandhajalābhiṣiktām āhāramaṇḍapasamīpagatāṃ śrayet | [AHS, Cikitsitasthāna, 7 75.2]
svāstṛte 'tha śayane kamanīye mitrabhṛtyaramaṇīsamavetaḥ | [AHS, Cikitsitasthāna, 7 76.1]
svaṃ yaśaḥ kathakacāraṇasaṃghairuddhataṃ niśamayann atilokam | [AHS, Cikitsitasthāna, 7 76.2]
vilāsinīnāṃ ca vilāsaśobhi gītaṃ sanṛtyaṃ kalatūryaghoṣaiḥ | [AHS, Cikitsitasthāna, 7 77.1]
kāñcīkalāpaiścalakiṅkiṇīkaiḥ krīḍāvihaṅgaiśca kṛtānunādam | [AHS, Cikitsitasthāna, 7 77.2]
maṇikanakasamutthairāvaneyair vicitraiḥ sajalavividhalekhakṣaumavastrāvṛtāṅgaiḥ | [AHS, Cikitsitasthāna, 7 78.1]
api munijanacittakṣobhasaṃpādinībhiś cakitahariṇalolaprekṣaṇībhiḥ priyābhiḥ | [AHS, Cikitsitasthāna, 7 78.2]
stananitambakṛtād atigauravād alasam ākulam īśvarasaṃbhramāt | [AHS, Cikitsitasthāna, 7 79.1]
iti gataṃ dadhatībhirasaṃsthitaṃ taruṇacittavilobhanakārmaṇam | [AHS, Cikitsitasthāna, 7 79.2]
yauvanāsavamattābhir vilāsādhiṣṭhitātmabhiḥ | [AHS, Cikitsitasthāna, 7 80.1]
saṃcāryamāṇaṃ yugapat tanvaṅgībhiritastataḥ | [AHS, Cikitsitasthāna, 7 80.2]
tālavṛntanalinīdalānilaiḥ śītalīkṛtam atīva śītalaiḥ | [AHS, Cikitsitasthāna, 7 81.1]
darśane 'pi vidadhad vaśānugam svāditaṃ kim uta cittajanmanaḥ | [AHS, Cikitsitasthāna, 7 81.2]
cūtarasendumṛgaiḥ kṛtavāsaṃ mallikayojjvalayā ca sanātham | [AHS, Cikitsitasthāna, 7 82.1]
sphāṭikaśuktigataṃ sataraṅgaṃ kāntam anaṅgam ivodvahad aṅgam | [AHS, Cikitsitasthāna, 7 82.2]
tālīśādyaṃ cūrṇam elādikaṃ vā hṛdyaṃ prāśya prāg vayaḥsthāpanaṃ vā | [AHS, Cikitsitasthāna, 7 83.1]
tatprārthibhyo bhūmibhāge sumṛṣṭe toyonmiśraṃ dāpayitvā tataśca | [AHS, Cikitsitasthāna, 7 83.2]
dhṛtimān smṛtimān nityam anūnādhikam ācaran | [AHS, Cikitsitasthāna, 7 84.1]
ucitenopacāreṇa sarvam evopapādayan | [AHS, Cikitsitasthāna, 7 84.2]
jitavikasitāsitasarojanayanasaṃkrāntivardhitaśrīkam | [AHS, Cikitsitasthāna, 7 85.1]
kāntāmukham iva saurabhahṛtamadhupagaṇaṃ piben madyam | [AHS, Cikitsitasthāna, 7 85.2]
pītvaivaṃ caṣakadvayaṃ parijanaṃ saṃmānya sarvaṃ tato gatvāhārabhuvaṃ puraḥ subhiṣajo bhuñjīta bhūyo 'tra ca | [AHS, Cikitsitasthāna, 7 86.1]
māṃsāpūpaghṛtārdrakādiharitair yuktaṃ sasauvarcalair dvis trir vā niśi cālpam eva vanitāsaṃvalganārthaṃ pibet | [AHS, Cikitsitasthāna, 7 86.2]
rahasi dayitām aṅke kṛtvā bhujāntarapīḍanāt pulakitatanuṃ jātasvedāṃ sakampapayodharām | [AHS, Cikitsitasthāna, 7 87.1]
yadi sarabhasaṃ sīdhor vāraṃ na pāyayate kṛtī kim anubhavati kleśaprāyaṃ tato gṛhatantratām | [AHS, Cikitsitasthāna, 7 87.2]
varatanuvaktrasaṃgatisugandhitaraṃ sarakam | [AHS, Cikitsitasthāna, 7 88.1]
drutam iva padmarāgamaṇim āsavarūpadharam | [AHS, Cikitsitasthāna, 7 88.2]
bhavati ratiśrameṇa ca madaḥ pibato 'lpam api | [AHS, Cikitsitasthāna, 7 88.3]
kṣayam ata ojasaḥ pariharan sa śayīta param | [AHS, Cikitsitasthāna, 7 88.4]
itthaṃ yuktyā piban madyaṃ na trivargād vihīyate | [AHS, Cikitsitasthāna, 7 89.1]
asārasaṃsārasukhaṃ paramaṃ cādhigacchati | [AHS, Cikitsitasthāna, 7 89.2]
aiśvaryasyopabhogo 'yaṃ spṛhaṇīyaḥ surairapi | [AHS, Cikitsitasthāna, 7 90.1]
anyathā hi vipatsu syāt paścāt tāpendhanaṃ dhanam | [AHS, Cikitsitasthāna, 7 90.2]
upabhogena rahito bhogavān iti nindyate | [AHS, Cikitsitasthāna, 7 91.1]
nirmito 'tikadaryo 'yaṃ vidhinā nidhipālakaḥ | [AHS, Cikitsitasthāna, 7 91.2]
tasmād vyavasthayā pānaṃ pānasya satataṃ hitam | [AHS, Cikitsitasthāna, 7 92.1]
jitvā viṣayalubdhānām indriyāṇāṃ svatantratām | [AHS, Cikitsitasthāna, 7 92.2]
vidhir vasumatām eṣa bhaviṣyadvasavas tu ye | [AHS, Cikitsitasthāna, 7 93.1]
yathopapatti tair madyaṃ pātavyaṃ mātrayā hitam | [AHS, Cikitsitasthāna, 7 93.2]
yāvad dṛṣṭer na saṃbhrāntir yāvan na kṣobhate manaḥ | [AHS, Cikitsitasthāna, 7 94.1]
tāvad eva virantavyaṃ madyād ātmavatā sadā | [AHS, Cikitsitasthāna, 7 94.2]
abhyaṅgodvartanasnānavāsadhūpānulepanaiḥ | [AHS, Cikitsitasthāna, 7 95.1]
snigdhoṣṇair bhāvitaścānnaiḥ pānaṃ vātottaraḥ pibet | [AHS, Cikitsitasthāna, 7 95.2]
śītopacārair vividhair madhurasnigdhaśītalaiḥ | [AHS, Cikitsitasthāna, 7 96.1]
paittiko bhāvitaścānnaiḥ piban madyaṃ na sīdati | [AHS, Cikitsitasthāna, 7 96.2]
upacārairaśiśirair yavagodhūmabhuk pibet | [AHS, Cikitsitasthāna, 7 97.1]
ślaiṣmiko dhanvajair māṃsair madyaṃ māricikaiḥ saha | [AHS, Cikitsitasthāna, 7 97.2]
tatra vāte hitaṃ madyaṃ prāyaḥ paiṣṭikagauḍikam | [AHS, Cikitsitasthāna, 7 98.1]
pitte sāmbho madhu kaphe mārdvīkāriṣṭamādhavam | [AHS, Cikitsitasthāna, 7 98.2]
prāk pibecchlaiṣmiko madyaṃ bhuktasyopari paittikaḥ | [AHS, Cikitsitasthāna, 7 99.1]
vātikas tu piben madhye samadoṣo yathecchayā | [AHS, Cikitsitasthāna, 7 99.2]
madeṣu vātapittaghnaṃ prāyo mūrchāsu ceṣyate | [AHS, Cikitsitasthāna, 7 100.1]
sarvatrāpi viśeṣeṇa pittam evopalakṣayet | [AHS, Cikitsitasthāna, 7 100.2]
śītāḥ pradehā maṇayaḥ sekā vyajanamārutāḥ | [AHS, Cikitsitasthāna, 7 101.1]
sitā drākṣekṣukharjūrakāśmaryasvarasāḥ payaḥ | [AHS, Cikitsitasthāna, 7 101.2]
siddhaṃ madhuravargeṇa rasā yūṣāḥ sadāḍimāḥ | [AHS, Cikitsitasthāna, 7 102.1]
ṣaṣṭikāḥ śālayo raktā yavāḥ sarpiśca jīvanam | [AHS, Cikitsitasthāna, 7 102.2]
kalyāṇakaṃ mahātiktaṃ ṣaṭpalaṃ payasāgnikaḥ | [AHS, Cikitsitasthāna, 7 103.1]
pippalyo vā śilāhvaṃ vā rasāyanavidhānataḥ | [AHS, Cikitsitasthāna, 7 103.2]
triphalā vā prayoktavyā saghṛtakṣaudraśarkarā | [AHS, Cikitsitasthāna, 7 104.1]
prasaktavegeṣu hitaṃ mukhanāsāvarodhanam | [AHS, Cikitsitasthāna, 7 104.2]
pibed vā mānuṣīkṣīraṃ tena dadyācca nāvanam | [AHS, Cikitsitasthāna, 7 105.1]
mṛṇālabisakṛṣṇā vā lihyāt kṣaudreṇa sābhayāḥ | [AHS, Cikitsitasthāna, 7 105.2]
durālabhāṃ vā mustaṃ vā śītena salilena vā | [AHS, Cikitsitasthāna, 7 106.1]
piben maricakolāsthimajjośīrāhikesaram | [AHS, Cikitsitasthāna, 7 106.2]
dhātrīphalarase siddhaṃ pathyākvāthena vā ghṛtam | [AHS, Cikitsitasthāna, 7 107.1]
kuryāt kriyāṃ yathoktāṃ ca yathādoṣabalodayam | [AHS, Cikitsitasthāna, 7 107.2]
pañca karmāṇi ceṣṭāni secanaṃ śoṇitasya ca | [AHS, Cikitsitasthāna, 7 108.1]
sattvasyālambanaṃ jñānam agṛddhir viṣayeṣu ca | [AHS, Cikitsitasthāna, 7 108.2]
madeṣvatipravṛddheṣu mūrchāyeṣu ca yojayet | [AHS, Cikitsitasthāna, 7 109.1]
tīkṣṇaṃ saṃnyāsavihitaṃ viṣaghnaṃ viṣajeṣu ca | [AHS, Cikitsitasthāna, 7 109.2]
āśu prayojyaṃ saṃnyāse sutīkṣṇaṃ nasyam añjanam | [AHS, Cikitsitasthāna, 7 110.1]
dhūmaḥ pradhamanaṃ todaḥ sūcībhiśca nakhāntare | [AHS, Cikitsitasthāna, 7 110.2]
keśānāṃ luñcanaṃ dāho daṃśo daśanavṛścikaiḥ | [AHS, Cikitsitasthāna, 7 111.1]
kaṭvamlagālanaṃ vaktre kapikacchvavagharṣaṇam | [AHS, Cikitsitasthāna, 7 111.2]
utthito labdhasaṃjñaśca laśunasvarasaṃ pibet | [AHS, Cikitsitasthāna, 7 112.1]
khādet savyoṣalavaṇaṃ bījapūrakakesaram | [AHS, Cikitsitasthāna, 7 112.2]
laghvannaprati tīkṣṇoṣṇam adyāt srotoviśuddhaye | [AHS, Cikitsitasthāna, 7 113.1]
vismāpanaiḥ saṃsmaraṇaiḥ priyaśravaṇadarśanaiḥ | [AHS, Cikitsitasthāna, 7 113.2]
paṭubhir gītavāditraśabdair vyāyāmaśīlanaiḥ | [AHS, Cikitsitasthāna, 7 114.1]
sraṃsanollekhanair dhūmaiḥ śoṇitasyāvasecanaiḥ | [AHS, Cikitsitasthāna, 7 114.2]
upācaret taṃ pratatam anubandhabhayāt punaḥ | [AHS, Cikitsitasthāna, 7 115.1]
tasya saṃrakṣitavyaṃ ca manaḥ pralayahetutaḥ | [AHS, Cikitsitasthāna, 7 115.2]
{AHS, Cikitsitasthāna, 8}
athāto 'rśasāṃ cikitsitaṃ vyākhyāsyāmaḥ | [AHS, Cikitsitasthāna, 8 1.1]
iti ha smāhur ātreyādayo maharṣayaḥ | [AHS, Cikitsitasthāna, 8 1.2]
kāle sādhāraṇe vyabhre nātidurbalam arśasam | [AHS, Cikitsitasthāna, 8 1.3]
viśuddhakoṣṭhaṃ laghvalpam anulomanam āśitam | [AHS, Cikitsitasthāna, 8 1.4]
śuciṃ kṛtasvastyayanaṃ muktaviṇmūtram avyatham | [AHS, Cikitsitasthāna, 8 2.1]
śayane phalake vānyanarotsaṅge vyapāśritam | [AHS, Cikitsitasthāna, 8 2.2]
pūrveṇa kāyenottānaṃ pratyādityagudaṃ samam | [AHS, Cikitsitasthāna, 8 3.1]
samunnatakaṭīdeśam atha yantraṇavāsasā | [AHS, Cikitsitasthāna, 8 3.2]
sakthnoḥ śirodharāyāṃ ca parikṣiptam ṛju sthitam | [AHS, Cikitsitasthāna, 8 4.1]
ālambitaṃ paricaraiḥ sarpiṣābhyaktapāyave | [AHS, Cikitsitasthāna, 8 4.2]
tato 'smai sarpiṣābhyaktaṃ nidadhyād ṛju yantrakam | [AHS, Cikitsitasthāna, 8 5.1]
śanairanusukhaṃ pāyau tato dṛṣṭvā pravāhaṇāt | [AHS, Cikitsitasthāna, 8 5.2]
yantre praviṣṭaṃ durnāma plotaguṇṭhitayānu ca | [AHS, Cikitsitasthāna, 8 6.1]
śalākayotpīḍya bhiṣag yathoktavidhinā dahet | [AHS, Cikitsitasthāna, 8 6.2]
kṣāreṇaivārdram itarat kṣāreṇa jvalanena vā | [AHS, Cikitsitasthāna, 8 7.1]
mahad vā balinaśchittvā vītayantram athāturam | [AHS, Cikitsitasthāna, 8 7.2]
svabhyaktapāyujaghanam avagāhe nidhāpayet | [AHS, Cikitsitasthāna, 8 8.1]
nirvātamandirasthasya tato 'syācāram ādiśet | [AHS, Cikitsitasthāna, 8 8.2]
ekaikam iti saptāhāt saptāhāt samupācaret | [AHS, Cikitsitasthāna, 8 9.1]
prāg dakṣiṇaṃ tato vāmam arśaḥ pṛṣṭhāgrajaṃ tataḥ | [AHS, Cikitsitasthāna, 8 9.2]
bahvarśasaḥ sudagdhasya syād vāyoranulomatā | [AHS, Cikitsitasthāna, 8 10.1]
ruciranne 'gnipaṭutā svāsthyaṃ varṇabalodayaḥ | [AHS, Cikitsitasthāna, 8 10.2]
vastiśūle tvadho nābher lepayecchlakṣṇakalkitaiḥ | [AHS, Cikitsitasthāna, 8 11.1]
varṣābhūkuṣṭhasurabhimiśilohāmarāhvayaiḥ | [AHS, Cikitsitasthāna, 8 11.2]
śakṛnmūtrapratīghāte pariṣekāvagāhayoḥ | [AHS, Cikitsitasthāna, 8 12.1]
varaṇālambuṣairaṇḍagokaṇṭakapunarnavaiḥ | [AHS, Cikitsitasthāna, 8 12.2]
suṣavīsurabhībhyāṃ ca kvātham uṣṇaṃ prayojayet | [AHS, Cikitsitasthāna, 8 13.1]
sasneham athavā kṣīraṃ tailaṃ vā vātanāśanam | [AHS, Cikitsitasthāna, 8 13.2]
yuñjītānnaṃ śakṛdbhedi snehān vātaghnadīpanān | [AHS, Cikitsitasthāna, 8 14.1]
athāprayojyadāhasya nirgatān kaphavātajān | [AHS, Cikitsitasthāna, 8 14.2]
sastambhakaṇḍūrukśophān abhyajya gudakīlakān | [AHS, Cikitsitasthāna, 8 15.1]
bilvamūlāgnikakṣārakuṣṭhaiḥ siddhena secayet | [AHS, Cikitsitasthāna, 8 15.2]
tailenāhibiḍāloṣṭravarāhavasayāthavā | [AHS, Cikitsitasthāna, 8 16.1]
svedayed anu piṇḍena dravasvedena vā punaḥ | [AHS, Cikitsitasthāna, 8 16.2]
saktūnāṃ piṇḍikābhir vā snigdhānāṃ tailasarpiṣā | [AHS, Cikitsitasthāna, 8 17.1]
rāsnāyā hapuṣāyā vā piṇḍair vā kārṣṇyagandhikaiḥ | [AHS, Cikitsitasthāna, 8 17.2]
arkamūlaṃ śamīpattram nṛkeśaḥ sarpakañcukam | [AHS, Cikitsitasthāna, 8 18.1]
mārjāracarma sarpiśca dhūpanaṃ hitam arśasām | [AHS, Cikitsitasthāna, 8 18.2]
tathāśvagandhā surasā bṛhatī pippalī ghṛtam | [AHS, Cikitsitasthāna, 8 19.1]
dhānyāmlapiṣṭair jīmūtabījais tajjālakaṃ mṛdu | [AHS, Cikitsitasthāna, 8 19.2]
lepitaṃ chāyayā śuṣkaṃ vartir gudajaśātanī | [AHS, Cikitsitasthāna, 8 20.1]
sajālamūlajīmūtalehe vā kṣārasaṃyute | [AHS, Cikitsitasthāna, 8 20.2]
guñjāsūraṇakūṣmāṇḍabījair vartis tathāguṇā | [AHS, Cikitsitasthāna, 8 21.1]
snukkṣīrārdraniśālepas tathā gomūtrakalkitaiḥ | [AHS, Cikitsitasthāna, 8 21.2]
kṛkavākuśakṛtkṛṣṇāniśāguñjāphalais tathā | [AHS, Cikitsitasthāna, 8 22.1]
snukkṣīrapiṣṭaiḥ ṣaḍgranthāhalinīvāraṇāsthibhiḥ | [AHS, Cikitsitasthāna, 8 22.2]
kulīraśṛṅgīvijayākuṣṭhāruṣkaratutthakaiḥ | [AHS, Cikitsitasthāna, 8 23.1]
śigrumūlakajair bījaiḥ pattrairaśvaghnanimbajaiḥ | [AHS, Cikitsitasthāna, 8 23.2]
pīlumūlena bilvena hiṅgunā ca samanvitaiḥ | [AHS, Cikitsitasthāna, 8 24.1]
kuṣṭhaṃ śirīṣabījāni pippalyaḥ saindhavaṃ guḍaḥ | [AHS, Cikitsitasthāna, 8 24.2]
arkakṣīraṃ sudhākṣīraṃ triphalā ca pralepanam | [AHS, Cikitsitasthāna, 8 25.1]
ārkaṃ payaḥ sudhākāṇḍaṃ kaṭukālābupallavāḥ | [AHS, Cikitsitasthāna, 8 25.2]
karañjo bastamūtraṃ ca lepanaṃ śreṣṭham arśasām | [AHS, Cikitsitasthāna, 8 26.1]
ānuvāsanikair lepaḥ pippalyādyaiśca pūjitaḥ | [AHS, Cikitsitasthāna, 8 26.2]
ebhirevauṣadhaiḥ kuryāt tailānyabhyañjanāya ca | [AHS, Cikitsitasthāna, 8 27.1]
dhūpanālepanābhyaṅgaiḥ prasravanti gudāṅkurāḥ | [AHS, Cikitsitasthāna, 8 27.2]
saṃcitaṃ duṣṭarudhiraṃ tataḥ sampadyate sukhī | [AHS, Cikitsitasthāna, 8 28.1]
avartamānam ucchūnakaṭhinebhyo hared asṛk | [AHS, Cikitsitasthāna, 8 28.2]
arśobhyo jalajāśastrasūcīkūrcaiḥ punaḥ punaḥ | [AHS, Cikitsitasthāna, 8 29.1]
śītoṣṇasnigdharūkṣair hi na vyādhirupaśāmyati | [AHS, Cikitsitasthāna, 8 29.2]
rakte duṣṭe bhiṣak tasmād raktam evāvasecayet | [AHS, Cikitsitasthāna, 8 30.1]
yo jāto gorasaḥ kṣīrād vahnicūrṇāvacūrṇitāt | [AHS, Cikitsitasthāna, 8 30.2]
pibaṃs tam eva tenaiva bhuñjāno gudajān jayet | [AHS, Cikitsitasthāna, 8 31.1]
kovidārasya mūlānāṃ mathitena rajaḥ piban | [AHS, Cikitsitasthāna, 8 31.2]
aśnan jīrṇe ca pathyāni mucyate hatanāmabhiḥ | [AHS, Cikitsitasthāna, 8 32.1]
gudaśvayathuśūlārto mandāgnir gaulmikān pibet | [AHS, Cikitsitasthāna, 8 32.2]
hiṅgvādīn anutakraṃ vā khāded guḍaharītakīm | [AHS, Cikitsitasthāna, 8 33.1]
takreṇa vā pibet pathyāvellāgnikuṭajatvacaḥ | [AHS, Cikitsitasthāna, 8 33.2]
kaliṅgamagadhājyotiḥsūraṇān vāṃśavardhitān | [AHS, Cikitsitasthāna, 8 34.1]
koṣṇāmbunā vā tripaṭuvyoṣahiṅgvamlavetasam | [AHS, Cikitsitasthāna, 8 34.2]
yuktaṃ bilvakapitthābhyāṃ mahauṣadhaviḍena vā | [AHS, Cikitsitasthāna, 8 35.1]
aruṣkarair yavānyā vā pradadyāt takratarpaṇam | [AHS, Cikitsitasthāna, 8 35.2]
dadyād vā hapuṣāhiṅgucitrakaṃ takrasaṃyutam | [AHS, Cikitsitasthāna, 8 36.1]
māsaṃ takrānupānāni khādet pīluphalāni vā | [AHS, Cikitsitasthāna, 8 36.2]
pibed aharahas takraṃ niranno vā prakāmataḥ | [AHS, Cikitsitasthāna, 8 37.1]
atyarthaṃ mandakāyāgnes takram evāvacārayet | [AHS, Cikitsitasthāna, 8 37.2]
saptāhaṃ vā daśāhaṃ vā māsārdhaṃ māsam eva ca | [AHS, Cikitsitasthāna, 8 38.1]
balakālavikārajño bhiṣak takraṃ prayojayet | [AHS, Cikitsitasthāna, 8 38.2]
sāyaṃ vā lājasaktūnāṃ dadyāt takrāvalehikām | [AHS, Cikitsitasthāna, 8 39.1]
jīrṇe takre pradadyād vā takrapeyāṃ sasaindhavām | [AHS, Cikitsitasthāna, 8 39.2]
takrānupānaṃ sasnehaṃ takraudanam ataḥ param | [AHS, Cikitsitasthāna, 8 40.1]
yūṣai rasair vā takrāḍhyaiḥ śālīn bhuñjīta mātrayā | [AHS, Cikitsitasthāna, 8 40.2]
rūkṣam ardhoddhṛtasnehaṃ yataścānuddhṛtaṃ ghṛtam | [AHS, Cikitsitasthāna, 8 41.1]
takraṃ doṣāgnibalavit trividhaṃ tat prayojayet | [AHS, Cikitsitasthāna, 8 41.2]
na virohanti gudajāḥ punas takrasamāhatāḥ | [AHS, Cikitsitasthāna, 8 42.1]
niṣiktaṃ taddhi dahati bhūmāvapi tṛṇolupam | [AHS, Cikitsitasthāna, 8 42.2]
srotaḥsu takraśuddheṣu raso dhātūn upaiti yaḥ | [AHS, Cikitsitasthāna, 8 43.1]
tena puṣṭir balaṃ varṇaḥ paraṃ tuṣṭiśca jāyate | [AHS, Cikitsitasthāna, 8 43.2]
vātaśleṣmavikārāṇāṃ śataṃ ca vinivartate | [AHS, Cikitsitasthāna, 8 44.1]
mathitaṃ bhājane kṣudrabṛhatīphalalepite | [AHS, Cikitsitasthāna, 8 44.2]
niśāṃ paryuṣitaṃ peyam icchadbhir gudajakṣayam | [AHS, Cikitsitasthāna, 8 45.1]
dhānyopakuñcikājājīhapuṣāpippalīdvayaiḥ | [AHS, Cikitsitasthāna, 8 45.2]
kāravīgranthikaśaṭhīyavānyagniyavānakaiḥ | [AHS, Cikitsitasthāna, 8 46.1]
cūrṇitair ghṛtapātrasthaṃ nātyamlaṃ takram āsutam | [AHS, Cikitsitasthāna, 8 46.2]
takrāriṣṭaṃ pibejjātaṃ vyaktāmlakaṭu kāmataḥ | [AHS, Cikitsitasthāna, 8 47.1]
dīpanaṃ rocanaṃ varṇyaṃ kaphavātānulomanam | [AHS, Cikitsitasthāna, 8 47.2]
gudaśvayathukaṇḍvartināśanaṃ balavardhanam | [AHS, Cikitsitasthāna, 8 48.1]
tvacaṃ citrakamūlasya piṣṭvā kumbhaṃ pralepayet | [AHS, Cikitsitasthāna, 8 48.2]
takraṃ vā dadhi vā tatra jātam arśoharaṃ pibet | [AHS, Cikitsitasthāna, 8 49.1]
bhārgyāsphotāmṛtāpañcakoleṣvapyeṣa saṃvidhiḥ | [AHS, Cikitsitasthāna, 8 49.2]
piṣṭair gajakaṇāpāṭhākāravīpañcakolakaiḥ | [AHS, Cikitsitasthāna, 8 50.1]
tumburvajājīdhanikābilvamadhyaiśca kalpayet | [AHS, Cikitsitasthāna, 8 50.2]
phalāmlān yamakasnehān peyāyūṣarasādikān | [AHS, Cikitsitasthāna, 8 51.1]
ebhirevauṣadhaiḥ sādhyaṃ vāri sarpiśca dīpanam | [AHS, Cikitsitasthāna, 8 51.2]
kramo 'yaṃ bhinnaśakṛtāṃ vakṣyate gāḍhavarcasām | [AHS, Cikitsitasthāna, 8 52.1]
snehāḍhyaiḥ saktubhir yuktāṃ lavaṇāṃ vāruṇīṃ pibet | [AHS, Cikitsitasthāna, 8 52.2]
lavaṇā eva vā takrasīdhudhānyāmlavāruṇīḥ | [AHS, Cikitsitasthāna, 8 53.1]
prāgbhaktān yamake bhṛṣṭān saktubhiścāvacūrṇitān | [AHS, Cikitsitasthāna, 8 53.2]
karañjapallavān khāded vātavarco'nulomanān | [AHS, Cikitsitasthāna, 8 54.1]
saguḍaṃ nāgaraṃ pāṭhāṃ guḍakṣāraghṛtāni vā | [AHS, Cikitsitasthāna, 8 54.2]
gomūtrādhyuṣitām adyāt saguḍāṃ vā harītakīm | [AHS, Cikitsitasthāna, 8 55.1]
pathyāśatadvayān mūtradroṇenāmūtrasaṃkṣayāt | [AHS, Cikitsitasthāna, 8 55.2]
pakvāt khādet samadhunī dve dve hanti kaphodbhavān | [AHS, Cikitsitasthāna, 8 56.1]
durnāmakuṣṭhaśvayathugulmamehodarakṛmīn | [AHS, Cikitsitasthāna, 8 56.2]
granthyarbudāpacīsthaulyapāṇḍurogāḍhyamārutān | [AHS, Cikitsitasthāna, 8 57.1]
ajaśṛṅgījaṭākalkam ajāmūtreṇa yaḥ pibet | [AHS, Cikitsitasthāna, 8 57.2]
guḍavārtākabhuk tasya naśyantyāśu gudāṅkurāḥ | [AHS, Cikitsitasthāna, 8 58.1]
śreṣṭhārasena trivṛtāṃ pathyāṃ takreṇa vā saha | [AHS, Cikitsitasthāna, 8 58.2]
pathyāṃ vā pippalīyuktāṃ ghṛtabhṛṣṭāṃ guḍānvitām | [AHS, Cikitsitasthāna, 8 59.1]
athavā satrivṛddantīṃ bhakṣayed anulomanīm | [AHS, Cikitsitasthāna, 8 59.2]
hate gudāśraye doṣe gudajā yānti saṃkṣayam | [AHS, Cikitsitasthāna, 8 60.1]
dāḍimasvarasājājīyavānīguḍanāgaraiḥ | [AHS, Cikitsitasthāna, 8 60.2]
pāṭhayā vā yutaṃ takraṃ vātavarco'nulomanam | [AHS, Cikitsitasthāna, 8 61.1]
sīdhuṃ vā gauḍam athavā sacitrakamahauṣadham | [AHS, Cikitsitasthāna, 8 61.2]
pibet surāṃ vā hapuṣāpāṭhāsauvarcalānvitām | [AHS, Cikitsitasthāna, 8 62.1]
daśādidaśakair vṛddhāḥ pippalīr dvipicuṃ tilān | [AHS, Cikitsitasthāna, 8 62.2]
pītvā kṣīreṇa labhate balaṃ dehahutāśayoḥ | [AHS, Cikitsitasthāna, 8 63.1]
duḥsparśakena bilvena yavānyā nāgareṇa vā | [AHS, Cikitsitasthāna, 8 63.2]
ekaikenāpi saṃyuktā pāṭhā hantyarśasāṃ rujam | [AHS, Cikitsitasthāna, 8 64.1]
salilasya vahe paktvā prasthārdham abhayātvacām | [AHS, Cikitsitasthāna, 8 64.2]
prasthaṃ dhātryā daśapalaṃ kapitthānāṃ tato 'rdhataḥ | [AHS, Cikitsitasthāna, 8 65.1]
viśālāṃ lodhramaricakṛṣṇāvellailavālukam | [AHS, Cikitsitasthāna, 8 65.2]
dvipalāṃśaṃ pṛthak pādaśeṣe pūte guḍāt tule | [AHS, Cikitsitasthāna, 8 66.1]
dattvā prasthaṃ ca dhātakyāḥ sthāpayed ghṛtabhājane | [AHS, Cikitsitasthāna, 8 66.2]
pakṣāt sa śīlito 'riṣṭaḥ karotyagniṃ nihanti ca | [AHS, Cikitsitasthāna, 8 67.1]
gudajagrahaṇīpāṇḍukuṣṭhodaragarajvarān | [AHS, Cikitsitasthāna, 8 67.2]
śvayathuplīhahṛdrogagulmayakṣmavamikṛmīn | [AHS, Cikitsitasthāna, 8 68.1]
jaladroṇe paced dantīdaśamūlavarāgnikān | [AHS, Cikitsitasthāna, 8 68.2]
pālikān pādaśeṣe tu kṣiped guḍatulāṃ param | [AHS, Cikitsitasthāna, 8 69.1]
pūrvavat sarvam asya syād ānulomitaras tvayam | [AHS, Cikitsitasthāna, 8 69.2]
paced durālabhāprasthaṃ droṇe 'pāṃ prāsṛtaiḥ saha | [AHS, Cikitsitasthāna, 8 70.1]
dantīpāṭhāgnivijayāvāsāmalakanāgaraiḥ | [AHS, Cikitsitasthāna, 8 70.2]
tasmin sitāśataṃ dadyāt pādasthe 'nyacca pūrvavat | [AHS, Cikitsitasthāna, 8 71.1]
limpet kumbhaṃ tu phalinīkṛṣṇācavyājyamākṣikaiḥ | [AHS, Cikitsitasthāna, 8 71.2]
prāgbhaktam ānulomyāya phalāmlaṃ vā pibed ghṛtam | [AHS, Cikitsitasthāna, 8 72.1]
cavyacitrakasiddhaṃ vā yavakṣāraguḍānvitam | [AHS, Cikitsitasthāna, 8 72.2]
pippalīmūlasiddhaṃ vā saguḍakṣāranāgaram | [AHS, Cikitsitasthāna, 8 73.1]
pippalīpippalīmūladhānakādāḍimair ghṛtam | [AHS, Cikitsitasthāna, 8 73.2]
dadhnā ca sādhitaṃ vātaśakṛnmūtravibandhanut | [AHS, Cikitsitasthāna, 8 74.1]
palāśakṣāratoyena triguṇena paced ghṛtam | [AHS, Cikitsitasthāna, 8 74.2]
vatsakādipratīvāpam arśoghnaṃ dīpanaṃ param | [AHS, Cikitsitasthāna, 8 75.1]
pañcakolābhayākṣārayavānīviḍasaindhavaiḥ | [AHS, Cikitsitasthāna, 8 75.2]
sapāṭhādhānyamaricaiḥ sabilvair dadhimat ghṛtam | [AHS, Cikitsitasthāna, 8 76.1]
sādhayet taj jayatyāśu gudavaṅkṣaṇavedanām | [AHS, Cikitsitasthāna, 8 76.2]
pravāhikāṃ gudabhraṃśaṃ mūtrakṛcchraṃ parisravam | [AHS, Cikitsitasthāna, 8 77.1]
pāṭhājamodadhanikāśvadaṃṣṭrāpañcakolakaiḥ | [AHS, Cikitsitasthāna, 8 77.2]
sabilvair dadhni cāṅgerīsvarase ca caturguṇe | [AHS, Cikitsitasthāna, 8 78.1]
hantyājyaṃ siddham ānāhaṃ mūtrakṛcchraṃ pravāhikām | [AHS, Cikitsitasthāna, 8 78.2]
gudabhraṃśārtigudajagrahaṇīgadamārutān | [AHS, Cikitsitasthāna, 8 79.1]
śikhitittirilāvānāṃ rasān amlān susaṃskṛtān | [AHS, Cikitsitasthāna, 8 79.2]
dakṣāṇāṃ vartakānāṃ vā dadyād viḍvātasaṃgrahe | [AHS, Cikitsitasthāna, 8 80.1]
vāstukāgnitrivṛddantīpāṭhāmlīkādipallavān | [AHS, Cikitsitasthāna, 8 80.2]
anyacca kaphavātaghnaṃ śākaṃ ca laghu bhedi ca | [AHS, Cikitsitasthāna, 8 81.1]
sahiṅgu yamake bhṛṣṭaṃ siddhaṃ dadhisaraiḥ saha | [AHS, Cikitsitasthāna, 8 81.2]
dhanikāpañcakolābhyāṃ piṣṭābhyāṃ dāḍimāmbunā | [AHS, Cikitsitasthāna, 8 82.1]
ārdrikāyāḥ kisalayaiḥ śakalairārdrakasya ca | [AHS, Cikitsitasthāna, 8 82.2]
yuktam aṅgāradhūpena hṛdyena surabhīkṛtam | [AHS, Cikitsitasthāna, 8 83.1]
sajīrakaṃ samaricaṃ viḍasauvarcalotkaṭam | [AHS, Cikitsitasthāna, 8 83.2]
vātottarasya rūkṣasya mandāgner baddhavarcasaḥ | [AHS, Cikitsitasthāna, 8 84.1]
kalpayed raktaśālyannavyañjanaṃ śākavad rasān | [AHS, Cikitsitasthāna, 8 84.2]
gogodhāchagaloṣṭrāṇāṃ viśeṣāt kravyabhojinām | [AHS, Cikitsitasthāna, 8 85.1]
madirāṃ śārkaraṃ gauḍaṃ sīdhuṃ takraṃ tuṣodakam | [AHS, Cikitsitasthāna, 8 85.2]
ariṣṭaṃ mastu pānīyaṃ pānīyaṃ vālpakaṃ śṛtam | [AHS, Cikitsitasthāna, 8 86.1]
dhānyena dhānyaśuṇṭhībhyāṃ kaṇṭakārikayāthavā | [AHS, Cikitsitasthāna, 8 86.2]
ante bhaktasya madhye vā vātavarco'nulomanam | [AHS, Cikitsitasthāna, 8 87.1]
viḍvātakaphapittānām ānulomye hi nirmale | [AHS, Cikitsitasthāna, 8 87.2]
gude śāmyanti gudajāḥ pāvakaścābhivardhate | [AHS, Cikitsitasthāna, 8 88.1]
udāvartaparītā ye ye cātyarthaṃ virūkṣitāḥ | [AHS, Cikitsitasthāna, 8 88.2]
vilomavātāḥ śūlārtās teṣviṣṭam anuvāsanam | [AHS, Cikitsitasthāna, 8 89.1]
pippalīṃ madanaṃ bilvaṃ śatāhvāṃ madhukaṃ vacām | [AHS, Cikitsitasthāna, 8 89.2]
kuṣṭhaṃ śaṭhīṃ puṣkarākhyaṃ citrakaṃ devadāru ca | [AHS, Cikitsitasthāna, 8 90.1]
piṣṭvā tailaṃ vipaktavyaṃ dviguṇakṣīrasaṃyutam | [AHS, Cikitsitasthāna, 8 90.2]
arśasāṃ mūḍhavātānāṃ tacchreṣṭham anuvāsanam | [AHS, Cikitsitasthāna, 8 91.1]
gudaniḥsaraṇaṃ śūlaṃ mūtrakṛcchraṃ pravāhikām | [AHS, Cikitsitasthāna, 8 91.2]
kaṭyūrupṛṣṭhadaurbalyam ānāhaṃ vaṅkṣaṇāśrayam | [AHS, Cikitsitasthāna, 8 92.1]
picchāsrāvaṃ gude śophaṃ vātavarcovinigraham | [AHS, Cikitsitasthāna, 8 92.2]
utthānaṃ bahuśo yacca jayet taccānuvāsanāt | [AHS, Cikitsitasthāna, 8 93.1]
nirūhaṃ vā prayuñjīta sakṣīraṃ pāñcamūlikam | [AHS, Cikitsitasthāna, 8 93.2]
samūtrasnehalavaṇaṃ kalkair yuktaṃ phalādibhiḥ | [AHS, Cikitsitasthāna, 8 94.1]
atha raktārśasāṃ vīkṣya mārutasya kaphasya vā | [AHS, Cikitsitasthāna, 8 94.2]
anubandhaṃ tataḥ snigdhaṃ rūkṣaṃ vā yojayeddhimam | [AHS, Cikitsitasthāna, 8 95.1]
śakṛcchyāvaṃ kharaṃ rūkṣam adho niryāti nānilaḥ | [AHS, Cikitsitasthāna, 8 95.2]
kaṭyūrugudaśūlaṃ ca hetur yadi ca rūkṣaṇam | [AHS, Cikitsitasthāna, 8 96.1]
tatrānubandho vātasya śleṣmaṇo yadi viṭ ślathā | [AHS, Cikitsitasthāna, 8 96.2]
śvetā pītā guruḥ snigdhā sapicchaḥ stimito gudaḥ | [AHS, Cikitsitasthāna, 8 97.1]
hetuḥ snigdhagurur vidyād yathāsvaṃ cāsralakṣaṇāt | [AHS, Cikitsitasthāna, 8 97.2]
duṣṭe 'sre śodhanaṃ kāryaṃ laṅghanaṃ ca yathābalam | [AHS, Cikitsitasthāna, 8 98.1]
yāvacca doṣaiḥ kāluṣyaṃ srutes tāvad upekṣaṇam | [AHS, Cikitsitasthāna, 8 98.2]
doṣāṇāṃ pācanārthaṃ ca vahnisaṃdhukṣaṇāya ca | [AHS, Cikitsitasthāna, 8 99.1]
saṃgrahāya ca raktasya paraṃ tiktairupācaret | [AHS, Cikitsitasthāna, 8 99.2]
yat tu prakṣīṇadoṣasya raktaṃ vātolbaṇasya vā | [AHS, Cikitsitasthāna, 8 100.1]
snehais tat sādhayet yuktaiḥ pānābhyañjanavastiṣu | [AHS, Cikitsitasthāna, 8 100.2]
yat tu pittolbaṇaṃ raktaṃ gharmakāle pravartate | [AHS, Cikitsitasthāna, 8 101.1]
stambhanīyaṃ tad ekāntān na ced vātakaphānugam | [AHS, Cikitsitasthāna, 8 101.2]
sakaphe 'sre pibet pākyaṃ śuṇṭhīkuṭajavalkalam | [AHS, Cikitsitasthāna, 8 102.1]
kirātatiktakaṃ śuṇṭhīṃ dhanvayāsaṃ kucandanam | [AHS, Cikitsitasthāna, 8 102.2]
dārvītvaṅnimbasevyāni tvacaṃ vā dāḍimodbhavām | [AHS, Cikitsitasthāna, 8 103.1]
kuṭajatvakphalaṃ tārkṣyaṃ mākṣikaṃ ghuṇavallabhām | [AHS, Cikitsitasthāna, 8 103.2]
pibet taṇḍulatoyena kalkitaṃ vā mayūrakam | [AHS, Cikitsitasthāna, 8 104.1]
tulāṃ divyāmbhasi paced ārdrāyāḥ kuṭajatvacaḥ | [AHS, Cikitsitasthāna, 8 104.2]
nīrasāyāṃ tvaci kvāthe dadyāt sūkṣmarajīkṛtān | [AHS, Cikitsitasthāna, 8 105.1]
samaṅgāphalinīmocarasān muṣṭyaṃśakān samān | [AHS, Cikitsitasthāna, 8 105.2]
taiśca śakrayavān pūte tato darvīpralepanam | [AHS, Cikitsitasthāna, 8 106.1]
paktvāvalehaṃ līḍhvā ca taṃ yathāgnibalaṃ pibet | [AHS, Cikitsitasthāna, 8 106.2]
peyāṃ maṇḍaṃ payaśchāgaṃ gavyaṃ vā chāgadugdhabhuk | [AHS, Cikitsitasthāna, 8 107.1]
leho 'yaṃ śamayatyāśu raktātīsārapāyujān | [AHS, Cikitsitasthāna, 8 107.2]
balavad raktapittaṃ ca sravad ūrdhvam adho 'pi vā | [AHS, Cikitsitasthāna, 8 108.1]
kuṭajatvaktulāṃ droṇe paced aṣṭāṃśaśeṣitam | [AHS, Cikitsitasthāna, 8 108.2]
kalkīkṛtya kṣipet tatra tārkṣyaśailaṃ kaṭutrayam | [AHS, Cikitsitasthāna, 8 109.1]
lodhradvayaṃ mocarasaṃ balāṃ dāḍimajāṃ tvacam | [AHS, Cikitsitasthāna, 8 109.2]
bilvakarkaṭikāṃ mustaṃ samaṅgāṃ dhātakīphalam | [AHS, Cikitsitasthāna, 8 110.1]
palonmitaṃ daśapalaṃ kuṭajasyaiva ca tvacaḥ | [AHS, Cikitsitasthāna, 8 110.2]
triṃśat palāni guḍato ghṛtāt pūte ca viṃśatiḥ | [AHS, Cikitsitasthāna, 8 111.1]
tat pakvaṃ lehatāṃ yātaṃ dhānye pakṣasthitaṃ lihan | [AHS, Cikitsitasthāna, 8 111.2]
sarvārśograhaṇīdoṣaśvāsakāsān niyacchati | [AHS, Cikitsitasthāna, 8 112.1]
lodhraṃ tilān mocarasaṃ samaṅgāṃ candanotpalam | [AHS, Cikitsitasthāna, 8 112.2]
pāyayitvājadugdhena śālīṃs tenaiva bhojayet | [AHS, Cikitsitasthāna, 8 113.1]
yaṣṭyāhvapadmakānantāpayasyākṣīramoraṭam | [AHS, Cikitsitasthāna, 8 113.2]
sasitāmadhu pātavyaṃ śītatoyena tena vā | [AHS, Cikitsitasthāna, 8 114.1]
lodhrakaṭvaṅgakuṭajasamaṅgāśālmalītvacam | [AHS, Cikitsitasthāna, 8 114.2]
himakesarayaṣṭyāhvasevyaṃ vā taṇḍulāmbunā | [AHS, Cikitsitasthāna, 8 115.1]
yavānīndrayavāḥ pāṭhā bilvaṃ śuṇṭhī rasāñjanam | [AHS, Cikitsitasthāna, 8 115.2]
cūrṇaścale hitaḥ śūle pravṛtte cātiśoṇite | [AHS, Cikitsitasthāna, 8 116.1]
dugdhikākaṇṭakārībhyāṃ siddhaṃ sarpiḥ praśasyate | [AHS, Cikitsitasthāna, 8 116.2]
athavā dhātakīlodhrakuṭajatvakphalotpalaiḥ | [AHS, Cikitsitasthāna, 8 117.1]
sakesarair yavakṣāradāḍimasvarasena vā | [AHS, Cikitsitasthāna, 8 117.2]
śarkarāmbhojakiñjalkasahitaṃ saha vā tilaiḥ | [AHS, Cikitsitasthāna, 8 118.1]
abhyastaṃ raktagudajān navanītaṃ niyacchati | [AHS, Cikitsitasthāna, 8 118.2]
chāgāni navanītājyakṣīramāṃsāni jāṅgalaḥ | [AHS, Cikitsitasthāna, 8 119.1]
anamlo vā kadamlo vā savāstukaraso rasaḥ | [AHS, Cikitsitasthāna, 8 119.2]
raktaśāliḥ saro dadhnaḥ ṣaṣṭikas taruṇī surā | [AHS, Cikitsitasthāna, 8 120.1]
taruṇaśca surāmaṇḍaḥ śoṇitasyauṣadhaṃ param | [AHS, Cikitsitasthāna, 8 120.2]
peyāyūṣarasādyeṣu palāṇḍuḥ kevalo 'pi vā | [AHS, Cikitsitasthāna, 8 121.1]
sa jayatyulbaṇaṃ raktaṃ mārutaṃ ca prayojitaḥ | [AHS, Cikitsitasthāna, 8 121.2]
vātolbaṇāni prāyeṇa bhavantyasre 'tiniḥsṛte | [AHS, Cikitsitasthāna, 8 122.1]
arśāṃsi tasmād adhikaṃ tajjaye yatnam ācaret | [AHS, Cikitsitasthāna, 8 122.2]
dṛṣṭvāsrapittaṃ prabalam abalau ca kaphānilau | [AHS, Cikitsitasthāna, 8 123.1]
śītopacāraḥ kartavyaḥ sarvathā tatpraśāntaye | [AHS, Cikitsitasthāna, 8 123.2]
na ced evaṃ śamas tasya snigdhoṣṇais tarpayet tataḥ | [AHS, Cikitsitasthāna, 8 124.1]
rasaiḥ koṣṇaiśca sarpirbhiravapīḍakayojitaiḥ | [AHS, Cikitsitasthāna, 8 124.2]
secayet taṃ kavoṣṇaiśca kāmaṃ tailapayoghṛtaiḥ | [AHS, Cikitsitasthāna, 8 125.1]
yavāsakuśakāśānāṃ mūlaṃ puṣpaṃ ca śālmaleḥ | [AHS, Cikitsitasthāna, 8 125.2]
nyagrodhodumbarāśvatthaśuṅgāśca dvipalonmitāḥ | [AHS, Cikitsitasthāna, 8 126.1]
triprasthe salilasyaitat kṣīraprasthe ca sādhayet | [AHS, Cikitsitasthāna, 8 126.2]
kṣīraśeṣe kaṣāye ca tasmin pūte vimiśrayet | [AHS, Cikitsitasthāna, 8 127.1]
kalkīkṛtaṃ mocarasaṃ samaṅgāṃ candanotpalam | [AHS, Cikitsitasthāna, 8 127.2]
priyaṅguṃ kauṭajaṃ bījaṃ kamalasya ca kesaram | [AHS, Cikitsitasthāna, 8 128.1]
picchāvastirayaṃ siddhaḥ saghṛtakṣaudraśarkaraḥ | [AHS, Cikitsitasthāna, 8 128.2]
pravāhikāgudabhraṃśaraktasrāvajvarāpahaḥ | [AHS, Cikitsitasthāna, 8 129.1]
yaṣṭyāhvapuṇḍarīkeṇa tathā mocarasādibhiḥ | [AHS, Cikitsitasthāna, 8 129.2]
kṣīradviguṇitaḥ pakvo deyaḥ sneho 'nuvāsanam | [AHS, Cikitsitasthāna, 8 130.1]
madhukotpalalodhrāmbu samaṅgā bilvacandanam | [AHS, Cikitsitasthāna, 8 130.2]
cavikātiviṣā mustaṃ pāṭhā kṣāro yavāgrajaḥ | [AHS, Cikitsitasthāna, 8 131.1]
dārvītvaṅ nāgaraṃ māṃsī citrako devadāru ca | [AHS, Cikitsitasthāna, 8 131.2]
cāṅgerīsvarase sarpiḥ sādhitaṃ tais tridoṣajit | [AHS, Cikitsitasthāna, 8 132.1]
arśo'tīsāragrahaṇīpāṇḍurogajvarārucau | [AHS, Cikitsitasthāna, 8 132.2]
mūtrakṛcchre gudabhraṃśe vastyānāhe pravāhaṇe | [AHS, Cikitsitasthāna, 8 133.1]
picchāsrāve 'rśasāṃ śūle deyaṃ tat paramauṣadham | [AHS, Cikitsitasthāna, 8 133.2]
vyatyāsān madhurāmlāni śītoṣṇāni ca yojayet | [AHS, Cikitsitasthāna, 8 134.1]
nityam agnibalāpekṣī jayatyarśaḥkṛtān gadān | [AHS, Cikitsitasthāna, 8 134.2]
udāvartārtam abhyajya tailaiḥ śītajvarāpahaiḥ | [AHS, Cikitsitasthāna, 8 135.1]
susnigdhaiḥ svedayet piṇḍair vartim asmai gude tataḥ | [AHS, Cikitsitasthāna, 8 135.2]
abhyaktāṃ tatkarāṅguṣṭhasaṃnibhām anulomanīm | [AHS, Cikitsitasthāna, 8 136.1]
dadyācchyāmātrivṛddantīpippalīnīlinīphalaiḥ | [AHS, Cikitsitasthāna, 8 136.2]
vicūrṇitair dvilavaṇair guḍagomūtrasaṃyutaiḥ | [AHS, Cikitsitasthāna, 8 137.1]
tadvan māgadhikārāṭhagṛhadhūmaiḥ sasarṣapaiḥ | [AHS, Cikitsitasthāna, 8 137.2]
eteṣām eva vā cūrṇaṃ gude nāḍyā vinirdhamet | [AHS, Cikitsitasthāna, 8 138.1]
tadvighāte sutīkṣṇaṃ tu vastiṃ snigdhaṃ prapīḍayet | [AHS, Cikitsitasthāna, 8 138.2]
ṛjūkuryād gudasirāviṇmūtramaruto 'sya saḥ | [AHS, Cikitsitasthāna, 8 139.1]
bhūyo 'nubandhe vātaghnair virecyaḥ sneharecanaiḥ | [AHS, Cikitsitasthāna, 8 139.2]
anuvāsyaśca raukṣyāddhi saṅgo mārutavarcasoḥ | [AHS, Cikitsitasthāna, 8 140.1]
tripaṭutrikaṭuśreṣṭhādantyaruṣkaracitrakam | [AHS, Cikitsitasthāna, 8 140.2]
jarjaraṃ snehamūtrāktam antardhūmaṃ vipācayet | [AHS, Cikitsitasthāna, 8 141.1]
śarāvasaṃdhau mṛllipte kṣāraḥ kalyāṇakāhvayaḥ | [AHS, Cikitsitasthāna, 8 141.2]
sa pītaḥ sarpiṣā yukto bhakte vā snigdhabhojinā | [AHS, Cikitsitasthāna, 8 142.1]
udāvartavibandhārśogulmapāṇḍūdarakṛmīn | [AHS, Cikitsitasthāna, 8 142.2]
mūtrasaṅgāśmarīśophahṛdrogagrahaṇīgadān | [AHS, Cikitsitasthāna, 8 143.1]
mehaplīharujānāhaśvāsakāsāṃśca nāśayet | [AHS, Cikitsitasthāna, 8 143.2]
sarvaṃ ca kuryād yat proktam arśasāṃ gāḍhavarcasām | [AHS, Cikitsitasthāna, 8 144.1]
droṇe 'pāṃ pūtivalkadvitulam atha pacet pādaśeṣe ca tasmin | [AHS, Cikitsitasthāna, 8 144.2]
deyāśītir guḍasya pratanukarajaso vyoṣato 'ṣṭau palāni | [AHS, Cikitsitasthāna, 8 144.3]
etan māsena jātaṃ janayati paramām ūṣmaṇaḥ paktiśaktiṃ | [AHS, Cikitsitasthāna, 8 144.4]
śuktaṃ kṛtvānulomyaṃ prajayati gudajaplīhagulmodarāṇi | [AHS, Cikitsitasthāna, 8 144.5]
pacet tulāṃ pūtikarañjavalkād dve mūlataścitrakakaṇṭakāryoḥ | [AHS, Cikitsitasthāna, 8 145.1]
droṇatraye 'pi caraṇāvaśeṣe pūte śataṃ tatra guḍasya dadyāt | [AHS, Cikitsitasthāna, 8 145.2]
palikaṃ ca sucūrṇitaṃ trijātatrikaṭugranthikadāḍimāśmabhedam | [AHS, Cikitsitasthāna, 8 146.1]
purapuṣkaramūladhānyacavyaṃ hapuṣām ārdrakam amlavetasaṃ ca | [AHS, Cikitsitasthāna, 8 146.2]
śītībhūtaṃ kṣaudraviṃśatyupetam ārdradrākṣābījapūrārdrakaiśca | [AHS, Cikitsitasthāna, 8 147.1]
yuktaṃ kāmaṃ gaṇḍikābhis tathekṣoḥ sarpiḥpātre māsamātreṇa jātam | [AHS, Cikitsitasthāna, 8 147.2]
cukraṃ krakacam ivedaṃ durnāmnāṃ vahnidīpanaṃ paramam | [AHS, Cikitsitasthāna, 8 148.1]
pāṇḍugarodaragulmaplīhānāhāśmakṛcchraghnam | [AHS, Cikitsitasthāna, 8 148.2]
droṇaṃ pīlurasasya vastragalitaṃ nyastaṃ havirbhājane | [AHS, Cikitsitasthāna, 8 149.1]
yuñjīta dvipalair madāmadhuphalākharjūradhātrīphalaiḥ | [AHS, Cikitsitasthāna, 8 149.2]
spṛkkākolalavaṅgavellacapalāmūlāgnikaiḥ pālikaiḥ | [AHS, Cikitsitasthāna, 8 149.4]
guḍapalaśatayojitaṃ nivāte nihitam idaṃ prapibaṃśca pakṣamātrāt | [AHS, Cikitsitasthāna, 8 150.1]
niśamayati gudāṅkurān sagulmān analabalaṃ prabalaṃ karoti cāśu | [AHS, Cikitsitasthāna, 8 150.2]
ekaikaśo daśapale daśamūlakumbhapāṭhādvayārkaghuṇavallabhakaṭphalānām | [AHS, Cikitsitasthāna, 8 151.1]
dagdhe srute 'nu kalaśena jalena pakve pādasthite guḍatulāṃ palapañcakaṃ ca | [AHS, Cikitsitasthāna, 8 151.2]
dadyāt pratyekaṃ vyoṣacavyābhayānāṃ vahner muṣṭī dve yavakṣārataśca | [AHS, Cikitsitasthāna, 8 152.1]
darvīm ālimpan hanti līḍho guḍo 'yaṃ gulmaplīhārśaḥkuṣṭhamehāgnisādān | [AHS, Cikitsitasthāna, 8 152.2]
toyadroṇe citrakamūlatulārdhaṃ sādhyaṃ yāvat pādadalastham athedam | [AHS, Cikitsitasthāna, 8 153.1]
aṣṭau dattvā jīrṇaguḍasya palāni kvāthyaṃ bhūyaḥ sāndratayā samam etat | [AHS, Cikitsitasthāna, 8 153.2]
trikaṭukamiśipathyākuṣṭhamustāvarāṅgakṛmiripudahanailācūrṇakīrṇo 'valehaḥ | [AHS, Cikitsitasthāna, 8 154.1]
jayati gudajakuṣṭhaplīhagulmodarāṇi prabalayati hutāśaṃ śaśvad abhyasyamānaḥ | [AHS, Cikitsitasthāna, 8 154.2]
guḍavyoṣavarāvellatilāruṣkaracitrakaiḥ | [AHS, Cikitsitasthāna, 8 155.1]
arśāṃsi hanti guṭikā tvagvikāraṃ ca śīlitā | [AHS, Cikitsitasthāna, 8 155.2]
mṛlliptaṃ sauraṇaṃ kandaṃ paktvāgnau puṭapākavat | [AHS, Cikitsitasthāna, 8 156.1]
adyāt satailalavaṇaṃ durnāmavinivṛttaye | [AHS, Cikitsitasthāna, 8 156.2]
maricapippalināgaracitrakān kramavivardhitabhāgasamāhṛtān | [AHS, Cikitsitasthāna, 8 157.1]
śikhicaturguṇasūraṇayojitān kuru guḍena guḍān gudajacchidaḥ | [AHS, Cikitsitasthāna, 8 157.2]
cūrṇīkṛtāḥ ṣoḍaśa sūraṇasya bhāgās tato 'rdhena ca citrakasya | [AHS, Cikitsitasthāna, 8 158.1]
mahauṣadhād dvau maricasya caiko guḍena durnāmajayāya piṇḍī | [AHS, Cikitsitasthāna, 8 158.2]
pathyānāgarakṛṣṇākarañjavellāgnibhiḥ sitātulyaiḥ | [AHS, Cikitsitasthāna, 8 159.1]
vaḍabāmukha iva jarayati bahugurvapi bhojanaṃ cūrṇaḥ | [AHS, Cikitsitasthāna, 8 159.2]
kaliṅgalāṅgalīkṛṣṇāvahnyapāmārgataṇḍulaiḥ | [AHS, Cikitsitasthāna, 8 160.1]
bhūnimbasaindhavaguḍair guḍā gudajanāśanāḥ | [AHS, Cikitsitasthāna, 8 160.2]
lavaṇottamavahnikaliṅgayavāṃściribilvamahāpicumandayutān | [AHS, Cikitsitasthāna, 8 161.1]
piba saptadinaṃ mathitāluḍitān yadi marditum icchasi pāyuruhān | [AHS, Cikitsitasthāna, 8 161.2]
śuṣkeṣu bhallātakam agryam uktaṃ bhaiṣajyam ārdreṣu tu vatsakatvak | [AHS, Cikitsitasthāna, 8 162.1]
sarveṣu sarvartuṣu kālaśeyam arśaḥsu balyaṃ ca malāpahaṃ ca | [AHS, Cikitsitasthāna, 8 162.2]
bhittvā vibandhān anulomanāya yan mārutasyāgnibalāya yacca | [AHS, Cikitsitasthāna, 8 163.1]
tad annapānauṣadham arśasena sevyaṃ vivarjyaṃ viparītam asmāt | [AHS, Cikitsitasthāna, 8 163.2]
arśo'tisāragrahaṇīvikārāḥ prāyeṇa cānyonyanidānabhūtāḥ | [AHS, Cikitsitasthāna, 8 164.1]
sanne 'nale santi na santi dīpte rakṣed atas teṣu viśeṣato 'gnim | [AHS, Cikitsitasthāna, 8 164.2]
{AHS, Cikitsitasthāna, 9}
athāto 'tīsāracikitsitaṃ vyākhyāsyāmaḥ | [AHS, Cikitsitasthāna, 9 1.1]
iti ha smāhur ātreyādayo maharṣayaḥ | [AHS, Cikitsitasthāna, 9 1.2]
atīsāro hi bhūyiṣṭhaṃ bhavatyāmāśayānvayaḥ | [AHS, Cikitsitasthāna, 9 1.3]
hatvāgniṃ vātaje 'pyasmāt prāk tasmiṃllaṅghanaṃ hitam | [AHS, Cikitsitasthāna, 9 1.4]
śūlānāhaprasekārtaṃ vāmayed atisāriṇam | [AHS, Cikitsitasthāna, 9 2.1]
doṣāḥ saṃnicitā ye ca vidagdhāhāramūrchitāḥ | [AHS, Cikitsitasthāna, 9 2.2]
atīsārāya kalpante teṣūpekṣaiva bheṣajam | [AHS, Cikitsitasthāna, 9 3.1]
bhṛśotkleśapravṛtteṣu svayam eva calātmasu | [AHS, Cikitsitasthāna, 9 3.2]
na tu saṃgrahaṇaṃ yojyaṃ pūrvam āmātisāriṇi | [AHS, Cikitsitasthāna, 9 4.1]
api cādhmānagurutāśūlastaimityakāriṇi | [AHS, Cikitsitasthāna, 9 4.2]
prāṇadā prāṇadā doṣe vibaddhe sampravartinī | [AHS, Cikitsitasthāna, 9 5.1]
pibet prakvathitās toye madhyadoṣo viśoṣayan | [AHS, Cikitsitasthāna, 9 5.2]
bhūtikapippalīśuṇṭhīvacādhānyaharītakīḥ | [AHS, Cikitsitasthāna, 9 6.1]
athavā bilvadhanikāmustanāgaravālakam | [AHS, Cikitsitasthāna, 9 6.2]
viḍapāṭhāvacāpathyākṛmijinnāgarāṇi vā | [AHS, Cikitsitasthāna, 9 7.1]
śuṇṭhīghanavacāmādrībilvavatsakahiṅgu vā | [AHS, Cikitsitasthāna, 9 7.2]
śasyate tvalpadoṣāṇām upavāso 'tisāriṇām | [AHS, Cikitsitasthāna, 9 8.1]
vacāprativiṣābhyāṃ vā mustāparpaṭakena vā | [AHS, Cikitsitasthāna, 9 8.2]
hrīveranāgarābhyāṃ vā vipakvaṃ pāyayejjalam | [AHS, Cikitsitasthāna, 9 9.1]
yukte 'nnakāle kṣutkṣāmaṃ laghvannaprati bhojayet | [AHS, Cikitsitasthāna, 9 9.2]
tathā sa śīghraṃ prāpnoti rucim agnibalaṃ balam | [AHS, Cikitsitasthāna, 9 10.1]
takreṇāvantisomena yavāgvā tarpaṇena vā | [AHS, Cikitsitasthāna, 9 10.2]
surayā madhunā vātha yathāsātmyam upācaret | [AHS, Cikitsitasthāna, 9 11.1]
bhojyāni kalpayed ūrdhvaṃ grāhidīpanapācanaiḥ | [AHS, Cikitsitasthāna, 9 11.2]
bālabilvaśaṭhīdhānyahiṅguvṛkṣāmladāḍimaiḥ | [AHS, Cikitsitasthāna, 9 12.1]
palāśahapuṣājājīyavānīviḍasaindhavaiḥ | [AHS, Cikitsitasthāna, 9 12.2]
laghunā pañcamūlena pañcakolena pāṭhayā | [AHS, Cikitsitasthāna, 9 13.1]
śāliparṇībalābilvaiḥ pṛśniparṇyā ca sādhitā | [AHS, Cikitsitasthāna, 9 13.2]
dāḍimāmlā hitā peyā kaphapitte samulbaṇe | [AHS, Cikitsitasthāna, 9 14.1]
abhayāpippalīmūlabilvair vātānulomanī | [AHS, Cikitsitasthāna, 9 14.2]
vibaddhaṃ doṣabahulo dīptāgnir yo 'tisāryate | [AHS, Cikitsitasthāna, 9 15.1]
kṛṣṇāviḍaṅgatriphalākaṣāyais taṃ virecayet | [AHS, Cikitsitasthāna, 9 15.2]
peyāṃ yuñjyād viriktasya vātaghnair dīpanaiḥ kṛtām | [AHS, Cikitsitasthāna, 9 16.1]
āme pariṇate yas tu dīpte 'gnāvupaveśyate | [AHS, Cikitsitasthāna, 9 16.2]
saphenapicchaṃ sarujaṃ savibandhaṃ punaḥ punaḥ | [AHS, Cikitsitasthāna, 9 17.1]
alpālpam alpaśamalaṃ nirviḍ vā sapravāhikam | [AHS, Cikitsitasthāna, 9 17.2]
dadhitailaghṛtakṣīraiḥ sa śuṇṭhīṃ saguḍāṃ pibet | [AHS, Cikitsitasthāna, 9 18.1]
svinnāni guḍatailena bhakṣayed badarāṇi vā | [AHS, Cikitsitasthāna, 9 18.2]
gāḍhaviḍvihitaiḥ śākair bahusnehais tathā rasaiḥ | [AHS, Cikitsitasthāna, 9 19.1]
kṣudhitaṃ bhojayed enaṃ dadhidāḍimasādhitaiḥ | [AHS, Cikitsitasthāna, 9 19.2]
śālyodanaṃ tilair māṣair mudgair vā sādhu sādhitam | [AHS, Cikitsitasthāna, 9 20.1]
śaṭhyā mūlakapotāyāḥ pāṭhāyāḥ svastikasya vā | [AHS, Cikitsitasthāna, 9 20.2]
sūṣāyavānīkarkārukṣīriṇīcirbhaṭasya vā | [AHS, Cikitsitasthāna, 9 21.1]
upodakāyā jīvantyā vākucyā vāstukasya vā | [AHS, Cikitsitasthāna, 9 21.2]
suvarcalāyāścuñcor vā loṇikāyā rasairapi | [AHS, Cikitsitasthāna, 9 22.1]
kūrmavartakalopākaśikhitittirikaukkuṭaiḥ | [AHS, Cikitsitasthāna, 9 22.2]
bilvamustākṣibhaiṣajyadhātakīpuṣpanāgaraiḥ | [AHS, Cikitsitasthāna, 9 23.1]
pakvātīsārajit takre yavāgūr dādhikī tathā | [AHS, Cikitsitasthāna, 9 23.2]
kapitthakacchurāphañjīyūthikāvaṭaśelujaiḥ | [AHS, Cikitsitasthāna, 9 24.1]
dāḍimīśaṇakārpāsīśālmalīnāṃ ca pallavaiḥ | [AHS, Cikitsitasthāna, 9 24.2]
kalko bilvaśalāṭūnāṃ tilakalkaśca tatsamaḥ | [AHS, Cikitsitasthāna, 9 25.1]
dadhnaḥ saro 'mlaḥ sasnehaḥ khalo hanti pravāhikām | [AHS, Cikitsitasthāna, 9 25.2]
maricaṃ dhanikājājī tintiḍīkaṃ śaṭhī viḍam | [AHS, Cikitsitasthāna, 9 26.1]
dāḍimaṃ dhātakī pāṭhā triphalā pañcakolakam | [AHS, Cikitsitasthāna, 9 26.2]
yāvaśūkaṃ kapitthāmrajambūmadhyaṃ sadīpyakam | [AHS, Cikitsitasthāna, 9 27.1]
piṣṭaiḥ ṣaḍguṇabilvais tair dadhni mudgarase guḍe | [AHS, Cikitsitasthāna, 9 27.2]
snehe ca yamake siddhaḥ khalo 'yam aparājitaḥ | [AHS, Cikitsitasthāna, 9 28.1]
dīpanaḥ pācano grāhī rucyo bimbiśināśanaḥ | [AHS, Cikitsitasthāna, 9 28.2]
kolānāṃ bālabilvānāṃ kalkaiḥ śāliyavasya ca | [AHS, Cikitsitasthāna, 9 29.1]
mudgamāṣatilānāṃ ca dhānyayūṣaṃ prakalpayet | [AHS, Cikitsitasthāna, 9 29.2]
aikadhyaṃ yamake bhṛṣṭaṃ dadhidāḍimasārikam | [AHS, Cikitsitasthāna, 9 30.1]
varcaḥkṣaye śuṣkamukhaṃ śālyannaṃ tena bhojayet | [AHS, Cikitsitasthāna, 9 30.2]
dadhnaḥ saraṃ vā yamake bhṛṣṭaṃ saguḍanāgaram | [AHS, Cikitsitasthāna, 9 31.1]
surāṃ vā yamake bhṛṣṭāṃ vyañjanārthaṃ prayojayet | [AHS, Cikitsitasthāna, 9 31.2]
phalāmlaṃ yamake bhṛṣṭaṃ yūṣaṃ gṛñjanakasya vā | [AHS, Cikitsitasthāna, 9 32.1]
bhṛṣṭān vā yamake saktūn khāded vyoṣāvacūrṇitān | [AHS, Cikitsitasthāna, 9 32.2]
māṣān susiddhāṃs tadvad vā ghṛtamaṇḍopasevanān | [AHS, Cikitsitasthāna, 9 33.1]
rasaṃ susiddhapūtaṃ vā chāgameṣāntarādhijam | [AHS, Cikitsitasthāna, 9 33.2]
paced dāḍimasārāmlaṃ sadhānyasnehanāgaram | [AHS, Cikitsitasthāna, 9 34.1]
raktaśālyodanaṃ tena bhuñjānaḥ prapibaṃśca tam | [AHS, Cikitsitasthāna, 9 34.2]
varcaḥkṣayakṛtairāśu vikāraiḥ parimucyate | [AHS, Cikitsitasthāna, 9 35.1]
bālabilvaṃ guḍaṃ tailaṃ pippalīṃ viśvabheṣajam | [AHS, Cikitsitasthāna, 9 35.2]
lihyād vāte pratihate saśūlaḥ sapravāhikaḥ | [AHS, Cikitsitasthāna, 9 36.1]
valkalaṃ śābaraṃ puṣpaṃ dhātakyā badarīdalam | [AHS, Cikitsitasthāna, 9 36.2]
pibed dadhisarakṣaudrakapitthasvarasāplutam | [AHS, Cikitsitasthāna, 9 37.1]
vibaddhavātavarcās tu bahuśūlapravāhikaḥ | [AHS, Cikitsitasthāna, 9 37.2]
saraktapicchas tṛṣṇārtaḥ kṣīrasauhityam arhati | [AHS, Cikitsitasthāna, 9 38.1]
yamakasyopari kṣīraṃ dhāroṣṇaṃ vā prayojayet | [AHS, Cikitsitasthāna, 9 38.2]
śṛtam eraṇḍamūlena bālabilvena vā punaḥ | [AHS, Cikitsitasthāna, 9 39.1]
payasyutkvāthya mustānāṃ viṃśatiṃ triguṇe 'mbhasi | [AHS, Cikitsitasthāna, 9 39.2]
kṣīrāvaśiṣṭaṃ tat pītaṃ hanyād āmaṃ savedanam | [AHS, Cikitsitasthāna, 9 40.1]
pippalyāḥ pibataḥ sūkṣmaṃ rajo maricajanma vā | [AHS, Cikitsitasthāna, 9 40.2]
cirakālānuṣaktāpi naśyatyāśu pravāhikā | [AHS, Cikitsitasthāna, 9 41.1]
nirāmarūpaṃ śūlārtaṃ laṅghanādyaiśca karṣitam | [AHS, Cikitsitasthāna, 9 41.2]
rūkṣakoṣṭham apekṣyāgniṃ sakṣāraṃ pāyayed ghṛtam | [AHS, Cikitsitasthāna, 9 42.1]
siddhaṃ dadhisurāmaṇḍe daśamūlasya cāmbhasi | [AHS, Cikitsitasthāna, 9 42.2]
sindhūtthapañcakolābhyāṃ tailaṃ sadyo 'rtināśanam | [AHS, Cikitsitasthāna, 9 43.1]
ṣaḍbhiḥ śuṇṭhyāḥ palair dvābhyāṃ dvābhyāṃ granthyagnisaindhavāt | [AHS, Cikitsitasthāna, 9 43.2]
tailaprasthaṃ paced dadhnā niḥsārakarujāpaham | [AHS, Cikitsitasthāna, 9 44.1]
ekato māṃsadugdhājyaṃ purīṣagrahaśūlajit | [AHS, Cikitsitasthāna, 9 44.2]
pānānuvāsanābhyaṅgaprayuktaṃ tailam ekataḥ | [AHS, Cikitsitasthāna, 9 45.1]
taddhi vātajitām agryaṃ śūlaṃ ca viguṇo 'nilaḥ | [AHS, Cikitsitasthāna, 9 45.2]
dhātvantaropamardeddhaścalo vyāpī svadhāmagaḥ | [AHS, Cikitsitasthāna, 9 46.1]
tailaṃ mandānalasyāpi yuktyā śarmakaraṃ param | [AHS, Cikitsitasthāna, 9 46.2]
kṣīṇe male svāyatanacyuteṣu doṣāntareṣvīraṇa ekavīre | [AHS, Cikitsitasthāna, 9 47.1]
ko niṣṭanan prāṇiti koṣṭhaśūlī nāntarbahistailaparo yadi syāt | [AHS, Cikitsitasthāna, 9 47.2]
gudarugbhraṃśayor yuñjyāt sakṣīraṃ sādhitaṃ haviḥ | [AHS, Cikitsitasthāna, 9 48.1]
rase kolāmlacāṅgeryor dadhni piṣṭe ca nāgare | [AHS, Cikitsitasthāna, 9 49.1]
taireva cāmlaiḥ saṃyojya siddhaṃ suślakṣṇakalkitaiḥ | [AHS, Cikitsitasthāna, 9 49.2]
dhānyoṣaṇaviḍājājīpañcakolakadāḍimaiḥ | [AHS, Cikitsitasthāna, 9 50.1]
yojayet snehavastiṃ vā daśamūlena sādhitam | [AHS, Cikitsitasthāna, 9 50.2]
śaṭhīśatāhvākuṣṭhair vā vacayā citrakeṇa vā | [AHS, Cikitsitasthāna, 9 51.1]
pravāhaṇe gudabhraṃśe mūtrāghāte kaṭīgrahe | [AHS, Cikitsitasthāna, 9 51.2]
madhurāmlaiḥ śṛtaṃ tailaṃ ghṛtaṃ vāpyanuvāsanam | [AHS, Cikitsitasthāna, 9 52.1]
praveśayed gudaṃ dhvastam abhyaktaṃ sveditaṃ mṛdu | [AHS, Cikitsitasthāna, 9 52.2]
kuryācca gophaṇābandhaṃ madhyacchidreṇa carmaṇā | [AHS, Cikitsitasthāna, 9 53.1]
pañcamūlasya mahataḥ kvāthaṃ kṣīre vipācayet | [AHS, Cikitsitasthāna, 9 53.2]
unduruṃ cāntrarahitaṃ tena vātaghnakalkavat | [AHS, Cikitsitasthāna, 9 54.1]
tailaṃ paced gudabhraṃśaṃ pānābhyaṅgena taj jayet | [AHS, Cikitsitasthāna, 9 54.2]
paitte tu sāme tīkṣṇoṣṇavarjyaṃ prāg iva laṅghanam | [AHS, Cikitsitasthāna, 9 55.1]
tṛḍvān pibet ṣaḍaṅgāmbu sabhūnimbaṃ saśārivam | [AHS, Cikitsitasthāna, 9 55.2]
peyādi kṣudhitasyānnam agnisaṃdhukṣaṇaṃ hitam | [AHS, Cikitsitasthāna, 9 56.1]
bṛhatyādigaṇābhīrudvibalāśūrpaparṇibhiḥ | [AHS, Cikitsitasthāna, 9 56.2]
pāyayed anubandhe tu sakṣaudraṃ taṇḍulāmbhasā | [AHS, Cikitsitasthāna, 9 57.1]
kuṭajasya phalaṃ piṣṭaṃ savalkaṃ saghuṇapriyam | [AHS, Cikitsitasthāna, 9 57.2]
pāṭhāvatsakabījatvagdārvīgranthikaśuṇṭhi vā | [AHS, Cikitsitasthāna, 9 58.1]
kvāthaṃ vātiviṣābilvavatsakodīcyamustajam | [AHS, Cikitsitasthāna, 9 58.2]
athavātiviṣāmūrvāniśendrayavatārkṣyajam | [AHS, Cikitsitasthāna, 9 59.1]
samadhvativiṣāśuṇṭhīmustendrayavakaṭphalam | [AHS, Cikitsitasthāna, 9 59.2]
palaṃ vatsakabījasya śrapayitvā rasaṃ pibet | [AHS, Cikitsitasthāna, 9 60.1]
yo rasāśī jayecchīghraṃ sa paittaṃ jaṭharāmayam | [AHS, Cikitsitasthāna, 9 60.2]
mustākaṣāyam evaṃ vā piben madhusamāyutam | [AHS, Cikitsitasthāna, 9 61.1]
sakṣaudraṃ śālmalīvṛntakaṣāyaṃ vā himāhvayam | [AHS, Cikitsitasthāna, 9 61.2]
kirātatiktakaṃ mustaṃ vatsakaṃ sarasāñjanam | [AHS, Cikitsitasthāna, 9 62.1]
kaṭaṅkaṭerī hrīveraṃ bilvamadhyaṃ durālabhā | [AHS, Cikitsitasthāna, 9 62.2]
tilā mocarasaṃ lodhraṃ samaṅgā kamalotpalam | [AHS, Cikitsitasthāna, 9 63.1]
nāgaraṃ dhātakīpuṣpaṃ dāḍimasya tvag utpalam | [AHS, Cikitsitasthāna, 9 63.2]
ardhaślokaiḥ smṛtā yogāḥ sakṣaudrās taṇḍulāmbunā | [AHS, Cikitsitasthāna, 9 64.1]
niśendrayavalodhrailākvāthaḥ pakvātisārajit | [AHS, Cikitsitasthāna, 9 64.2]
lodhrāmbaṣṭhāpriyaṅgvādigaṇāṃs tadvat pṛthak pibet | [AHS, Cikitsitasthāna, 9 65.1]
kaṭvaṅgavalkayaṣṭyāhvaphalinīdāḍimāṅkuraiḥ | [AHS, Cikitsitasthāna, 9 65.2]
peyāvilepīkhalakān kuryāt sadadhidāḍimān | [AHS, Cikitsitasthāna, 9 66.1]
tadvad dadhitthabilvāmrajambūmadhyaiḥ prakalpayet | [AHS, Cikitsitasthāna, 9 66.2]
ajāpayaḥ prayoktavyaṃ nirāme tena cecchamaḥ | [AHS, Cikitsitasthāna, 9 67.1]
doṣādhikyān na jāyeta balinaṃ taṃ virecayet | [AHS, Cikitsitasthāna, 9 67.2]
vyatyāsena śakṛdraktam upaveśyeta yo 'pi vā | [AHS, Cikitsitasthāna, 9 68.1]
palāśaphalaniryūhaṃ yuktaṃ vā payasā pibet | [AHS, Cikitsitasthāna, 9 68.2]
tato 'nu koṣṇaṃ pātavyaṃ kṣīram eva yathābalam | [AHS, Cikitsitasthāna, 9 69.1]
pravāhite tena male praśāmyatyudarāmayaḥ | [AHS, Cikitsitasthāna, 9 69.2]
palāśavat prayojyā vā trāyamāṇā viśodhanī | [AHS, Cikitsitasthāna, 9 70.1]
saṃsargyāṃ kriyamāṇāyāṃ śūlaṃ yadyanuvartate | [AHS, Cikitsitasthāna, 9 70.2]
srutadoṣasya taṃ śīghraṃ yathāvahnyanuvāsayet | [AHS, Cikitsitasthāna, 9 71.1]
śatapuṣpāvarībhyāṃ ca bilvena madhukena ca | [AHS, Cikitsitasthāna, 9 71.2]
tailapādaṃ payoyuktaṃ pakvam anvāsanaṃ ghṛtam | [AHS, Cikitsitasthāna, 9 72.1]
aśāntāvityatīsāre picchāvastiḥ paraṃ hitaḥ | [AHS, Cikitsitasthāna, 9 72.2]
pariveṣṭya kuśairārdrairārdravṛntāni śālmaleḥ | [AHS, Cikitsitasthāna, 9 73.1]
kṛṣṇamṛttikayālipya svedayed gomayāgninā | [AHS, Cikitsitasthāna, 9 73.2]
mṛcchoṣe tāni saṃkṣudya tatpiṇḍaṃ muṣṭisaṃmitam | [AHS, Cikitsitasthāna, 9 74.1]
mardayet payasaḥ prasthe pūtenāsthāpayet tataḥ | [AHS, Cikitsitasthāna, 9 74.2]
natayaṣṭyāhvakalkājyakṣaudratailavatānu ca | [AHS, Cikitsitasthāna, 9 75.1]
snāto bhuñjīta payasā jāṅgalena rasena vā | [AHS, Cikitsitasthāna, 9 75.2]
pittātisārajvaraśophagulmasamīraṇāsragrahaṇīvikārān | [AHS, Cikitsitasthāna, 9 76.1]
jayatyayaṃ śīghram atipravṛttiṃ virecanāsthāpanayośca vastiḥ | [AHS, Cikitsitasthāna, 9 76.2]
phāṇitaṃ kuṭajotthaṃ ca sarvātīsāranāśanam | [AHS, Cikitsitasthāna, 9 77.1]
vatsakādisamāyuktaṃ sāmbaṣṭhādi samākṣikam | [AHS, Cikitsitasthāna, 9 77.2]
nīruṅnirāmaṃ dīptāgnerapi sāsraṃ cirotthitam | [AHS, Cikitsitasthāna, 9 78.1]
nānāvarṇam atīsāraṃ puṭapākairupācaret | [AHS, Cikitsitasthāna, 9 78.2]
tvakpiṇḍād dīrghavṛntasya śrīparṇīpattrasaṃvṛtāt | [AHS, Cikitsitasthāna, 9 79.1]
mṛlliptād agninā svinnād rasaṃ niṣpīḍitaṃ himam | [AHS, Cikitsitasthāna, 9 79.2]
atīsārī pibed yuktaṃ madhunā sitayāthavā | [AHS, Cikitsitasthāna, 9 80.1]
evaṃ kṣīridrumatvagbhis tatprarohaiśca kalpayet | [AHS, Cikitsitasthāna, 9 80.2]
kaṭvaṅgatvagghṛtayutā sveditā saliloṣmaṇā | [AHS, Cikitsitasthāna, 9 81.1]
sakṣaudrā hantyatīsāraṃ balavantam api drutam | [AHS, Cikitsitasthāna, 9 81.2]
pittātīsārī seveta pittalānyeva yaḥ punaḥ | [AHS, Cikitsitasthāna, 9 82.1]
raktātīsāraṃ kurute tasya pittaṃ satṛḍjvaram | [AHS, Cikitsitasthāna, 9 82.2]
dāruṇaṃ gudapākaṃ ca tatra chāgaṃ payo hitam | [AHS, Cikitsitasthāna, 9 83.1]
padmotpalasamaṅgābhiḥ śṛtaṃ mocarasena ca | [AHS, Cikitsitasthāna, 9 83.2]
śārivāyaṣṭilodhrair vā prasavair vā vaṭādijaiḥ | [AHS, Cikitsitasthāna, 9 84.1]
sakṣaudraśarkaraṃ pāne bhojane gudasecane | [AHS, Cikitsitasthāna, 9 84.2]
tadvad rasādayo 'namlāḥ sājyāḥ pānānnayor hitāḥ | [AHS, Cikitsitasthāna, 9 85.1]
kāśmaryaphalayūṣaśca kiṃcidamlaḥ saśarkaraḥ | [AHS, Cikitsitasthāna, 9 85.2]
payasyardhodake chāge hrīverotpalanāgaraiḥ | [AHS, Cikitsitasthāna, 9 86.1]
peyā raktātisāraghnī pṛśniparṇīrasānvitā | [AHS, Cikitsitasthāna, 9 86.2]
prāgbhaktaṃ navanītaṃ vā lihyān madhusitāyutam | [AHS, Cikitsitasthāna, 9 87.1]
balinyasre 'sram evājaṃ mārgaṃ vā ghṛtabharjitam | [AHS, Cikitsitasthāna, 9 87.2]
kṣīrānupānaṃ kṣīrāśī tryahaṃ kṣīrodbhavaṃ ghṛtam | [AHS, Cikitsitasthāna, 9 88.1]
kapiñjalarasāśī vā lihann ārogyam aśnute | [AHS, Cikitsitasthāna, 9 88.2]
pītvā śatāvarīkalkaṃ kṣīreṇa kṣīrabhojanaḥ | [AHS, Cikitsitasthāna, 9 89.1]
raktātīsāraṃ hantyāśu tayā vā sādhitaṃ ghṛtam | [AHS, Cikitsitasthāna, 9 89.2]
lākṣānāgaravaidehīkaṭukādārvivalkalaiḥ | [AHS, Cikitsitasthāna, 9 90.1]
sarpiḥ sendrayavaiḥ siddhaṃ peyāmaṇḍāvacāritam | [AHS, Cikitsitasthāna, 9 90.2]
atīsāraṃ jayecchīghraṃ tridoṣam api dāruṇam | [AHS, Cikitsitasthāna, 9 91.1]
kṛṣṇamṛcchaṅkhayaṣṭyāhvakṣaudrāsṛktaṇḍulodakam | [AHS, Cikitsitasthāna, 9 91.2]
jayatyasraṃ priyaṅguśca taṇḍulāmbumadhuplutā | [AHS, Cikitsitasthāna, 9 92.1]
kalkastilānāṃ kṛṣṇānāṃ śarkarāpāñcabhāgikaḥ | [AHS, Cikitsitasthāna, 9 92.2]
ājena payasā pītaḥ sadyo raktaṃ niyacchati | [AHS, Cikitsitasthāna, 9 93.1]
pītvā saśarkarākṣaudraṃ candanaṃ taṇḍulāmbunā | [AHS, Cikitsitasthāna, 9 93.2]
dāhatṛṣṇāpramohebhyo raktasrāvācca mucyate | [AHS, Cikitsitasthāna, 9 94.1]
gudasya dāhe pāke vā sekalepā hitā himāḥ | [AHS, Cikitsitasthāna, 9 94.2]
alpālpaṃ bahuśo raktaṃ saśūlam upaveśyate | [AHS, Cikitsitasthāna, 9 95.1]
yadā vibaddho vāyuśca kṛcchrāccarati vā na vā | [AHS, Cikitsitasthāna, 9 95.2]
picchāvastiṃ tadā tasya pūrvoktam upakalpayet | [AHS, Cikitsitasthāna, 9 96.1]
pallavān jarjarīkṛtya śiṃśipākovidārayoḥ | [AHS, Cikitsitasthāna, 9 96.2]
paced yavāṃśca sa kvāthe ghṛtakṣīrasamanvitaḥ | [AHS, Cikitsitasthāna, 9 97.1]
picchāsrutau gudabhraṃśe pravāhaṇarujāsu vā | [AHS, Cikitsitasthāna, 9 97.2]
picchāvastiḥ prayoktavyaḥ kṣatakṣīṇabalāvahaḥ | [AHS, Cikitsitasthāna, 9 98.1]
prapauṇḍarīkasiddhena sarpiṣā cānuvāsanam | [AHS, Cikitsitasthāna, 9 98.2]
raktaṃ viṭsahitaṃ pūrvaṃ paścād vā yo 'tisāryate | [AHS, Cikitsitasthāna, 9 99.1]
śatāvarīghṛtaṃ tasya lehārtham upakalpayet | [AHS, Cikitsitasthāna, 9 99.2]
śarkarārdhāṃśakaṃ līḍhaṃ navanītaṃ navoddhṛtam | [AHS, Cikitsitasthāna, 9 100.1]
kṣaudrapādaṃ jayecchīghraṃ taṃ vikāraṃ hitāśinaḥ | [AHS, Cikitsitasthāna, 9 100.2]
nyagrodhodumbarāśvatthaśuṅgān āpothya vāsayet | [AHS, Cikitsitasthāna, 9 101.1]
ahorātraṃ jale tapte ghṛtaṃ tenāmbhasā pacet | [AHS, Cikitsitasthāna, 9 101.2]
tad ardhaśarkarāyuktaṃ lehayet kṣaudrapādikam | [AHS, Cikitsitasthāna, 9 102.1]
adho vā yadi vāpyūrdhvaṃ yasya raktaṃ pravartate | [AHS, Cikitsitasthāna, 9 102.2]
śleṣmātīsāre vātoktaṃ viśeṣād āmapācanam | [AHS, Cikitsitasthāna, 9 103.1]
kartavyam anubandhe 'sya pibet paktvāgnidīpanam | [AHS, Cikitsitasthāna, 9 103.2]
bilvakarkaṭikāmustaprāṇadāviśvabheṣajam | [AHS, Cikitsitasthāna, 9 104.1]
vacāviḍaṅgabhūtīkadhānakāmaradāru vā | [AHS, Cikitsitasthāna, 9 104.2]
athavā pippalīmūlapippalīdvayacitrakam | [AHS, Cikitsitasthāna, 9 105.1]
pāṭhāgnivatsakagranthitiktāśuṇṭhīvacābhayāḥ | [AHS, Cikitsitasthāna, 9 105.2]
kvathitā yadi vā piṣṭāḥ śleṣmātīsārabheṣajam | [AHS, Cikitsitasthāna, 9 106.1]
sauvarcalavacāvyoṣahiṅguprativiṣābhayāḥ | [AHS, Cikitsitasthāna, 9 106.2]
pibecchleṣmātisārārtaścūrṇitāḥ koṣṇavāriṇā | [AHS, Cikitsitasthāna, 9 107.1]
madhyaṃ līḍhvā kapitthasya savyoṣakṣaudraśarkaram | [AHS, Cikitsitasthāna, 9 107.2]
kaṭphalaṃ madhuyuktaṃ vā mucyate jaṭharāmayāt | [AHS, Cikitsitasthāna, 9 108.1]
kaṇāṃ madhuyutāṃ līḍhvā takraṃ pītvā sacitrakam | [AHS, Cikitsitasthāna, 9 108.2]
bhuktvā vā bālabilvāni vyapohatyudarāmayam | [AHS, Cikitsitasthāna, 9 109.1]
pāṭhāmocarasāmbhodadhātakībilvanāgaram | [AHS, Cikitsitasthāna, 9 109.2]
sukṛcchram apyatīsāraṃ guḍatakreṇa nāśayet | [AHS, Cikitsitasthāna, 9 110.1]
yavānīpippalīmūlacāturjātakanāgaraiḥ | [AHS, Cikitsitasthāna, 9 110.2]
maricāgnijalājājīdhānyasauvarcalaiḥ samaiḥ | [AHS, Cikitsitasthāna, 9 111.1]
vṛṣāmladhātakīkṛṣṇābilvadāḍimadīpyakaiḥ | [AHS, Cikitsitasthāna, 9 111.2]
triguṇaiḥ ṣaḍguṇasitaiḥ kapitthāṣṭaguṇaiḥ kṛtaḥ | [AHS, Cikitsitasthāna, 9 112.1]
cūrṇo 'tīsāragrahaṇīkṣayagulmagalāmayān | [AHS, Cikitsitasthāna, 9 112.2]
kāsaśvāsāgnisādārśaḥpīnasārocakāñ jayet | [AHS, Cikitsitasthāna, 9 113.1]
karṣonmitā tavakṣīrī cāturjātaṃ dvikārṣikam | [AHS, Cikitsitasthāna, 9 113.2]
yavānīdhānyakājājīgranthivyoṣaṃ palāṃśakam | [AHS, Cikitsitasthāna, 9 114.1]
palāni dāḍimād aṣṭau sitāyāścaikataḥ kṛtaḥ | [AHS, Cikitsitasthāna, 9 114.2]
guṇaiḥ kapitthāṣṭakavaccūrṇo 'yaṃ dāḍimāṣṭakaḥ | [AHS, Cikitsitasthāna, 9 115.1]
bhojyo vātātisāroktair yathāvasthaṃ khalādibhiḥ | [AHS, Cikitsitasthāna, 9 115.2]
saviḍaṅgaḥ samaricaḥ sakapitthaḥ sanāgaraḥ | [AHS, Cikitsitasthāna, 9 116.1]
cāṅgerītakrakolāmlaḥ khalaḥ śleṣmātisārajit | [AHS, Cikitsitasthāna, 9 116.2]
kṣīṇe śleṣmaṇi pūrvoktam amlaṃ lākṣādi ṣaṭpalam | [AHS, Cikitsitasthāna, 9 117.1]
purāṇaṃ vā ghṛtaṃ dadyād yavāgūmaṇḍamiśritam | [AHS, Cikitsitasthāna, 9 117.2]
vātaśleṣmavibandhe vā sravatyati kaphe 'pi vā | [AHS, Cikitsitasthāna, 9 118.1]
śūle pravāhikāyāṃ vā picchāvastiḥ praśasyate | [AHS, Cikitsitasthāna, 9 118.2]
vacābilvakaṇākuṣṭhaśatāhvālavaṇānvitaḥ | [AHS, Cikitsitasthāna, 9 119.1]
bilvatailena tailena vacādyaiḥ sādhitena vā | [AHS, Cikitsitasthāna, 9 119.2]
bahuśaḥ kaphavātārte koṣṇenānvāsanaṃ hitam | [AHS, Cikitsitasthāna, 9 120.1]
kṣīṇe kaphe gude dīrghakālātīsāradurbale | [AHS, Cikitsitasthāna, 9 120.2]
anilaḥ prabalo 'vaśyaṃ svasthānasthaḥ prajāyate | [AHS, Cikitsitasthāna, 9 121.1]
sa balī sahasā hanyāt tasmāt taṃ tvarayā jayet | [AHS, Cikitsitasthāna, 9 121.2]
vāyoranantaraṃ pittaṃ pittasyānantaraṃ kapham | [AHS, Cikitsitasthāna, 9 122.1]
jayet pūrvaṃ trayāṇāṃ vā bhaved yo balavattamaḥ | [AHS, Cikitsitasthāna, 9 122.2]
bhīśokābhyām api calaḥ śīghraṃ kupyatyatas tayoḥ | [AHS, Cikitsitasthāna, 9 123.1]
kāryā kriyā vātaharā harṣaṇāśvāsanāni ca | [AHS, Cikitsitasthāna, 9 123.2]
yasyoccārād vinā mūtraṃ pavano vā pravartate | [AHS, Cikitsitasthāna, 9 124.1]
dīptāgnerlaghukoṣṭhasya śāntas tasyodarāmayaḥ | [AHS, Cikitsitasthāna, 9 124.2]
{AHS, Cikitsitasthāna, 10}
athāto grahaṇīdoṣacikitsitaṃ vyākhyāsyāmaḥ | [AHS, Cikitsitasthāna, 10 1.1]
iti ha smāhur ātreyādayo maharṣayaḥ | [AHS, Cikitsitasthāna, 10 1.2]
grahaṇīm āśritaṃ doṣam ajīrṇavad upācaret | [AHS, Cikitsitasthāna, 10 1.3]
atīsāroktavidhinā tasyāmaṃ ca vipācayet | [AHS, Cikitsitasthāna, 10 1.4]
annakāle yavāgvādi pañcakolādibhir yutam | [AHS, Cikitsitasthāna, 10 2.1]
vitaret paṭulaghvannaṃ punar yogāṃśca dīpanān | [AHS, Cikitsitasthāna, 10 2.2]
dadyāt sātiviṣāṃ peyām āme sāmlāṃ sanāgarām | [AHS, Cikitsitasthāna, 10 3.1]
pāne 'tīsāravihitaṃ vāri takraṃ surādi ca | [AHS, Cikitsitasthāna, 10 3.2]
grahaṇīdoṣiṇāṃ takraṃ dīpanagrāhilāghavāt | [AHS, Cikitsitasthāna, 10 4.1]
pathyaṃ madhurapākitvān na ca pittapradūṣaṇam | [AHS, Cikitsitasthāna, 10 4.2]
kaṣāyoṣṇavikāśitvād rūkṣatvācca kaphe hitam | [AHS, Cikitsitasthāna, 10 5.1]
vāte svādvamlasāndratvāt sadyaskam avidāhi tat | [AHS, Cikitsitasthāna, 10 5.2]
caturṇāṃ prastham amlānāṃ tryūṣaṇācca palatrayam | [AHS, Cikitsitasthāna, 10 6.1]
lavaṇānāṃ ca catvāri śarkarāyāḥ palāṣṭakam | [AHS, Cikitsitasthāna, 10 6.2]
taccūrṇaṃ śākasūpānnarāgādiṣvavacārayet | [AHS, Cikitsitasthāna, 10 7.1]
kāsājīrṇāruciśvāsahṛtpāṇḍuplīhagulmanut | [AHS, Cikitsitasthāna, 10 7.2]
nāgarātiviṣāmustaṃ pākyam āmaharaṃ pibet | [AHS, Cikitsitasthāna, 10 8.1]
uṣṇāmbunā vā tatkalkaṃ nāgaraṃ vāthavābhayām | [AHS, Cikitsitasthāna, 10 8.2]
sasaindhavaṃ vacādiṃ vā tadvan madirayāthavā | [AHS, Cikitsitasthāna, 10 9.1]
varcasyāme sapravāhe pibed vā dāḍimāmbunā | [AHS, Cikitsitasthāna, 10 9.2]
viḍena lavaṇaṃ piṣṭaṃ bilvacitrakanāgaram | [AHS, Cikitsitasthāna, 10 10.1]
sāme kaphānile koṣṭharukkare koṣṇavāriṇā | [AHS, Cikitsitasthāna, 10 10.2]
kaliṅgahiṅgvativiṣāvacāsauvarcalābhayam | [AHS, Cikitsitasthāna, 10 11.1]
chardihṛdrogaśūleṣu peyam uṣṇena vāriṇā | [AHS, Cikitsitasthāna, 10 11.2]
pathyāsauvarcalājājīcūrṇaṃ maricasaṃyutam | [AHS, Cikitsitasthāna, 10 12.1]
pippalīṃ nāgaraṃ pāṭhāṃ śārivāṃ bṛhatīdvayam | [AHS, Cikitsitasthāna, 10 12.2]
citrakaṃ kauṭajaṃ kṣāraṃ tathā lavaṇapañcakam | [AHS, Cikitsitasthāna, 10 13.1]
cūrṇīkṛtaṃ dadhisurātanmaṇḍoṣṇāmbukāñjikaiḥ | [AHS, Cikitsitasthāna, 10 13.2]
pibed agnivivṛddhyarthaṃ koṣṭhavātaharaṃ param | [AHS, Cikitsitasthāna, 10 14.1]
paṭūni pañca dvau kṣārau maricaṃ pañcakolakam | [AHS, Cikitsitasthāna, 10 14.2]
dīpyakaṃ hiṅgu guṭikā bījapūrarase kṛtā | [AHS, Cikitsitasthāna, 10 15.1]
koladāḍimatoye vā paraṃ pācanadīpanī | [AHS, Cikitsitasthāna, 10 15.2]
tālīśapattracavikāmaricānāṃ palaṃ palam | [AHS, Cikitsitasthāna, 10 16.1]
kṛṣṇātanmūlayor dve dve pale śuṇṭhīpalatrayam | [AHS, Cikitsitasthāna, 10 16.2]
caturjātam uśīraṃ ca karṣāṃśaṃ ślakṣṇacūrṇitam | [AHS, Cikitsitasthāna, 10 17.1]
guḍena vaṭakān kṛtvā triguṇena sadā bhajet | [AHS, Cikitsitasthāna, 10 17.2]
madyayūṣarasāriṣṭamastupeyāpayo'nupaḥ | [AHS, Cikitsitasthāna, 10 18.1]
vātaśleṣmātmanāṃ chardigrahaṇīpārśvahṛdrujām | [AHS, Cikitsitasthāna, 10 18.2]
jvaraśvayathupāṇḍutvagulmapānātyayārśasām | [AHS, Cikitsitasthāna, 10 19.1]
prasekapīnasaśvāsakāsānāṃ ca nivṛttaye | [AHS, Cikitsitasthāna, 10 19.2]
abhayāṃ nāgarasthāne dadyāt tatraiva viḍgrahe | [AHS, Cikitsitasthāna, 10 20.1]
chardyādiṣu ca paitteṣu caturguṇasitānvitāḥ | [AHS, Cikitsitasthāna, 10 20.2]
pakvena vaṭakāḥ kāryā guḍena sitayāpi vā | [AHS, Cikitsitasthāna, 10 21.1]
paraṃ hi vahnisaṃparkāl laghimānaṃ bhajanti te | [AHS, Cikitsitasthāna, 10 21.2]
athainaṃ paripakvāmaṃ mārutagrahaṇīgadam | [AHS, Cikitsitasthāna, 10 22.1]
dīpanīyayutaṃ sarpiḥ pāyayed alpaśo bhiṣak | [AHS, Cikitsitasthāna, 10 22.2]
kiṃcitsaṃdhukṣite tvagnau saktaviṇmūtramārutam | [AHS, Cikitsitasthāna, 10 23.1]
dvyahaṃ tryahaṃ vā saṃsnehya svinnābhyaktaṃ nirūhayet | [AHS, Cikitsitasthāna, 10 23.2]
tata eraṇḍatailena sarpiṣā tailvakena vā | [AHS, Cikitsitasthāna, 10 24.1]
sakṣāreṇānile śānte srastadoṣaṃ virecayet | [AHS, Cikitsitasthāna, 10 24.2]
śuddharūkṣāśayaṃ baddhavarcaskaṃ cānuvāsayet | [AHS, Cikitsitasthāna, 10 25.1]
dīpanīyāmlavātaghnasiddhatailena taṃ tataḥ | [AHS, Cikitsitasthāna, 10 25.2]
nirūḍhaṃ ca viriktaṃ ca samyak cāpyanuvāsitam | [AHS, Cikitsitasthāna, 10 26.1]
laghvannapratisaṃyuktaṃ sarpirabhyāsayet punaḥ | [AHS, Cikitsitasthāna, 10 26.2]
pañcamūlābhayāvyoṣapippalīmūlasaindhavaiḥ | [AHS, Cikitsitasthāna, 10 27.1]
rāsnākṣāradvayājājīviḍaṅgaśaṭhibhir ghṛtam | [AHS, Cikitsitasthāna, 10 27.2]
śuktena mātuluṅgasya svarasenārdrakasya ca | [AHS, Cikitsitasthāna, 10 28.1]
śuṣkamūlakakolāmlacukrikādāḍimasya ca | [AHS, Cikitsitasthāna, 10 28.2]
takramastusurāmaṇḍasauvīrakatuṣodakaiḥ | [AHS, Cikitsitasthāna, 10 29.1]
kāñjikena ca tat pakvam agnidīptikaraṃ param | [AHS, Cikitsitasthāna, 10 29.2]
śūlagulmodaraśvāsakāsānilakaphāpaham | [AHS, Cikitsitasthāna, 10 30.1]
sabījapūrakarasaṃ siddhaṃ vā pāyayed ghṛtam | [AHS, Cikitsitasthāna, 10 30.2]
tailam abhyañjanārthaṃ ca siddham ebhiścalāpaham | [AHS, Cikitsitasthāna, 10 31.1]
eteṣām auṣadhānāṃ vā pibeccūrṇaṃ sukhāmbunā | [AHS, Cikitsitasthāna, 10 31.2]
vāte śleṣmāvṛte sāme kaphe vā vāyunoddhate | [AHS, Cikitsitasthāna, 10 32.1]
agner nirvāpakaṃ pittaṃ rekeṇa vamanena vā | [AHS, Cikitsitasthāna, 10 32.2]
hatvā tiktalaghugrāhidīpanairavidāhibhiḥ | [AHS, Cikitsitasthāna, 10 33.1]
annaiḥ saṃdhukṣayed agniṃ cūrṇaiḥ snehaiśca tiktakaiḥ | [AHS, Cikitsitasthāna, 10 33.2]
paṭolanimbatrāyantītiktātiktakaparpaṭam | [AHS, Cikitsitasthāna, 10 34.1]
kuṭajatvakphalaṃ mūrvā madhuśigruphalaṃ vacā | [AHS, Cikitsitasthāna, 10 34.2]
dārvītvakpadmakośīrayavānīmustacandanam | [AHS, Cikitsitasthāna, 10 35.1]
saurāṣṭryativiṣāvyoṣatvagelāpattradāru ca | [AHS, Cikitsitasthāna, 10 35.2]
cūrṇitaṃ madhunā lehyaṃ peyaṃ madyair jalena vā | [AHS, Cikitsitasthāna, 10 36.1]
hṛtpāṇḍugrahaṇīrogagulmaśūlārucijvarān | [AHS, Cikitsitasthāna, 10 36.2]
kāmalāṃ saṃnipātaṃ ca mukharogāṃśca nāśayet | [AHS, Cikitsitasthāna, 10 37.1]
bhūnimbakaṭukāmustātryūṣaṇendrayavān samān | [AHS, Cikitsitasthāna, 10 37.2]
dvau citrakād vatsakatvagbhāgān ṣoḍaśa cūrṇayet | [AHS, Cikitsitasthāna, 10 38.1]
guḍaśītāmbunā pītaṃ grahaṇīdoṣagulmanut | [AHS, Cikitsitasthāna, 10 38.2]
kāmalājvarapāṇḍutvamehārucyatisārajit | [AHS, Cikitsitasthāna, 10 39.1]
nāgarātiviṣāmustāpāṭhābilvaṃ rasāñjanam | [AHS, Cikitsitasthāna, 10 39.2]
kuṭajatvakphalaṃ tiktā dhātakī ca kṛtaṃ rajaḥ | [AHS, Cikitsitasthāna, 10 40.1]
kṣaudrataṇḍulavāribhyāṃ paittike grahaṇīgade | [AHS, Cikitsitasthāna, 10 40.2]
pravāhikārśogudarugraktotthāneṣu ceṣyate | [AHS, Cikitsitasthāna, 10 41.1]
candanaṃ padmakośīraṃ pāṭhāṃ mūrvāṃ kuṭannaṭam | [AHS, Cikitsitasthāna, 10 41.2]
ṣaḍgranthāśārivāsphotāsaptaparṇāṭarūṣakān | [AHS, Cikitsitasthāna, 10 42.1]
paṭolodumbarāśvatthavaṭaplakṣakapītanān | [AHS, Cikitsitasthāna, 10 42.2]
kaṭukāṃ rohiṇīṃ mustāṃ nimbaṃ ca dvipalāṃśakān | [AHS, Cikitsitasthāna, 10 43.1]
droṇe 'pāṃ sādhayet tena pacet sarpiḥ picūnmitaiḥ | [AHS, Cikitsitasthāna, 10 43.2]
kirātatiktendrayavavīrāmāgadhikotpalaiḥ | [AHS, Cikitsitasthāna, 10 44.1]
pittagrahaṇyāṃ tat peyaṃ kuṣṭhoktaṃ tiktakaṃ ca yat | [AHS, Cikitsitasthāna, 10 44.2]
grahaṇyāṃ śleṣmaduṣṭāyāṃ tīkṣṇaiḥ pracchardane kṛte | [AHS, Cikitsitasthāna, 10 45.1]
kaṭvamlalavaṇakṣāraiḥ kramād agniṃ vivardhayet | [AHS, Cikitsitasthāna, 10 45.2]
pañcakolābhayādhānyapāṭhāgandhapalāśakaiḥ | [AHS, Cikitsitasthāna, 10 46.1]
bījapūrapragāḍhaiśca siddhaiḥ peyādi kalpayet | [AHS, Cikitsitasthāna, 10 46.2]
droṇaṃ madhūkapuṣpāṇāṃ viḍaṅgaṃ ca tato 'rdhataḥ | [AHS, Cikitsitasthāna, 10 47.1]
citrakasya tato 'rdhaṃ ca tathā bhallātakāḍhakam | [AHS, Cikitsitasthāna, 10 47.2]
mañjiṣṭhāṣṭapalaṃ caitaj jaladroṇatraye pacet | [AHS, Cikitsitasthāna, 10 48.1]
droṇaśeṣaṃ śṛtaṃ śītaṃ madhvardhāḍhakasaṃyutam | [AHS, Cikitsitasthāna, 10 48.2]
elāmṛṇālāgurubhiścandanena ca rūṣite | [AHS, Cikitsitasthāna, 10 49.1]
kumbhe māsaṃ sthitaṃ jātam āsavaṃ taṃ prayojayet | [AHS, Cikitsitasthāna, 10 49.2]
grahaṇīṃ dīpayatyeṣa bṛṃhaṇaḥ pittaraktanut | [AHS, Cikitsitasthāna, 10 50.1]
śoṣakuṣṭhakilāsānāṃ pramehāṇāṃ ca nāśanaḥ | [AHS, Cikitsitasthāna, 10 50.2]
madhūkapuṣpasvarasaṃ śṛtam ardhakṣayīkṛtam | [AHS, Cikitsitasthāna, 10 51.1]
kṣaudrapādayutaṃ śītaṃ pūrvavat saṃnidhāpayet | [AHS, Cikitsitasthāna, 10 51.2]
tat piban grahaṇīdoṣān jayet sarvān hitāśanaḥ | [AHS, Cikitsitasthāna, 10 52.1]
tadvad drākṣekṣukharjūrasvarasān āsutān pibet | [AHS, Cikitsitasthāna, 10 52.2]
hiṅgutiktāvacāmādrīpāṭhendrayavagokṣuram | [AHS, Cikitsitasthāna, 10 53.1]
pañcakolaṃ ca karṣāṃśaṃ palāṃśaṃ paṭupañcakam | [AHS, Cikitsitasthāna, 10 53.2]
ghṛtatailadvikuḍave dadhnaḥ prasthadvaye ca tat | [AHS, Cikitsitasthāna, 10 54.1]
āpothya kvāthayed agnau mṛdāvanugate rase | [AHS, Cikitsitasthāna, 10 54.2]
antardhūmaṃ tato dagdhvā cūrṇīkṛtya ghṛtāplutam | [AHS, Cikitsitasthāna, 10 55.1]
pibet pāṇitalaṃ tasmiñ jīrṇe syān madhurāśanaḥ | [AHS, Cikitsitasthāna, 10 55.2]
vātaśleṣmāmayān sarvān hanyād viṣagarāṃśca saḥ | [AHS, Cikitsitasthāna, 10 56.1]
bhūnimbaṃ rohiṇīṃ tiktāṃ paṭolaṃ nimbaparpaṭam | [AHS, Cikitsitasthāna, 10 56.2]
dagdhvā māhiṣamūtreṇa pibed agnivivardhanam | [AHS, Cikitsitasthāna, 10 57.1]
dve haridre vacā kuṣṭhaṃ citrakaḥ kaṭurohiṇī | [AHS, Cikitsitasthāna, 10 57.2]
mustā ca chāgamūtreṇa siddhaḥ kṣāro 'gnivardhanaḥ | [AHS, Cikitsitasthāna, 10 58.1]
catuḥpalaṃ sudhākāṇḍāt tripalaṃ lavaṇatrayāt | [AHS, Cikitsitasthāna, 10 58.2]
vārtākakuḍavaṃ cārkād aṣṭau dve citrakāt pale | [AHS, Cikitsitasthāna, 10 59.1]
dagdhvā rasena vārtākād guṭikā bhojanottarāḥ | [AHS, Cikitsitasthāna, 10 59.2]
bhuktam annaṃ pacantyāśu kāsaśvāsārśasāṃ hitāḥ | [AHS, Cikitsitasthāna, 10 60.1]
viṣūcikāpratiśyāyahṛdrogaśamanāśca tāḥ | [AHS, Cikitsitasthāna, 10 60.2]
mātuluṅgaśaṭhīrāsnākaṭutrayaharītaki | [AHS, Cikitsitasthāna, 10 61.1]
svarjikāyāvaśūkākhyau kṣārau pañcapaṭūni ca | [AHS, Cikitsitasthāna, 10 61.2]
sukhāmbupītaṃ taccūrṇaṃ balavarṇāgnivardhanam | [AHS, Cikitsitasthāna, 10 62.1]
ślaiṣmike grahaṇīdoṣe savāte tair ghṛtaṃ pacet | [AHS, Cikitsitasthāna, 10 62.2]
dhānvantaraṃ ṣaṭpalaṃ ca bhallātakaghṛtābhayam | [AHS, Cikitsitasthāna, 10 63.1]
viḍakācoṣalavaṇasvarjikāyāvaśūkajān | [AHS, Cikitsitasthāna, 10 63.2]
saptalāṃ kaṇṭakārīṃ ca citrakaṃ caikato dahet | [AHS, Cikitsitasthāna, 10 64.1]
saptakṛtvaḥ srutasyāsya kṣārasyārdhāḍhake pacet | [AHS, Cikitsitasthāna, 10 64.2]
āḍhakaṃ sarpiṣaḥ peyaṃ tad agnibalavṛddhaye | [AHS, Cikitsitasthāna, 10 65.1]
nicaye pañca karmāṇi yuñjyāccaitad yathābalam | [AHS, Cikitsitasthāna, 10 65.2]
praseke ślaiṣmike 'lpāgner dīpanaṃ rūkṣatiktakam | [AHS, Cikitsitasthāna, 10 66.1]
yojyaṃ kṛśasya vyatyāsāt snigdharūkṣaṃ kaphodaye | [AHS, Cikitsitasthāna, 10 66.2]
kṣīṇakṣāmaśarīrasya dīpanaṃ snehasaṃyutam | [AHS, Cikitsitasthāna, 10 67.1]
dīpanaṃ bahupittasya tiktaṃ madhurakair yutam | [AHS, Cikitsitasthāna, 10 67.2]
sneho 'mlalavaṇair yukto bahuvātasya śasyate | [AHS, Cikitsitasthāna, 10 68.1]
sneham eva paraṃ vidyād durbalānaladīpanam | [AHS, Cikitsitasthāna, 10 68.2]
nālaṃ snehasamiddhasya śamāyānnaṃ sugurvapi | [AHS, Cikitsitasthāna, 10 69.1]
yo 'lpāgnitvāt kaphe kṣīṇe varcaḥ pakvam api ślatham | [AHS, Cikitsitasthāna, 10 69.2]
muñcet paṭvauṣadhayutaṃ sa pibed alpaśo ghṛtam | [AHS, Cikitsitasthāna, 10 70.1]
tena svamārgam ānītaḥ svakarmaṇi niyojitaḥ | [AHS, Cikitsitasthāna, 10 70.2]
samāno dīpayatyagnim agneḥ saṃdhukṣako hi saḥ | [AHS, Cikitsitasthāna, 10 71.1]
purīṣaṃ yaśca kṛcchreṇa kaṭhinatvād vimuñcati | [AHS, Cikitsitasthāna, 10 71.2]
sa ghṛtaṃ lavaṇair yuktaṃ naro 'nnāvagrahaṃ pibet | [AHS, Cikitsitasthāna, 10 72.1]
raukṣyān mande 'nale sarpis tailaṃ vā dīpanaiḥ pibet | [AHS, Cikitsitasthāna, 10 72.2]
kṣāracūrṇāsavāriṣṭān mande snehātipānataḥ | [AHS, Cikitsitasthāna, 10 73.1]
udāvartāt tu yoktavyā nirūhasnehavastayaḥ | [AHS, Cikitsitasthāna, 10 73.2]
doṣātivṛddhyā mande 'gnau saṃśuddho 'nnavidhiṃ caret | [AHS, Cikitsitasthāna, 10 74.1]
vyādhimuktasya mande 'gnau sarpireva tu dīpanam | [AHS, Cikitsitasthāna, 10 74.2]
adhvopavāsakṣāmatvair yavāgvā pāyayed ghṛtam | [AHS, Cikitsitasthāna, 10 75.1]
annāvapīḍitaṃ balyaṃ dīpanaṃ bṛṃhaṇaṃ ca tat | [AHS, Cikitsitasthāna, 10 75.2]
dīrghakālaprasaṅgāt tu kṣāmakṣīṇakṛśān narān | [AHS, Cikitsitasthāna, 10 76.1]
prasahānāṃ rasaiḥ sāmlair bhojayet piśitāśinām | [AHS, Cikitsitasthāna, 10 76.2]
laghūṣṇakaṭuśodhitvād dīpayantyāśu te 'nalam | [AHS, Cikitsitasthāna, 10 77.1]
māṃsopacitamāṃsatvāt paraṃ ca balavardhanāḥ | [AHS, Cikitsitasthāna, 10 77.2]
snehāsavasurāriṣṭacūrṇakvāthahitāśanaiḥ | [AHS, Cikitsitasthāna, 10 78.1]
samyakprayuktair dehasya balam agneśca vardhate | [AHS, Cikitsitasthāna, 10 78.2]
dīpto yathaiva sthāṇuśca bāhyo 'gniḥ sāradārubhiḥ | [AHS, Cikitsitasthāna, 10 79.1]
sasnehair jāyate tadvad āhāraiḥ koṣṭhago 'nalaḥ | [AHS, Cikitsitasthāna, 10 79.2]
nābhojanena kāyāgnir dīpyate nātibhojanāt | [AHS, Cikitsitasthāna, 10 80.1]
yathā nirindhano vahniralpo vātīndhanāvṛtaḥ | [AHS, Cikitsitasthāna, 10 80.2]
yadā kṣīṇe kaphe pittaṃ svasthāne pavanānugam | [AHS, Cikitsitasthāna, 10 81.1]
pravṛddhaṃ vardhayatyagniṃ tadāsau sānilo 'nalaḥ | [AHS, Cikitsitasthāna, 10 81.2]
paktvānnam āśu dhātūṃśca sarvān ojaśca saṃkṣipan | [AHS, Cikitsitasthāna, 10 82.1]
mārayet syāt sa nā svastho bhukte jīrṇe tu tāmyati | [AHS, Cikitsitasthāna, 10 82.2]
tṛṭkāsadāhamūrchādyā vyādhayo 'tyagnisaṃbhavāḥ | [AHS, Cikitsitasthāna, 10 83.1]
tam atyagniṃ gurusnigdhamandasāndrahimasthiraiḥ | [AHS, Cikitsitasthāna, 10 83.2]
annapānair nayecchāntiṃ dīptam agnim ivāmbubhiḥ | [AHS, Cikitsitasthāna, 10 84.1]
muhur muhurajīrṇe 'pi bhojyānyasyopahārayet | [AHS, Cikitsitasthāna, 10 84.2]
nirindhano 'ntaraṃ labdhvā yathainaṃ na vipādayet | [AHS, Cikitsitasthāna, 10 85.1]
kṛśarāṃ pāyasaṃ snigdhaṃ paiṣṭikaṃ guḍavaikṛtam | [AHS, Cikitsitasthāna, 10 85.2]
aśnīyād audakānūpapiśitāni bhṛtāni ca | [AHS, Cikitsitasthāna, 10 86.1]
matsyān viśeṣataḥ ślakṣṇān sthiratoyacarāśca ye | [AHS, Cikitsitasthāna, 10 86.2]
āvikaṃ subhṛtaṃ māṃsam adyād atyagnivāraṇam | [AHS, Cikitsitasthāna, 10 87.1]
payaḥ sahamadhūcchiṣṭaṃ ghṛtaṃ vā tṛṣitaḥ pibet | [AHS, Cikitsitasthāna, 10 87.2]
godhūmacūrṇaṃ payasā bahusarpiḥpariplutam | [AHS, Cikitsitasthāna, 10 88.1]
ānūparasayuktān vā snehāṃs tailavivarjitān | [AHS, Cikitsitasthāna, 10 88.2]
śyāmātrivṛdvipakvaṃ vā payo dadyād virecanam | [AHS, Cikitsitasthāna, 10 89.1]
asakṛt pittaharaṇaṃ pāyasapratibhojanam | [AHS, Cikitsitasthāna, 10 89.2]
yat kiṃcid guru medyaṃ ca śleṣmakāri ca bhojanam | [AHS, Cikitsitasthāna, 10 90.1]
sarvaṃ tad atyagnihitaṃ bhuktvā ca svapanaṃ divā | [AHS, Cikitsitasthāna, 10 90.2]
āhāram agniḥ pacati doṣān āhāravarjitaḥ | [AHS, Cikitsitasthāna, 10 91.1]
dhātūn kṣīṇeṣu doṣeṣu jīvitaṃ dhātusaṃkṣaye | [AHS, Cikitsitasthāna, 10 91.2]
etat prakṛtyaiva viruddham annaṃ saṃyogasaṃskāravaśena cedam | [AHS, Cikitsitasthāna, 10 92.1]
ityādi avijñāya yatheṣṭaceṣṭāścaranti yat sāgnibalasya śaktiḥ | [AHS, Cikitsitasthāna, 10 92.2]
tasmād agniṃ pālayet sarvayatnais tasmin naṣṭe yāti nā nāśam eva | [AHS, Cikitsitasthāna, 10 93.1]
doṣair graste grasyate rogasaṃghair yukte tu syān nīrujo dīrghajīvī | [AHS, Cikitsitasthāna, 10 93.2]
{AHS, Cikitsitasthāna, 11}
athāto mūtrāghātacikitsitaṃ vyākhyāsyāmaḥ | [AHS, Cikitsitasthāna, 11 1.1]
iti ha smāhur ātreyādayo maharṣayaḥ | [AHS, Cikitsitasthāna, 11 1.2]
kṛcchre vātaghnatailāktam adho nābheḥ samīraje | [AHS, Cikitsitasthāna, 11 1.3]
susnigdhaiḥ svedayed aṅgaṃ piṇḍasekāvagāhanaiḥ | [AHS, Cikitsitasthāna, 11 1.4]
daśamūlabalairaṇḍayavābhīrupunarnavaiḥ | [AHS, Cikitsitasthāna, 11 2.1]
kulatthakolapattūravṛścīvopalabhedakaiḥ | [AHS, Cikitsitasthāna, 11 2.2]
tailasarpirvarāharkṣavasāḥ kvathitakalkitaiḥ | [AHS, Cikitsitasthāna, 11 3.1]
sapañcalavaṇāḥ siddhāḥ pītāḥ śūlaharāḥ param | [AHS, Cikitsitasthāna, 11 3.2]
dravyāṇyetāni pānānne tathā piṇḍopanāhane | [AHS, Cikitsitasthāna, 11 4.1]
saha tailaphalair yuñjyāt sāmlāni snehavanti ca | [AHS, Cikitsitasthāna, 11 4.2]
sauvarcalāḍhyāṃ madirāṃ piben mūtrarujāpahām | [AHS, Cikitsitasthāna, 11 5.1]
paitte yuñjīta śiśiraṃ sekalepāvagāhanam | [AHS, Cikitsitasthāna, 11 5.2]
pibed varīṃ gokṣurakaṃ vidārīṃ sakaserukām | [AHS, Cikitsitasthāna, 11 6.1]
tṛṇākhyaṃ pañcamūlaṃ ca pākyaṃ samadhuśarkaram | [AHS, Cikitsitasthāna, 11 6.2]
vṛṣakaṃ trapusairvārulaṭvābījāni kuṅkumam | [AHS, Cikitsitasthāna, 11 7.1]
drākṣāmbhobhiḥ piban sarvān mūtrāghātān apohati | [AHS, Cikitsitasthāna, 11 7.2]
ervārubījayaṣṭyāhvadārvīr vā taṇḍulāmbunā | [AHS, Cikitsitasthāna, 11 8.1]
toyena kalkaṃ drākṣāyāḥ pibet paryuṣitena vā | [AHS, Cikitsitasthāna, 11 8.2]
kaphaje vamanaṃ svedaṃ tīkṣṇoṣṇakaṭubhojanam | [AHS, Cikitsitasthāna, 11 9.1]
yavānāṃ vikṛtīḥ kṣāraṃ kālaśeyaṃ ca śīlayet | [AHS, Cikitsitasthāna, 11 9.2]
piben madyena sūkṣmailāṃ dhātrīphalarasena vā | [AHS, Cikitsitasthāna, 11 10.1]
sārasāsthiśvadaṃṣṭrailāvyoṣaṃ vā madhumūtravat | [AHS, Cikitsitasthāna, 11 10.2]
svarasaṃ kaṇṭakāryā vā pāyayen mākṣikānvitam | [AHS, Cikitsitasthāna, 11 11.1]
śitivārakabījaṃ vā takreṇa ślakṣṇacūrṇitam | [AHS, Cikitsitasthāna, 11 11.2]
dhavasaptāhvakuṭajaguḍūcīcaturaṅgulam | [AHS, Cikitsitasthāna, 11 12.1]
kembukailākarañjaṃ ca pākyaṃ samadhu sādhitam | [AHS, Cikitsitasthāna, 11 12.2]
tair vā peyāṃ pravālaṃ vā cūrṇitaṃ taṇḍulāmbunā | [AHS, Cikitsitasthāna, 11 13.1]
satailaṃ pāṭalākṣāraṃ saptakṛtvo 'thavā srutam | [AHS, Cikitsitasthāna, 11 13.2]
pāṭalīyāvaśūkābhyāṃ pāribhadrāt tilād api | [AHS, Cikitsitasthāna, 11 14.1]
kṣārodakena madirāṃ tvageloṣaṇasaṃyutām | [AHS, Cikitsitasthāna, 11 14.2]
pibed guḍopadaṃśān vā lihyād etān pṛthak pṛthak | [AHS, Cikitsitasthāna, 11 15.1]
saṃnipātātmake sarvaṃ yathāvastham idaṃ hitam | [AHS, Cikitsitasthāna, 11 15.2]
aśmanyapyacirotthāne vātavastyādikeṣu ca | [AHS, Cikitsitasthāna, 11 16.1]
aśmarī dāruṇo vyādhirantakapratimo mataḥ | [AHS, Cikitsitasthāna, 11 16.2]
taruṇo bheṣajaiḥ sādhyaḥ pravṛddhaśchedam arhati | [AHS, Cikitsitasthāna, 11 17.1]
tasya pūrveṣu rūpeṣu snehādikrama iṣyate | [AHS, Cikitsitasthāna, 11 17.2]
pāṣāṇabhedo vasuko vaśiro 'śmantako varī | [AHS, Cikitsitasthāna, 11 18.1]
kapotavaṅkātibalābhallūkośīrakacchakam | [AHS, Cikitsitasthāna, 11 18.2]
vṛkṣādanī śākaphalaṃ vyāghryau guṇṭhas trikaṇṭakaḥ | [AHS, Cikitsitasthāna, 11 19.1]
yavāḥ kulatthāḥ kolāni varuṇaḥ katakāt phalam | [AHS, Cikitsitasthāna, 11 19.2]
ūṣakādipratīvāpam eṣāṃ kvāthe śṛtaṃ ghṛtam | [AHS, Cikitsitasthāna, 11 20.1]
bhinatti vātasambhūtāṃ tat pītaṃ śīghram aśmarīm | [AHS, Cikitsitasthāna, 11 20.2]
gandharvahastabṛhatīvyāghrīgokṣurakekṣurāt | [AHS, Cikitsitasthāna, 11 21.1]
mūlakalkaṃ pibed dadhnā madhureṇāśmabhedanam | [AHS, Cikitsitasthāna, 11 21.2]
kuśaḥ kāśaḥ śaro guṇṭha itkaṭo moraṭo 'śmabhit | [AHS, Cikitsitasthāna, 11 22.1]
darbho vidārī vārāhī śālimūlaṃ trikaṇṭakaḥ | [AHS, Cikitsitasthāna, 11 22.2]
bhallūkaḥ pāṭalī pāṭhā pattūraḥ sakuraṇṭakaḥ | [AHS, Cikitsitasthāna, 11 23.1]
punarnave śirīṣaśca teṣāṃ kvāthe paced ghṛtam | [AHS, Cikitsitasthāna, 11 23.2]
piṣṭena trapusādīnāṃ bījenendīvareṇa ca | [AHS, Cikitsitasthāna, 11 24.1]
madhukena śilājena tat pittāśmaribhedanam | [AHS, Cikitsitasthāna, 11 24.2]
varuṇādiḥ samīraghnau gaṇāvelā hareṇukā | [AHS, Cikitsitasthāna, 11 25.1]
guggulur maricaṃ kuṣṭhaṃ citrakaḥ sasurāhvayaḥ | [AHS, Cikitsitasthāna, 11 25.2]
taiḥ kalkitaiḥ kṛtāvāpam ūṣakādigaṇena ca | [AHS, Cikitsitasthāna, 11 26.1]
bhinatti kaphajām āśu sādhitaṃ ghṛtam aśmarīm | [AHS, Cikitsitasthāna, 11 26.2]
kṣārakṣīrayavāgvādidravyaiḥ svaiḥ svaiśca kalpayet | [AHS, Cikitsitasthāna, 11 27.1]
picukāṅkollakatakaśākendīvarajaiḥ phalaiḥ | [AHS, Cikitsitasthāna, 11 27.2]
pītam uṣṇāmbu saguḍaṃ śarkarāpātanaṃ param | [AHS, Cikitsitasthāna, 11 28.1]
krauñcoṣṭrarāsabhāsthīni śvadaṃṣṭrā tālapattrikā | [AHS, Cikitsitasthāna, 11 28.2]
ajamodā kadambasya mūlaṃ viśvasya cauṣadham | [AHS, Cikitsitasthāna, 11 29.1]
pītāni śarkarāṃ bhindyuḥ surayoṣṇodakena vā | [AHS, Cikitsitasthāna, 11 29.2]
nṛtyakuṇḍakabījānāṃ cūrṇaṃ mākṣikasaṃyutam | [AHS, Cikitsitasthāna, 11 30.1]
avikṣīreṇa saptāhaṃ pītam aśmaripātanaḥ | [AHS, Cikitsitasthāna, 11 30.2]
kvāthaśca śigrumūlotthaḥ kaduṣṇo 'śmarīpātanaḥ | [AHS, Cikitsitasthāna, 11 31.1]
tilāpāmārgakadalīpalāśayavasaṃbhavaḥ | [AHS, Cikitsitasthāna, 11 31.2]
kṣāraḥ peyo 'vimūtreṇa śarkarāsvaśmarīṣu ca | [AHS, Cikitsitasthāna, 11 32.1]
kapotavaṅkāmūlaṃ vā pibed ekaṃ surādibhiḥ | [AHS, Cikitsitasthāna, 11 32.2]
tatsiddhaṃ vā pibet kṣīraṃ vedanābhirupadrutaḥ | [AHS, Cikitsitasthāna, 11 33.1]
harītakyasthisiddhaṃ vā sādhitaṃ vā punarnavaiḥ | [AHS, Cikitsitasthāna, 11 33.2]
kṣīrānnabhug barhiśikhāmūlaṃ vā taṇḍulāmbunā | [AHS, Cikitsitasthāna, 11 34.1]
mūtrāghāteṣu vibhajed ataḥ śeṣeṣvapi kriyām | [AHS, Cikitsitasthāna, 11 34.2]
bṛhatyādigaṇe siddhaṃ dviguṇīkṛtagokṣure | [AHS, Cikitsitasthāna, 11 35.1]
toyaṃ payo vā sarpir vā sarvamūtravikārajit | [AHS, Cikitsitasthāna, 11 35.2]
devadāruṃ ghanaṃ mūrvāṃ yaṣṭīmadhu harītakīm | [AHS, Cikitsitasthāna, 11 36.1]
mūtrāghāteṣu sarveṣu surākṣīrajalaiḥ pibet | [AHS, Cikitsitasthāna, 11 36.2]
rasaṃ vā dhanvayāsasya kaṣāyaṃ kakubhasya vā | [AHS, Cikitsitasthāna, 11 37.1]
sukhāmbhasā vā triphalāṃ piṣṭāṃ saindhavasaṃyutām | [AHS, Cikitsitasthāna, 11 37.2]
vyāghrīgokṣurakakvāthe yavāgūṃ vā saphāṇitām | [AHS, Cikitsitasthāna, 11 38.1]
kvāthe vīratarāder vā tāmracūḍarase 'pi vā | [AHS, Cikitsitasthāna, 11 38.2]
adyād vīratarādyena bhāvitaṃ vā śilājatu | [AHS, Cikitsitasthāna, 11 39.1]
madyaṃ vā nigadaṃ pītvā rathenāśvena vā vrajet | [AHS, Cikitsitasthāna, 11 39.2]
śīghravegena saṃkṣobhāt tathāsya cyavate 'śmarī | [AHS, Cikitsitasthāna, 11 40.1]
sarvathā copayoktavyo vargo vīratarādikaḥ | [AHS, Cikitsitasthāna, 11 40.2]
rekārthaṃ tailvakaṃ sarpir vastikarma ca śīlayet | [AHS, Cikitsitasthāna, 11 41.1]
viśeṣād uttarān vastīñchukrāśmaryāṃ tu śodhite | [AHS, Cikitsitasthāna, 11 41.2]
tair mūtramārge balavān śukrāśayaviśuddhaye | [AHS, Cikitsitasthāna, 11 42.1]
pumān sutṛpto vṛṣyāṇāṃ māṃsānāṃ kukkuṭasya ca | [AHS, Cikitsitasthāna, 11 42.2]
kāmaṃ sakāmaḥ seveta pramadā madadāyinīḥ | [AHS, Cikitsitasthāna, 11 43.1]
siddhairupakramairebhir na cecchāntis tadā bhiṣak | [AHS, Cikitsitasthāna, 11 43.2]
iti rājānam āpṛcchya śastraṃ sādhvavacārayet | [AHS, Cikitsitasthāna, 11 44.1]
akriyāyāṃ dhruvo mṛtyuḥ kriyāyāṃ saṃśayo bhavet | [AHS, Cikitsitasthāna, 11 44.2]
niścitasyāpi vaidyasya bahuśaḥ siddhakarmaṇaḥ | [AHS, Cikitsitasthāna, 11 45.1]
athāturam upasnigdhaśuddham īṣacca karśitam | [AHS, Cikitsitasthāna, 11 45.2]
abhyaktasvinnavapuṣam abhuktaṃ kṛtamaṅgalam | [AHS, Cikitsitasthāna, 11 46.1]
ājānuphalakasthasya narasyāṅke vyapāśritam | [AHS, Cikitsitasthāna, 11 46.2]
pūrveṇa kāyenottānaṃ niṣaṇṇaṃ vastracumbhale | [AHS, Cikitsitasthāna, 11 47.1]
tato 'syākuñcite jānukūrpare vāsasā dṛḍham | [AHS, Cikitsitasthāna, 11 47.2]
sahāśrayamanuṣyeṇa baddhasyāśvāsitasya ca | [AHS, Cikitsitasthāna, 11 48.1]
nābheḥ samantād abhyajyād adhas tasyāśca vāmataḥ | [AHS, Cikitsitasthāna, 11 48.2]
mṛditvā muṣṭinākrāmed yāvad aśmaryadhogatā | [AHS, Cikitsitasthāna, 11 49.1]
tailākte vardhitanakhe tarjanīmadhyame tataḥ | [AHS, Cikitsitasthāna, 11 49.2]
adakṣiṇe gude 'ṅgulyau praṇidhāyānusevani | [AHS, Cikitsitasthāna, 11 50.1]
āsādya balayatnābhyām aśmarīṃ gudameḍhrayoḥ | [AHS, Cikitsitasthāna, 11 50.2]
kṛtvāntare tathā vastiṃ nirvalīkam anāyatam | [AHS, Cikitsitasthāna, 11 51.1]
utpīḍayed aṅgulībhyāṃ yāvad granthirivonnatam | [AHS, Cikitsitasthāna, 11 51.2]
śalyaṃ syāt sevanīṃ muktvā yavamātreṇa pāṭayet | [AHS, Cikitsitasthāna, 11 52.1]
aśmamānena na yathā bhidyate sā tathāharet | [AHS, Cikitsitasthāna, 11 52.2]
samagraṃ sarpavaktreṇa strīṇāṃ vastis tu pārśvagaḥ | [AHS, Cikitsitasthāna, 11 53.1]
garbhāśayāśrayas tāsāṃ śastram utsaṅgavat tataḥ | [AHS, Cikitsitasthāna, 11 53.2]
nyased ato 'nyathā hyāsāṃ mūtrasrāvī vraṇo bhavet | [AHS, Cikitsitasthāna, 11 54.1]
mūtraprasekakṣaṇanān narasyāpyapi caikadhā | [AHS, Cikitsitasthāna, 11 54.2]
vastibhedo 'śmarīhetuḥ siddhiṃ yāti na tu dvidhā | [AHS, Cikitsitasthāna, 11 55.1]
viśalyam uṣṇapānīyadroṇyāṃ tam avagāhayet | [AHS, Cikitsitasthāna, 11 55.2]
tathā na pūryate 'sreṇa vastiḥ pūrṇe tu pīḍayet | [AHS, Cikitsitasthāna, 11 56.1]
meḍhrāntaḥ kṣīrivṛkṣāmbu mūtrasaṃśuddhaye tataḥ | [AHS, Cikitsitasthāna, 11 56.2]
kuryād guḍasya sauhityaṃ madhvājyāktavraṇaḥ pibet | [AHS, Cikitsitasthāna, 11 57.1]
dvau kālau saghṛtāṃ koṣṇāṃ yavāgūṃ mūtraśodhanaiḥ | [AHS, Cikitsitasthāna, 11 57.2]
tryahaṃ daśāhaṃ payasā guḍāḍhyenālpam odanam | [AHS, Cikitsitasthāna, 11 58.1]
bhuñjītordhvaṃ phalāmlaiśca rasair jāṅgalacāriṇām | [AHS, Cikitsitasthāna, 11 58.2]
kṣīrivṛkṣakaṣāyeṇa vraṇaṃ prakṣālya lepayet | [AHS, Cikitsitasthāna, 11 59.1]
prapauṇḍarīkamañjiṣṭhāyaṣṭyāhvanayanauṣadhaiḥ | [AHS, Cikitsitasthāna, 11 59.2]
vraṇābhyaṅge pacet tailam ebhireva niśānvitaiḥ | [AHS, Cikitsitasthāna, 11 60.1]
daśāhaṃ svedayeccainaṃ svamārgaṃ saptarātrataḥ | [AHS, Cikitsitasthāna, 11 60.2]
mūtre tvagacchati dahed aśmarīvraṇam agninā | [AHS, Cikitsitasthāna, 11 61.1]
svamārgapratipattau tu svāduprāyairupācaret | [AHS, Cikitsitasthāna, 11 61.2]
taṃ vastibhir na cārohed varṣaṃ rūḍhavraṇo 'pi saḥ | [AHS, Cikitsitasthāna, 11 62.1]
naganāgāśvavṛkṣastrīrathān nāpsu plaveta ca | [AHS, Cikitsitasthāna, 11 62.2]
mūtraśukravahau vastivṛṣaṇau sevanīṃ gudam | [AHS, Cikitsitasthāna, 11 63.1]
mūtraprasekaṃ yoniṃ ca śastreṇāṣṭau vivarjayet | [AHS, Cikitsitasthāna, 11 63.2]
{AHS, Cikitsitasthāna, 12}
athātaḥ pramehacikitsitaṃ vyākhyāsyāmaḥ | [AHS, Cikitsitasthāna, 12 1.1]
iti ha smāhur ātreyādayo maharṣayaḥ | [AHS, Cikitsitasthāna, 12 1.2]
mehino balinaḥ kuryād ādau vamanarecane | [AHS, Cikitsitasthāna, 12 1.3]
snigdhasya sarṣapāriṣṭanikumbhākṣakarañjajaiḥ | [AHS, Cikitsitasthāna, 12 1.4]
tailais trikaṇṭakādyena yathāsvaṃ sādhitena vā | [AHS, Cikitsitasthāna, 12 2.1]
snehena mustadevāhvanāgaraprativāpavat | [AHS, Cikitsitasthāna, 12 2.2]
surasādikaṣāyeṇa dadyād āsthāpanaṃ tataḥ | [AHS, Cikitsitasthāna, 12 3.1]
nyagrodhādes tu pittārtaṃ rasaiḥ śuddhaṃ ca tarpayet | [AHS, Cikitsitasthāna, 12 3.2]
mūtragraharujāgulmakṣayādyās tvapatarpaṇāt | [AHS, Cikitsitasthāna, 12 4.1]
tato 'nubandharakṣārthaṃ śamanāni prayojayet | [AHS, Cikitsitasthāna, 12 4.2]
asaṃśodhyasya tānyeva sarvameheṣu pāyayet | [AHS, Cikitsitasthāna, 12 5.1]
dhātrīrasaplutāṃ prāhṇe haridrāṃ mākṣikānvitām | [AHS, Cikitsitasthāna, 12 5.2]
dārvīsurāhvatriphalāmustā vā kvathitā jale | [AHS, Cikitsitasthāna, 12 6.1]
citrakatriphalādārvīkaliṅgān vā samākṣikān | [AHS, Cikitsitasthāna, 12 6.2]
madhuyuktaṃ guḍūcyā vā rasam āmalakasya vā | [AHS, Cikitsitasthāna, 12 7.1]
lodhrābhayātoyadakaṭphalānāṃ pāṭhāviḍaṅgārjunadhanvanānām | [AHS, Cikitsitasthāna, 12 7.2]
gāyatridārvīkṛmihṛddhavānāṃ kaphe trayaḥ kṣaudrayutāḥ kaṣāyāḥ | [AHS, Cikitsitasthāna, 12 7.3]
uśīralodhrārjunacandanānāṃ paṭolanimbāmalakāmṛtānām | [AHS, Cikitsitasthāna, 12 8.1]
lodhrāmbukālīyakadhātakīnāṃ pitte trayaḥ kṣaudrayutāḥ kaṣāyāḥ | [AHS, Cikitsitasthāna, 12 8.2]
yathāsvam ebhiḥ pānānnaṃ yavagodhūmabhāvanāḥ | [AHS, Cikitsitasthāna, 12 9.1]
vātolbaṇeṣu snehāṃśca prameheṣu prakalpayet | [AHS, Cikitsitasthāna, 12 10.1]
apūpasaktuvāṭyādir yavānāṃ vikṛtir hitā | [AHS, Cikitsitasthāna, 12 10.2]
gajāśvagudamuktānām athavā veṇujanmanām | [AHS, Cikitsitasthāna, 12 11.1]
tṛṇadhānyāni mudgādyāḥ śālir jīrṇaḥ saṣaṣṭikaḥ | [AHS, Cikitsitasthāna, 12 11.2]
śrīkukkuṭo 'mlaḥ khalakas tilasarṣapakiṭṭajaḥ | [AHS, Cikitsitasthāna, 12 12.1]
kapitthaṃ tindukaṃ jambūs tatkṛtā rāgaṣāḍavāḥ | [AHS, Cikitsitasthāna, 12 12.2]
tiktaṃ śākaṃ madhu śreṣṭhā bhakṣyāḥ śuṣkāḥ sasaktavaḥ | [AHS, Cikitsitasthāna, 12 13.1]
dhanvamāṃsāni śūlyāni pariśuṣkāṇyayaskṛtiḥ | [AHS, Cikitsitasthāna, 12 13.2]
madhvariṣṭāsavā jīrṇāḥ sīdhuḥ pakvarasodbhavaḥ | [AHS, Cikitsitasthāna, 12 14.1]
tathāsanādisārāmbu darbhāmbho mākṣikodakam | [AHS, Cikitsitasthāna, 12 14.2]
vāsiteṣu varākvāthe śarvarīṃ śoṣiteṣvahaḥ | [AHS, Cikitsitasthāna, 12 15.1]
yaveṣu sukṛtān saktūn sakṣaudrān sīdhunā pibet | [AHS, Cikitsitasthāna, 12 15.2]
śālasaptāhvakampillavṛkṣakākṣakapitthajam | [AHS, Cikitsitasthāna, 12 16.1]
rohītakaṃ ca kusumaṃ madhunādyāt sucūrṇitam | [AHS, Cikitsitasthāna, 12 16.2]
kaphapittaprameheṣu pibeddhātrīrasena vā | [AHS, Cikitsitasthāna, 12 17.1]
trikaṇṭakaniśālodhrasomavalkavacārjunaiḥ | [AHS, Cikitsitasthāna, 12 17.2]
padmakāśmantakāriṣṭacandanāgurudīpyakaiḥ | [AHS, Cikitsitasthāna, 12 18.1]
paṭolamustamañjiṣṭhāmādrībhallātakaiḥ pacet | [AHS, Cikitsitasthāna, 12 18.2]
tailaṃ vātakaphe pitte ghṛtaṃ miśreṣu miśrakam | [AHS, Cikitsitasthāna, 12 19.1]
daśamūlaśaṭhīdantīsurāhvaṃ dvipunarnavam | [AHS, Cikitsitasthāna, 12 19.2]
mūlaṃ snugarkayoḥ pathyāṃ bhūkadambam aruṣkaram | [AHS, Cikitsitasthāna, 12 20.1]
karañjau varuṇān mūlaṃ pippalyāḥ pauṣkaraṃ ca yat | [AHS, Cikitsitasthāna, 12 20.2]
pṛthag daśapalaṃ prasthān yavakolakulatthataḥ | [AHS, Cikitsitasthāna, 12 21.1]
trīṃścāṣṭaguṇite toye vipacet pādavartinā | [AHS, Cikitsitasthāna, 12 21.2]
tena dvipippalīcavyavacānicularohiṣaiḥ | [AHS, Cikitsitasthāna, 12 22.1]
trivṛdviḍaṅgakampillabhārgīviśvaiśca sādhayet | [AHS, Cikitsitasthāna, 12 22.2]
prasthaṃ ghṛtāj jayet sarvāṃs tan mehān piṭikā viṣam | [AHS, Cikitsitasthāna, 12 23.1]
pāṇḍuvidradhigulmārśaḥśoṣaśophagarodaram | [AHS, Cikitsitasthāna, 12 23.2]
śvāsaṃ kāsaṃ vamiṃ vṛddhiṃ plīhānaṃ vātaśoṇitam | [AHS, Cikitsitasthāna, 12 24.1]
kuṣṭhonmādāvapasmāraṃ dhānvantaram idaṃ ghṛtam | [AHS, Cikitsitasthāna, 12 24.2]
lodhramūrvāśaṭhīvellabhārgīnatanakhaplavān | [AHS, Cikitsitasthāna, 12 25.1]
kaliṅgakuṣṭhakramukapriyaṅgvativiṣāgnikān | [AHS, Cikitsitasthāna, 12 25.2]
dve viśāle caturjātaṃ bhūnimbaṃ kaṭurohiṇīm | [AHS, Cikitsitasthāna, 12 26.1]
yavānīṃ pauṣkaraṃ pāṭhāṃ granthiṃ cavyaṃ phalatrayam | [AHS, Cikitsitasthāna, 12 26.2]
karṣāṃśam ambukalaśe pādaśeṣe srute hime | [AHS, Cikitsitasthāna, 12 27.1]
dvau prasthau mākṣikāt kṣiptvā rakṣet pakṣam upekṣayā | [AHS, Cikitsitasthāna, 12 27.2]
lodhrāsavo 'yaṃ mehārśaḥśvitrakuṣṭhārucikṛmīn | [AHS, Cikitsitasthāna, 12 28.1]
pāṇḍutvaṃ grahaṇīdoṣaṃ sthūlatāṃ ca niyacchati | [AHS, Cikitsitasthāna, 12 28.2]
sādhayed asanādīnāṃ palānāṃ viṃśatiṃ pṛthak | [AHS, Cikitsitasthāna, 12 29.1]
dvivahe 'pāṃ kṣipet tatra pādasthe dve śate guḍāt | [AHS, Cikitsitasthāna, 12 29.2]
kṣaudrāḍhakārdhaṃ palikaṃ vatsakādiṃ ca kalkitam | [AHS, Cikitsitasthāna, 12 30.1]
tat kṣaudrapippalīcūrṇapradigdhe ghṛtabhājane | [AHS, Cikitsitasthāna, 12 30.2]
sthitaṃ dṛḍhe jatusṛte yavarāśau nidhāpayet | [AHS, Cikitsitasthāna, 12 31.1]
khadirāṅgārataptāni bahuśo 'tra nimajjayet | [AHS, Cikitsitasthāna, 12 31.2]
tanūni tīkṣṇalohasya pattrāṇy ā lohasaṃkṣayāt | [AHS, Cikitsitasthāna, 12 32.1]
ayaskṛtiḥ sthitā pītā pūrvasmād adhikā guṇaiḥ | [AHS, Cikitsitasthāna, 12 32.2]
rūkṣam udvartanaṃ gāḍhaṃ vyāyāmo niśi jāgaraḥ | [AHS, Cikitsitasthāna, 12 33.1]
yaccānyacchleṣmamedoghnaṃ bahirantaśca taddhitam | [AHS, Cikitsitasthāna, 12 33.2]
subhāvitāṃ sārajalais tulāṃ pītvā śilodbhavāt | [AHS, Cikitsitasthāna, 12 34.1]
sārāmbunaiva bhuñjānaḥ śālīñ jāṅgalajai rasaiḥ | [AHS, Cikitsitasthāna, 12 34.2]
sarvān abhibhaven mehān subahūpadravān api | [AHS, Cikitsitasthāna, 12 35.1]
gaṇḍamālārbudagranthisthaulyakuṣṭhabhagandarān | [AHS, Cikitsitasthāna, 12 35.2]
kṛmiślīpadaśophāṃśca paraṃ caitad rasāyanam | [AHS, Cikitsitasthāna, 12 36.1]
adhanaśchattrapādatrarahito munivartanaḥ | [AHS, Cikitsitasthāna, 12 36.2]
yojanānāṃ śataṃ yāyāt khaned vā salilāśayān | [AHS, Cikitsitasthāna, 12 37.1]
gośakṛnmūtravṛttir vā gobhireva saha bhramet | [AHS, Cikitsitasthāna, 12 37.2]
bṛṃhayed auṣadhāhārair amedomūtralaiḥ kṛśam | [AHS, Cikitsitasthāna, 12 38.1]
śarāvikādyāḥ piṭikāḥ śophavat samupācaret | [AHS, Cikitsitasthāna, 12 38.2]
apakvā vraṇavat pakvās tāsāṃ prāgrūpam eva ca | [AHS, Cikitsitasthāna, 12 39.1]
kṣīrivṛkṣāmbu pānāya bastamūtraṃ ca śasyate | [AHS, Cikitsitasthāna, 12 39.2]
tīkṣṇaṃ ca śodhanaṃ prāyo durvirecyā hi mehinaḥ | [AHS, Cikitsitasthāna, 12 40.1]
tailam elādinā kuryād gaṇena vraṇaropaṇam | [AHS, Cikitsitasthāna, 12 40.2]
udvartane kaṣāyaṃ tu vargeṇāragvadhādinā | [AHS, Cikitsitasthāna, 12 41.1]
pariṣeko 'sanādyena pānānne vatsakādinā | [AHS, Cikitsitasthāna, 12 41.2]
pāṭhācitrakaśārṅgaṣṭāśārivākaṇṭakārikāḥ | [AHS, Cikitsitasthāna, 12 42.1]
saptāhvaṃ kauṭajaṃ mūlaṃ somavalkaṃ nṛpadrumam | [AHS, Cikitsitasthāna, 12 42.2]
saṃcūrṇya madhunā lihyāt tadvaccūrṇaṃ navāyasam | [AHS, Cikitsitasthāna, 12 43.1]
madhumehitvam āpanno bhiṣagbhiḥ parivarjitaḥ | [AHS, Cikitsitasthāna, 12 43.2]
śilājatutulām adyāt pramehārtaḥ punarnavaḥ | [AHS, Cikitsitasthāna, 12 43.3]
{AHS, Cikitsitasthāna, 13}
athāto vidradhivṛddhicikitsitaṃ vyākhyāsyāmaḥ | [AHS, Cikitsitasthāna, 13 1.1]
iti ha smāhur ātreyādayo maharṣayaḥ | [AHS, Cikitsitasthāna, 13 1.2]
vidradhiṃ sarvam evāmaṃ śophavat samupācaret | [AHS, Cikitsitasthāna, 13 1.3]
pratataṃ ca hared raktaṃ pakve tu vraṇavat kriyā | [AHS, Cikitsitasthāna, 13 1.4]
pañcamūlajalair dhautaṃ vātikaṃ lavaṇottaraiḥ | [AHS, Cikitsitasthāna, 13 2.1]
bhadrādivargayaṣṭyāhvatilairālepayed vraṇam | [AHS, Cikitsitasthāna, 13 2.2]
vairecanikayuktena traivṛtena viśodhya ca | [AHS, Cikitsitasthāna, 13 3.1]
vidārīvargasiddhena traivṛtenaiva ropayet | [AHS, Cikitsitasthāna, 13 3.2]
kṣālitaṃ kṣīritoyena limped yaṣṭyamṛtātilaiḥ | [AHS, Cikitsitasthāna, 13 4.1]
paittaṃ ghṛtena siddhena mañjiṣṭhośīrapadmakaiḥ | [AHS, Cikitsitasthāna, 13 4.2]
payasyādviniśāśreṣṭhāyaṣṭīdugdhaiśca ropayet | [AHS, Cikitsitasthāna, 13 5.1]
nyagrodhādipravālatvakphalair vā kaphajaṃ punaḥ | [AHS, Cikitsitasthāna, 13 5.2]
āragvadhādinā dhautaṃ saktukumbhaniśātilaiḥ | [AHS, Cikitsitasthāna, 13 6.1]
limpet kulatthikādantītrivṛcchyāmāgnitilvakaiḥ | [AHS, Cikitsitasthāna, 13 6.2]
sasaindhavaiḥ sagomūtrais tailaṃ kurvīta ropaṇam | [AHS, Cikitsitasthāna, 13 7.1]
raktāgantūdbhave kāryā pittavidradhivat kriyā | [AHS, Cikitsitasthāna, 13 7.2]
varuṇādigaṇakvātham apakve 'bhyantarotthite | [AHS, Cikitsitasthāna, 13 8.1]
ūṣakādipratīvāpaṃ pūrvāhṇe vidradhau pibet | [AHS, Cikitsitasthāna, 13 8.2]
ghṛtaṃ virecanadravyaiḥ siddhaṃ tābhyāṃ ca pāyayet | [AHS, Cikitsitasthāna, 13 9.1]
nirūhaṃ snehavastiṃ ca tābhyām eva prakalpayet | [AHS, Cikitsitasthāna, 13 9.2]
pānabhojanalepeṣu madhuśigruḥ prayojitaḥ | [AHS, Cikitsitasthāna, 13 10.1]
dattāvāpo yathādoṣam apakvaṃ hanti vidradhim | [AHS, Cikitsitasthāna, 13 10.2]
trāyantītriphalānimbakaṭukāmadhukaṃ samam | [AHS, Cikitsitasthāna, 13 11.1]
trivṛtpaṭolamūlābhyāṃ catvāro 'ṃśāḥ pṛthak pṛthak | [AHS, Cikitsitasthāna, 13 11.2]
masūrān nistuṣād aṣṭau tatkvāthaḥ saghṛto jayet | [AHS, Cikitsitasthāna, 13 12.1]
vidradhigulmavīsarpadāhamohamadajvarān | [AHS, Cikitsitasthāna, 13 12.2]
tṛṇmūrchāchardihṛdrogapittāsṛkkuṣṭhakāmalāḥ | [AHS, Cikitsitasthāna, 13 13.1]
kuḍavaṃ trāyamāṇāyāḥ sādhyam aṣṭaguṇe 'mbhasi | [AHS, Cikitsitasthāna, 13 13.2]
kuḍavaṃ tadrasāddhātrīsvarasāt kṣīrato ghṛtāt | [AHS, Cikitsitasthāna, 13 14.1]
karṣāṃśaṃ kalkitaṃ tiktātrāyantīdhanvayāsakam | [AHS, Cikitsitasthāna, 13 14.2]
mustātāmalakīvīrājīvantīcandanotpalam | [AHS, Cikitsitasthāna, 13 15.1]
paced ekatra saṃyojya tad ghṛtaṃ pūrvavad guṇaiḥ | [AHS, Cikitsitasthāna, 13 15.2]
drākṣā madhūkaṃ kharjūraṃ vidārī saśatāvarī | [AHS, Cikitsitasthāna, 13 16.1]
parūṣakāṇi triphalā tatkvāthe pācayed ghṛtam | [AHS, Cikitsitasthāna, 13 16.2]
kṣīrekṣudhātrīniryāsaprāṇadākalkasaṃyutam | [AHS, Cikitsitasthāna, 13 17.1]
tacchītaṃ śarkarākṣaudrapādikaṃ pūrvavad guṇaiḥ | [AHS, Cikitsitasthāna, 13 17.2]
harecchṛṅgādibhirasṛk sirayā vā yathāntikam | [AHS, Cikitsitasthāna, 13 18.1]
vidradhiṃ pacyamānaṃ ca koṣṭhasthaṃ bahirunnatam | [AHS, Cikitsitasthāna, 13 18.2]
jñātvopanāhayet śūle sthite tatraiva piṇḍite | [AHS, Cikitsitasthāna, 13 19.1]
tatpārśvapīḍanāt suptau dāhādiṣvalpakeṣu ca | [AHS, Cikitsitasthāna, 13 19.2]
pakvaḥ syād vidradhiṃ bhittvā vraṇavat tam upācaret | [AHS, Cikitsitasthāna, 13 20.1]
antarbhāgasya cāpyetaccihnaṃ pakvasya vidradheḥ | [AHS, Cikitsitasthāna, 13 20.2]
pakvaḥ srotāṃsi sampūrya sa yātyūrdhvam adho 'thavā | [AHS, Cikitsitasthāna, 13 21.1]
svayaṃpravṛttaṃ taṃ doṣam upekṣeta hitāśinaḥ | [AHS, Cikitsitasthāna, 13 21.2]
daśāhaṃ dvādaśāhaṃ vā rakṣan bhiṣag upadravāt | [AHS, Cikitsitasthāna, 13 22.1]
asamyag vahati klede varuṇādiṃ sukhāmbhasā | [AHS, Cikitsitasthāna, 13 22.2]
pāyayen madhuśigruṃ vā yavāgūṃ tena vā kṛtām | [AHS, Cikitsitasthāna, 13 23.1]
yavakolakulatthotthayūṣairannaṃ ca śasyate | [AHS, Cikitsitasthāna, 13 23.2]
ūrdhvaṃ daśāhāt trāyantīsarpiṣā tailvakena vā | [AHS, Cikitsitasthāna, 13 24.1]
śodhayed balataḥ śuddhaḥ sakṣaudraṃ tiktakaṃ pibet | [AHS, Cikitsitasthāna, 13 24.2]
sarvaśo gulmavaccainaṃ yathādoṣam upācaret | [AHS, Cikitsitasthāna, 13 25.1]
sarvāvasthāsu sarvāsu gugguluṃ vidradhīṣu ca | [AHS, Cikitsitasthāna, 13 25.2]
kaṣāyair yaugikair yuñjyāt svaiḥ svais tadvacchilājatu | [AHS, Cikitsitasthāna, 13 26.1]
pākaṃ ca vārayed yatnāt siddhiḥ pakve hi daivikī | [AHS, Cikitsitasthāna, 13 26.2]
api cāśu vidāhitvād vidradhiḥ so 'bhidhīyate | [AHS, Cikitsitasthāna, 13 27.1]
sati cālocayenmehe pramehāṇāṃ cikitsitam | [AHS, Cikitsitasthāna, 13 27.2]
stanaje vraṇavat sarvaṃ na tvenam upanāhayet | [AHS, Cikitsitasthāna, 13 28.1]
pāṭayet pālayan stanyavāhinīḥ kṛṣṇacūcukau | [AHS, Cikitsitasthāna, 13 28.2]
sarvāsvāmādyavasthāsu nirduhīta ca tat stanam | [AHS, Cikitsitasthāna, 13 29.1]
śodhayet trivṛtā snigdhaṃ vṛddhau snehaiścalātmake | [AHS, Cikitsitasthāna, 13 29.2]
kauśāmratilvakairaṇḍasukumārakamiśrakaiḥ | [AHS, Cikitsitasthāna, 13 30.1]
tato 'nilaghnaniryūhakalkasnehair nirūhayet | [AHS, Cikitsitasthāna, 13 30.2]
rasena bhojitaṃ yaṣṭītailenānvāsayed anu | [AHS, Cikitsitasthāna, 13 31.1]
svedapralepā vātaghnāḥ pakve bhittvā vraṇakriyām | [AHS, Cikitsitasthāna, 13 31.2]
pittaraktodbhave vṛddhāvāmapakve yathāyatham | [AHS, Cikitsitasthāna, 13 32.1]
śophavraṇakriyāṃ kuryāt pratataṃ ca hared asṛk | [AHS, Cikitsitasthāna, 13 32.2]
gomūtreṇa pibet kalkaṃ ślaiṣmike pītadārujam | [AHS, Cikitsitasthāna, 13 33.1]
vimlāpanād ṛte cāsya śleṣmagranthikramo hitaḥ | [AHS, Cikitsitasthāna, 13 33.2]
pakve ca pāṭite tailam iṣyate vraṇaśodhanam | [AHS, Cikitsitasthāna, 13 34.1]
sumano'ruṣkarāṅkollasaptaparṇeṣu sādhitam | [AHS, Cikitsitasthāna, 13 34.2]
paṭolanimbarajanīviḍaṅgakuṭajeṣu ca | [AHS, Cikitsitasthāna, 13 35.1]
medojaṃ mūtrapiṣṭena susvinnaṃ surasādinā | [AHS, Cikitsitasthāna, 13 35.2]
śirovirekadravyair vā varjayan phalasevanīm | [AHS, Cikitsitasthāna, 13 36.1]
dārayed vṛddhipattreṇa samyaṅ medasi sūddhṛte | [AHS, Cikitsitasthāna, 13 36.2]
vraṇaṃ mākṣikakāsīsasaindhavapratisāritam | [AHS, Cikitsitasthāna, 13 37.1]
sīvyed abhyañjanaṃ cāsya yojyaṃ medoviśuddhaye | [AHS, Cikitsitasthāna, 13 37.2]
manaḥśilailāsumanogranthibhallātakaiḥ kṛtam | [AHS, Cikitsitasthāna, 13 38.1]
tailam ā vraṇasaṃdhānāt snehasvedau ca śīlayet | [AHS, Cikitsitasthāna, 13 38.2]
mūtrajaṃ sveditaṃ snigdhair vastrapaṭṭena veṣṭitam | [AHS, Cikitsitasthāna, 13 39.1]
vidhyed adhastāt sevanyāḥ srāvayecca yathodaram | [AHS, Cikitsitasthāna, 13 39.2]
vraṇaṃ ca sthagikābaddhaṃ ropayed antrahetuke | [AHS, Cikitsitasthāna, 13 40.1]
phalakośam asaṃprāpte cikitsā vātavṛddhivat | [AHS, Cikitsitasthāna, 13 40.2]
pacet punarnavatulāṃ tathā daśapalāḥ pṛthak | [AHS, Cikitsitasthāna, 13 41.1]
daśamūlapayasyāśvagandhairaṇḍaśatāvarīḥ | [AHS, Cikitsitasthāna, 13 41.2]
dvidarbhaśarakāśekṣumūlapoṭagalānvitāḥ | [AHS, Cikitsitasthāna, 13 42.1]
vahe 'pām aṣṭabhāgasthe tatra triṃśatpalaṃ guḍāt | [AHS, Cikitsitasthāna, 13 42.2]
prastham eraṇḍatailasya dvau ghṛtāt payasas tathā | [AHS, Cikitsitasthāna, 13 43.1]
āvaped dvipalāṃśaṃ ca kṛṣṇātanmūlasaindhavam | [AHS, Cikitsitasthāna, 13 43.2]
yaṣṭīmadhukamṛdvīkāyavānīnāgarāṇi ca | [AHS, Cikitsitasthāna, 13 44.1]
tatsiddhaṃ sukumārākhyaṃ sukumāraṃ rasāyanam | [AHS, Cikitsitasthāna, 13 44.2]
vātātapādhvayānādiparihāryeṣvayantraṇam | [AHS, Cikitsitasthāna, 13 45.1]
prayojyaṃ sukumārāṇām īśvarāṇām sukhātmanām | [AHS, Cikitsitasthāna, 13 45.2]
nṛṇāṃ strīvṛndabhartṝṇām alakṣmīkalināśanam | [AHS, Cikitsitasthāna, 13 46.1]
sarvakālopayogena kāntilāvaṇyapuṣṭidam | [AHS, Cikitsitasthāna, 13 46.2]
vardhmavidradhigulmārśoyonimeḍhrānilārtiṣu | [AHS, Cikitsitasthāna, 13 47.1]
śophodarakhuḍaplīhaviḍvibandheṣu cottamam | [AHS, Cikitsitasthāna, 13 47.2]
yāyād vardhma na cecchāntiṃ sneharekānuvāsanaiḥ | [AHS, Cikitsitasthāna, 13 48.1]
vastikarma puraḥ kṛtvā vaṅkṣaṇasthaṃ tato dahet | [AHS, Cikitsitasthāna, 13 48.2]
agninā mārgarodhārthaṃ maruto 'rdhenduvakrayā | [AHS, Cikitsitasthāna, 13 49.1]
aṅguṣṭhasyopari snāva pītaṃ tantusamaṃ ca yat | [AHS, Cikitsitasthāna, 13 49.2]
utkṣipya sūcyā tat tiryag dahecchittvā yato gadaḥ | [AHS, Cikitsitasthāna, 13 50.1]
tato 'nyapārśve 'nye tvāhur dahed vānāmikāṅguleḥ | [AHS, Cikitsitasthāna, 13 50.2]
gulme 'nyair vātakaphaje plīhni cāyaṃ vidhiḥ smṛtaḥ | [AHS, Cikitsitasthāna, 13 51.1]
kaniṣṭhikānāmikayor viśvācyāṃ ca yato gadaḥ | [AHS, Cikitsitasthāna, 13 51.2]
{AHS, Cikitsitasthāna, 14}
athāto gulmacikitsitaṃ vyākhyāsyāmaḥ | [AHS, Cikitsitasthāna, 14 1.1]
iti ha smāhur ātreyādayo maharṣayaḥ | [AHS, Cikitsitasthāna, 14 1.2]
gulmaṃ baddhaśakṛdvātaṃ vātikaṃ tīvravedanam | [AHS, Cikitsitasthāna, 14 1.3]
rūkṣaśītodbhavaṃ tailaiḥ sādhayed vātarogikaiḥ | [AHS, Cikitsitasthāna, 14 1.4]
pānānnānvāsanābhyaṅgaiḥ snigdhasya svedam ācaret | [AHS, Cikitsitasthāna, 14 2.1]
ānāhavedanāstambhavibandheṣu viśeṣataḥ | [AHS, Cikitsitasthāna, 14 2.2]
srotasāṃ mārdavaṃ kṛtvā jitvā mārutam ulbaṇam | [AHS, Cikitsitasthāna, 14 3.1]
bhittvā vibandhaṃ snigdhasya svedo gulmam apohati | [AHS, Cikitsitasthāna, 14 3.2]
snehapānaṃ hitaṃ gulme viśeṣeṇordhvanābhije | [AHS, Cikitsitasthāna, 14 4.1]
pakvāśayagate vastirubhayaṃ jaṭharāśraye | [AHS, Cikitsitasthāna, 14 4.2]
dīpte 'gnau vātike gulme vibandhe 'nilavarcasoḥ | [AHS, Cikitsitasthāna, 14 5.1]
bṛṃhaṇānyannapānāni snigdhoṣṇāni pradāpayet | [AHS, Cikitsitasthāna, 14 5.2]
punaḥ punaḥ snehapānaṃ nirūhāḥ sānuvāsanāḥ | [AHS, Cikitsitasthāna, 14 6.1]
prayojyā vātaje gulme kaphapittānurakṣiṇaḥ | [AHS, Cikitsitasthāna, 14 6.2]
vastikarma paraṃ vidyād gulmaghnaṃ taddhi mārutam | [AHS, Cikitsitasthāna, 14 7.1]
svasthāne prathamaṃ jitvā sadyo gulmam apohati | [AHS, Cikitsitasthāna, 14 7.2]
tasmād abhīkṣṇaśo gulmā nirūhaiḥ sānuvāsanaiḥ | [AHS, Cikitsitasthāna, 14 8.1]
prayujyamānaiḥ śāmyanti vātapittakaphātmakāḥ | [AHS, Cikitsitasthāna, 14 8.2]
hiṅgusauvarcalavyoṣaviḍadāḍimadīpyakaiḥ | [AHS, Cikitsitasthāna, 14 9.1]
puṣkarājājīdhānyāmlavetasakṣāracitrakaiḥ | [AHS, Cikitsitasthāna, 14 9.2]
śaṭhīvacājagandhailāsurasair dadhisaṃyutaiḥ | [AHS, Cikitsitasthāna, 14 10.1]
śūlānāhaharaṃ sarpiḥ sādhayed vātagulminām | [AHS, Cikitsitasthāna, 14 10.2]
hapuṣoṣaṇapṛthvīkāpañcakolakadīpyakaiḥ | [AHS, Cikitsitasthāna, 14 11.1]
sājājīsaindhavair dadhnā dugdhena ca rasena ca | [AHS, Cikitsitasthāna, 14 11.2]
dāḍimān mūlakāt kolāt pacet sarpir nihanti tat | [AHS, Cikitsitasthāna, 14 12.1]
vātagulmodarānāhapārśvahṛtkoṣṭhavedanāḥ | [AHS, Cikitsitasthāna, 14 12.2]
yonyarśograhaṇīdoṣakāsaśvāsārucijvarān | [AHS, Cikitsitasthāna, 14 13.1]
daśamūlaṃ balāṃ kālāṃ suṣavīṃ dvau punarnavau | [AHS, Cikitsitasthāna, 14 13.2]
pauṣkarairaṇḍarāsnāśvagandhābhārgyamṛtāśaṭhīḥ | [AHS, Cikitsitasthāna, 14 14.1]
paced gandhapalāśaṃ ca droṇe 'pāṃ dvipalonmitam | [AHS, Cikitsitasthāna, 14 14.2]
yavaiḥ kolaiḥ kulatthaiśca māṣaiśca prāsthikaiḥ saha | [AHS, Cikitsitasthāna, 14 15.1]
kvāthe 'smin dadhipātre ca ghṛtaprasthaṃ vipācayet | [AHS, Cikitsitasthāna, 14 15.2]
svarasair dāḍimāmrātamātuluṅgodbhavair yutam | [AHS, Cikitsitasthāna, 14 16.1]
tathā tuṣāmbudhānyāmlaśuktaiḥ ślakṣṇaiśca kalkitaiḥ | [AHS, Cikitsitasthāna, 14 16.2]
bhārgītumburuṣaḍgranthāgranthirāsnāgnidhānyakaiḥ | [AHS, Cikitsitasthāna, 14 17.1]
yavānakayavānyamlavetasāsitajīrakaiḥ | [AHS, Cikitsitasthāna, 14 17.2]
ajājīhiṅguhapuṣākāravīvṛṣakoṣakaiḥ | [AHS, Cikitsitasthāna, 14 18.1]
nikumbhakumbhamūrvebhapippalīvelladāḍimaiḥ | [AHS, Cikitsitasthāna, 14 18.2]
śvadaṃṣṭrātrapusairvārubījahiṃsrāśmabhedakaiḥ | [AHS, Cikitsitasthāna, 14 19.1]
miśidvikṣārasurasaśārivānīlinīphalaiḥ | [AHS, Cikitsitasthāna, 14 19.2]
trikaṭutripaṭūpetair dādhikaṃ tad vyapohati | [AHS, Cikitsitasthāna, 14 20.1]
rogān āśutarān pūrvān kaṣṭān api ca śīlitam | [AHS, Cikitsitasthāna, 14 20.2]
apasmāragadonmādamūtrāghātānilāmayān | [AHS, Cikitsitasthāna, 14 21.1]
tryūṣaṇatriphalādhānyacavikāvellacitrakaiḥ | [AHS, Cikitsitasthāna, 14 21.2]
kalkīkṛtair ghṛtaṃ pakvaṃ sakṣīraṃ vātagulmanut | [AHS, Cikitsitasthāna, 14 22.1]
tulāṃ laśunakandānāṃ pṛthak pañcapalāṃśakam | [AHS, Cikitsitasthāna, 14 22.2]
pañcamūlaṃ mahaccāmbubhārārdhe tad vipācayet | [AHS, Cikitsitasthāna, 14 23.1]
pādaśeṣaṃ tadardhena dāḍimasvarasaṃ surām | [AHS, Cikitsitasthāna, 14 23.2]
dhānyāmlaṃ dadhi cādāya piṣṭāṃścārdhapalāṃśakān | [AHS, Cikitsitasthāna, 14 24.1]
tryūṣaṇatriphalāhiṅguyavānīcavyadīpyakān | [AHS, Cikitsitasthāna, 14 24.2]
sāmlavetasasindhūtthadevadārūn paced ghṛtāt | [AHS, Cikitsitasthāna, 14 25.1]
taiḥ prasthaṃ tat paraṃ sarvavātagulmavikārajit | [AHS, Cikitsitasthāna, 14 25.2]
ṣaṭpalaṃ vā pibet sarpir yad uktaṃ rājayakṣmaṇi | [AHS, Cikitsitasthāna, 14 26.1]
prasannayā vā kṣīrārthaḥ surayā dāḍimena vā | [AHS, Cikitsitasthāna, 14 26.2]
ghṛte mārutagulmaghnaḥ kāryo dadhnaḥ sareṇa vā | [AHS, Cikitsitasthāna, 14 27.1]
vātagulme kapho vṛddho hatvāgnim aruciṃ yadi | [AHS, Cikitsitasthāna, 14 27.2]
hṛllāsaṃ gauravaṃ tandrāṃ janayed ullikhet tu tam | [AHS, Cikitsitasthāna, 14 28.1]
śūlānāhavibandheṣu jñātvā sasneham āśayam | [AHS, Cikitsitasthāna, 14 28.2]
niryūhacūrṇavaṭakāḥ prayojyā ghṛtabheṣajaiḥ | [AHS, Cikitsitasthāna, 14 29.1]
koladāḍimagharmāmbutakramadyāmlakāñjikaiḥ | [AHS, Cikitsitasthāna, 14 29.2]
maṇḍena vā pibet prātaścūrṇānyannasya vā puraḥ | [AHS, Cikitsitasthāna, 14 30.1]
cūrṇāni mātuluṅgasya bhāvitānyasakṛd rase | [AHS, Cikitsitasthāna, 14 30.2]
kurvīta kārmukatarān vaṭakān kaphavātayoḥ | [AHS, Cikitsitasthāna, 14 31.1]
hiṅguvacāvijayāpaśugandhādāḍimadīpyakadhānyakapāṭhāḥ | [AHS, Cikitsitasthāna, 14 31.2]
puṣkaramūlaśaṭhīhapuṣāgnikṣārayugatripaṭutrikaṭūni | [AHS, Cikitsitasthāna, 14 31.3]
sājājicavyaṃ sahatintiḍīkaṃ savetasāmlaṃ vinihanti cūrṇaṃ | [AHS, Cikitsitasthāna, 14 32.1]
hṛtpārśvavastitrikayonipāyuśūlāni vāyvāmakaphodbhavāni | [AHS, Cikitsitasthāna, 14 32.2]
kṛcchrān gulmān vātaviṇmūtrasaṅgaṃ kaṇṭhe bandhaṃ hṛdgrahaṃ pāṇḍurogam | [AHS, Cikitsitasthāna, 14 33.1]
annāśraddhāplīhadurnāmahidhmāvardhmādhmānaśvāsakāsāgnisādān | [AHS, Cikitsitasthāna, 14 33.2]
lavaṇayavānīdīpyakakaṇanāgaram uttarottaraṃ vṛddham | [AHS, Cikitsitasthāna, 14 34.1]
sarvasamāṃśaharītakī cūrṇaṃ vaiśvānaraḥ sākṣāt | [AHS, Cikitsitasthāna, 14 34.2]
trikaṭukam ajamodā saindhavaṃ jīrake dve samadharaṇaghṛtānām aṣṭamo hiṅgubhāgaḥ | [AHS, Cikitsitasthāna, 14 35.1]
prathamakavaḍabhojyaḥ sarpiṣā samprayukto janayati jaṭharāgniṃ vātagulmaṃ nihanti | [AHS, Cikitsitasthāna, 14 35.2]
hiṅgūgrāviḍaśuṇṭhyajājivijayāvāṭyābhidhānāmayaiś cūrṇaḥ kumbhanikumbhamūlasahitair bhāgottaraṃ vardhitaiḥ | [AHS, Cikitsitasthāna, 14 36.1]
pītaḥ koṣṇajalena koṣṭhajarujo gulmodarādīn ayaṃ śārdūlaḥ prasabhaṃ pramathya harati vyādhīn mṛgaughān iva | [AHS, Cikitsitasthāna, 14 36.2]
sindhūtthapathyākaṇadīpyakānāṃ cūrṇāni toyaiḥ pibatāṃ kavoṣṇaiḥ | [AHS, Cikitsitasthāna, 14 37.1]
prayāti nāśaṃ kaphavātajanmā nārācanirbhinna ivāmayaughaḥ | [AHS, Cikitsitasthāna, 14 37.2]
pūtīkapattragajacirbhaṭacavyavahni vyoṣaṃ ca saṃstaracitaṃ lavaṇopadhānam | [AHS, Cikitsitasthāna, 14 38.1]
dagdhvā vicūrṇya dadhimastuyutaṃ prayojyaṃ gulmodaraśvayathupāṇḍugudodbhaveṣu | [AHS, Cikitsitasthāna, 14 38.2]
hiṅgutriguṇaṃ saindhavam asmāt triguṇaṃ ca tailam airaṇḍam | [AHS, Cikitsitasthāna, 14 39.1]
tat triguṇalaśunarasaṃ gulmodaravardhmaśūlaghnam | [AHS, Cikitsitasthāna, 14 40.1]
mātuluṅgaraso hiṅgu dāḍimaṃ viḍasaindhavam | [AHS, Cikitsitasthāna, 14 40.2]
surāmaṇḍena pātavyaṃ vātagulmarujāpaham | [AHS, Cikitsitasthāna, 14 41.1]
śuṇṭhyāḥ karṣaṃ guḍasya dvau dhautāt kṛṣṇatilāt palam | [AHS, Cikitsitasthāna, 14 41.2]
khādann ekatra saṃcūrṇya koṣṇakṣīrānupo jayet | [AHS, Cikitsitasthāna, 14 42.1]
vātahṛdrogagulmārśoyoniśūlaśakṛdgrahān | [AHS, Cikitsitasthāna, 14 42.2]
pibed eraṇḍatailaṃ tu vātagulmī prasannayā | [AHS, Cikitsitasthāna, 14 43.1]
śleṣmaṇyanubale vāyau pitte tu payasā saha | [AHS, Cikitsitasthāna, 14 43.2]
vivṛddhaṃ yadi vā pittaṃ saṃtāpaṃ vātagulminaḥ | [AHS, Cikitsitasthāna, 14 44.1]
kuryād virecanīyo 'sau sasnehairānulomikaiḥ | [AHS, Cikitsitasthāna, 14 44.2]
tāpānuvṛttāvevaṃ ca raktaṃ tasyāvasecayet | [AHS, Cikitsitasthāna, 14 45.1]
sādhayecchuddhaśuṣkasya laśunasya catuḥpalam | [AHS, Cikitsitasthāna, 14 45.2]
kṣīrodake 'ṣṭaguṇite kṣīraśeṣaṃ ca pācayet | [AHS, Cikitsitasthāna, 14 46.1]
vātagulmam udāvartaṃ gṛdhrasīṃ viṣamajvaram | [AHS, Cikitsitasthāna, 14 46.2]
hṛdrogaṃ vidradhiṃ śoṣaṃ sādhayatyāśu tat payaḥ | [AHS, Cikitsitasthāna, 14 47.1]
tailaṃ prasannā gomūtram āranālaṃ yavāgrajaḥ | [AHS, Cikitsitasthāna, 14 47.2]
gulmaṃ jaṭharam ānāhaṃ pītam ekatra sādhayet | [AHS, Cikitsitasthāna, 14 48.1]
citrakagranthikairaṇḍaśuṇṭhīkvāthaḥ paraṃ hitaḥ | [AHS, Cikitsitasthāna, 14 48.2]
śūlānāhavibandheṣu sahiṅguviḍasaindhavaiḥ | [AHS, Cikitsitasthāna, 14 49.1]
puṣkarairaṇḍayor mūlaṃ yavadhanvayavāsakam | [AHS, Cikitsitasthāna, 14 49.2]
jalena kvathitaṃ pītaṃ koṣṭhadāharujāpaham | [AHS, Cikitsitasthāna, 14 50.1]
vāṭyāhvairaṇḍadarbhāṇāṃ mūlaṃ dāru mahauṣadham | [AHS, Cikitsitasthāna, 14 50.2]
pītaṃ niṣkvāthya toyena koṣṭhapṛṣṭhāṃsaśūlajit | [AHS, Cikitsitasthāna, 14 51.1]
śilājaṃ payasānalpapañcamūlaśṛtena vā | [AHS, Cikitsitasthāna, 14 51.2]
vātagulmī pibed vāṭyam udāvarte tu bhojayet | [AHS, Cikitsitasthāna, 14 52.1]
snigdhaṃ paippalikair yūṣair mūlakānāṃ rasena vā | [AHS, Cikitsitasthāna, 14 52.2]
baddhaviṇmāruto 'śnīyāt kṣīreṇoṣṇena yāvakam | [AHS, Cikitsitasthāna, 14 53.1]
kulmāṣān vā bahusnehān bhakṣayellavaṇottarān | [AHS, Cikitsitasthāna, 14 53.2]
nīlinītrivṛtādantīpathyākampillakaiḥ saha | [AHS, Cikitsitasthāna, 14 54.1]
samalāya ghṛtaṃ deyaṃ saviḍakṣāranāgaram | [AHS, Cikitsitasthāna, 14 54.2]
nīlinīṃ triphalāṃ rāsnāṃ balāṃ kaṭukarohiṇīm | [AHS, Cikitsitasthāna, 14 55.1]
paced viḍaṅgaṃ vyāghrīṃ ca pālikāni jalāḍhake | [AHS, Cikitsitasthāna, 14 55.2]
rase 'ṣṭabhāgaśeṣe tu ghṛtaprasthaṃ vipācayet | [AHS, Cikitsitasthāna, 14 56.1]
dadhnaḥ prasthena saṃyojya sudhākṣīrapalena ca | [AHS, Cikitsitasthāna, 14 56.2]
tato ghṛtapalaṃ dadyād yavāgūmaṇḍamiśritam | [AHS, Cikitsitasthāna, 14 57.1]
jīrṇe samyagviriktaṃ ca bhojayed rasabhojanam | [AHS, Cikitsitasthāna, 14 57.2]
gulmakuṣṭhodaravyaṅgaśophapāṇḍvāmayajvarān | [AHS, Cikitsitasthāna, 14 58.1]
śvitraṃ plīhānam unmādaṃ hantyetan nīlinīghṛtam | [AHS, Cikitsitasthāna, 14 58.2]
kukkuṭāśca mayūrāśca tittirikrauñcavartakāḥ | [AHS, Cikitsitasthāna, 14 59.1]
śālayo madirā sarpir vātagulmacikitsitam | [AHS, Cikitsitasthāna, 14 59.2]
mitam uṣṇaṃ dravaṃ snigdhaṃ bhojanaṃ vātagulminām | [AHS, Cikitsitasthāna, 14 60.1]
samaṇḍā vāruṇī pānaṃ taptaṃ vā dhānyakair jalam | [AHS, Cikitsitasthāna, 14 60.2]
snigdhoṣṇenodite gulme paittike sraṃsanaṃ hitam | [AHS, Cikitsitasthāna, 14 61.1]
drākṣābhayāguḍarasaṃ kampillaṃ vā madhudrutam | [AHS, Cikitsitasthāna, 14 61.2]
kalpoktaṃ raktapittoktaṃ gulme rūkṣoṣṇaje punaḥ | [AHS, Cikitsitasthāna, 14 62.1]
paraṃ saṃśamanaṃ sarpis tiktaṃ vāsāghṛtaṃ śṛtam | [AHS, Cikitsitasthāna, 14 62.2]
tṛṇākhyapañcakakvāthe jīvanīyagaṇena vā | [AHS, Cikitsitasthāna, 14 63.1]
śṛtaṃ tenaiva vā kṣīraṃ nyagrodhādigaṇena vā | [AHS, Cikitsitasthāna, 14 63.2]
tatrāpi sraṃsanaṃ yuñjyācchīghram ātyayike bhiṣak | [AHS, Cikitsitasthāna, 14 64.1]
vairecanikasiddhena sarpiṣā payasāpi vā | [AHS, Cikitsitasthāna, 14 64.2]
rasenāmalakekṣūṇāṃ ghṛtaprasthaṃ vipācayet | [AHS, Cikitsitasthāna, 14 65.1]
pathyāpādaṃ pibet sarpis tat siddhaṃ pittagulmanut | [AHS, Cikitsitasthāna, 14 65.2]
pibed vā tailvakaṃ sarpir yaccoktaṃ pittavidradhau | [AHS, Cikitsitasthāna, 14 66.1]
drākṣāṃ payasyāṃ madhukaṃ candanaṃ padmakaṃ madhu | [AHS, Cikitsitasthāna, 14 66.2]
pibet taṇḍulatoyena pittagulmopaśāntaye | [AHS, Cikitsitasthāna, 14 67.1]
dvipalaṃ trāyamāṇāyā jaladviprasthasādhitam | [AHS, Cikitsitasthāna, 14 67.2]
aṣṭabhāgasthitaṃ pūtaṃ koṣṇaṃ kṣīrasamam pibet | [AHS, Cikitsitasthāna, 14 68.1]
pibed upari tasyoṣṇaṃ kṣīram eva yathābalam | [AHS, Cikitsitasthāna, 14 68.2]
tena nirhṛtadoṣasya gulmaḥ śāmyati paittikaḥ | [AHS, Cikitsitasthāna, 14 69.1]
dāhe 'bhyaṅgo ghṛtaiḥ śītaiḥ sājyair lepo himauṣadhaiḥ | [AHS, Cikitsitasthāna, 14 69.2]
sparśaḥ saroruhāṃ pattraiḥ pātraiśca pracalajjalaiḥ | [AHS, Cikitsitasthāna, 14 70.1]
vidāhapūrvarūpeṣu śūle vahneśca mārdave | [AHS, Cikitsitasthāna, 14 70.2]
bahuśo 'pahared raktaṃ pittagulme viśeṣataḥ | [AHS, Cikitsitasthāna, 14 71.1]
chinnamūlā vidahyante na gulmā yānti ca kṣayam | [AHS, Cikitsitasthāna, 14 71.2]
raktaṃ hi vyamlatāṃ yāti tacca nāsti na cāsti ruk | [AHS, Cikitsitasthāna, 14 72.1]
hṛtadoṣaṃ parimlānaṃ jāṅgalais tarpitaṃ rasaiḥ | [AHS, Cikitsitasthāna, 14 72.2]
samāśvastaṃ saśeṣārtiṃ sarpirabhyāsayet punaḥ | [AHS, Cikitsitasthāna, 14 73.1]
raktapittātivṛddhatvāt kriyām anupalabhya vā | [AHS, Cikitsitasthāna, 14 73.2]
gulme pākonmukhe sarvā pittavidradhivat kriyā | [AHS, Cikitsitasthāna, 14 74.1]
śālir gavyājapayasī paṭolī jāṅgalaṃ ghṛtam | [AHS, Cikitsitasthāna, 14 74.2]
dhātrī parūṣakaṃ drākṣā kharjūraṃ dāḍimaṃ sitā | [AHS, Cikitsitasthāna, 14 75.1]
bhojyaṃ pāne 'mbu balayā bṛhatyādyaiśca sādhitam | [AHS, Cikitsitasthāna, 14 75.2]
śleṣmaje vāmayet pūrvam avamyam upavāsayet | [AHS, Cikitsitasthāna, 14 76.1]
tiktoṣṇakaṭusaṃsargyā vahniṃ saṃdhukṣayet tataḥ | [AHS, Cikitsitasthāna, 14 76.2]
hiṅgvādibhiśca dviguṇakṣārahiṅgvamlavetasaiḥ | [AHS, Cikitsitasthāna, 14 77.1]
nigūḍhaṃ yadi vonnaddhaṃ stimitaṃ kaṭhinaṃ sthiram | [AHS, Cikitsitasthāna, 14 77.2]
ānāhādiyutaṃ gulmaṃ saṃsvedya vinayed anu | [AHS, Cikitsitasthāna, 14 78.1]
ghṛtaṃ sakṣārakaṭukaṃ pātavyaṃ kaphagulminām | [AHS, Cikitsitasthāna, 14 78.2]
savyoṣakṣāralavaṇaṃ sahiṅguviḍadāḍimam | [AHS, Cikitsitasthāna, 14 79.1]
kaphagulmaṃ jayatyāśu daśamūlaśṛtaṃ ghṛtam | [AHS, Cikitsitasthāna, 14 79.2]
bhallātakānāṃ dvipalaṃ pañcamūlaṃ palonmitam | [AHS, Cikitsitasthāna, 14 80.1]
alpaṃ toyāḍhake sādhyaṃ pādaśeṣeṇa tena ca | [AHS, Cikitsitasthāna, 14 80.2]
tulyaṃ ghṛtaṃ tulyapayo vipaced akṣasaṃmitaiḥ | [AHS, Cikitsitasthāna, 14 81.1]
viḍaṅgahiṅgusindhūtthayāvaśūkaśaṭhīviḍaiḥ | [AHS, Cikitsitasthāna, 14 81.2]
sadvīpirāsnāyaṣṭyāhvaṣaḍgranthākaṇanāgaraiḥ | [AHS, Cikitsitasthāna, 14 82.1]
etad bhallātakaghṛtaṃ kaphagulmaharaṃ param | [AHS, Cikitsitasthāna, 14 82.2]
plīhapāṇḍvāmayaśvāsagrahaṇīrogakāsajit | [AHS, Cikitsitasthāna, 14 83.1]
tato 'sya gulme dehe ca samaste svedam ācaret | [AHS, Cikitsitasthāna, 14 83.2]
sarvatra gulme prathamaṃ snehasvedopapādite | [AHS, Cikitsitasthāna, 14 84.1]
yā kriyā kriyate yāti sā siddhiṃ na virūkṣite | [AHS, Cikitsitasthāna, 14 84.2]
snigdhasvinnaśarīrasya gulme śaithilyam āgate | [AHS, Cikitsitasthāna, 14 85.1]
yathoktāṃ ghaṭikāṃ nyasyed gṛhīte 'panayecca tām | [AHS, Cikitsitasthāna, 14 85.2]
vastrāntaraṃ tataḥ kṛtvā bhindyād gulmaṃ pramāṇavit | [AHS, Cikitsitasthāna, 14 86.1]
vimārgājapadādarśair yathālābhaṃ prapīḍayet | [AHS, Cikitsitasthāna, 14 86.2]
pramṛjyād gulmam evaikaṃ na tvantrahṛdayaṃ spṛśet | [AHS, Cikitsitasthāna, 14 87.1]
tilairaṇḍātasībījasarṣapaiḥ parilipya ca | [AHS, Cikitsitasthāna, 14 87.2]
śleṣmagulmam ayaḥpātraiḥ sukhoṣṇaiḥ svedayet tataḥ | [AHS, Cikitsitasthāna, 14 88.1]
evaṃ ca visṛtaṃ sthānāt kaphagulmaṃ virecanaiḥ | [AHS, Cikitsitasthāna, 14 88.2]
sasnehair vastibhiścainaṃ śodhayed dāśamūlikaiḥ | [AHS, Cikitsitasthāna, 14 89.1]
pippalyāmalakadrākṣāśyāmādyaiḥ pālikaiḥ pacet | [AHS, Cikitsitasthāna, 14 89.2]
eraṇḍatailahaviṣoḥ prasthau payasi ṣaḍguṇe | [AHS, Cikitsitasthāna, 14 90.1]
siddho 'yaṃ miśrakaḥ sneho gulmināṃ sraṃsanaṃ hitam | [AHS, Cikitsitasthāna, 14 90.2]
vṛddhividradhiśūleṣu vātavyādhiṣu cāmṛtam | [AHS, Cikitsitasthāna, 14 91.1]
pibed vā nīlinīsarpir mātrayā dvipalīnayā | [AHS, Cikitsitasthāna, 14 91.2]
tathaiva sukumārākhyaṃ ghṛtānyaudarikāṇi vā | [AHS, Cikitsitasthāna, 14 92.1]
droṇe 'mbhasaḥ paced dantyāḥ palānāṃ pañcaviṃśatim | [AHS, Cikitsitasthāna, 14 92.2]
citrakasya tathā pathyās tāvatīs tadrase srute | [AHS, Cikitsitasthāna, 14 93.1]
dviprasthe sādhayet pūte kṣiped dantīsamaṃ guḍam | [AHS, Cikitsitasthāna, 14 93.2]
tailāt palāni catvāri trivṛtāyāśca cūrṇataḥ | [AHS, Cikitsitasthāna, 14 94.1]
kaṇākarṣau tathā śuṇṭhyāḥ siddhe lehe tu śītale | [AHS, Cikitsitasthāna, 14 94.2]
madhu tailasamaṃ dadyāccaturjātāccaturthikām | [AHS, Cikitsitasthāna, 14 95.1]
ato harītakīm ekāṃ sāvalehapalām adan | [AHS, Cikitsitasthāna, 14 95.2]
sukhaṃ viricyate snigdho doṣaprastham anāmayaḥ | [AHS, Cikitsitasthāna, 14 96.1]
gulmahṛdrogadurnāmaśophānāhagarodarān | [AHS, Cikitsitasthāna, 14 96.2]
kuṣṭhotkleśāruciplīhagrahaṇīviṣamajvarān | [AHS, Cikitsitasthāna, 14 97.1]
ghnanti dantīharītakyaḥ pāṇḍutāṃ ca sakāmalām | [AHS, Cikitsitasthāna, 14 97.2]
sudhākṣīradravaṃ cūrṇaṃ trivṛtāyāḥ subhāvitam | [AHS, Cikitsitasthāna, 14 98.1]
kārṣikaṃ madhusarpirbhyāṃ līḍhvā sādhu viricyate | [AHS, Cikitsitasthāna, 14 98.2]
kuṣṭhaśyāmātrivṛddantīvijayākṣāraguggulūn | [AHS, Cikitsitasthāna, 14 99.1]
gomūtreṇa pibed ekaṃ tena guggulum eva vā | [AHS, Cikitsitasthāna, 14 99.2]
nirūhān kalpasiddhyuktān yojayed gulmanāśanān | [AHS, Cikitsitasthāna, 14 100.1]
kṛtamūlaṃ mahāvāstuṃ kaṭhinaṃ stimitaṃ gurum | [AHS, Cikitsitasthāna, 14 100.2]
gūḍhamāṃsaṃ jayed gulmaṃ kṣārāriṣṭāgnikarmabhiḥ | [AHS, Cikitsitasthāna, 14 101.1]
ekāntaram dvyantaraṃ vā viśramayyāthavā tryaham | [AHS, Cikitsitasthāna, 14 101.2]
śarīradoṣabalayor vardhanakṣapaṇodyataḥ | [AHS, Cikitsitasthāna, 14 102.1]
arśo'śmarīgrahaṇyuktāḥ kṣārā yojyāḥ kapholbaṇe | [AHS, Cikitsitasthāna, 14 102.2]
devadārutrivṛddantīkaṭukāpañcakolakam | [AHS, Cikitsitasthāna, 14 103.1]
svarjikāyāvaśūkākhyau śreṣṭhāpāṭhopakuñcikāḥ | [AHS, Cikitsitasthāna, 14 103.2]
kuṣṭhaṃ sarpasugandhāṃ ca dvyakṣāṃśaṃ paṭupañcakam | [AHS, Cikitsitasthāna, 14 104.1]
pālikaṃ cūrṇitaṃ tailavasādadhighṛtāplutam | [AHS, Cikitsitasthāna, 14 104.2]
ghaṭasyāntaḥ pacet pakvam agnivarṇe ghaṭe ca tam | [AHS, Cikitsitasthāna, 14 105.1]
kṣāraṃ gṛhītvā kṣīrājyatakramadyādibhiḥ pibet | [AHS, Cikitsitasthāna, 14 105.2]
gulmodāvartavardhmārśojaṭharagrahaṇīkṛmīn | [AHS, Cikitsitasthāna, 14 106.1]
apasmāragaronmādayoniśukrāmayāśmarīḥ | [AHS, Cikitsitasthāna, 14 106.2]
kṣārāgado 'yaṃ śamayed viṣaṃ cākhubhujaṅgajam | [AHS, Cikitsitasthāna, 14 107.1]
śleṣmāṇaṃ madhuraṃ snigdhaṃ rasakṣīraghṛtāśinaḥ | [AHS, Cikitsitasthāna, 14 107.2]
chittvā bhittvāśayāt kṣāraḥ kṣāratvāt kṣārayatyadhaḥ | [AHS, Cikitsitasthāna, 14 108.1]
mande 'gnāvarucau sātmyair madyaiḥ sasneham aśnatām | [AHS, Cikitsitasthāna, 14 108.2]
yojayed āsavāriṣṭān nigadān mārgaśuddhaye | [AHS, Cikitsitasthāna, 14 109.1]
śālayaḥ ṣaṣṭikā jīrṇāḥ kulatthā jāṅgalaṃ palam | [AHS, Cikitsitasthāna, 14 109.2]
ciribilvāgnitarkārīyavānīvaruṇāṅkurāḥ | [AHS, Cikitsitasthāna, 14 110.1]
śigrustaruṇabilvāni bālaṃ śuṣkaṃ ca mūlakam | [AHS, Cikitsitasthāna, 14 110.2]
bījapūrakahiṅgvamlavetasakṣāradāḍimam | [AHS, Cikitsitasthāna, 14 111.1]
vyoṣaṃ takraṃ ghṛtaṃ tailaṃ bhaktaṃ pānaṃ tu vāruṇī | [AHS, Cikitsitasthāna, 14 111.2]
dhānyāmlaṃ mastu takraṃ ca yavānīviḍacūrṇitam | [AHS, Cikitsitasthāna, 14 112.1]
pañcamūlaśṛtaṃ vāri jīrṇaṃ mārdvīkam eva vā | [AHS, Cikitsitasthāna, 14 112.2]
pippalīpippalīmūlacitrakājājīsaindhavaiḥ | [AHS, Cikitsitasthāna, 14 113.1]
surā gulmaṃ jayatyāśu jagalaśca vimiśritaḥ | [AHS, Cikitsitasthāna, 14 113.2]
vamanair laṅghanaiḥ svedaiḥ sarpiḥpānair virecanaiḥ | [AHS, Cikitsitasthāna, 14 114.1]
vastikṣārāsavāriṣṭaguṭikāpathyabhojanaiḥ | [AHS, Cikitsitasthāna, 14 114.2]
ślaiṣmiko baddhamūlatvād yadi gulmo na śāmyati | [AHS, Cikitsitasthāna, 14 115.1]
tasya dāhaṃ hṛte rakte kuryād ante śarādibhiḥ | [AHS, Cikitsitasthāna, 14 115.2]
atha gulmaṃ saparyantaṃ vāsasāntaritaṃ bhiṣak | [AHS, Cikitsitasthāna, 14 116.1]
nābhivastyantrahṛdayaṃ romarājīṃ ca varjayan | [AHS, Cikitsitasthāna, 14 116.2]
nātigāḍhaṃ parimṛśecchareṇa jvalatāthavā | [AHS, Cikitsitasthāna, 14 117.1]
lohenāraṇikotthena dāruṇā taindukena vā | [AHS, Cikitsitasthāna, 14 117.2]
tato 'gnivege śamite śītair vraṇa iva kriyā | [AHS, Cikitsitasthāna, 14 118.1]
āmānvaye tu peyādyaiḥ saṃdhukṣyāgniṃ vilaṅghite | [AHS, Cikitsitasthāna, 14 118.2]
svaṃ svaṃ kuryāt kramaṃ miśraṃ miśradoṣe ca kālavit | [AHS, Cikitsitasthāna, 14 119.1]
gataprasavakālāyai nāryai gulme 'srasaṃbhave | [AHS, Cikitsitasthāna, 14 119.2]
snigdhasvinnaśarīrāyai dadyāt snehavirecanam | [AHS, Cikitsitasthāna, 14 120.1]
tilakvāthe ghṛtaguḍavyoṣabhārgīrajo'nvitaḥ | [AHS, Cikitsitasthāna, 14 120.2]
pānaṃ raktabhave gulme naṣṭe puṣpe ca yoṣitaḥ | [AHS, Cikitsitasthāna, 14 121.1]
bhārgīkṛṣṇākarañjatvaggranthikāmaradārujam | [AHS, Cikitsitasthāna, 14 121.2]
cūrṇaṃ tilānāṃ kvāthena pītaṃ gulmarujāpaham | [AHS, Cikitsitasthāna, 14 122.1]
palāśakṣārapātre dve dve pātre tailasarpiṣoḥ | [AHS, Cikitsitasthāna, 14 122.2]
gulmaśaithilyajananīṃ paktvā mātrāṃ prayojayet | [AHS, Cikitsitasthāna, 14 123.1]
na prabhidyeta yadyevaṃ dadyād yonivirecanam | [AHS, Cikitsitasthāna, 14 123.2]
kṣāreṇa yuktaṃ palalaṃ sudhākṣīreṇa vā tataḥ | [AHS, Cikitsitasthāna, 14 124.1]
tābhyāṃ vā bhāvitān dadyād yonau kaṭukamatsyakān | [AHS, Cikitsitasthāna, 14 124.2]
varāhamatsyapittābhyāṃ naktakān vā subhāvitān | [AHS, Cikitsitasthāna, 14 125.1]
kiṇvaṃ vā saguḍakṣāraṃ dadyād yonau viśuddhaye | [AHS, Cikitsitasthāna, 14 125.2]
raktapittaharaṃ kṣāraṃ lehayen madhusarpiṣā | [AHS, Cikitsitasthāna, 14 126.1]
laśunaṃ madirāṃ tīkṣṇāṃ matsyāṃścāsyai prayojayet | [AHS, Cikitsitasthāna, 14 126.2]
vastiṃ sakṣīragomūtraṃ sakṣāraṃ dāśamūlikam | [AHS, Cikitsitasthāna, 14 127.1]
avartamāne rudhire hitaṃ gulmaprabhedanam | [AHS, Cikitsitasthāna, 14 127.2]
yamakābhyaktadehāyāḥ pravṛtte samupekṣaṇam | [AHS, Cikitsitasthāna, 14 128.1]
rasaudanas tathāhāraḥ pānaṃ ca taruṇī surā | [AHS, Cikitsitasthāna, 14 128.2]
rudhire 'tipravṛtte tu raktapittaharāḥ kriyāḥ | [AHS, Cikitsitasthāna, 14 129.1]
kāryā vātarugārtāyāḥ sarvā vātaharāḥ punaḥ | [AHS, Cikitsitasthāna, 14 129.2]
ānāhādāvudāvartabalāsaghnyo yathāyatham | [AHS, Cikitsitasthāna, 14 129.3]
{AHS, Cikitsitasthāna, 15}
athāta udaracikitsitaṃ vyākhyāsyāmaḥ | [AHS, Cikitsitasthāna, 15 1.1]
iti ha smāhur ātreyādayo maharṣayaḥ | [AHS, Cikitsitasthāna, 15 1.2]
doṣātimātropacayāt srotomārganirodhanāt | [AHS, Cikitsitasthāna, 15 1.3]
sambhavatyudaraṃ tasmān nityam enaṃ virecayet | [AHS, Cikitsitasthāna, 15 1.4]
pāyayet tailam airaṇḍaṃ samūtraṃ sapayo 'pi vā | [AHS, Cikitsitasthāna, 15 2.1]
māsaṃ dvau vāthavā gavyaṃ mūtraṃ māhiṣam eva vā | [AHS, Cikitsitasthāna, 15 2.2]
pibed gokṣīrabhuk syād vā karabhīkṣīravartanaḥ | [AHS, Cikitsitasthāna, 15 3.1]
dāhānāhātitṛṇmūrchāparītas tu viśeṣataḥ | [AHS, Cikitsitasthāna, 15 3.2]
rūkṣāṇāṃ bahuvātānāṃ doṣasaṃśuddhikāṅkṣiṇām | [AHS, Cikitsitasthāna, 15 4.1]
snehanīyāni sarpīṃṣi jaṭharaghnāni yojayet | [AHS, Cikitsitasthāna, 15 4.2]
ṣaṭpalaṃ daśamūlāmbumastudvyāḍhakasādhitam | [AHS, Cikitsitasthāna, 15 5.1]
nāgaratripalaṃ prasthaṃ ghṛtatailāt tathāḍhakam | [AHS, Cikitsitasthāna, 15 5.2]
mastunaḥ sādhayitvaitat pibet sarvodarāpaham | [AHS, Cikitsitasthāna, 15 6.1]
kaphamārutasambhūte gulme ca paramaṃ hitam | [AHS, Cikitsitasthāna, 15 6.2]
caturguṇe jale mūtre dviguṇe citrakāt pale | [AHS, Cikitsitasthāna, 15 7.1]
kalke siddhaṃ ghṛtaprasthaṃ sakṣāraṃ jaṭharī pibet | [AHS, Cikitsitasthāna, 15 7.2]
yavakolakulatthānāṃ pañcamūlasya cāmbhasā | [AHS, Cikitsitasthāna, 15 8.1]
surāsauvīrakābhyāṃ ca siddhaṃ vā pāyayed ghṛtam | [AHS, Cikitsitasthāna, 15 8.2]
ebhiḥ snigdhāya saṃjāte bale śānte ca mārute | [AHS, Cikitsitasthāna, 15 9.1]
sraste doṣāśaye dadyāt kalpadṛṣṭaṃ virecanam | [AHS, Cikitsitasthāna, 15 9.2]
paṭolamūlaṃ triphalāṃ niśāṃ vellaṃ ca kārṣikam | [AHS, Cikitsitasthāna, 15 10.1]
kampillanīlinīkumbhabhāgān dvitricaturguṇān | [AHS, Cikitsitasthāna, 15 10.2]
pibet saṃcūrṇya mūtreṇa peyāpūrvaṃ tato rasaiḥ | [AHS, Cikitsitasthāna, 15 11.1]
virikto jāṅgalairadyāt tataḥ ṣaḍdivasaṃ payaḥ | [AHS, Cikitsitasthāna, 15 11.2]
śṛtaṃ pibed vyoṣayutaṃ pītam evaṃ punaḥ punaḥ | [AHS, Cikitsitasthāna, 15 12.1]
hanti sarvodarāṇyetaccūrṇaṃ jātodakānyapi | [AHS, Cikitsitasthāna, 15 12.2]
gavākṣīṃ śaṅkhinīṃ dantīṃ tilvakasya tvacaṃ vacām | [AHS, Cikitsitasthāna, 15 13.1]
pibet karkandhumṛdvīkākolāmbhomūtrasīdhubhiḥ | [AHS, Cikitsitasthāna, 15 13.2]
yavānī hapuṣā dhānyaṃ śatapuṣpopakuñcikā | [AHS, Cikitsitasthāna, 15 14.1]
kāravī pippalīmūlam ajagandhā śaṭhī vacā | [AHS, Cikitsitasthāna, 15 14.2]
citrako 'jājikaṃ vyoṣaṃ svarṇakṣīrī phalatrayam | [AHS, Cikitsitasthāna, 15 15.1]
dvau kṣārau pauṣkaraṃ mūlaṃ kuṣṭhaṃ lavaṇapañcakam | [AHS, Cikitsitasthāna, 15 15.2]
viḍaṅgaṃ ca samāṃśāni dantyā bhāgatrayaṃ tathā | [AHS, Cikitsitasthāna, 15 16.1]
trivṛdviśāle dviguṇe sātalā ca caturguṇā | [AHS, Cikitsitasthāna, 15 16.2]
eṣa nārāyaṇo nāma cūrṇo rogagaṇāpahaḥ | [AHS, Cikitsitasthāna, 15 17.1]
nainaṃ prāpyābhivardhante rogā viṣṇum ivāsurāḥ | [AHS, Cikitsitasthāna, 15 17.2]
takreṇodaribhiḥ peyo gulmibhir badarāmbunā | [AHS, Cikitsitasthāna, 15 18.1]
ānāhavāte surayā vātaroge prasannayā | [AHS, Cikitsitasthāna, 15 18.2]
dadhimaṇḍena viṭsaṅge dāḍimāmbhobhirarśasaiḥ | [AHS, Cikitsitasthāna, 15 19.1]
parikarte savṛkṣāmlairuṣṇāmbubhirajīrṇake | [AHS, Cikitsitasthāna, 15 19.2]
bhagandare pāṇḍuroge kāse śvāse galagrahe | [AHS, Cikitsitasthāna, 15 20.1]
hṛdroge grahaṇīdoṣe kuṣṭhe mande 'nale jvare | [AHS, Cikitsitasthāna, 15 20.2]
daṃṣṭrāviṣe mūlaviṣe sagare kṛtrime doṣe | [AHS, Cikitsitasthāna, 15 21.1]
yathārhaṃ snigdhakoṣṭhena peyam etad virecanam | [AHS, Cikitsitasthāna, 15 21.2]
hapuṣāṃ kāñcanakṣīrīṃ triphalāṃ nīlinīphalam | [AHS, Cikitsitasthāna, 15 22.1]
trāyantīṃ rohiṇīṃ tiktāṃ sātalāṃ trivṛtāṃ vacām | [AHS, Cikitsitasthāna, 15 22.2]
saindhavaṃ kālalavaṇaṃ pippalīṃ ceti cūrṇayet | [AHS, Cikitsitasthāna, 15 23.1]
dāḍimatriphalāmāṃsarasamūtrasukhodakaiḥ | [AHS, Cikitsitasthāna, 15 23.2]
peyo 'yaṃ sarvagulmeṣu plīhni sarvodareṣu ca | [AHS, Cikitsitasthāna, 15 24.1]
śvitre kuṣṭheṣvajarake sadane viṣame 'nale | [AHS, Cikitsitasthāna, 15 24.2]
śophārśaḥpāṇḍurogeṣu kāmalāyāṃ halīmake | [AHS, Cikitsitasthāna, 15 25.1]
vātapittakaphāṃścāśu virekeṇa prasādhayet | [AHS, Cikitsitasthāna, 15 25.2]
nīlinīṃ niculaṃ vyoṣaṃ kṣārau lavaṇapañcakam | [AHS, Cikitsitasthāna, 15 26.1]
citrakaṃ ca pibeccūrṇaṃ sarpiṣodaragulmanut | [AHS, Cikitsitasthāna, 15 26.2]
pūrvavacca pibed dugdhaṃ kṣāmaḥ śuddho 'ntarāntarā | [AHS, Cikitsitasthāna, 15 27.1]
kārabhaṃ gavyam ājaṃ vā dadyād ātyayike gade | [AHS, Cikitsitasthāna, 15 27.2]
snehān eva virekārthe durbalebhyo viśeṣataḥ | [AHS, Cikitsitasthāna, 15 28.1]
harītakīsūkṣmarajaḥprasthayuktaṃ ghṛtāḍhakam | [AHS, Cikitsitasthāna, 15 28.2]
agnau vilāpya mathitaṃ khajena yavapallake | [AHS, Cikitsitasthāna, 15 29.1]
nidhāpayet tato māsād uddhṛtaṃ gālitaṃ pacet | [AHS, Cikitsitasthāna, 15 29.2]
harītakīnāṃ kvāthena dadhnā cāmlena saṃyutam | [AHS, Cikitsitasthāna, 15 30.1]
udaraṃ garaṃ aṣṭhīlām ānāhaṃ gulmavidradhī | [AHS, Cikitsitasthāna, 15 30.2]
hantyetat kuṣṭham unmādam apasmāraṃ ca pānataḥ | [AHS, Cikitsitasthāna, 15 31.1]
snukkṣīrayuktād gokṣīrācchṛtaśītāt khajāhatāt | [AHS, Cikitsitasthāna, 15 31.2]
yajjātam ājyaṃ snukkṣīrasiddhaṃ tacca tathāguṇam | [AHS, Cikitsitasthāna, 15 32.1]
kṣīradroṇaṃ sudhākṣīraprasthārdhasahitaṃ dadhi | [AHS, Cikitsitasthāna, 15 32.2]
jātaṃ mathitvā tatsarpis trivṛtsiddhaṃ ca tadguṇam | [AHS, Cikitsitasthāna, 15 33.1]
tathā siddhaṃ ghṛtaprasthaṃ payasyaṣṭaguṇe pibet | [AHS, Cikitsitasthāna, 15 33.2]
snukkṣīrapalakalkena trivṛtāṣaṭpalena ca | [AHS, Cikitsitasthāna, 15 34.1]
eṣāṃ cānu pibet peyāṃ rasaṃ svādu payo 'thavā | [AHS, Cikitsitasthāna, 15 34.2]
ghṛte jīrṇe viriktaśca koṣṇaṃ nāgarasādhitam | [AHS, Cikitsitasthāna, 15 35.1]
pibed ambu tataḥ peyāṃ tato yūṣaṃ kulatthajam | [AHS, Cikitsitasthāna, 15 35.2]
pibed rūkṣas tryahaṃ tvevaṃ bhūyo vā pratibhojitaḥ | [AHS, Cikitsitasthāna, 15 36.1]
punaḥ punaḥ pibet sarpirānupūrvyānayaiva ca | [AHS, Cikitsitasthāna, 15 36.2]
ghṛtānyetāni siddhāni vidadhyāt kuśalo bhiṣak | [AHS, Cikitsitasthāna, 15 37.1]
gulmānāṃ garadoṣāṇām udarāṇāṃ ca śāntaye | [AHS, Cikitsitasthāna, 15 37.2]
pīlukalkopasiddhaṃ vā ghṛtam ānāhabhedanam | [AHS, Cikitsitasthāna, 15 38.1]
tailvakaṃ nīlinīsarpiḥ snehaṃ vā miśrakaṃ pibet | [AHS, Cikitsitasthāna, 15 38.2]
hṛtadoṣaḥ kramād aśnan laghuśālyodanaprati | [AHS, Cikitsitasthāna, 15 39.1]
upayuñjīta jaṭharī doṣaśoṣanivṛttaye | [AHS, Cikitsitasthāna, 15 39.2]
harītakīsahasraṃ vā gomūtreṇa payo'nupaḥ | [AHS, Cikitsitasthāna, 15 40.1]
sahasraṃ pippalīnāṃ vā snukkṣīreṇa subhāvitam | [AHS, Cikitsitasthāna, 15 40.2]
pippalīvardhamānaṃ vā kṣīrāśī vā śilājatu | [AHS, Cikitsitasthāna, 15 41.1]
tadvad vā gugguluṃ kṣīraṃ tulyārdrakarasaṃ tathā | [AHS, Cikitsitasthāna, 15 41.2]
citrakāmaradārubhyāṃ kalkaṃ kṣīreṇa vā pibet | [AHS, Cikitsitasthāna, 15 42.1]
māsaṃ yuktas tathā hastipippalīviśvabheṣajam | [AHS, Cikitsitasthāna, 15 42.2]
viḍaṅgaṃ citrako dantī cavyaṃ vyoṣaṃ ca taiḥ payaḥ | [AHS, Cikitsitasthāna, 15 43.1]
kalkaiḥ kolasamaiḥ pītvā pravṛddham udaraṃ jayet | [AHS, Cikitsitasthāna, 15 43.2]
bhojyaṃ bhuñjīta vā māsaṃ snuhīkṣīraghṛtānvitam | [AHS, Cikitsitasthāna, 15 44.1]
utkārikāṃ vā snukkṣīrapītapathyākaṇākṛtām | [AHS, Cikitsitasthāna, 15 44.2]
pārśvaśūlam upastambhaṃ hṛdgrahaṃ ca samīraṇaḥ | [AHS, Cikitsitasthāna, 15 45.1]
yadi kuryāt tatas tailaṃ bilvakṣārānvitam pibet | [AHS, Cikitsitasthāna, 15 45.2]
pakvaṃ vā ṭuṇṭukabalāpalāśatilanālajaiḥ | [AHS, Cikitsitasthāna, 15 46.1]
kṣāraiḥ kadalyapāmārgatarkārījaiḥ pṛthakkṛtaiḥ | [AHS, Cikitsitasthāna, 15 46.2]
kaphe vātena pitte vā tābhyāṃ vāpyāvṛte 'nile | [AHS, Cikitsitasthāna, 15 47.1]
balinaḥ svauṣadhayutaṃ tailam eraṇḍajaṃ hitam | [AHS, Cikitsitasthāna, 15 47.2]
devadārupalāśārkahastipippaliśigrukaiḥ | [AHS, Cikitsitasthāna, 15 48.1]
sāśvakarṇaiḥ sagomūtraiḥ pradihyād udaraṃ bahiḥ | [AHS, Cikitsitasthāna, 15 48.2]
vṛścikālīvacāśuṇṭhīpañcamūlapunarnavāt | [AHS, Cikitsitasthāna, 15 49.1]
varṣābhūdhānyakuṣṭhācca kvāthair mūtraiśca secayet | [AHS, Cikitsitasthāna, 15 49.2]
viriktamlānam udaraṃ sveditaṃ śālvaṇādibhiḥ | [AHS, Cikitsitasthāna, 15 50.1]
vāsasā veṣṭayed evaṃ vāyur nādhmāpayet punaḥ | [AHS, Cikitsitasthāna, 15 50.2]
suviriktasya yasya syād ādhmānaṃ punareva tam | [AHS, Cikitsitasthāna, 15 51.1]
susnigdhairamlalavaṇair nirūhaiḥ samupācaret | [AHS, Cikitsitasthāna, 15 51.2]
sopastambho 'pi vā vāyurādhmāpayati yaṃ naram | [AHS, Cikitsitasthāna, 15 52.1]
tīkṣṇāḥ sakṣāragomūtrāḥ śasyante tasya vastayaḥ | [AHS, Cikitsitasthāna, 15 52.2]
iti sāmānyataḥ proktāḥ siddhā jaṭhariṇāṃ kriyāḥ | [AHS, Cikitsitasthāna, 15 53.1]
vātodare 'tha balinaṃ vidāryādiśṛtaṃ ghṛtam | [AHS, Cikitsitasthāna, 15 53.2]
pāyayeta tataḥ snigdhaṃ sveditāṅgaṃ virecayet | [AHS, Cikitsitasthāna, 15 54.1]
bahuśas tailvakenainaṃ sarpiṣā miśrakeṇa vā | [AHS, Cikitsitasthāna, 15 54.2]
kṛte saṃsarjane kṣīraṃ balārtham avacārayet | [AHS, Cikitsitasthāna, 15 55.1]
prāg utkleśān nivartyaṃ ca bale labdhe kramāt payaḥ | [AHS, Cikitsitasthāna, 15 55.2]
yūṣai rasair vā mandāmlalavaṇairedhitānalam | [AHS, Cikitsitasthāna, 15 56.1]
sodāvartaṃ punaḥ snigdhasvinnam āsthāpayet tataḥ | [AHS, Cikitsitasthāna, 15 56.2]
tīkṣṇādhobhāgayuktena daśamūlikavastinā | [AHS, Cikitsitasthāna, 15 57.1]
tilorubūkatailena vātaghnāmlaśṛtena ca | [AHS, Cikitsitasthāna, 15 57.2]
sphuraṇākṣepasaṃdhyasthipārśvapṛṣṭhatrikārtiṣu | [AHS, Cikitsitasthāna, 15 58.1]
rūkṣaṃ baddhaśakṛdvātaṃ dīptāgnim anuvāsayet | [AHS, Cikitsitasthāna, 15 58.2]
avirecyasya śamanā vastikṣīraghṛtādayaḥ | [AHS, Cikitsitasthāna, 15 59.1]
balinaṃ svādusiddhena paitte saṃsnehya sarpiṣā | [AHS, Cikitsitasthāna, 15 59.2]
śyāmātribhaṇḍītriphalāvipakvena virecayet | [AHS, Cikitsitasthāna, 15 60.1]
sitāmadhughṛtāḍhyena nirūho 'sya tato hitaḥ | [AHS, Cikitsitasthāna, 15 60.2]
nyagrodhādikaṣāyeṇa snehavastiśca tacchṛtaḥ | [AHS, Cikitsitasthāna, 15 61.1]
durbalaṃ tvanuvāsyādau śodhayet kṣīravastibhiḥ | [AHS, Cikitsitasthāna, 15 61.2]
jāte cāgnibale snigdhaṃ bhūyo bhūyo virecayet | [AHS, Cikitsitasthāna, 15 62.1]
kṣīreṇa satrivṛtkalkenorubūkaśṛtena vā | [AHS, Cikitsitasthāna, 15 62.2]
sātalātrāyamāṇābhyāṃ śṛtenāragvadhena vā | [AHS, Cikitsitasthāna, 15 63.1]
sakaphe vā samūtreṇa satiktājyena sānile | [AHS, Cikitsitasthāna, 15 63.2]
payasānyatamenaiṣāṃ vidāryādiśṛtena vā | [AHS, Cikitsitasthāna, 15 64.1]
bhuñjīta jaṭharaṃ cāsya pāyasenopanāhayet | [AHS, Cikitsitasthāna, 15 64.2]
punaḥ kṣīraṃ punar vastiṃ punareva virecanam | [AHS, Cikitsitasthāna, 15 65.1]
krameṇa dhruvam ātiṣṭhan yattaḥ pittodaraṃ jayet | [AHS, Cikitsitasthāna, 15 65.2]
vatsakādivipakvena kaphe saṃsnehya sarpiṣā | [AHS, Cikitsitasthāna, 15 66.1]
svinnaṃ snukkṣīrasiddhena balavantaṃ virecitam | [AHS, Cikitsitasthāna, 15 66.2]
saṃsarjayet kaṭukṣārayuktairannaiḥ kaphāpahaiḥ | [AHS, Cikitsitasthāna, 15 67.1]
mūtratryūṣaṇatailāḍhyo nirūho 'sya tato hitaḥ | [AHS, Cikitsitasthāna, 15 67.2]
muṣkakādikaṣāyeṇa snehavastiśca tacchṛtaḥ | [AHS, Cikitsitasthāna, 15 68.1]
bhojanaṃ vyoṣadugdhena kaulatthena rasena vā | [AHS, Cikitsitasthāna, 15 68.2]
staimityārucihṛllāse mande 'gnau madyapāya ca | [AHS, Cikitsitasthāna, 15 69.1]
dadyād ariṣṭān kṣārāṃśca kaphastyānasthirodare | [AHS, Cikitsitasthāna, 15 69.2]
hiṅgūpakulye triphalāṃ devadāru niśādvayam | [AHS, Cikitsitasthāna, 15 70.1]
bhallātakaṃ śigruphalaṃ kaṭukāṃ tiktakaṃ vacāṃ | [AHS, Cikitsitasthāna, 15 70.2]
śuṇṭhīṃ mādrīṃ ghanaṃ kuṣṭhaṃ saralaṃ paṭupañcakam | [AHS, Cikitsitasthāna, 15 71.1]
dāhayej jarjarīkṛtya dadhisnehacatuṣkavat | [AHS, Cikitsitasthāna, 15 71.2]
antardhūmaṃ tataḥ kṣārād biḍālapadakaṃ pibet | [AHS, Cikitsitasthāna, 15 72.1]
madirādadhimaṇḍoṣṇajalāriṣṭasurāsavaiḥ | [AHS, Cikitsitasthāna, 15 72.2]
udaraṃ gulmam aṣṭhīlāṃ tūṇyau śophaṃ viṣūcikām | [AHS, Cikitsitasthāna, 15 73.1]
plīhahṛdrogagudajān udāvartaṃ ca nāśayet | [AHS, Cikitsitasthāna, 15 73.2]
jayed ariṣṭagomūtracūrṇāyaskṛtipānataḥ | [AHS, Cikitsitasthāna, 15 74.1]
sakṣāratailapānaiśca durbalasya kaphodaram | [AHS, Cikitsitasthāna, 15 74.2]
upanāhyaṃ sasiddhārthakiṇvair bījaiśca mūlakāt | [AHS, Cikitsitasthāna, 15 75.1]
kalkitairudaraṃ svedam abhīkṣṇaṃ cātra yojayet | [AHS, Cikitsitasthāna, 15 75.2]
saṃnipātodare kuryān nātikṣīṇabalānale | [AHS, Cikitsitasthāna, 15 76.1]
doṣodrekānurodhena pratyākhyāya kriyām imām | [AHS, Cikitsitasthāna, 15 76.2]
dantīdravantīphalajaṃ tailaṃ pāne ca śasyate | [AHS, Cikitsitasthāna, 15 77.1]
kriyānivṛtte jaṭhare tridoṣe tu viśeṣataḥ | [AHS, Cikitsitasthāna, 15 77.2]
dadyād āpṛcchya tajjñātīn pātuṃ madyena kalkitam | [AHS, Cikitsitasthāna, 15 78.1]
mūlaṃ kākādanīguñjākaravīrakasaṃbhavam | [AHS, Cikitsitasthāna, 15 78.2]
pānabhojanasaṃyuktaṃ dadyād vā sthāvaraṃ viṣam | [AHS, Cikitsitasthāna, 15 79.1]
yasmin vā kupitaḥ sarpo vimuñcati phale viṣam | [AHS, Cikitsitasthāna, 15 79.2]
tenāsya doṣasaṃghātaḥ sthiro līno vimārgagaḥ | [AHS, Cikitsitasthāna, 15 80.1]
bahiḥ pravartate bhinno viṣeṇāśu pramāthinā | [AHS, Cikitsitasthāna, 15 80.2]
tathā vrajatyagadatāṃ śarīrāntaram eva vā | [AHS, Cikitsitasthāna, 15 81.1]
hṛtadoṣaṃ tu śītāmbusnātaṃ taṃ pāyayet payaḥ | [AHS, Cikitsitasthāna, 15 81.2]
peyāṃ vā trivṛtaḥ śākaṃ māṇḍūkyā vāstukasya vā | [AHS, Cikitsitasthāna, 15 82.1]
kālaśākaṃ yavākhyaṃ vā khādet svarasasādhitam | [AHS, Cikitsitasthāna, 15 82.2]
niramlalavaṇasnehaṃ svinnāsvinnam anannabhuk | [AHS, Cikitsitasthāna, 15 83.1]
māsam ekaṃ tataścaiva tṛṣitaḥ svarasaṃ pibet | [AHS, Cikitsitasthāna, 15 83.2]
evaṃ vinirhṛte śākair doṣe māsāt paraṃ tataḥ | [AHS, Cikitsitasthāna, 15 84.1]
durbalāya prayuñjīta prāṇabhṛt kārabhaṃ payaḥ | [AHS, Cikitsitasthāna, 15 84.2]
plīhodare yathādoṣaṃ snigdhasya sveditasya ca | [AHS, Cikitsitasthāna, 15 85.1]
sirāṃ bhuktavato dadhnā vāmabāhau vimokṣayet | [AHS, Cikitsitasthāna, 15 85.2]
labdhe bale ca bhūyo 'pi snehapītaṃ viśodhitam | [AHS, Cikitsitasthāna, 15 86.1]
samudraśuktijaṃ kṣāraṃ payasā pāyayet tathā | [AHS, Cikitsitasthāna, 15 86.2]
amlasrutaṃ viḍakaṇācūrṇāḍhyaṃ naktamālajam | [AHS, Cikitsitasthāna, 15 87.1]
śaubhāñjanasya vā kvāthaṃ saindhavāgnikaṇānvitam | [AHS, Cikitsitasthāna, 15 87.2]
hiṅgvādicūrṇaṃ kṣārājyaṃ yuñjīta ca yathābalam | [AHS, Cikitsitasthāna, 15 88.1]
pippalīnāgaraṃ dantīsamāṃśaṃ dviguṇābhayam | [AHS, Cikitsitasthāna, 15 88.2]
viḍārdhāṃśayutaṃ cūrṇam idam uṣṇāmbunā pibet | [AHS, Cikitsitasthāna, 15 89.1]
viḍaṅgaṃ citrakaṃ saktūn saghṛtān saindhavaṃ vacām | [AHS, Cikitsitasthāna, 15 89.2]
dagdhvā kapāle payasā gulmaplīhāpahaṃ pibet | [AHS, Cikitsitasthāna, 15 90.1]
tailonmiśrair badarakapattraiḥ saṃmarditaiḥ samupanaddhaḥ | [AHS, Cikitsitasthāna, 15 90.2]
musalena pīḍito 'nu ca yāti plīhā payobhujo nāśam | [AHS, Cikitsitasthāna, 15 91.1]
rohītakalatāḥ kﾱptāḥ khaṇḍaśaḥ sābhayā jale | [AHS, Cikitsitasthāna, 15 91.2]
mūtre vāsunuyāt tacca saptarātrasthitaṃ pibet | [AHS, Cikitsitasthāna, 15 92.1]
kāmalāplīhagulmārśaḥkṛmimehodarāpaham | [AHS, Cikitsitasthāna, 15 92.2]
rohītakatvacaḥ kṛtvā palānāṃ pañcaviṃśatim | [AHS, Cikitsitasthāna, 15 93.1]
koladviprasthasaṃyuktaṃ kaṣāyam upakalpayet | [AHS, Cikitsitasthāna, 15 93.2]
pālikaiḥ pañcakolais tu taiḥ samastaiśca tulyayā | [AHS, Cikitsitasthāna, 15 94.1]
rohītakatvacā piṣṭair ghṛtaprasthaṃ vipācayet | [AHS, Cikitsitasthāna, 15 94.2]
plīhābhivṛddhiṃ śamayatyetad āśu prayojitam | [AHS, Cikitsitasthāna, 15 95.1]
kadalyās tilanālānāṃ kṣāreṇa kṣurakasya ca | [AHS, Cikitsitasthāna, 15 95.2]
tailaṃ pakvaṃ jayet pānāt plīhānaṃ kaphavātajam | [AHS, Cikitsitasthāna, 15 96.1]
aśāntau gulmavidhinā yojayed agnikarma ca | [AHS, Cikitsitasthāna, 15 96.2]
aprāptapicchāsalile plīhni vātakapholbaṇe | [AHS, Cikitsitasthāna, 15 97.1]
paittike jīvanīyāni sarpīṃṣi kṣīravastayaḥ | [AHS, Cikitsitasthāna, 15 97.2]
raktāvasekaḥ saṃśuddhiḥ kṣīrapānaṃ ca śasyate | [AHS, Cikitsitasthāna, 15 98.1]
yakṛti plīhavat karma dakṣiṇe tu bhuje sirām | [AHS, Cikitsitasthāna, 15 98.2]
svinnāya baddhodariṇe mūtratīkṣṇauṣadhānvitam | [AHS, Cikitsitasthāna, 15 99.1]
satailalavaṇaṃ dadyān nirūhaṃ sānuvāsanam | [AHS, Cikitsitasthāna, 15 99.2]
parisraṃsīni cānnāni tīkṣṇaṃ cāsmai virecanam | [AHS, Cikitsitasthāna, 15 100.1]
udāvartaharaṃ karma kāryaṃ yaccānilāpaham | [AHS, Cikitsitasthāna, 15 100.2]
chidrodaram ṛte svedācchleṣmodaravad ācaret | [AHS, Cikitsitasthāna, 15 101.1]
jātaṃ jātaṃ jalaṃ srāvyam evaṃ tad yāpayed bhiṣak | [AHS, Cikitsitasthāna, 15 101.2]
apāṃ doṣaharāṇyādau yojayed udakodare | [AHS, Cikitsitasthāna, 15 102.1]
mūtrayuktāni tīkṣṇāni vividhakṣāravanti ca | [AHS, Cikitsitasthāna, 15 102.2]
dīpanīyaiḥ kaphaghnaiśca tam āhārairupācaret | [AHS, Cikitsitasthāna, 15 103.1]
kṣāraṃ chāgakarīṣāṇāṃ srutaṃ mūtre 'gninā pacet | [AHS, Cikitsitasthāna, 15 103.2]
ghanībhavati tasmiṃśca karṣāṃśaṃ cūrṇitaṃ kṣipet | [AHS, Cikitsitasthāna, 15 104.1]
pippalī pippalīmūlaṃ śuṇṭhī lavaṇapañcakam | [AHS, Cikitsitasthāna, 15 104.2]
nikumbhakumbhatriphalāsvarṇakṣīrīviṣāṇikāḥ | [AHS, Cikitsitasthāna, 15 105.1]
svarjikākṣāraṣaḍgranthāsātalāyavaśūkajam | [AHS, Cikitsitasthāna, 15 105.2]
kolābhā guṭikāḥ kṛtvā tataḥ sauvīrakāplutāḥ | [AHS, Cikitsitasthāna, 15 106.1]
pibed ajarake śophe pravṛddhe codakodare | [AHS, Cikitsitasthāna, 15 106.2]
ityauṣadhair apraśame triṣu baddhodarādiṣu | [AHS, Cikitsitasthāna, 15 107.1]
prayuñjīta bhiṣak śastram ārtabandhunṛpārthitaḥ | [AHS, Cikitsitasthāna, 15 107.2]
snigdhasvinnatanor nābheradho baddhakṣatāntrayoḥ | [AHS, Cikitsitasthāna, 15 108.1]
pāṭayed udaraṃ muktvā vāmataścaturaṅgulāt | [AHS, Cikitsitasthāna, 15 108.2]
caturaṅgulamānaṃ tu niṣkāsyāntrāṇi tena ca | [AHS, Cikitsitasthāna, 15 109.1]
nirīkṣyāpanayed vālamalalepopalādikam | [AHS, Cikitsitasthāna, 15 109.2]
chidre tu śalyam uddhṛtya viśodhyāntraparisravam | [AHS, Cikitsitasthāna, 15 110.1]
markoṭair daṃśayecchidraṃ teṣu lagneṣu cāharet | [AHS, Cikitsitasthāna, 15 110.2]
kāyaṃ mūrdhno 'nu cāntrāṇi yathāsthānaṃ niveśayet | [AHS, Cikitsitasthāna, 15 111.1]
aktāni madhusarpirbhyām atha sīvyed bahir vraṇam | [AHS, Cikitsitasthāna, 15 111.2]
tataḥ kṛṣṇamṛdālipya badhnīyād yaṣṭimiśrayā | [AHS, Cikitsitasthāna, 15 112.1]
nivātasthaḥ payovṛttiḥ snehadroṇyāṃ vaset tataḥ | [AHS, Cikitsitasthāna, 15 112.2]
sajale jaṭhare tailairabhyaktasyānilāpahaiḥ | [AHS, Cikitsitasthāna, 15 113.1]
svinnasyoṣṇāmbunākakṣam udare paṭṭaveṣṭite | [AHS, Cikitsitasthāna, 15 113.2]
baddhacchidroditasthāne vidhyed aṅgulamātrakam | [AHS, Cikitsitasthāna, 15 114.1]
nidhāya tasmin nāḍīṃ ca srāvayed ardham ambhasaḥ | [AHS, Cikitsitasthāna, 15 114.2]
athāsya nāḍīm ākṛṣya tailena lavaṇena ca | [AHS, Cikitsitasthāna, 15 115.1]
vraṇam abhyajya baddhvā ca veṣṭayed vāsasodaram | [AHS, Cikitsitasthāna, 15 115.2]
tṛtīye 'hni caturthe vā yāvad ā ṣoḍaśaṃ dinam | [AHS, Cikitsitasthāna, 15 116.1]
tasya viśramya viśramya srāvayed alpaśo jalam | [AHS, Cikitsitasthāna, 15 116.2]
viveṣṭayed gāḍhataraṃ jaṭharaṃ vāsasā ślatham | [AHS, Cikitsitasthāna, 15 117.1]
niḥsrute laṅghitaḥ peyām asnehalavaṇāṃ pibet | [AHS, Cikitsitasthāna, 15 117.2]
syāt kṣīravṛttiḥ ṣaṇmāsāṃstrīn peyāṃ payasā pibet | [AHS, Cikitsitasthāna, 15 118.1]
trīṃścānyān payasaivādyāt phalāmlena rasena vā | [AHS, Cikitsitasthāna, 15 118.2]
alpaśo 'snehalavaṇaṃ jīrṇaṃ śyāmākakodravam | [AHS, Cikitsitasthāna, 15 119.1]
prayato vatsareṇaivaṃ vijayeta jalodaram | [AHS, Cikitsitasthāna, 15 119.2]
varjyeṣu yantrito diṣṭe nātyadiṣṭe jitendriyaḥ | [AHS, Cikitsitasthāna, 15 120.1]
sarvam evodaraṃ prāyo doṣasaṃghātajaṃ yataḥ | [AHS, Cikitsitasthāna, 15 120.2]
ato vātādiśamanī kriyā sarvatra śasyate | [AHS, Cikitsitasthāna, 15 121.1]
vahnir mandatvam āyāti doṣaiḥ kukṣau prapūrite | [AHS, Cikitsitasthāna, 15 121.2]
tasmād bhojyāni bhojyāni dīpanāni laghūni ca | [AHS, Cikitsitasthāna, 15 122.1]
sapañcamūlānyalpāmlapaṭusnehakaṭūni ca | [AHS, Cikitsitasthāna, 15 122.2]
bhāvitānāṃ gavāṃ mūtre ṣaṣṭikānāṃ ca taṇḍulaiḥ | [AHS, Cikitsitasthāna, 15 123.1]
yavāgūṃ payasā siddhāṃ prakāmaṃ bhojayen naram | [AHS, Cikitsitasthāna, 15 123.2]
pibed ikṣurasaṃ cānu jaṭharāṇāṃ nivṛttaye | [AHS, Cikitsitasthāna, 15 124.1]
svaṃ svaṃ sthānaṃ vrajantyeṣāṃ vātapittakaphās tathā | [AHS, Cikitsitasthāna, 15 124.2]
atyarthoṣṇāmlalavaṇaṃ rūkṣaṃ grāhi himaṃ guru | [AHS, Cikitsitasthāna, 15 125.1]
guḍaṃ tailakṛtaṃ śākaṃ vāri pānāvagāhayoḥ | [AHS, Cikitsitasthāna, 15 125.2]
āyāsādhvadivāsvapnayānāni ca parityajet | [AHS, Cikitsitasthāna, 15 126.1]
nātyacchasāndramadhuraṃ takraṃ pāne praśasyate | [AHS, Cikitsitasthāna, 15 126.2]
sakaṇālavaṇaṃ vāte pitte soṣaṇaśarkaram | [AHS, Cikitsitasthāna, 15 127.1]
yavānīsaindhavājājīmadhuvyoṣaiḥ kaphodare | [AHS, Cikitsitasthāna, 15 127.2]
tryūṣaṇakṣāralavaṇaiḥ saṃyutaṃ nicayodare | [AHS, Cikitsitasthāna, 15 128.1]
madhutailavacāśuṇṭhīśatāhvākuṣṭhasaindhavaiḥ | [AHS, Cikitsitasthāna, 15 128.2]
plīhni baddhe tu hapuṣāyavānīpaṭvajājibhiḥ | [AHS, Cikitsitasthāna, 15 129.1]
sakṛṣṇāmākṣikaṃ chidre vyoṣavat salilodare | [AHS, Cikitsitasthāna, 15 129.2]
gauravārocakānāhamandavahnyatisāriṇām | [AHS, Cikitsitasthāna, 15 130.1]
takraṃ vātakaphārtānām amṛtatvāya kalpate | [AHS, Cikitsitasthāna, 15 130.2]
prayogāṇāṃ ca sarveṣām anu kṣīraṃ prayojayet | [AHS, Cikitsitasthāna, 15 131.1]
sthairyakṛt sarvadhātūnāṃ balyaṃ doṣānubandhahṛt | [AHS, Cikitsitasthāna, 15 131.2]
bheṣajāpacitāṅgānāṃ kṣīram evāmṛtāyate | [AHS, Cikitsitasthāna, 15 131.3]
{AHS, Cikitsitasthāna, 16}
athātaḥ pāṇḍurogacikitsitaṃ vyākhyāsyāmaḥ | [AHS, Cikitsitasthāna, 16 1.1]
iti ha smāhur ātreyādayo maharṣayaḥ | [AHS, Cikitsitasthāna, 16 1.2]
pāṇḍvāmayī pibet sarpirādau kalyāṇakāhvayam | [AHS, Cikitsitasthāna, 16 1.3]
pañcagavyaṃ mahātiktaṃ śṛtaṃ vāragvadhādinā | [AHS, Cikitsitasthāna, 16 1.4]
dāḍimāt kuḍavo dhānyāt kuḍavārdhaṃ palaṃ palam | [AHS, Cikitsitasthāna, 16 2.1]
citrakācchṛṅgaverācca pippalyardhapalaṃ ca taiḥ | [AHS, Cikitsitasthāna, 16 2.2]
kalkitair viṃśatipalaṃ ghṛtasya salilāḍhake | [AHS, Cikitsitasthāna, 16 3.1]
siddhaṃ hṛtpāṇḍugulmārśaḥplīhavātakaphārtinut | [AHS, Cikitsitasthāna, 16 3.2]
dīpanaṃ śvāsakāsaghnaṃ mūḍhavātānulomanam | [AHS, Cikitsitasthāna, 16 4.1]
duḥkhaprasavinīnāṃ ca vandhyānāṃ ca praśasyate | [AHS, Cikitsitasthāna, 16 4.2]
snehitaṃ vāmayet tīkṣṇaiḥ punaḥ snigdhaṃ ca śodhayet | [AHS, Cikitsitasthāna, 16 5.1]
payasā mūtrayuktena bahuśaḥ kevalena vā | [AHS, Cikitsitasthāna, 16 5.2]
dantīphalarase koṣṇe kāśmaryāñjalim āsutam | [AHS, Cikitsitasthāna, 16 6.1]
drākṣāñjaliṃ vā mṛditaṃ tat pibet pāṇḍurogajit | [AHS, Cikitsitasthāna, 16 6.2]
mūtreṇa piṣṭāṃ pathyāṃ vā tatsiddhaṃ vā phalatrayam | [AHS, Cikitsitasthāna, 16 7.1]
svarṇakṣīrītrivṛcchyāmābhadradārumahauṣadham | [AHS, Cikitsitasthāna, 16 7.2]
gomūtrāñjalinā piṣṭaṃ śṛtaṃ tenaiva vā pibet | [AHS, Cikitsitasthāna, 16 8.1]
sādhitaṃ kṣīram ebhir vā pibed doṣānulomanam | [AHS, Cikitsitasthāna, 16 8.2]
mūtre sthitaṃ vā saptāhaṃ payasāyorajaḥ pibet | [AHS, Cikitsitasthāna, 16 9.1]
jīrṇe kṣīreṇa bhuñjīta rasena madhureṇa vā | [AHS, Cikitsitasthāna, 16 9.2]
śuddhaścobhayato lihyāt pathyāṃ madhughṛtadrutām | [AHS, Cikitsitasthāna, 16 10.1]
viśālākaṭukāmustākuṣṭhadārukaliṅgakāḥ | [AHS, Cikitsitasthāna, 16 10.2]
karṣāṃśā dvipicur mūrvā karṣārdhāṃśā ghuṇapriyā | [AHS, Cikitsitasthāna, 16 11.1]
pītvā taccūrṇam ambhobhiḥ sukhair lihyāt tato madhu | [AHS, Cikitsitasthāna, 16 11.2]
pāṇḍurogaṃ jvaraṃ dāhaṃ kāsaṃ śvāsam arocakam | [AHS, Cikitsitasthāna, 16 12.1]
gulmānāhāmavātāṃśca raktapittaṃ ca tajjayet | [AHS, Cikitsitasthāna, 16 12.2]
vāsāguḍūcītriphalākaṭvībhūnimbanimbajaḥ | [AHS, Cikitsitasthāna, 16 13.1]
kvāthaḥ kṣaudrayuto hanti pāṇḍupittāsrakāmalāḥ | [AHS, Cikitsitasthāna, 16 13.2]
vyoṣāgnivellatriphalāmustais tulyam ayorajaḥ | [AHS, Cikitsitasthāna, 16 14.1]
cūrṇitaṃ takramadhvājyakoṣṇāmbhobhiḥ prayojitam | [AHS, Cikitsitasthāna, 16 14.2]
kāmalāpāṇḍuhṛdrogakuṣṭhārśomehanāśanam | [AHS, Cikitsitasthāna, 16 15.1]
guḍanāgaramaṇḍūratilāṃśān mānataḥ samān | [AHS, Cikitsitasthāna, 16 15.2]
pippalīdviguṇān dadyād guṭikāṃ pāṇḍurogiṇe | [AHS, Cikitsitasthāna, 16 16.1]
tāpyaṃ dārvyās tvacaṃ cavyaṃ granthikaṃ devadāru ca | [AHS, Cikitsitasthāna, 16 16.2]
vyoṣādinavakaṃ caitaccūrṇayed dviguṇaṃ tataḥ | [AHS, Cikitsitasthāna, 16 17.1]
maṇḍūraṃ cāñjananibhaṃ sarvato 'ṣṭaguṇe 'tha tat | [AHS, Cikitsitasthāna, 16 17.2]
pṛthag vipakve gomūtre vaṭakīkaraṇakṣame | [AHS, Cikitsitasthāna, 16 18.1]
prakṣipya vaṭakān kuryāt tān khādet takrabhojanaḥ | [AHS, Cikitsitasthāna, 16 18.2]
ete maṇḍūravaṭakāḥ prāṇadāḥ pāṇḍurogiṇām | [AHS, Cikitsitasthāna, 16 19.1]
kuṣṭhānyajarakaṃ śopham ūrustambham arocakam | [AHS, Cikitsitasthāna, 16 19.2]
arśāṃsi kāmalāṃ mehān plīhānaṃ śamayanti ca | [AHS, Cikitsitasthāna, 16 20.1]
tāpyādrijaturaupyāyomalāḥ pañcapalāḥ pṛthak | [AHS, Cikitsitasthāna, 16 20.2]
citrakatriphalāvyoṣaviḍaṅgaiḥ pālikaiḥ saha | [AHS, Cikitsitasthāna, 16 21.1]
śarkarāṣṭapalonmiśrāścūrṇitā madhunā drutāḥ | [AHS, Cikitsitasthāna, 16 21.2]
pāṇḍurogaṃ viṣaṃ kāsaṃ yakṣmāṇaṃ viṣamaṃ jvaram | [AHS, Cikitsitasthāna, 16 22.1]
kuṣṭhānyajarakaṃ mehaṃ śophaṃ śvāsam arocakam | [AHS, Cikitsitasthāna, 16 22.2]
viśeṣāddhantyapasmāraṃ kāmalāṃ gudajāni ca | [AHS, Cikitsitasthāna, 16 23.1]
kauṭajatriphalānimbapaṭolaghananāgaraiḥ | [AHS, Cikitsitasthāna, 16 23.2]
bhāvitāni daśāhāni rasair dvitriguṇāni vā | [AHS, Cikitsitasthāna, 16 24.1]
śilājatupalānyaṣṭau tāvatī sitaśarkarā | [AHS, Cikitsitasthāna, 16 24.2]
tvakkṣīrīpippalīdhātrīkarkaṭākhyāḥ palonmitāḥ | [AHS, Cikitsitasthāna, 16 25.1]
nidigdhyāḥ phalamūlābhyāṃ palaṃ yuktyā trijātakam | [AHS, Cikitsitasthāna, 16 25.2]
madhutripalasaṃyuktān kuryād akṣasamān guḍān | [AHS, Cikitsitasthāna, 16 26.1]
dāḍimāmbupayaḥpakṣirasatoyasurāsavān | [AHS, Cikitsitasthāna, 16 26.2]
tān bhakṣayitvānupiben niranno bhukta eva vā | [AHS, Cikitsitasthāna, 16 27.1]
pāṇḍukuṣṭhajvaraplīhatamakārśobhagandaram | [AHS, Cikitsitasthāna, 16 27.2]
hṛnmūtrapūtiśukrāgnidoṣaśoṣagarodaram | [AHS, Cikitsitasthāna, 16 28.1]
kāsāsṛgdarapittāsṛkśophagulmagalāmayān | [AHS, Cikitsitasthāna, 16 28.2]
mehavardhmabhramān hanyuḥ sarvadoṣaharāḥ śivāḥ | [AHS, Cikitsitasthāna, 16 29.1]
drākṣāprasthaṃ kaṇāprasthaṃ śarkarārdhatulāṃ tathā | [AHS, Cikitsitasthāna, 16 29.2]
dvipalaṃ madhukaṃ śuṇṭhīṃ tvakkṣīrīṃ ca vicūrṇitam | [AHS, Cikitsitasthāna, 16 30.1]
dhātrīphalarasadroṇe tat kṣiptvā lehavat pacet | [AHS, Cikitsitasthāna, 16 30.2]
śītān madhuprasthayutāllihyāt pāṇitalaṃ tataḥ | [AHS, Cikitsitasthāna, 16 31.1]
halīmakaṃ pāṇḍurogaṃ kāmalāṃ ca niyacchati | [AHS, Cikitsitasthāna, 16 31.2]
kanīyaḥpañcamūlāmbu śasyate pānabhojane | [AHS, Cikitsitasthāna, 16 32.1]
pāṇḍūnāṃ kāmalārtānāṃ mṛdvīkāmalakād rasaḥ | [AHS, Cikitsitasthāna, 16 32.2]
iti sāmānyataḥ proktaṃ pāṇḍuroge bhiṣagjitam | [AHS, Cikitsitasthāna, 16 33.1]
vikalpya yojyaṃ viduṣā pṛthag doṣabalaṃ prati | [AHS, Cikitsitasthāna, 16 33.2]
snehaprāyaṃ pavanaje tiktaśītaṃ tu paittike | [AHS, Cikitsitasthāna, 16 34.1]
ślaiṣmike kaṭurūkṣoṣṇaṃ vimiśraṃ sāṃnipātike | [AHS, Cikitsitasthāna, 16 34.2]
mṛdaṃ niryāpayet kāyāt tīkṣṇaiḥ saṃśodhanaiḥ puraḥ | [AHS, Cikitsitasthāna, 16 35.1]
balādhānāni sarpīṃṣi śuddhe koṣṭhe tu yojayet | [AHS, Cikitsitasthāna, 16 35.2]
vyoṣabilvadvirajanītriphalādvipunarnavam | [AHS, Cikitsitasthāna, 16 36.1]
mustānyayorajaḥ pāṭhā viḍaṅgaṃ devadāru ca | [AHS, Cikitsitasthāna, 16 36.2]
vṛścikālī ca bhārgī ca sakṣīrais taiḥ śṛtaṃ ghṛtam | [AHS, Cikitsitasthāna, 16 37.1]
sarvān praśamayatyāśu vikārān mṛttikākṛtān | [AHS, Cikitsitasthāna, 16 37.2]
tadvat kesarayaṣṭyāhvapippalīkṣīraśādvalaiḥ | [AHS, Cikitsitasthāna, 16 38.1]
mṛddveṣaṇāya tallaulye vitared bhāvitāṃ mṛdam | [AHS, Cikitsitasthāna, 16 38.2]
vellāgninimbaprasavaiḥ pāṭhayā mūrvayāthavā | [AHS, Cikitsitasthāna, 16 39.1]
mṛdbhedabhinnadoṣānugamād yojyaṃ ca bheṣajam | [AHS, Cikitsitasthāna, 16 39.2]
kāmalāyāṃ tu pittaghnaṃ pāṇḍurogāvirodhi yat | [AHS, Cikitsitasthāna, 16 40.1]
pathyāśatarase pathyāvṛntārdhaśatakalkitaḥ | [AHS, Cikitsitasthāna, 16 40.2]
prasthaḥ siddho ghṛtād gulmakāmalāpāṇḍuroganut | [AHS, Cikitsitasthāna, 16 41.1]
āragvadhaṃ rasenekṣor vidāryāmalakasya vā | [AHS, Cikitsitasthāna, 16 41.2]
satryūṣaṇaṃ bilvamātraṃ pāyayet kāmalāpaham | [AHS, Cikitsitasthāna, 16 42.1]
pibennikumbhakalkaṃ vā dviguḍaṃ śītavāriṇā | [AHS, Cikitsitasthāna, 16 42.2]
kumbhasya cūrṇaṃ sakṣaudraṃ traiphalena rasena vā | [AHS, Cikitsitasthāna, 16 43.1]
triphalāyā guḍūcyā vā dārvyā nimbasya vā rasam | [AHS, Cikitsitasthāna, 16 43.2]
prātaḥ prātar madhuyutaṃ kāmalārtāya yojayet | [AHS, Cikitsitasthāna, 16 44.1]
niśāgairikadhātrībhiḥ kāmalāpaham añjanam | [AHS, Cikitsitasthāna, 16 44.2]
tilapiṣṭanibhaṃ yas tu kāmalāvān sṛjen malam | [AHS, Cikitsitasthāna, 16 45.1]
kapharuddhapathaṃ tasya pittaṃ kaphaharair jayet | [AHS, Cikitsitasthāna, 16 45.2]
rūkṣaśītagurusvāduvyāyāmabalanigrahaiḥ | [AHS, Cikitsitasthāna, 16 46.1]
kaphasaṃmūrchito vāyur yadā pittaṃ bahiḥ kṣipet | [AHS, Cikitsitasthāna, 16 46.2]
hāridranetramūtratvak śvetavarcās tadā naraḥ | [AHS, Cikitsitasthāna, 16 47.1]
bhavet sāṭopaviṣṭambho guruṇā hṛdayena ca | [AHS, Cikitsitasthāna, 16 47.2]
daurbalyālpāgnipārśvārtihidhmāśvāsārucijvaraiḥ | [AHS, Cikitsitasthāna, 16 48.1]
krameṇālpe 'nuṣajyeta pitte śākhāsamāśrite | [AHS, Cikitsitasthāna, 16 48.2]
rasais taṃ rūkṣakaṭvamlaiḥ śikhitittiridakṣajaiḥ | [AHS, Cikitsitasthāna, 16 49.1]
śuṣkamūlakajair yūṣaiḥ kulatthotthaiśca bhojayet | [AHS, Cikitsitasthāna, 16 49.2]
bhṛśāmlatīkṣṇakaṭukalavaṇoṣṇaṃ ca śasyate | [AHS, Cikitsitasthāna, 16 50.1]
sabījapūrakarasaṃ lihyād vyoṣaṃ tathāśayam | [AHS, Cikitsitasthāna, 16 50.2]
svaṃ pittam eti tenāsya śakṛd apyanurajyate | [AHS, Cikitsitasthāna, 16 51.1]
vāyuśca yāti praśamaṃ sahāṭopādyupadravaiḥ | [AHS, Cikitsitasthāna, 16 51.2]
nivṛttopadravasyāsya kāryaḥ kāmaliko vidhiḥ | [AHS, Cikitsitasthāna, 16 52.1]
gomūtreṇa pibet kumbhakāmalāyāṃ śilājatu | [AHS, Cikitsitasthāna, 16 52.2]
māsaṃ mākṣikadhātuṃ vā kiṭṭaṃ vātha hiraṇyajam | [AHS, Cikitsitasthāna, 16 53.1]
guḍūcīsvarasakṣīrasādhitena halīmakī | [AHS, Cikitsitasthāna, 16 53.2]
mahiṣīhaviṣā snigdhaḥ pibeddhātrīrasena tu | [AHS, Cikitsitasthāna, 16 54.1]
trivṛtāṃ tadvirikto 'dyāt svādu pittānilāpaham | [AHS, Cikitsitasthāna, 16 54.2]
drākṣālehaṃ ca pūrvoktaṃ sarpīṃṣi madhurāṇi ca | [AHS, Cikitsitasthāna, 16 55.1]
yāpanān kṣīravastīṃśca śīlayet sānuvāsanān | [AHS, Cikitsitasthāna, 16 55.2]
mārdvīkāriṣṭayogāṃśca pibed yuktyāgnivṛddhaye | [AHS, Cikitsitasthāna, 16 56.1]
kāsikaṃ cābhayālehaṃ pippalīṃ madhukaṃ balām | [AHS, Cikitsitasthāna, 16 56.2]
payasā ca prayuñjīta yathādoṣaṃ yathābalam | [AHS, Cikitsitasthāna, 16 57.1]
pāṇḍurogeṣu kuśalaḥ śophoktaṃ ca kriyākramam | [AHS, Cikitsitasthāna, 16 57.2]
{AHS, Cikitsitasthāna, 17}
athātaḥ śvayathucikitsitaṃ vyākhyāsyāmaḥ | [AHS, Cikitsitasthāna, 17 1.1]
iti ha smāhur ātreyādayo maharṣayaḥ | [AHS, Cikitsitasthāna, 17 1.2]
sarvatra sarvāṅgasare doṣaje śvayathau purā | [AHS, Cikitsitasthāna, 17 1.3]
sāme viśoṣito bhuktvā laghu koṣṇāmbhasā pibet | [AHS, Cikitsitasthāna, 17 1.4]
nāgarātiviṣādāruviḍaṅgendrayavoṣaṇam | [AHS, Cikitsitasthāna, 17 2.1]
athavā vijayāśuṇṭhīdevadārupunarnavam | [AHS, Cikitsitasthāna, 17 2.2]
navāyasaṃ vā doṣāḍhyaḥ śuddhyai mūtraharītakīḥ | [AHS, Cikitsitasthāna, 17 3.1]
varākvāthena kaṭukākumbhāyastryūṣaṇāni ca | [AHS, Cikitsitasthāna, 17 3.2]
athavā gugguluṃ tadvajjatu vā śailasaṃbhavam | [AHS, Cikitsitasthāna, 17 4.1]
mandāgniḥ śīlayed āmagurubhinnavibandhaviṭ | [AHS, Cikitsitasthāna, 17 4.2]
takraṃ sauvarcalavyoṣakṣaudrayuktaṃ guḍābhayām | [AHS, Cikitsitasthāna, 17 5.1]
takrānupānām athavā tadvad vā guḍanāgaram | [AHS, Cikitsitasthāna, 17 5.2]
ārdrakaṃ vā samaguḍaṃ prakuñcārdhavivardhitam | [AHS, Cikitsitasthāna, 17 6.1]
paraṃ pañcapalaṃ māsaṃ yūṣakṣīrarasāśanaḥ | [AHS, Cikitsitasthāna, 17 6.2]
sakāmalāśoṣamanovikārān kāsaṃ kaphaṃ caiva jayet prayogaḥ | [AHS, Cikitsitasthāna, 17 7.2]
ghṛtam ārdrakanāgarasya kalkasvarasābhyāṃ payasā ca sādhayitvā | [AHS, Cikitsitasthāna, 17 8.1]
śvayathukṣavathūdarāgnisādairabhibhūto 'pi piban bhavatyarogaḥ | [AHS, Cikitsitasthāna, 17 8.2]
nirāmo baddhaśamalaḥ pibecchvayathupīḍitaḥ | [AHS, Cikitsitasthāna, 17 9.1]
trikaṭutrivṛtādantīcitrakaiḥ sādhitaṃ payaḥ | [AHS, Cikitsitasthāna, 17 9.2]
mūtraṃ gor vā mahiṣyā vā sakṣīraṃ kṣīrabhojanaḥ | [AHS, Cikitsitasthāna, 17 10.1]
saptāhaṃ māsaṃ athavā syād uṣṭrakṣīravartanaḥ | [AHS, Cikitsitasthāna, 17 10.2]
yavānakaṃ yavakṣāraṃ yavānīṃ pañcakolakam | [AHS, Cikitsitasthāna, 17 11.1]
maricaṃ dāḍimaṃ pāṭhāṃ dhānakām amlavetasam | [AHS, Cikitsitasthāna, 17 11.2]
bālabilvaṃ ca karṣāṃśaṃ sādhayet salilāḍhake | [AHS, Cikitsitasthāna, 17 12.1]
tena pakvo ghṛtaprasthaḥ śophārśogulmamehahā | [AHS, Cikitsitasthāna, 17 12.2]
dadhnaścitrakagarbhād vā ghṛtaṃ tattakrasaṃyutam | [AHS, Cikitsitasthāna, 17 13.1]
pakvaṃ sacitrakaṃ tadvad guṇair yuñjyācca kālavit | [AHS, Cikitsitasthāna, 17 13.2]
dhānvantaraṃ mahātiktaṃ kalyāṇam abhayāghṛtam | [AHS, Cikitsitasthāna, 17 14.1]
daśamūlakaṣāyasya kaṃse pathyāśataṃ pacet | [AHS, Cikitsitasthāna, 17 14.2]
dattvā guḍatulāṃ tasmin lehe dadyād vicūrṇitam | [AHS, Cikitsitasthāna, 17 15.1]
trijātakaṃ trikaṭukaṃ kiṃcicca yavaśūkajam | [AHS, Cikitsitasthāna, 17 15.2]
prasthārdhaṃ ca hime kṣaudrāt tan nihantyupayojitam | [AHS, Cikitsitasthāna, 17 16.1]
pravṛddhaśophajvaramehagulmakārśyāmavātāmlakaraktapittam | [AHS, Cikitsitasthāna, 17 16.2]
vaivarṇyamūtrānilaśukradoṣaśvāsāruciplīhagarodaraṃ ca | [AHS, Cikitsitasthāna, 17 16.3]
purāṇayavaśālyannaṃ daśamūlāmbusādhitam | [AHS, Cikitsitasthāna, 17 17.1]
alpam alpapaṭusnehaṃ bhojanaṃ śvayathor hitam | [AHS, Cikitsitasthāna, 17 18.1]
kṣāravyoṣānvitair maudgaiḥ kaulatthaiḥ sakaṇai rasaiḥ | [AHS, Cikitsitasthāna, 17 18.2]
tathā jāṅgalajaiḥ kūrmagodhāśalyakajairapi | [AHS, Cikitsitasthāna, 17 19.1]
anamlaṃ mathitaṃ pāne madyānyauṣadhavanti ca | [AHS, Cikitsitasthāna, 17 19.2]
ajājīśaṭhījīvantīkāravīpauṣkarāgnikaiḥ | [AHS, Cikitsitasthāna, 17 20.1]
bilvamadhyayavakṣāravṛkṣāmlair badaronmitaiḥ | [AHS, Cikitsitasthāna, 17 20.2]
kṛtā peyājyatailābhyāṃ yuktibhṛṣṭā paraṃ hitā | [AHS, Cikitsitasthāna, 17 21.1]
śophātīsārahṛdrogagulmārśo'lpāgnimehinām | [AHS, Cikitsitasthāna, 17 21.2]
guṇais tadvacca pāṭhāyāḥ pañcakolena sādhitā | [AHS, Cikitsitasthāna, 17 22.1]
śaileyakuṣṭhasthauṇeyareṇukāgurupadmakaiḥ | [AHS, Cikitsitasthāna, 17 22.2]
śrīveṣṭakanakhaspṛkkādevadārupriyaṅgubhiḥ | [AHS, Cikitsitasthāna, 17 23.1]
māṃsīmāgadhikāvanyadhānyadhyāmakavālakaiḥ | [AHS, Cikitsitasthāna, 17 23.2]
caturjātakatālīśamustāgandhapalāśakaiḥ | [AHS, Cikitsitasthāna, 17 24.1]
kuryād abhyañjanaṃ tailaṃ lepaṃ snānāya tūdakam | [AHS, Cikitsitasthāna, 17 24.2]
snānaṃ vā nimbavarṣābhūnaktamālārkavāriṇā | [AHS, Cikitsitasthāna, 17 25.1]
ekāṅgaśophe varṣābhūkaravīrakakiṃśukaiḥ | [AHS, Cikitsitasthāna, 17 25.2]
viśālātriphalālodhranalikādevadārubhiḥ | [AHS, Cikitsitasthāna, 17 26.1]
hiṃsrākośātakīmādrītālaparṇījayantibhiḥ | [AHS, Cikitsitasthāna, 17 26.2]
sthūlakākādanīśālanākulīvṛṣaparṇibhiḥ | [AHS, Cikitsitasthāna, 17 27.1]
vṛddhyarddhihastikarṇaiśca sukhoṣṇair lepanaṃ hitam | [AHS, Cikitsitasthāna, 17 27.2]
athānilotthe śvayathau māsārdhaṃ trivṛtaṃ pibet | [AHS, Cikitsitasthāna, 17 28.1]
tailam eraṇḍajaṃ vātaviḍvibandhe tad eva tu | [AHS, Cikitsitasthāna, 17 28.2]
prāgbhaktaṃ payasā yuktaṃ rasair vā kārayet tathā | [AHS, Cikitsitasthāna, 17 29.1]
svedābhyaṅgān samīraghnān lepam ekāṅgage punaḥ | [AHS, Cikitsitasthāna, 17 29.2]
mātuluṅgāgnimanthena śuṇṭhīhiṃsrāmarāhvayaiḥ | [AHS, Cikitsitasthāna, 17 30.1]
paitte tiktaṃ pibet sarpir nyagrodhādyena vā śṛtam | [AHS, Cikitsitasthāna, 17 30.2]
kṣīraṃ tṛḍdāhamoheṣu lepābhyaṅgāśca śītalāḥ | [AHS, Cikitsitasthāna, 17 31.1]
paṭolamūlatrāyantīyaṣṭyāhvakaṭukābhayāḥ | [AHS, Cikitsitasthāna, 17 31.2]
dāru dārvī himaṃ dantī viśālā niculaṃ kaṇā | [AHS, Cikitsitasthāna, 17 32.1]
taiḥ kvāthaḥ saghṛtaḥ pīto hantyantastāpatṛḍbhramān | [AHS, Cikitsitasthāna, 17 32.2]
sasaṃnipātavīsarpaśophadāhaviṣajvarān | [AHS, Cikitsitasthāna, 17 33.1]
āragvadhādinā siddhaṃ tailaṃ śleṣmodbhave pibet | [AHS, Cikitsitasthāna, 17 33.2]
srotovibandhe mande 'gnāvarucau stimitāśayaḥ | [AHS, Cikitsitasthāna, 17 34.1]
kṣāracūrṇāsavāriṣṭamūtratakrāṇi śīlayet | [AHS, Cikitsitasthāna, 17 34.2]
kṛṣṇāpurāṇapiṇyākaśigrutvaksikatātasīḥ | [AHS, Cikitsitasthāna, 17 35.1]
praleponmardane yuñjyāt sukhoṣṇā mūtrakalkitāḥ | [AHS, Cikitsitasthāna, 17 35.2]
snānaṃ mūtrāmbhasī siddhe kuṣṭhatarkāricitrakaiḥ | [AHS, Cikitsitasthāna, 17 36.1]
kulatthanāgarābhyāṃ vā caṇḍāguru vilepane | [AHS, Cikitsitasthāna, 17 36.2]
kālājaśṛṅgīsaralabastagandhāhayāhvayāḥ | [AHS, Cikitsitasthāna, 17 37.1]
ekaiṣīkā ca lepaḥ syācchvayathāvekagātrage | [AHS, Cikitsitasthāna, 17 37.2]
yathādoṣaṃ yathāsannaṃ śuddhiṃ raktāvasecanam | [AHS, Cikitsitasthāna, 17 38.1]
kurvīta miśradoṣe tu doṣodrekabalāt kriyām | [AHS, Cikitsitasthāna, 17 38.2]
ajājipāṭhāghanapañcakolavyāghrīrajanyaḥ sukhatoyapītāḥ | [AHS, Cikitsitasthāna, 17 39.1]
śophaṃ tridoṣaṃ cirajaṃ pravṛddhaṃ nighnanti bhūnimbamahauṣadhe ca | [AHS, Cikitsitasthāna, 17 39.2]
amṛtādvitayaṃ sivātikā surakāṣṭhaṃ sapuraṃ sagojalam | [AHS, Cikitsitasthāna, 17 40.1]
śvayathūdarakuṣṭhapāṇḍutākṛmimehordhvakaphānilāpaham | [AHS, Cikitsitasthāna, 17 40.2]
iti nijam adhikṛtya pathyam uktaṃ kṣatajanite kṣatajaṃ viśodhanīyam | [AHS, Cikitsitasthāna, 17 41.1]
srutihimaghṛtalepasekarekair viṣajanite viṣajicca śopha iṣṭam | [AHS, Cikitsitasthāna, 17 41.2]
grāmyābjānūpaṃ piśitam abalaṃ śuṣkaśākaṃ tilānnaṃ | [AHS, Cikitsitasthāna, 17 42.1]
gauḍaṃ piṣṭānnaṃ dadhi salavaṇaṃ vijjalaṃ madyam amlam | [AHS, Cikitsitasthāna, 17 42.2]
dhānā vallūraṃ samaśanam atho gurvasātmyaṃ vidāhi | [AHS, Cikitsitasthāna, 17 42.3]
svapnaṃ cārātrau śvayathugadavān varjayen maithunaṃ ca | [AHS, Cikitsitasthāna, 17 42.4]
{AHS, Cikitsitasthāna, 18}
athāto visarpacikitsitaṃ vyākhyāsyāmaḥ | [AHS, Cikitsitasthāna, 18 1.1]
iti ha smāhur ātreyādayo maharṣayaḥ | [AHS, Cikitsitasthāna, 18 1.2]
ādāveva visarpeṣu hitaṃ laṅghanarūkṣaṇam | [AHS, Cikitsitasthāna, 18 1.3]
raktāvaseko vamanaṃ virekaḥ snehanaṃ na tu | [AHS, Cikitsitasthāna, 18 1.4]
pracchardanaṃ visarpaghnaṃ sayaṣṭīndrayavaṃ phalam | [AHS, Cikitsitasthāna, 18 2.1]
paṭolapippalīnimbapallavair vā samanvitam | [AHS, Cikitsitasthāna, 18 2.2]
rasena yuktaṃ trāyantyā drākṣāyās traiphalena vā | [AHS, Cikitsitasthāna, 18 3.1]
virecanaṃ trivṛccūrṇaṃ payasā sarpiṣāthavā | [AHS, Cikitsitasthāna, 18 3.2]
yojyaṃ koṣṭhagate doṣe viśeṣeṇa viśodhanam | [AHS, Cikitsitasthāna, 18 4.1]
aviśodhyasya doṣe 'lpe śamanaṃ candanotpalam | [AHS, Cikitsitasthāna, 18 4.2]
mustanimbapaṭolaṃ vā paṭolādikam eva vā | [AHS, Cikitsitasthāna, 18 5.1]
śārivāmalakośīramustaṃ vā kvathitaṃ jale | [AHS, Cikitsitasthāna, 18 5.2]
durālabhāṃ parpaṭakaṃ guḍūcīṃ viśvabheṣajam | [AHS, Cikitsitasthāna, 18 6.1]
pākyaṃ śītakaṣāyaṃ vā tṛṣṇāvisarpavān pibet | [AHS, Cikitsitasthāna, 18 6.2]
dārvīpaṭolakaṭukāmasūratriphalās tathā | [AHS, Cikitsitasthāna, 18 7.1]
sanimbayaṣṭītrāyantīḥ kvathitā ghṛtamūrchitāḥ | [AHS, Cikitsitasthāna, 18 7.2]
śākhāduṣṭe tu rudhire raktam evādito haret | [AHS, Cikitsitasthāna, 18 8.1]
tvaṅmāṃsasnāyusaṃkledo raktakledāddhi jāyate | [AHS, Cikitsitasthāna, 18 8.2]
nirāme śleṣmaṇi kṣīṇe vātapittottare hitam | [AHS, Cikitsitasthāna, 18 9.1]
ghṛtaṃ tiktaṃ mahātiktaṃ śṛtaṃ vā trāyamāṇayā | [AHS, Cikitsitasthāna, 18 9.2]
nirhṛte 'sre viśuddhe 'ntardoṣe tvaṅmāṃsasaṃdhige | [AHS, Cikitsitasthāna, 18 10.1]
bahiḥkriyāḥ pradehādyāḥ sadyo visarpaśāntaye | [AHS, Cikitsitasthāna, 18 10.2]
śatāhvāmustavārāhīvaṃśārtagaladhānyakam | [AHS, Cikitsitasthāna, 18 11.1]
surāhvā kṛṣṇagandhā ca kuṣṭhaṃ cālepanaṃ cale | [AHS, Cikitsitasthāna, 18 11.2]
nyagrodhādigaṇaḥ pitte tathā padmotpalādikam | [AHS, Cikitsitasthāna, 18 12.1]
nyagrodhapādās taruṇāḥ kadalīgarbhasaṃyutāḥ | [AHS, Cikitsitasthāna, 18 12.2]
bisagranthiśca lepaḥ syācchatadhautaghṛtāplutaḥ | [AHS, Cikitsitasthāna, 18 13.1]
padminīkardamaḥ śītaḥ piṣṭaṃ mauktikam eva vā | [AHS, Cikitsitasthāna, 18 13.2]
śaṅkhaḥ pravālaṃ śuktir vā gairikaṃ vā ghṛtānvitam | [AHS, Cikitsitasthāna, 18 14.1]
triphalāpadmakośīrasamaṅgākaravīrakam | [AHS, Cikitsitasthāna, 18 14.2]
nalamūlānyanantā ca lepaḥ śleṣmavisarpahā | [AHS, Cikitsitasthāna, 18 15.1]
dhavasaptāhvakhadiradevadārukuraṇṭakam | [AHS, Cikitsitasthāna, 18 15.2]
samustāragvadhaṃ lepo vargo vā varuṇādikaḥ | [AHS, Cikitsitasthāna, 18 16.1]
āragvadhasya pattrāṇi tvacaḥ śleṣmātakodbhavāḥ | [AHS, Cikitsitasthāna, 18 16.2]
indrāṇiśākaṃ kākāhvā śirīṣakusumāni ca | [AHS, Cikitsitasthāna, 18 17.1]
sekavraṇābhyaṅgahavirlepacūrṇān yathāyatham | [AHS, Cikitsitasthāna, 18 17.2]
etairevauṣadhaiḥ kuryād vāyau lepā ghṛtādhikāḥ | [AHS, Cikitsitasthāna, 18 18.1]
kaphasthānagate sāme pittasthānagate 'thavā | [AHS, Cikitsitasthāna, 18 18.2]
aśītoṣṇā hitā rūkṣā raktapitte ghṛtānvitāḥ | [AHS, Cikitsitasthāna, 18 19.1]
atyarthaśītās tanavas tanuvastrāntarāsthitāḥ | [AHS, Cikitsitasthāna, 18 19.2]
yojyāḥ kṣaṇe kṣaṇe 'nye 'nye mandavīryās ta eva ca | [AHS, Cikitsitasthāna, 18 20.1]
saṃsṛṣṭadoṣe saṃsṛṣṭam etat karma praśasyate | [AHS, Cikitsitasthāna, 18 20.2]
śatadhautaghṛtenāgniṃ pradihyāt kevalena vā | [AHS, Cikitsitasthāna, 18 21.1]
secayed ghṛtamaṇḍena śītena madhukāmbunā | [AHS, Cikitsitasthāna, 18 21.2]
sitāmbhasāmbhodajalaiḥ kṣīreṇekṣurasena vā | [AHS, Cikitsitasthāna, 18 22.1]
pānalepanasekeṣu mahātiktaṃ paraṃ hitam | [AHS, Cikitsitasthāna, 18 22.2]
granthyākhye raktapittaghnaṃ kṛtvā samyag yathoditam | [AHS, Cikitsitasthāna, 18 23.1]
kaphānilaghnaṃ karmeṣṭaṃ piṇḍasvedopanāhanam | [AHS, Cikitsitasthāna, 18 23.2]
granthivisarpaśūle tu tailenoṣṇena secayet | [AHS, Cikitsitasthāna, 18 24.1]
daśamūlavipakvena tadvan mūtrair jalena vā | [AHS, Cikitsitasthāna, 18 24.2]
sukhoṣṇayā pradihyād vā piṣṭayā kṛṣṇagandhayā | [AHS, Cikitsitasthāna, 18 25.1]
naktamālatvacā śuṣkamūlakaiḥ kalināthavā | [AHS, Cikitsitasthāna, 18 25.2]
dantī citrakamūlatvak saudhārkapayasī guḍaḥ | [AHS, Cikitsitasthāna, 18 26.1]
bhallātakāsthi kāsīsaṃ lepo bhindyācchilām api | [AHS, Cikitsitasthāna, 18 26.2]
bahirmārgāśritaṃ granthiṃ kiṃ punaḥ kaphasaṃbhavam | [AHS, Cikitsitasthāna, 18 27.1]
dīrghakālasthitaṃ granthim ebhir bhindyācca bheṣajaiḥ | [AHS, Cikitsitasthāna, 18 27.2]
mūlakānāṃ kulatthānāṃ yūṣaiḥ sakṣāradāḍimaiḥ | [AHS, Cikitsitasthāna, 18 28.1]
godhūmānnair yavānnair vā sasīdhumadhuśārkaraiḥ | [AHS, Cikitsitasthāna, 18 28.2]
sakṣaudrair vāruṇīmaṇḍair mātuluṅgarasānvitaiḥ | [AHS, Cikitsitasthāna, 18 29.1]
triphalāyāḥ prayogaiśca pippalyāḥ kṣaudrasaṃyutaiḥ | [AHS, Cikitsitasthāna, 18 29.2]
devadāruguḍūcyośca prayogair girijasya ca | [AHS, Cikitsitasthāna, 18 30.1]
mustabhallātasaktūnāṃ prayogair mākṣikasya ca | [AHS, Cikitsitasthāna, 18 30.2]
dhūmair virekaiḥ śirasaḥ pūrvoktair gulmabhedanaiḥ | [AHS, Cikitsitasthāna, 18 31.1]
taptāyohemalavaṇapāṣāṇādiprapīḍanaiḥ | [AHS, Cikitsitasthāna, 18 31.2]
ābhiḥ kriyābhiḥ siddhābhir vividhābhir bale sthitaḥ | [AHS, Cikitsitasthāna, 18 32.1]
granthiḥ pāṣāṇakaṭhino yadi naivopaśāmyati | [AHS, Cikitsitasthāna, 18 32.2]
athāsya dāhaḥ kṣāreṇa śarair hemnāpi vā hitaḥ | [AHS, Cikitsitasthāna, 18 33.1]
pākibhiḥ pācayitvā vā pāṭayitvā tam uddharet | [AHS, Cikitsitasthāna, 18 33.2]
mokṣayed bahuśaścāsya raktam utkleśam āgatam | [AHS, Cikitsitasthāna, 18 34.1]
punaścāpahṛte rakte vātaśleṣmajid auṣadham | [AHS, Cikitsitasthāna, 18 34.2]
praklinne dāhapākābhyāṃ bāhyāntar vraṇavat kriyā | [AHS, Cikitsitasthāna, 18 35.1]
dārvīviḍaṅgakampillaiḥ siddhaṃ tailaṃ vraṇe hitam | [AHS, Cikitsitasthāna, 18 35.2]
dūrvāsvarasasiddhaṃ tu kaphapittottare ghṛtam | [AHS, Cikitsitasthāna, 18 36.1]
ekataḥ sarvakarmāṇi raktamokṣaṇam ekataḥ | [AHS, Cikitsitasthāna, 18 36.2]
visarpo na hyasaṃsṛṣṭaḥ sa 'srapittena jāyate | [AHS, Cikitsitasthāna, 18 37.1]
raktam evāśrayaścāsya bahuśo 'sraṃ hared ataḥ | [AHS, Cikitsitasthāna, 18 37.2]
na ghṛtaṃ bahudoṣāya deyaṃ yan na virecanam | [AHS, Cikitsitasthāna, 18 38.1]
tena doṣo hyupastabdhas tvagraktapiśitaṃ pacet | [AHS, Cikitsitasthāna, 18 38.2]
{AHS, Cikitsitasthāna, 19}
athātaḥ kuṣṭhacikitsitaṃ vyākhyāsyāmaḥ | [AHS, Cikitsitasthāna, 19 1.1]
iti ha smāhur ātreyādayo maharṣayaḥ | [AHS, Cikitsitasthāna, 19 1.2]
kuṣṭhinaṃ snehapānena pūrvaṃ sarvam upācaret | [AHS, Cikitsitasthāna, 19 1.3]
tatra vātottare tailaṃ ghṛtaṃ vā sādhitaṃ hitam | [AHS, Cikitsitasthāna, 19 1.4]
daśamūlāmṛtairaṇḍaśārṅgaṣṭāmeṣaśṛṅgibhiḥ | [AHS, Cikitsitasthāna, 19 2.1]
paṭolanimbakaṭukādārvīpāṭhādurālabhāḥ | [AHS, Cikitsitasthāna, 19 2.2]
parpaṭaṃ trāyamāṇāṃ ca palāṃśaṃ pācayed apām | [AHS, Cikitsitasthāna, 19 3.1]
dvyāḍhake 'ṣṭāṃśaśeṣeṇa tena karṣonmitais tathā | [AHS, Cikitsitasthāna, 19 3.2]
trāyantīmustabhūnimbakaliṅgakaṇacandanaiḥ | [AHS, Cikitsitasthāna, 19 4.1]
sarpiṣo dvādaśapalaṃ pacet tat tiktakaṃ jayet | [AHS, Cikitsitasthāna, 19 4.2]
pittakuṣṭhaparīsarpapiṭikādāhatṛḍbhramān | [AHS, Cikitsitasthāna, 19 5.1]
kaṇḍūpāṇḍvāmayān gaṇḍān duṣṭanāḍīvraṇāpacīḥ | [AHS, Cikitsitasthāna, 19 5.2]
visphoṭavidradhīgulmaśophonmādamadān api | [AHS, Cikitsitasthāna, 19 6.1]
hṛdrogatimiravyaṅgagrahaṇīśvitrakāmalāḥ | [AHS, Cikitsitasthāna, 19 6.2]
bhagandaram apasmāram udaraṃ pradaraṃ garam | [AHS, Cikitsitasthāna, 19 7.1]
arśo'srapittam anyāṃśca sukṛcchrān pittajān gadān | [AHS, Cikitsitasthāna, 19 7.2]
saptacchadaḥ parpaṭakaḥ śamyākaḥ kaṭukā vacā | [AHS, Cikitsitasthāna, 19 8.1]
triphalā padmakaṃ pāṭhā rajanyau śārive kaṇe | [AHS, Cikitsitasthāna, 19 8.2]
nimbacandanayaṣṭyāhvaviśālendrayavāmṛtāḥ | [AHS, Cikitsitasthāna, 19 9.1]
kirātatiktakaṃ sevyaṃ vṛṣo mūrvā śatāvarī | [AHS, Cikitsitasthāna, 19 9.2]
paṭolātiviṣāmustātrāyantīdhanvayāsakam | [AHS, Cikitsitasthāna, 19 10.1]
tair jale 'ṣṭaguṇe sarpir dviguṇāmalakīrase | [AHS, Cikitsitasthāna, 19 10.2]
siddhaṃ tiktān mahātiktaṃ guṇairabhyadhikaṃ matam | [AHS, Cikitsitasthāna, 19 11.1]
kaphottare ghṛtaṃ siddhaṃ nimbasaptāhvacitrakaiḥ | [AHS, Cikitsitasthāna, 19 11.2]
kuṣṭhoṣaṇavacāśālapriyālacaturaṅgulaiḥ | [AHS, Cikitsitasthāna, 19 12.1]
sarveṣu cāruṣkarajaṃ tauvaraṃ sārṣapaṃ pibet | [AHS, Cikitsitasthāna, 19 12.2]
snehaṃ ghṛtaṃ vā kṛmijitpathyābhallātakaiḥ śṛtam | [AHS, Cikitsitasthāna, 19 13.1]
āragvadhasya mūlena śatakṛtvaḥ śṛtaṃ ghṛtam | [AHS, Cikitsitasthāna, 19 13.2]
piban kuṣṭhaṃ jayatyāśu bhajan sakhadiraṃ jalam | [AHS, Cikitsitasthāna, 19 14.1]
ebhireva yathāsvaṃ ca snehairabhyañjanaṃ hitam | [AHS, Cikitsitasthāna, 19 14.2]
snigdhasya śodhanaṃ yojyaṃ visarpe yad udāhṛtam | [AHS, Cikitsitasthāna, 19 15.1]
lalāṭahastapādeṣu sirāścāsya vimokṣayet | [AHS, Cikitsitasthāna, 19 15.2]
pracchānam alpake kuṣṭhe śṛṅgādyāśca yathāyatham | [AHS, Cikitsitasthāna, 19 16.1]
snehairāpyāyayeccainaṃ kuṣṭhaghnairantarāntarā | [AHS, Cikitsitasthāna, 19 16.2]
muktaraktaviriktasya riktakoṣṭhasya kuṣṭhinaḥ | [AHS, Cikitsitasthāna, 19 17.1]
prabhañjanas tathā hyasya na syād dehaprabhañjanaḥ | [AHS, Cikitsitasthāna, 19 17.2]
vāsāmṛtānimbavarāpaṭolavyāghrīkarañjodakakalkapakvam | [AHS, Cikitsitasthāna, 19 18.1]
sarpir visarpajvarakāmalāsrakuṣṭhāpahaṃ vajrakam āmananti | [AHS, Cikitsitasthāna, 19 18.2]
triphalātrikaṭudvikaṇṭakārīkaṭukākumbhanikumbharājavṛkṣaiḥ | [AHS, Cikitsitasthāna, 19 19.1]
savacātiviṣāgnikaiḥ sapāṭhaiḥ picubhāgair navavajradugdhamuṣṭyā | [AHS, Cikitsitasthāna, 19 19.2]
piṣṭaiḥ siddhaṃ sarpiṣaḥ prastham ebhiḥ krūre koṣṭhe snehanaṃ recanaṃ ca | [AHS, Cikitsitasthāna, 19 20.1]
kuṣṭhaśvitraplīhavardhmāśmagulmān hanyāt kṛcchrāṃs tan mahāvajrakākhyam | [AHS, Cikitsitasthāna, 19 20.2]
dantyāḍhakam apāṃ droṇe paktvā tena ghṛtaṃ pacet | [AHS, Cikitsitasthāna, 19 21.1]
dhāmārgavapale pītaṃ tad ūrdhvādho viśuddhikṛt | [AHS, Cikitsitasthāna, 19 21.2]
āvartakītulāṃ droṇe paced aṣṭāṃśaśeṣitam | [AHS, Cikitsitasthāna, 19 22.1]
tanmūlais tatra niryūhe ghṛtaprasthaṃ vipācayet | [AHS, Cikitsitasthāna, 19 22.2]
pītvā tad ekadivasāntaritaṃ sujīrṇe bhuñjīta kodravam asaṃskṛtakāñjikena | [AHS, Cikitsitasthāna, 19 23.1]
kuṣṭhaṃ kilāsam apacīṃ ca vijetum icchan icchan prajāṃ ca vipulāṃ grahaṇaṃ smṛtiṃ ca | [AHS, Cikitsitasthāna, 19 23.2]
yater lelītakavasā kṣaudrajātīrasānvitā | [AHS, Cikitsitasthāna, 19 24.1]
kuṣṭhaghnī samasarpir vā sagāyatryasanodakā | [AHS, Cikitsitasthāna, 19 24.2]
śālayo yavagodhūmāḥ koradūṣāḥ priyaṅgavaḥ | [AHS, Cikitsitasthāna, 19 25.1]
mudgā masūrās tuvarī tiktaśākāni jāṅgalam | [AHS, Cikitsitasthāna, 19 25.2]
varāpaṭolakhadiranimbāruṣkarayojitam | [AHS, Cikitsitasthāna, 19 26.1]
madyānyauṣadhagarbhāṇi mathitaṃ cendurājimat | [AHS, Cikitsitasthāna, 19 26.2]
annapānaṃ hitaṃ kuṣṭhe na tvamlalavaṇoṣaṇam | [AHS, Cikitsitasthāna, 19 27.1]
dadhidugdhaguḍānūpatilamāṣāṃs tyajettarām | [AHS, Cikitsitasthāna, 19 27.2]
paṭolamūlatriphalāviśālāḥ pṛthaktribhāgāpacitatriśāṇāḥ | [AHS, Cikitsitasthāna, 19 28.1]
syus trāyamāṇā kaṭurohiṇī ca bhāgārdhike nāgarapādayukte | [AHS, Cikitsitasthāna, 19 28.2]
etat palaṃ jarjaritaṃ vipakvaṃ jale pibed doṣaviśodhanāya | [AHS, Cikitsitasthāna, 19 29.1]
jīrṇe rasair dhanvamṛgadvijānāṃ purāṇaśālyodanam ādadīta | [AHS, Cikitsitasthāna, 19 29.2]
kuṣṭhaṃ kilāsaṃ grahaṇīpradoṣam arśāṃsi kṛcchrāṇi halīmakaṃ ca | [AHS, Cikitsitasthāna, 19 30.1]
ṣaḍrātrayogena nihanti caitaddhṛdvastiśūlaṃ viṣamajvaraṃ ca | [AHS, Cikitsitasthāna, 19 30.2]
viḍaṅgasārāmalakābhayānāṃ palatrayaṃ trīṇi palāni kumbhāt | [AHS, Cikitsitasthāna, 19 31.1]
guḍasya ca dvādaśa māsam eṣa jitātmanāṃ hantyupayujyamānaḥ | [AHS, Cikitsitasthāna, 19 31.2]
kuṣṭhaśvitraśvāsakāsodarārśomehaplīhagranthirugjantugulmān | [AHS, Cikitsitasthāna, 19 32.1]
siddhaṃ yogaṃ prāha yakṣo mumukṣor bhikṣoḥ prāṇān māṇibhadraḥ kilemam | [AHS, Cikitsitasthāna, 19 32.2]
bhūnimbanimbatriphalāpadmakātiviṣākaṇāḥ | [AHS, Cikitsitasthāna, 19 33.1]
mūrvāpaṭolīdviniśāpāṭhātiktendravāruṇīḥ | [AHS, Cikitsitasthāna, 19 33.2]
sakaliṅgavacās tulyā dviguṇāśca yathottaram | [AHS, Cikitsitasthāna, 19 34.1]
lihyād dantītrivṛdbrāhmīś cūrṇitā madhusarpiṣā | [AHS, Cikitsitasthāna, 19 34.2]
kuṣṭhamehaprasuptīnāṃ paramaṃ syāt tad auṣadham | [AHS, Cikitsitasthāna, 19 35.1]
varāviḍaṅgakṛṣṇā vā lihyāt tailājyamākṣikaiḥ | [AHS, Cikitsitasthāna, 19 35.2]
kākodumbarikāvellanimbābdavyoṣakalkavān | [AHS, Cikitsitasthāna, 19 36.1]
hanti vṛkṣakaniryūhaḥ pānāt sarvāṃs tvagāmayān | [AHS, Cikitsitasthāna, 19 36.2]
kuṭajāgninimbanṛpatarukhadirāsanasaptaparṇaniryūhe | [AHS, Cikitsitasthāna, 19 37.1]
siddhā madhughṛtayuktāḥ kuṣṭhaghnīr bhakṣayed abhayāḥ | [AHS, Cikitsitasthāna, 19 37.2]
dārvīkhadiranimbānāṃ tvakkvāthaḥ kuṣṭhasūdanaḥ | [AHS, Cikitsitasthāna, 19 37.3]
niśottamānimbapaṭolamūlatiktāvacālohitayaṣṭikābhiḥ | [AHS, Cikitsitasthāna, 19 38.1]
kṛtaḥ kaṣāyaḥ kaphapittakuṣṭhaṃ susevito dharma ivocchinatti | [AHS, Cikitsitasthāna, 19 38.2]
ebhireva ca śṛtaṃ ghṛtam ukhyaṃ bheṣajair jayati mārutakuṣṭham | [AHS, Cikitsitasthāna, 19 39.1]
kalpayet khadiranimbaguḍūcīdevadārurajanīḥ pṛthag evam | [AHS, Cikitsitasthāna, 19 39.2]
pāṭhādārvīvahnighuṇeṣṭākaṭukābhir mūtraṃ yuktaṃ śakrayavaiścoṣṇajalaṃ vā | [AHS, Cikitsitasthāna, 19 40.1]
kuṣṭhī pītvā māsam aruk syād gudakīlī mehī śophī pāṇḍurajīrṇī kṛmimāṃśca | [AHS, Cikitsitasthāna, 19 40.2]
lākṣādantīmadhurasavarādvīpipāṭhāviḍaṅgapratyakpuṣpītrikaṭurajanīsaptaparṇāṭarūṣam | [AHS, Cikitsitasthāna, 19 41.1]
raktā nimbaṃ surataru kṛtaṃ pañcamūlyau ca cūrṇaṃ pītvā māsaṃ jayati hitabhug gavyamūtreṇa kuṣṭham | [AHS, Cikitsitasthāna, 19 41.2]
niśākaṇānāgaravellatauvaraṃ savahnitāpyaṃ kramaśo vivardhitam | [AHS, Cikitsitasthāna, 19 42.1]
gavāmbupītaṃ vaṭakīkṛtaṃ tathā nihanti kuṣṭhāni sudāruṇānyapi | [AHS, Cikitsitasthāna, 19 42.2]
trikaṭūttamātilāruṣkarājyamākṣikasitopalāvihitā | [AHS, Cikitsitasthāna, 19 43.1]
guṭikā rasāyanaṃ kuṣṭhajicca vṛṣyā ca saptasamā | [AHS, Cikitsitasthāna, 19 43.2]
candraśakalāgnirajanīviḍaṅgatuvarāsthyaruṣkaratriphalābhiḥ | [AHS, Cikitsitasthāna, 19 44.1]
vaṭakā guḍāṃśakﾱptāḥ samastakuṣṭhāni nāśayantyabhyastāḥ | [AHS, Cikitsitasthāna, 19 44.2]
viḍaṅgabhallātakavākucīnāṃ sadvīpivārāhiharītakīnām | [AHS, Cikitsitasthāna, 19 45.1]
salāṅgalīkṛṣṇatilopakulyā guḍena piṇḍī vinihanti kuṣṭham | [AHS, Cikitsitasthāna, 19 45.2]
śaśāṅkalekhā saviḍaṅgasārā sapippalīkā sahutāśamūlā | [AHS, Cikitsitasthāna, 19 46.1]
sāyomalā sāmalakā satailā kuṣṭhāni kṛcchrāṇi nihanti līḍhā | [AHS, Cikitsitasthāna, 19 46.2]
pathyātilaguḍaiḥ piṇḍī kuṣṭhaṃ sāruṣkarair jayet | [AHS, Cikitsitasthāna, 19 47.1]
guḍāruṣkarajantughnasomarājīkṛtāthavā | [AHS, Cikitsitasthāna, 19 47.2]
viḍaṅgādrijatukṣaudrasarpiṣmat khādiraṃ rajaḥ | [AHS, Cikitsitasthāna, 19 48.1]
kiṭibhaśvitradadrūghnaṃ khāden mitahitāśanaḥ | [AHS, Cikitsitasthāna, 19 48.2]
sitātailakṛmighnāni dhātryayomalapippalīḥ | [AHS, Cikitsitasthāna, 19 49.1]
lihānaḥ sarvakuṣṭhāni jayatyatigurūṇyapi | [AHS, Cikitsitasthāna, 19 49.2]
mustaṃ vyoṣaṃ triphalā mañjiṣṭhā dāru pañcamūle dve | [AHS, Cikitsitasthāna, 19 50.1]
saptacchadanimbatvak saviśālā citrako mūrvā | [AHS, Cikitsitasthāna, 19 50.2]
cūrṇaṃ tarpaṇabhāgair navabhiḥ saṃyojitaṃ samadhvaṃśam | [AHS, Cikitsitasthāna, 19 51.1]
nityaṃ kuṣṭhanibarhaṇam etat prāyogikaṃ khādan | [AHS, Cikitsitasthāna, 19 51.2]
śvayathuṃ sapāṇḍurogaṃ śvitraṃ grahaṇīpradoṣam arśāṃsi | [AHS, Cikitsitasthāna, 19 52.1]
vardhmabhagandarapiṭikākaṇḍūkoṭhāpacīr hanti | [AHS, Cikitsitasthāna, 19 52.2]
rasāyanaprayogeṇa tuvarāsthīni śīlayet | [AHS, Cikitsitasthāna, 19 53.1]
bhallātakaṃ vākucikāṃ vahnimūlaṃ śilāhvayam | [AHS, Cikitsitasthāna, 19 53.2]
iti doṣe vijite 'ntastvaksthe śamanaṃ bahiḥ pralepādi hitam | [AHS, Cikitsitasthāna, 19 54.1]
tīkṣṇālepotkliṣṭaṃ kuṣṭhaṃ hi vivṛddhim eti maline dehe | [AHS, Cikitsitasthāna, 19 54.2]
sthirakaṭhinamaṇḍalānāṃ kuṣṭhānāṃ poṭalair hitaḥ svedaḥ | [AHS, Cikitsitasthāna, 19 55.1]
svinnotsannaṃ kuṣṭhaṃ śastrair likhitaṃ pralepanair limpet | [AHS, Cikitsitasthāna, 19 55.2]
yeṣu na śastraṃ kramate sparśendriyanāśaneṣu kuṣṭheṣu | [AHS, Cikitsitasthāna, 19 56.1]
teṣu nipātyaḥ kṣāro raktaṃ doṣaṃ ca visrāvya | [AHS, Cikitsitasthāna, 19 56.2]
lepo 'tikaṭhinaparuṣe supte kuṣṭhe sthire purāṇe ca | [AHS, Cikitsitasthāna, 19 57.1]
pītāgadasya kāryo viṣaiḥ samantro 'gadaiścānu | [AHS, Cikitsitasthāna, 19 57.2]
stabdhāni suptasuptānyasvedanakaṇḍulāni kuṣṭhāni | [AHS, Cikitsitasthāna, 19 58.1]
ghṛṣṭāni śuṣkagomayaphenakaśastraiḥ pradehyāni | [AHS, Cikitsitasthāna, 19 58.2]
mustā triphalā madanaṃ karañja āragvadhaḥ kaliṅgayavāḥ | [AHS, Cikitsitasthāna, 19 59.1]
saptāhvakuṣṭhaphalinīdārvyaḥ siddhārthakaṃ snānam | [AHS, Cikitsitasthāna, 19 59.2]
eṣa kaṣāyo vamanaṃ virecanaṃ varṇakas tathodgharṣaḥ | [AHS, Cikitsitasthāna, 19 60.1]
tvagdoṣakuṣṭhaśophaprabādhanaḥ pāṇḍurogaghnaḥ | [AHS, Cikitsitasthāna, 19 60.2]
karavīranimbakuṭajācchamyākāccitrakācca mūlānām | [AHS, Cikitsitasthāna, 19 61.1]
mūtre darvīlepī kvātho lepena kuṣṭhaghnaḥ | [AHS, Cikitsitasthāna, 19 61.2]
śvetakaravīramūlaṃ kuṭajakarañjāt phalaṃ tvaco dārvyāḥ | [AHS, Cikitsitasthāna, 19 62.1]
sumanaḥpravālayukto lepaḥ kuṣṭhāpahaḥ siddhaḥ | [AHS, Cikitsitasthāna, 19 62.2]
śairīṣī tvak puṣpaṃ kārpāsyā rājavṛkṣapattrāṇi | [AHS, Cikitsitasthāna, 19 63.1]
piṣṭā ca kākamācī caturvidhaḥ kuṣṭhahā lepaḥ | [AHS, Cikitsitasthāna, 19 63.2]
vyoṣasarṣapaniśāgṛhadhūmair yāvaśūkapaṭucitrakakuṣṭhaiḥ | [AHS, Cikitsitasthāna, 19 64.1]
kolamātraguṭikārdhaviṣāṃśā śvitrakuṣṭhaharaṇo varalepaḥ | [AHS, Cikitsitasthāna, 19 64.2]
nimbaṃ haridre surasaṃ paṭolaṃ kuṣṭhāśvagandhe suradāru śigruḥ | [AHS, Cikitsitasthāna, 19 65.1]
sasarṣapaṃ tumburudhānyavanyaṃ caṇḍā ca cūrṇāni samāni kuryāt | [AHS, Cikitsitasthāna, 19 65.2]
tais takrapiṣṭaiḥ prathamaṃ śarīraṃ tailāktam udvartayituṃ yateta | [AHS, Cikitsitasthāna, 19 66.1]
tathāsya kaṇḍūḥ piṭikāḥ sakoṭhāḥ kuṣṭhāni śophāśca śamaṃ vrajanti | [AHS, Cikitsitasthāna, 19 66.2]
mustāmṛtāsaṅgakaṭaṅkaṭerīkāsīsakampillakakuṣṭhalodhrāḥ | [AHS, Cikitsitasthāna, 19 67.1]
gandhopalaḥ sarjaraso viḍaṅgaṃ manaḥśilāle karavīrakatvak | [AHS, Cikitsitasthāna, 19 67.2]
tailāktagātrasya kṛtāni cūrṇānyetāni dadyād avacūrṇanārtham | [AHS, Cikitsitasthāna, 19 68.1]
dadrūḥ sakaṇḍūḥ kiṭibhāni pāmā vicarcikā ceti tathā na santi | [AHS, Cikitsitasthāna, 19 68.2]
snuggaṇḍe sarṣapāt kalkaḥ kukūlānalapācitaḥ | [AHS, Cikitsitasthāna, 19 69.1]
lepād vicarcikāṃ hanti rāgavega iva trapām | [AHS, Cikitsitasthāna, 19 69.2]
manaḥśilāle maricāni tailam ārkaṃ payaḥ kuṣṭhaharaḥ pradehaḥ | [AHS, Cikitsitasthāna, 19 70.1]
tathā karañjaprapunāṭabījaṃ kuṣṭhānvitaṃ gosalilena piṣṭam | [AHS, Cikitsitasthāna, 19 70.2]
guggulumaricaviḍaṅgaiḥ sarṣapakāsīsasarjarasamustaiḥ | [AHS, Cikitsitasthāna, 19 71.1]
śrīveṣṭakālagandhair manaḥśilākuṣṭhakampillaiḥ | [AHS, Cikitsitasthāna, 19 71.2]
ubhayaharidrāsahitaiścākrikatailena miśritairebhiḥ | [AHS, Cikitsitasthāna, 19 72.1]
dinakarakarābhitaptaiḥ kuṣṭhaṃ ghṛṣṭaṃ ca naṣṭaṃ ca | [AHS, Cikitsitasthāna, 19 72.2]
maricaṃ tamālapattraṃ kuṣṭhaṃ samanaḥśilaṃ sakāsīsam | [AHS, Cikitsitasthāna, 19 73.1]
tailena yuktam uṣitaṃ saptāhaṃ bhājane tāmre | [AHS, Cikitsitasthāna, 19 73.2]
tenāliptaṃ sidhmaṃ saptāhād gharmasevino 'paiti | [AHS, Cikitsitasthāna, 19 74.1]
māsān navaṃ kilāsaṃ snānena vinā viśuddhasya | [AHS, Cikitsitasthāna, 19 74.2]
mayūrakakṣārajale saptakṛtvaḥ parisrute | [AHS, Cikitsitasthāna, 19 75.1]
siddhaṃ jyotiṣmatītailam abhyaṅgāt sidhmanāśanam | [AHS, Cikitsitasthāna, 19 75.2]
vāyasajaṅghāmūlaṃ vamanīpattrāṇi mūlakād bījam | [AHS, Cikitsitasthāna, 19 76.1]
takreṇa bhaumavāre lepaḥ sidhmāpahaḥ siddhaḥ | [AHS, Cikitsitasthāna, 19 76.2]
jīvantī mañjiṣṭhā dārvī kampillakaṃ payas tuttham | [AHS, Cikitsitasthāna, 19 77.1]
eṣa ghṛtatailapākaḥ siddhaḥ siddhe ca sarjarasaḥ | [AHS, Cikitsitasthāna, 19 77.2]
deyaḥ samadhūcchiṣṭo vipādikā tena naśyati hyaktā | [AHS, Cikitsitasthāna, 19 78.1]
carmaikakuṣṭhakiṭibhaṃ kuṣṭhaṃ śāmyatyalasakaṃ ca | [AHS, Cikitsitasthāna, 19 78.2]
mūlaṃ saptāhvāt tvak śirīṣāśvamārād arkān mālatyāścitrakāsphotanimbāt | [AHS, Cikitsitasthāna, 19 79.1]
bījaṃ kārañjaṃ sārṣapaṃ prāpunāṭam śreṣṭhā jantughnaṃ tryūṣaṇaṃ dve haridre | [AHS, Cikitsitasthāna, 19 79.2]
tailaṃ tailaṃ sādhitaṃ taiḥ samūtrais tvagdoṣāṇāṃ duṣṭanāḍīvraṇānām | [AHS, Cikitsitasthāna, 19 80.1]
abhyaṅgena śleṣmavātodbhavānāṃ nāśāyālaṃ vajrakaṃ vajratulyam | [AHS, Cikitsitasthāna, 19 80.2]
eraṇḍatārkṣyaghananīpakadambabhārgīkampillavellaphalinīsuravāruṇībhiḥ | [AHS, Cikitsitasthāna, 19 81.1]
nirguṇḍyaruṣkarasurāhvasuvarṇadugdhāśrīveṣṭagugguluśilāpaṭutālaviśvaiḥ | [AHS, Cikitsitasthāna, 19 81.2]
tulyasnugarkadugdhaṃ siddhaṃ tailaṃ smṛtaṃ mahāvajram | [AHS, Cikitsitasthāna, 19 82.1]
atiśayitavajrakaguṇaṃ śvitrārśogranthimālāghnam | [AHS, Cikitsitasthāna, 19 82.2]
kuṣṭhāśvamārabhṛṅgārkamūtrasnukkṣīrasaindhavaiḥ | [AHS, Cikitsitasthāna, 19 83.1]
tailaṃ siddhaṃ viṣāpaham abhyaṅgāt kuṣṭhajit param | [AHS, Cikitsitasthāna, 19 83.2]
siddhaṃ sikthakasindūrapuratutthakatārkṣyajaiḥ | [AHS, Cikitsitasthāna, 19 84.1]
kacchūṃ vicarcikāṃ cāśu kaṭutailaṃ nibarhati | [AHS, Cikitsitasthāna, 19 84.2]
lākṣā vyoṣaṃ prāpunāṭaṃ ca bījaṃ saśrīveṣṭaṃ kuṣṭhasiddhārthakāśca | [AHS, Cikitsitasthāna, 19 85.1]
takronmiśraḥ syāddharidrā ca lepo dadrūṣūkto mūlakotthaṃ ca bījam | [AHS, Cikitsitasthāna, 19 85.2]
citrakaśobhāñjanakau guḍūcyapāmārgadevadārūṇi | [AHS, Cikitsitasthāna, 19 86.1]
khadiro dhavaśca lepaḥ śyāmā dantī dravantī ca | [AHS, Cikitsitasthāna, 19 86.2]
lākṣārasāñjanailāḥ punarnavā ceti kuṣṭhināṃ lepāḥ | [AHS, Cikitsitasthāna, 19 87.1]
dadhimaṇḍayutāḥ pādaiḥ ṣaṭ proktā mārutakaphaghnāḥ | [AHS, Cikitsitasthāna, 19 87.2]
jalavāpyalohakesarapattraplavacandanamṛṇālāni | [AHS, Cikitsitasthāna, 19 88.1]
bhāgottarāṇi siddhaṃ pralepanaṃ pittakaphakuṣṭhe | [AHS, Cikitsitasthāna, 19 88.2]
tiktaghṛtair dhautaghṛtairabhyaṅgo dahyamānakuṣṭheṣu | [AHS, Cikitsitasthāna, 19 89.1]
tailaiścandanamadhukaprapauṇḍarīkotpalayutaiśca | [AHS, Cikitsitasthāna, 19 89.2]
klede prapatati cāṅge dāhe visphoṭake ca carmadale | [AHS, Cikitsitasthāna, 19 90.1]
śītāḥ pradehasekā vyadhanavirekau ghṛtaṃ tiktam | [AHS, Cikitsitasthāna, 19 90.2]
khadiravṛṣanimbakuṭajāḥ śreṣṭhākṛmijitpaṭolamadhuparṇyaḥ | [AHS, Cikitsitasthāna, 19 91.1]
antar bahiḥ prayuktāḥ kṛmikuṣṭhanudaḥ sagomūtrāḥ | [AHS, Cikitsitasthāna, 19 91.2]
vātottareṣu sarpir vamanaṃ śleṣmottareṣu kuṣṭheṣu | [AHS, Cikitsitasthāna, 19 92.1]
pittottareṣu mokṣo raktasya virecanaṃ cāgre | [AHS, Cikitsitasthāna, 19 92.2]
ye lepāḥ kuṣṭhānāṃ yujyante nirhṛtāsradoṣāṇām | [AHS, Cikitsitasthāna, 19 93.1]
saṃśodhitāśayānāṃ sadyaḥ siddhir bhavati teṣām | [AHS, Cikitsitasthāna, 19 93.2]
doṣe hṛte 'panīte rakte bāhyāntare kṛte śamane | [AHS, Cikitsitasthāna, 19 94.1]
snehe ca kālayukte na kuṣṭham ativartate sādhyam | [AHS, Cikitsitasthāna, 19 94.2]
bahudoṣaḥ saṃśodhyaḥ kuṣṭhī bahuśo 'nurakṣatā prāṇān | [AHS, Cikitsitasthāna, 19 95.1]
doṣe hyatimātrahṛte vāyur hanyād abalam āśu | [AHS, Cikitsitasthāna, 19 95.2]
pakṣāt pakṣācchardanānyabhyupeyān māsān māsācchodhanānyapyadhastāt | [AHS, Cikitsitasthāna, 19 96.1]
śuddhir mūrdhni syāt trirātrāt trirātrāt ṣaṣṭhe ṣaṣṭhe māsyasṛṅmokṣaṇaṃ ca | [AHS, Cikitsitasthāna, 19 96.2]
yo durvānto durvirikto 'thavā syāt kuṣṭhī doṣairuddhatair vyāpyate 'sau | [AHS, Cikitsitasthāna, 19 97.1]
niḥsaṃdehaṃ yātyasādhyatvam evaṃ tasmāt kṛtsnān nirhared asya doṣān | [AHS, Cikitsitasthāna, 19 97.2]
vratadamayamasevātyāgaśīlābhiyogo dvijasuragurupūjā sarvasattveṣu maitrī | [AHS, Cikitsitasthāna, 19 98.1]
śivaśivasutatārābhāskarārādhanāni prakaṭitamalapāpaṃ kuṣṭham unmūlayanti | [AHS, Cikitsitasthāna, 19 98.2]
{AHS, Cikitsitasthāna, 20}
athātaḥ śvitrakṛmicikitsitaṃ vyākhyāsyāmaḥ | [AHS, Cikitsitasthāna, 20 1.1]
iti ha smāhur ātreyādayo maharṣayaḥ | [AHS, Cikitsitasthāna, 20 1.2]
kuṣṭhād api bībhatsaṃ yacchīghrataraṃ ca yātyasādhyatvam | [AHS, Cikitsitasthāna, 20 1.3]
śvitram atas tacchāntyai yateta dīpte yathā bhavane | [AHS, Cikitsitasthāna, 20 1.4]
saṃśodhanaṃ viśeṣāt prayojayet pūrvam eva dehasya | [AHS, Cikitsitasthāna, 20 2.1]
śvitre sraṃsanam agryaṃ malayūrasa iṣyate saguḍaḥ | [AHS, Cikitsitasthāna, 20 2.2]
taṃ pītvābhyaktatanur yathābalaṃ sūryapādasaṃtāpam | [AHS, Cikitsitasthāna, 20 3.1]
seveta viriktatanus tryahaṃ pipāsuḥ pibet peyām | [AHS, Cikitsitasthāna, 20 3.2]
śvitre 'ṅge ye sphoṭā jāyante kaṇṭakena tān bhindyāt | [AHS, Cikitsitasthāna, 20 4.1]
sphoṭeṣu niḥsruteṣu prātaḥ prātaḥ pibet tridinam | [AHS, Cikitsitasthāna, 20 4.2]
malayūm asanaṃ priyaṅguṃ śatapuṣpāṃ cāmbhasā samutkvāthya | [AHS, Cikitsitasthāna, 20 5.1]
pālāśaṃ vā kṣāraṃ yathābalaṃ phāṇitopetam | [AHS, Cikitsitasthāna, 20 5.2]
phalgvakṣavṛkṣavalkalaniryūheṇendurājikākalkam | [AHS, Cikitsitasthāna, 20 6.1]
pītvoṣṇasthitasya jāte sphoṭe takreṇa bhojanaṃ nirlavaṇam | [AHS, Cikitsitasthāna, 20 6.2]
gavyaṃ mūtraṃ citrakavyoṣayuktaṃ sarpiḥkumbhe sthāpitaṃ kṣaudramiśram | [AHS, Cikitsitasthāna, 20 7.1]
pakṣād ūrdhvaṃ śvitriṇā peyam etat kāryaṃ cāsmai kuṣṭhadiṣṭaṃ vidhānam | [AHS, Cikitsitasthāna, 20 7.2]
mārkavam athavā khāded bhṛṣṭaṃ tailena lohapātrastham | [AHS, Cikitsitasthāna, 20 8.1]
bījakaśṛtaṃ ca dugdhaṃ tadanu pibecchvitranāśāya | [AHS, Cikitsitasthāna, 20 8.2]
pūtīkārkavyādhighātasnuhīnāṃ mūtre piṣṭāḥ pallavā jātijāśca | [AHS, Cikitsitasthāna, 20 9.1]
ghnantyālepācchvitradurnāmadadrūpāmākoṭhān duṣṭanāḍīvraṇāṃśca | [AHS, Cikitsitasthāna, 20 9.2]
dvaipaṃ dagdhaṃ carma mātaṅgajaṃ vā śvitre lepas tailayukto variṣṭhaḥ | [AHS, Cikitsitasthāna, 20 10.1]
pūtiḥ kīṭo rājavṛkṣodbhavena kṣāreṇāktaḥ śvitram eko 'pi hanti | [AHS, Cikitsitasthāna, 20 10.2]
rātrau gomūtre vāsitān jarjarāṅgān ahni chāyāyāṃ śoṣayet sphoṭahetūn | [AHS, Cikitsitasthāna, 20 11.1]
evaṃ vārāṃs trīṃs tais tataḥ ślakṣṇapiṣṭaiḥ snuhyāḥ kṣīreṇa śvitranāśāya lepaḥ | [AHS, Cikitsitasthāna, 20 11.2]
akṣatailadrutā lepaḥ kṛṣṇasarpodbhavā maṣī | [AHS, Cikitsitasthāna, 20 12.1]
śikhipittaṃ tathā dagdhaṃ hrīveraṃ vā tadāplutam | [AHS, Cikitsitasthāna, 20 12.2]
kuḍavo 'valgujabījāddharitālacaturbhāgasaṃmiśraḥ | [AHS, Cikitsitasthāna, 20 13.1]
mūtreṇa gavāṃ piṣṭaḥ savarṇakaraṇaṃ paraṃ śvitre | [AHS, Cikitsitasthāna, 20 13.2]
kṣāre sudagdhe gajaliṇḍaje ca gajasya mūtreṇa parisrute ca | [AHS, Cikitsitasthāna, 20 14.1]
droṇapramāṇe daśabhāgayuktaṃ dattvā paced bījam avalgujānām | [AHS, Cikitsitasthāna, 20 14.2]
śvitraṃ jayeccikkaṇatāṃ gatena tena pralimpan bahuśaḥ praghṛṣṭaṃ | [AHS, Cikitsitasthāna, 20 15.1]
kuṣṭhaṃ maṣaṃ vā tilakālakaṃ vā yad vā vraṇe syād adhimāṃsajātam | [AHS, Cikitsitasthāna, 20 15.2]
bhallātakaṃ dvīpisudhārkamūlaṃ guñjāphalaṃ tryūṣaṇaśaṅkhacūrṇam | [AHS, Cikitsitasthāna, 20 16.1]
tutthaṃ sakuṣṭhaṃ lavaṇāni pañca kṣāradvayaṃ lāṅgalikāṃ ca paktvā | [AHS, Cikitsitasthāna, 20 16.2]
snugarkadugdhe ghanam āyasasthaṃ śalākayā tad vidadhīta lepam | [AHS, Cikitsitasthāna, 20 17.1]
kuṣṭhe kilāse tilakālakeṣu maṣeṣu durnāmasu carmakīle | [AHS, Cikitsitasthāna, 20 17.2]
śuddhyā śoṇitamokṣair virūkṣaṇair bhakṣaṇaiśca saktūnām | [AHS, Cikitsitasthāna, 20 18.1]
śvitraṃ kasyacid eva praśāmyati kṣīṇapāpasya | [AHS, Cikitsitasthāna, 20 18.2]
snigdhasvinne guḍakṣīramatsyādyaiḥ kṛmiṇodare | [AHS, Cikitsitasthāna, 20 19.1]
utkleśitakṛmikaphe śarvarīṃ tāṃ sukhoṣite | [AHS, Cikitsitasthāna, 20 19.2]
surasādigaṇaṃ mūtre kvāthayitvārdhavāriṇi | [AHS, Cikitsitasthāna, 20 20.1]
taṃ kaṣāyaṃ kaṇāgālakṛmijitkalkayojitam | [AHS, Cikitsitasthāna, 20 20.2]
satailasvarjikākṣāraṃ yuñjyād vastiṃ tato 'hani | [AHS, Cikitsitasthāna, 20 21.1]
tasminn eva nirūḍhaṃ taṃ pāyayeta virecanam | [AHS, Cikitsitasthāna, 20 21.2]
trivṛtkalkaṃ phalakaṇākaṣāyāloḍitaṃ tataḥ | [AHS, Cikitsitasthāna, 20 22.1]
ūrdhvādhaḥśodhite kuryāt pañcakolayutaṃ kramam | [AHS, Cikitsitasthāna, 20 22.2]
kaṭutiktakaṣāyāṇāṃ kaṣāyaiḥ pariṣecanam | [AHS, Cikitsitasthāna, 20 23.1]
kāle viḍaṅgatailena tatas tam anuvāsayet | [AHS, Cikitsitasthāna, 20 23.2]
śiroroganiṣedhoktam ācaren mūrdhageṣvanu | [AHS, Cikitsitasthāna, 20 24.1]
udriktatiktakaṭukam alpasnehaṃ ca bhojanam | [AHS, Cikitsitasthāna, 20 24.2]
viḍaṅgakṛṣṇāmaricapippalīmūlaśigrubhiḥ | [AHS, Cikitsitasthāna, 20 25.1]
pibet sasvarjikākṣārair yavāgūṃ takrasādhitām | [AHS, Cikitsitasthāna, 20 25.2]
rasaṃ śirīṣakiṇihīpāribhadrakakembukāt | [AHS, Cikitsitasthāna, 20 26.1]
palāśabījapattūrapūtikād vā pṛthak pibet | [AHS, Cikitsitasthāna, 20 26.2]
sakṣaudraṃ surasādīn vā lihyāt kṣaudrayutān pṛthak | [AHS, Cikitsitasthāna, 20 27.1]
śatakṛtvo 'śvaviṭcūrṇaṃ viḍaṅgakvāthabhāvitam | [AHS, Cikitsitasthāna, 20 27.2]
kṛmimān madhunā lihyād bhāvitaṃ vā varārasaiḥ | [AHS, Cikitsitasthāna, 20 28.1]
śirogateṣu kṛmiṣu cūrṇaṃ pradhamanaṃ ca tat | [AHS, Cikitsitasthāna, 20 28.2]
ākhukarṇīkisalayaiḥ supiṣṭaiḥ piṣṭamiśritaiḥ | [AHS, Cikitsitasthāna, 20 29.1]
paktvā pūpalikāṃ khādeddhānyāmlaṃ ca pibed anu | [AHS, Cikitsitasthāna, 20 29.2]
sapañcakolalavaṇam asāndraṃ takram eva vā | [AHS, Cikitsitasthāna, 20 30.1]
nīpamārkavanirguṇḍīpallaveṣvapyayaṃ vidhiḥ | [AHS, Cikitsitasthāna, 20 30.2]
viḍaṅgacūrṇamiśrair vā piṣṭair bhakṣyān prakalpayet | [AHS, Cikitsitasthāna, 20 31.1]
viḍaṅgataṇḍulair yuktam ardhāṃśairātape sthitam | [AHS, Cikitsitasthāna, 20 31.2]
dinam āruṣkaraṃ tailaṃ pāne vastau ca yojayet | [AHS, Cikitsitasthāna, 20 32.1]
surāhvasaralasnehaṃ pṛthag evaṃ ca kalpayet | [AHS, Cikitsitasthāna, 20 32.2]
purīṣajeṣu sutarāṃ dadyād vastivirecane | [AHS, Cikitsitasthāna, 20 33.1]
śirovirekaṃ vamanaṃ śamanaṃ kaphajanmasu | [AHS, Cikitsitasthāna, 20 33.2]
raktajānāṃ pratīkāraṃ kuryāt kuṣṭhacikitsitāt | [AHS, Cikitsitasthāna, 20 34.1]
indraluptavidhiścātra vidheyo romabhojiṣu | [AHS, Cikitsitasthāna, 20 34.2]
kṣīrāṇi māṃsāni ghṛtaṃ guḍaṃ ca dadhīni śākāni ca parṇavanti | [AHS, Cikitsitasthāna, 20 35.1]
samāsato 'mlān madhurān rasāṃśca kṛmīñ jihāsuḥ parivarjayeta | [AHS, Cikitsitasthāna, 20 35.2]
{AHS, Cikitsitasthāna, 21}
athāto vātavyādhicikitsitaṃ vyākhyāsyāmaḥ | [AHS, Cikitsitasthāna, 21 1.1]
iti ha smāhur ātreyādayo maharṣayaḥ | [AHS, Cikitsitasthāna, 21 1.2]
kevalaṃ nirupastambham ādau snehairupācaret | [AHS, Cikitsitasthāna, 21 1.3]
vāyuṃ sarpirvasāmajjatailapānair naraṃ tataḥ | [AHS, Cikitsitasthāna, 21 1.4]
snehaklāntaṃ samāśvāsya payobhiḥ snehayet punaḥ | [AHS, Cikitsitasthāna, 21 2.1]
yūṣair grāmyaudakānūparasair vā snehasaṃyutaiḥ | [AHS, Cikitsitasthāna, 21 2.2]
pāyasaiḥ kṛsaraiḥ sāmlalavaṇaiḥ sānuvāsanaiḥ | [AHS, Cikitsitasthāna, 21 3.1]
nāvanais tarpaṇaiścānnaiḥ susnigdhaiḥ svedayet tataḥ | [AHS, Cikitsitasthāna, 21 3.2]
svabhyaktaṃ snehasaṃyuktaiḥ śaṃkarādyaiḥ punaḥ punaḥ | [AHS, Cikitsitasthāna, 21 4.1]
snehāktaṃ svinnam aṅgaṃ tu vakraṃ stabdhaṃ savedanam | [AHS, Cikitsitasthāna, 21 4.2]
yatheṣṭam ānāmayituṃ sukham eva hi śakyate | [AHS, Cikitsitasthāna, 21 5.1]
śuṣkāṇyapi hi kāṣṭhāni snehasvedopapādanaiḥ | [AHS, Cikitsitasthāna, 21 5.2]
śakyaṃ karmaṇyatāṃ netuṃ kimu gātrāṇi jīvatām | [AHS, Cikitsitasthāna, 21 6.1]
harṣatodarugāyāmaśophastambhagrahādayaḥ | [AHS, Cikitsitasthāna, 21 6.2]
svinnasyāśu praśāmyanti mārdavaṃ copajāyate | [AHS, Cikitsitasthāna, 21 7.1]
snehaśca dhātūn saṃśuṣkān puṣṇātyāśūpayojitaḥ | [AHS, Cikitsitasthāna, 21 7.2]
balam agnibalaṃ puṣṭiṃ prāṇāṃścāsyābhivardhayet | [AHS, Cikitsitasthāna, 21 8.1]
asakṛt taṃ punaḥ snehaiḥ svedaiśca pratipādayet | [AHS, Cikitsitasthāna, 21 8.2]
tathā snehamṛdau koṣṭhe na tiṣṭhantyanilāmayāḥ | [AHS, Cikitsitasthāna, 21 9.1]
yadyetena sadoṣatvāt karmaṇā na praśāmyati | [AHS, Cikitsitasthāna, 21 9.2]
mṛdubhiḥ snehasaṃyuktair bheṣajais taṃ viśodhayet | [AHS, Cikitsitasthāna, 21 10.1]
ghṛtaṃ tilvakasiddhaṃ vā sātalāsiddham eva vā | [AHS, Cikitsitasthāna, 21 10.2]
payasairaṇḍatailaṃ vā pibed doṣaharaṃ śivam | [AHS, Cikitsitasthāna, 21 11.1]
snigdhāmlalavaṇoṣṇādyairāhārair hi malaścitaḥ | [AHS, Cikitsitasthāna, 21 11.2]
sroto baddhvānilaṃ rundhyāt tasmāt tam anulomayet | [AHS, Cikitsitasthāna, 21 12.1]
durbalo yo 'virecyaḥ syāt taṃ nirūhairupācaret | [AHS, Cikitsitasthāna, 21 12.2]
dīpanaiḥ pācanīyair vā bhojyair vā tadyutair naram | [AHS, Cikitsitasthāna, 21 13.1]
saṃśuddhasyotthite cāgnau snehasvedau punar hitau | [AHS, Cikitsitasthāna, 21 13.2]
āmāśayagate vāyau vamitapratibhojite | [AHS, Cikitsitasthāna, 21 14.1]
sukhāmbunā ṣaḍdharaṇaṃ vacādiṃ vā prayojayet | [AHS, Cikitsitasthāna, 21 14.2]
saṃdhukṣite 'gnau parato vidhiḥ kevalavātikaḥ | [AHS, Cikitsitasthāna, 21 15.1]
matsyān nābhipradeśasthe siddhān bilvaśalāṭubhiḥ | [AHS, Cikitsitasthāna, 21 15.2]
vastikarma tvadho nābheḥ śasyate cāvapīḍakaḥ | [AHS, Cikitsitasthāna, 21 16.1]
koṣṭhage kṣāracūrṇādyā hitāḥ pācanadīpanāḥ | [AHS, Cikitsitasthāna, 21 16.2]
hṛtsthe payaḥ sthirāsiddhaṃ śirovastiḥ śirogate | [AHS, Cikitsitasthāna, 21 17.1]
snaihikaṃ nāvanaṃ dhūmaḥ śrotrādīnāṃ ca tarpaṇam | [AHS, Cikitsitasthāna, 21 17.2]
svedābhyaṅganivātāni hṛdyaṃ cānnaṃ tvagāśrite | [AHS, Cikitsitasthāna, 21 18.1]
śītāḥ pradehā raktasthe vireko raktamokṣaṇam | [AHS, Cikitsitasthāna, 21 18.2]
vireko māṃsamedaḥsthe nirūhaḥ śamanāni ca | [AHS, Cikitsitasthāna, 21 19.1]
bāhyābhyantarataḥ snehairasthimajjagataṃ jayet | [AHS, Cikitsitasthāna, 21 19.2]
praharṣo 'nnaṃ ca śukrasthe balaśukrakaraṃ hitam | [AHS, Cikitsitasthāna, 21 20.1]
vibaddhamārgaṃ dṛṣṭvā tu śukraṃ dadyād virecanam | [AHS, Cikitsitasthāna, 21 20.2]
viriktaṃ pratibhuktaṃ ca pūrvoktāṃ kārayet kriyām | [AHS, Cikitsitasthāna, 21 21.1]
garbhe śuṣke tu vātena bālānāṃ ca viśuṣyatām | [AHS, Cikitsitasthāna, 21 21.2]
sitākāśmaryamadhukaiḥ siddham utthāpane payaḥ | [AHS, Cikitsitasthāna, 21 22.1]
snāvasaṃdhisirāprāpte snehadāhopanāhanam | [AHS, Cikitsitasthāna, 21 22.2]
tailaṃ saṃkucite 'bhyaṅgo māṣasaindhavasādhitam | [AHS, Cikitsitasthāna, 21 23.1]
āgāradhūmalavaṇatailair lepaḥ srute 'sṛji | [AHS, Cikitsitasthāna, 21 23.2]
supte 'ṅge veṣṭayukte tu kartavyam upanāhanam | [AHS, Cikitsitasthāna, 21 24.1]
athāpatānakenārtam asrastākṣam avepanam | [AHS, Cikitsitasthāna, 21 24.2]
astabdhameḍhram asvedaṃ bahirāyāmavarjitam | [AHS, Cikitsitasthāna, 21 25.1]
akhaṭvāghātinaṃ cainaṃ tvaritaṃ samupācaret | [AHS, Cikitsitasthāna, 21 25.2]
tatra prāg eva susnigdhasvinnāṅge tīkṣṇanāvanam | [AHS, Cikitsitasthāna, 21 26.1]
srotoviśuddhaye yuñjyād acchapānaṃ tato ghṛtam | [AHS, Cikitsitasthāna, 21 26.2]
vidāryādigaṇakvāthadadhikṣīrarasaiḥ śṛtam | [AHS, Cikitsitasthāna, 21 27.1]
nātimātraṃ tathā vāyur vyāpnoti sahasaiva vā | [AHS, Cikitsitasthāna, 21 27.2]
kulatthayavakolāni bhadradārvādikaṃ gaṇam | [AHS, Cikitsitasthāna, 21 28.1]
niṣkvāthyānūpamāṃsaṃ ca tenāmlaiḥ payasāpi ca | [AHS, Cikitsitasthāna, 21 28.2]
svāduskandhapratīvāpaṃ mahāsnehaṃ vipācayet | [AHS, Cikitsitasthāna, 21 29.1]
sekābhyaṅgāvagāhānnapānanasyānuvāsanaiḥ | [AHS, Cikitsitasthāna, 21 29.2]
sa hanti vātaṃ te te ca snehasvedāḥ suyojitāḥ | [AHS, Cikitsitasthāna, 21 30.1]
vegāntareṣu mūrdhānam asakṛccāsya recayet | [AHS, Cikitsitasthāna, 21 30.2]
avapīḍaiḥ pradhamanais tīkṣṇaiḥ śleṣmanibarhaṇaiḥ | [AHS, Cikitsitasthāna, 21 31.1]
śvasanāsu vimuktāsu tathā saṃjñāṃ sa vindati | [AHS, Cikitsitasthāna, 21 31.2]
sauvarcalābhayāvyoṣasiddhaṃ sarpiścale 'dhike | [AHS, Cikitsitasthāna, 21 31.3]
palāṣṭakaṃ tilvakato varāyāḥ prasthaṃ palāṃśaṃ gurupañcamūlam | [AHS, Cikitsitasthāna, 21 32.1]
sairaṇḍasiṃhītrivṛtaṃ ghaṭe 'pāṃ paktvā pacet pādaśṛtena tena | [AHS, Cikitsitasthāna, 21 32.2]
dadhnaḥ pātre yāvaśūkāt tribilvaiḥ sarpiḥprasthaṃ hanti tat sevyamānam | [AHS, Cikitsitasthāna, 21 33.1]
duṣṭān vātān ekasarvāṅgasaṃsthān yonivyāpadgulmavardhmodaraṃ ca | [AHS, Cikitsitasthāna, 21 33.2]
vidhis tilvakavaj jñeyo ramyakāśokayorapi | [AHS, Cikitsitasthāna, 21 34.1]
cikitsitam idaṃ kuryācchuddhavātāpatānake | [AHS, Cikitsitasthāna, 21 35.1]
saṃsṛṣṭadoṣe saṃsṛṣṭaṃ cūrṇayitvā kaphānvite | [AHS, Cikitsitasthāna, 21 35.2]
tumburūṇyabhayā hiṅgu pauṣkaraṃ lavaṇatrayam | [AHS, Cikitsitasthāna, 21 36.1]
yavakvāthāmbunā peyaṃ hṛtpārśvārtyapatantrake | [AHS, Cikitsitasthāna, 21 36.2]
hiṅgu sauvarcalaṃ śuṇṭhī dāḍimaṃ sāmlavetasam | [AHS, Cikitsitasthāna, 21 37.1]
pibed vā śleṣmapavanahṛdrogoktaṃ ca śasyate | [AHS, Cikitsitasthāna, 21 37.2]
āyāmayorarditavad bāhyābhyantarayoḥ kriyā | [AHS, Cikitsitasthāna, 21 38.1]
tailadroṇyāṃ ca śayanam āntaro 'tra sudustaraḥ | [AHS, Cikitsitasthāna, 21 38.2]
vivarṇadantavadanaḥ srastāṅgo naṣṭacetanaḥ | [AHS, Cikitsitasthāna, 21 39.1]
prasvidyaṃśca dhanuṣkambhī daśarātraṃ na jīvati | [AHS, Cikitsitasthāna, 21 39.2]
vegeṣvato 'nyathā jīven mandeṣu vinato jaḍaḥ | [AHS, Cikitsitasthāna, 21 40.1]
khañjaḥ kuṇiḥ pakṣahataḥ paṅgulo vikalo 'thavā | [AHS, Cikitsitasthāna, 21 40.2]
hanusraṃse hanū snigdhasvinnau svasthānam ānayet | [AHS, Cikitsitasthāna, 21 41.1]
unnāmayecca kuśalaścibukaṃ vivṛtte mukhe | [AHS, Cikitsitasthāna, 21 41.2]
nāmayet saṃvṛte śeṣam ekāyāmavad ācaret | [AHS, Cikitsitasthāna, 21 42.1]
jihvāstambhe yathāvasthaṃ kāryaṃ vātacikitsitam | [AHS, Cikitsitasthāna, 21 42.2]
ardite nāvanaṃ mūrdhni tailaṃ śrotrākṣitarpaṇam | [AHS, Cikitsitasthāna, 21 43.1]
saśophe vamanaṃ dāharāgayukte sirāvyadhaḥ | [AHS, Cikitsitasthāna, 21 43.2]
snehanaṃ snehasaṃyuktaṃ pakṣāghāte virecanam | [AHS, Cikitsitasthāna, 21 44.1]
avabāhau hitaṃ nasyaṃ snehaścottarabhaktikaḥ | [AHS, Cikitsitasthāna, 21 44.2]
ūrustambhe tu na sneho na ca saṃśodhanaṃ hitam | [AHS, Cikitsitasthāna, 21 45.1]
śleṣmāmamedobāhulyād yuktyā tatkṣapaṇānyataḥ | [AHS, Cikitsitasthāna, 21 45.2]
kuryād rūkṣopacāraśca yavaśyāmākakodravāḥ | [AHS, Cikitsitasthāna, 21 46.1]
śākairalavaṇaiḥ śastāḥ kiṃcittailair jalaiḥ śṛtaiḥ | [AHS, Cikitsitasthāna, 21 46.2]
jāṅgalairaghṛtair māṃsair madhvambho'riṣṭapāyinaḥ | [AHS, Cikitsitasthāna, 21 47.1]
vatsakādir haridrādir vacādir vā sasaindhavaḥ | [AHS, Cikitsitasthāna, 21 47.2]
āḍhyavāte sukhāmbhobhiḥ peyaḥ ṣaḍdharaṇo 'thavā | [AHS, Cikitsitasthāna, 21 48.1]
lihyāt kṣaudreṇa vā śreṣṭhācavyatiktākaṇāghanāt | [AHS, Cikitsitasthāna, 21 48.2]
kalkaṃ samadhu vā cavyapathyāgnisuradārujam | [AHS, Cikitsitasthāna, 21 49.1]
mūtrair vā śīlayet pathyāṃ gugguluṃ girisaṃbhavam | [AHS, Cikitsitasthāna, 21 49.2]
vyoṣāgnimustatriphalāviḍaṅgair gugguluṃ samam | [AHS, Cikitsitasthāna, 21 50.1]
khādan sarvāñ jayed vyādhīn medaḥśleṣmāmavātajān | [AHS, Cikitsitasthāna, 21 50.2]
śāmyatyevaṃ kaphākrāntaḥ samedaskaḥ prabhañjanaḥ | [AHS, Cikitsitasthāna, 21 51.1]
kṣāramūtrānvitān svedān sekān udvartanāni ca | [AHS, Cikitsitasthāna, 21 51.2]
kuryād dihyācca mūtrāḍhyaiḥ karañjaphalasarṣapaiḥ | [AHS, Cikitsitasthāna, 21 52.1]
mūlair vāpyarkatarkārīnimbajaiḥ sasurāhvayaiḥ | [AHS, Cikitsitasthāna, 21 52.2]
sakṣaudrasarṣapāpakvaloṣṭavalmīkamṛttikaiḥ | [AHS, Cikitsitasthāna, 21 53.1]
kaphakṣayārthaṃ vyāyāme sahye cainaṃ pravartayet | [AHS, Cikitsitasthāna, 21 53.2]
sthalānyullaṅghayen nārīḥ śaktitaḥ pariśīlayet | [AHS, Cikitsitasthāna, 21 54.1]
sthiratoyaṃ saraḥ kṣemaṃ pratisroto nadīṃ taret | [AHS, Cikitsitasthāna, 21 54.2]
śleṣmamedaḥkṣaye cātra snehādīn avacārayet | [AHS, Cikitsitasthāna, 21 55.1]
sthānadūṣyādi cālocya kāryā śeṣeṣvapi kriyā | [AHS, Cikitsitasthāna, 21 55.2]
sahacaraṃ suradāru sanāgaraṃ kvathitam ambhasi tailavimiśritam | [AHS, Cikitsitasthāna, 21 56.1]
pavanapīḍitadehagatiḥ piban drutavilambitago bhavatīcchayā | [AHS, Cikitsitasthāna, 21 56.2]
rāsnāmahauṣadhadvīpipippalīśaṭhipauṣkaram | [AHS, Cikitsitasthāna, 21 57.1]
piṣṭvā vipācayet sarpir vātarogaharaṃ param | [AHS, Cikitsitasthāna, 21 57.2]
nimbāmṛtāvṛṣapaṭolanidigdhikānāṃ bhāgān pṛthak daśa palān vipaced ghaṭe 'pām | [AHS, Cikitsitasthāna, 21 58.1]
aṣṭāṃśaśeṣitarasena punaśca tena prasthaṃ ghṛtasya vipacet picubhāgakalkaiḥ | [AHS, Cikitsitasthāna, 21 58.2]
pāṭhāviḍaṅgasuradārugajopakulyādvikṣāranāgaraniśāmiśicavyakuṣṭhaiḥ | [AHS, Cikitsitasthāna, 21 59.1]
tejovatīmaricavatsakadīpyakāgnirohiṇyaruṣkaravacākaṇamūlayuktaiḥ | [AHS, Cikitsitasthāna, 21 59.2]
mañjiṣṭhayātiviṣayā viṣayā yavānyā saṃśuddhaguggulupalairapi pañcasaṃkhyaiḥ | [AHS, Cikitsitasthāna, 21 60.1]
tat sevitaṃ vidhamati prabalaṃ samīraṃ saṃdhyasthimajjagatam apyatha kuṣṭham īdṛk | [AHS, Cikitsitasthāna, 21 60.2]
nāḍīvraṇārbudabhagandaragaṇḍamālājatrūrdhvasarvagadagulmagudotthamehān | [AHS, Cikitsitasthāna, 21 61.1]
yakṣmāruciśvasanapīnasakāsaśophahṛtpāṇḍurogamadavidradhivātaraktam | [AHS, Cikitsitasthāna, 21 61.2]
balābilvaśṛte kṣīre ghṛtamaṇḍaṃ vipācayet | [AHS, Cikitsitasthāna, 21 62.1]
tasya śuktiḥ prakuñco vā nasyaṃ vāte śirogate | [AHS, Cikitsitasthāna, 21 62.2]
tadvat siddhā vasā nakramatsyakūrmaculūkajā | [AHS, Cikitsitasthāna, 21 63.1]
viśeṣeṇa prayoktavyā kevale mātariśvani | [AHS, Cikitsitasthāna, 21 63.2]
jīrṇaṃ piṇyākaṃ pañcamūlaṃ pṛthak ca kvāthyaṃ kvāthābhyām ekatas tailam ābhyām | [AHS, Cikitsitasthāna, 21 64.1]
kṣīrād aṣṭāṃśaṃ pācayet tena pānād vātā naśyeyuḥ śleṣmayuktā viśeṣāt | [AHS, Cikitsitasthāna, 21 64.2]
prasāriṇītulākvāthe tailaprasthaṃ payaḥsamam | [AHS, Cikitsitasthāna, 21 65.1]
dvimedāmiśimañjiṣṭhākuṣṭharāsnākucandanaiḥ | [AHS, Cikitsitasthāna, 21 65.2]
jīvakarṣabhakākolīyugalāmaradārubhiḥ | [AHS, Cikitsitasthāna, 21 66.1]
kalkitair vipacet sarvamārutāmayanāśanam | [AHS, Cikitsitasthāna, 21 66.2]
samūlaśākhasya sahācarasya tulāṃ sametāṃ daśamūlataśca | [AHS, Cikitsitasthāna, 21 67.1]
palāni pañcāśad abhīrutaśca pādāvaśeṣaṃ vipaced vahe 'pām | [AHS, Cikitsitasthāna, 21 67.2]
tatra sevyanakhakuṣṭhahimailāspṛkpriyaṅgunalikāmbuśilājaiḥ | [AHS, Cikitsitasthāna, 21 68.1]
lohitānaladalohasurāhvaiḥ kopanāmiśituruṣkanataiśca | [AHS, Cikitsitasthāna, 21 68.2]
tulyakṣīraṃ pālikais tailapātraṃ siddhaṃ kṛcchrāñchīlitaṃ hanti vātān | [AHS, Cikitsitasthāna, 21 69.1]
kampākṣepastambhaśoṣādiyuktān gulmonmādau pīnasaṃ yonirogān | [AHS, Cikitsitasthāna, 21 69.2]
sahacaratulāyās tu rase tailāḍhakaṃ pacet | [AHS, Cikitsitasthāna, 21 70.1]
mūlakalkād daśapalaṃ payo dattvā caturguṇam | [AHS, Cikitsitasthāna, 21 70.2]
athavā nataṣaḍgranthāsthirākuṣṭhasurāhvayāt | [AHS, Cikitsitasthāna, 21 71.1]
sailānaladaśaileyaśatāhvāraktacandanāt | [AHS, Cikitsitasthāna, 21 71.2]
siddhe 'smiñcharkarācūrṇād aṣṭādaśapalaṃ kṣipet | [AHS, Cikitsitasthāna, 21 72.1]
bheḍasya saṃmataṃ tailaṃ tat kṛcchrān anilāmayān | [AHS, Cikitsitasthāna, 21 72.2]
vātakuṇḍalikonmādagulmavardhmādikāñ jayet | [AHS, Cikitsitasthāna, 21 73.1]
balāśataṃ chinnaruhāpādaṃ rāsnāṣṭabhāgikam | [AHS, Cikitsitasthāna, 21 73.2]
jalāḍhakaśate paktvā śatabhāgasthite rase | [AHS, Cikitsitasthāna, 21 74.1]
dadhimastvikṣuniryāsaśuktais tailāḍhakaṃ samaiḥ | [AHS, Cikitsitasthāna, 21 74.2]
pacet sājapayo'rdhāṃśaṃ kalkairebhiḥ palonmitaiḥ | [AHS, Cikitsitasthāna, 21 75.1]
śaṭhīsaraladārvelāmañjiṣṭhāgurucandanaiḥ | [AHS, Cikitsitasthāna, 21 75.2]
padmakātibalāmustāśūrpaparṇīhareṇubhiḥ | [AHS, Cikitsitasthāna, 21 76.1]
yaṣṭyāhvasurasavyāghranakharṣabhakajīvakaiḥ | [AHS, Cikitsitasthāna, 21 76.2]
palāśarasakastūrīnalikājātikośakaiḥ | [AHS, Cikitsitasthāna, 21 77.1]
spṛkkākuṅkumaśaileyajātīkaṭuphalāmbubhiḥ | [AHS, Cikitsitasthāna, 21 77.2]
tvakkundurukakarpūraturuṣkaśrīnivāsakaiḥ | [AHS, Cikitsitasthāna, 21 78.1]
lavaṅganakhakaṅkolakuṣṭhamāṃsīpriyaṅgubhiḥ | [AHS, Cikitsitasthāna, 21 78.2]
sthauṇeyatagaradhyāmavacāmadanakaplavaiḥ | [AHS, Cikitsitasthāna, 21 79.1]
sanāgakesaraiḥ siddhe dadyāccātrāvatārite | [AHS, Cikitsitasthāna, 21 79.2]
pattrakalkaṃ tataḥ pūtaṃ vidhinā tat prayojitam | [AHS, Cikitsitasthāna, 21 80.1]
kāsaṃ śvāsaṃ jvaraṃ chardiṃ mūrchāṃ gulmakṣatakṣayān | [AHS, Cikitsitasthāna, 21 80.2]
plīhaśoṣāvapasmāram alakṣmīṃ ca praṇāśayet | [AHS, Cikitsitasthāna, 21 81.1]
balātailam idaṃ śreṣṭhaṃ vātavyādhivināśanam | [AHS, Cikitsitasthāna, 21 81.2]
pāne nasye 'nvāsane 'bhyañjane ca snehāḥ kāle samyag ete prayuktāḥ | [AHS, Cikitsitasthāna, 21 82.1]
duṣṭān vātān āśu śāntiṃ nayeyur vandhyā nārīḥ putrabhājaśca kuryuḥ | [AHS, Cikitsitasthāna, 21 82.2]
snehasvedair drutaḥ śleṣmā yadā pakvāśaye sthitaḥ | [AHS, Cikitsitasthāna, 21 83.1]
pittaṃ vā darśayed rūpaṃ vastibhis taṃ vinirjayet | [AHS, Cikitsitasthāna, 21 83.2]
{AHS, Cikitsitasthāna, 22}
athāto vātavyādhicikitsitaṃ vyākhyāsyāmaḥ | [AHS, Cikitsitasthāna, 22 1.1]
iti ha smāhur ātreyādayo maharṣayaḥ | [AHS, Cikitsitasthāna, 22 1.2]
vātaśoṇitino raktaṃ snigdhasya bahuśo haret | [AHS, Cikitsitasthāna, 22 1.3]
alpālpaṃ pālayan vāyuṃ yathādoṣaṃ yathābalam | [AHS, Cikitsitasthāna, 22 1.4]
rugrāgatodadāheṣu jalaukobhir vinirharet | [AHS, Cikitsitasthāna, 22 2.1]
śṛṅgatumbaiścimicimākaṇḍūrugdūyanānvitam | [AHS, Cikitsitasthāna, 22 2.2]
pracchānena sirābhir vā deśād deśāntaraṃ vrajat | [AHS, Cikitsitasthāna, 22 3.1]
aṅgaglānau tu na srāvyaṃ rūkṣe vātottare ca yat | [AHS, Cikitsitasthāna, 22 3.2]
gambhīraṃ śvayathuṃ stambhaṃ kampaṃ snāyusirāmayān | [AHS, Cikitsitasthāna, 22 4.1]
glānim anyāṃśca vātotthān kuryād vāyurasṛkkṣayāt | [AHS, Cikitsitasthāna, 22 4.2]
virecyaḥ snehayitvā tu snehayuktair virecanaiḥ | [AHS, Cikitsitasthāna, 22 5.1]
vātottare vātarakte purāṇaṃ pāyayed ghṛtam | [AHS, Cikitsitasthāna, 22 5.2]
śrāvaṇīkṣīrakākolīkṣīriṇījīvakaiḥ samaiḥ | [AHS, Cikitsitasthāna, 22 6.1]
siddhaṃ sarṣabhakaiḥ sarpiḥ sakṣīraṃ vātaraktanut | [AHS, Cikitsitasthāna, 22 6.2]
drākṣāmadhūkavāribhyāṃ siddhaṃ vā sasitopalam | [AHS, Cikitsitasthāna, 22 7.1]
ghṛtaṃ pibet tathā kṣīraṃ guḍūcīsvarase śṛtam | [AHS, Cikitsitasthāna, 22 7.2]
tailaṃ payaḥ śarkarāṃ ca pāyayed vā sumūrchitam | [AHS, Cikitsitasthāna, 22 8.1]
balāśatāvarīrāsnādaśamūlaiḥ sapīlubhiḥ | [AHS, Cikitsitasthāna, 22 8.2]
śyāmairaṇḍasthirābhiśca vātārtighnaṃ śṛtaṃ payaḥ | [AHS, Cikitsitasthāna, 22 9.1]
dhāroṣṇaṃ mūtrayuktaṃ vā kṣīraṃ doṣānulomanam | [AHS, Cikitsitasthāna, 22 9.2]
paitte paktvā varītiktāpaṭolatriphalāmṛtāḥ | [AHS, Cikitsitasthāna, 22 10.1]
pibed ghṛtaṃ vā kṣīraṃ vā svādutiktakasādhitam | [AHS, Cikitsitasthāna, 22 10.2]
kṣīreṇairaṇḍatailaṃ ca prayogeṇa piben naraḥ | [AHS, Cikitsitasthāna, 22 11.1]
bahudoṣo virekārthaṃ jīrṇe kṣīraudanāśanaḥ | [AHS, Cikitsitasthāna, 22 11.2]
kaṣāyam abhayānāṃ vā pāyayed ghṛtabharjitam | [AHS, Cikitsitasthāna, 22 12.1]
kṣīrānupānaṃ trivṛtācūrṇaṃ drākṣārasena vā | [AHS, Cikitsitasthāna, 22 12.2]
nirhared vā malaṃ tasya saghṛtaiḥ kṣīravastibhiḥ | [AHS, Cikitsitasthāna, 22 13.1]
na hi vastisamaṃ kiṃcid vātaraktacikitsitam | [AHS, Cikitsitasthāna, 22 13.2]
viśeṣāt pāyupārśvoruparvāsthijaṭharārtiṣu | [AHS, Cikitsitasthāna, 22 14.1]
mustādhātrīharidrāṇāṃ pibet kvāthaṃ kapholbaṇe | [AHS, Cikitsitasthāna, 22 14.2]
sakṣaudraṃ triphalāyā vā guḍūcīṃ vā yathā tathā | [AHS, Cikitsitasthāna, 22 15.1]
yathārhasnehapītaṃ ca vāmitaṃ mṛdu rūkṣayet | [AHS, Cikitsitasthāna, 22 15.2]
triphalāvyoṣapattrailātvakkṣīrīcitrakaṃ vacām | [AHS, Cikitsitasthāna, 22 16.1]
viḍaṅgaṃ pippalīmūlaṃ romaśāṃ vṛṣakaṃ tvacam | [AHS, Cikitsitasthāna, 22 16.2]
ṛddhiṃ lāṅgalikīṃ cavyaṃ samabhāgāni peṣayet | [AHS, Cikitsitasthāna, 22 17.1]
kalye liptvāyasīṃ pātrīṃ madhyāhne bhakṣayed idam | [AHS, Cikitsitasthāna, 22 17.2]
vātāsre sarvadoṣe 'pi paraṃ śūlānvite hitam | [AHS, Cikitsitasthāna, 22 18.1]
kokilākṣakaniryūhaḥ pītas tacchākabhojinā | [AHS, Cikitsitasthāna, 22 18.2]
kṛpābhyāsa iva krodhaṃ vātaraktaṃ niyacchati | [AHS, Cikitsitasthāna, 22 19.1]
pañcamūlasya dhātryā vā rasair lelītakīṃ vasām | [AHS, Cikitsitasthāna, 22 19.2]
khuḍaṃ surūḍham apyaṅge brahmacārī piban jayet | [AHS, Cikitsitasthāna, 22 20.1]
ityābhyantaram uddiṣṭaṃ karma bāhyam ataḥ param | [AHS, Cikitsitasthāna, 22 20.2]
āranālāḍhake tailaṃ pādasarjarasaṃ śṛtam | [AHS, Cikitsitasthāna, 22 21.1]
prabhūte khajitaṃ toye jvaradāhārtinut param | [AHS, Cikitsitasthāna, 22 21.2]
samadhūcchiṣṭamañjiṣṭhaṃ sasarjarasaśārivam | [AHS, Cikitsitasthāna, 22 22.1]
piṇḍatailaṃ tad abhyaṅgād vātaraktarujāpaham | [AHS, Cikitsitasthāna, 22 22.2]
daśamūlaśṛtaṃ kṣīraṃ sadyaḥ śūlanivāraṇam | [AHS, Cikitsitasthāna, 22 23.1]
pariṣeko 'nilaprāye tadvat koṣṇena sarpiṣā | [AHS, Cikitsitasthāna, 22 23.2]
snehair madhurasiddhair vā caturbhiḥ pariṣecayet | [AHS, Cikitsitasthāna, 22 24.1]
stambhākṣepakaśūlārtaṃ koṣṇair dāhe tu śītalaiḥ | [AHS, Cikitsitasthāna, 22 24.2]
tadvad gavyāvikacchāgaiḥ kṣīrais tailavimiśritaiḥ | [AHS, Cikitsitasthāna, 22 25.1]
niḥkvāthair jīvanīyānāṃ pañcamūlasya vā laghoḥ | [AHS, Cikitsitasthāna, 22 25.2]
drākṣekṣurasamadyāni dadhimastvamlakāñjikam | [AHS, Cikitsitasthāna, 22 26.1]
sekārthaṃ taṇḍulakṣaudraśarkarāmbhaśca śasyate | [AHS, Cikitsitasthāna, 22 26.2]
priyāḥ priyaṃvadāḥ nāryaścandanārdrakarastanāḥ | [AHS, Cikitsitasthāna, 22 27.1]
sparśaśītāḥ sukhasparśā ghnanti dāhaṃ rujaṃ klamam | [AHS, Cikitsitasthāna, 22 27.2]
sarāge saruje dāhe raktaṃ hṛtvā pralepayet | [AHS, Cikitsitasthāna, 22 28.1]
prapauṇḍarīkamañjiṣṭhādārvīmadhukacandanaiḥ | [AHS, Cikitsitasthāna, 22 28.2]
sitopalairakāsaktumasūrośīrapadmakaiḥ | [AHS, Cikitsitasthāna, 22 29.1]
lepo rugdāhavīsarparāgaśophanibarhaṇaḥ | [AHS, Cikitsitasthāna, 22 29.2]
vātaghnaiḥ sādhitaḥ snigdhaḥ kṛśaro mudgapāyasaḥ | [AHS, Cikitsitasthāna, 22 30.1]
tilasarṣapapiṇḍaiśca śūlaghnam upanāhanam | [AHS, Cikitsitasthāna, 22 30.2]
audakaprasahānūpavesavārāḥ susaṃskṛtāḥ | [AHS, Cikitsitasthāna, 22 31.1]
jīvanīyauṣadhaiḥ snehayuktāḥ syurupanāhane | [AHS, Cikitsitasthāna, 22 31.2]
stambhatodarugāyāmaśophāṅgagrahanāśanāḥ | [AHS, Cikitsitasthāna, 22 32.1]
jīvanīyauṣadhaiḥ siddhā sapayaskā vasāpi vā | [AHS, Cikitsitasthāna, 22 32.2]
ghṛtaṃ sahacarān mūlaṃ jīvantī chāgalaṃ payaḥ | [AHS, Cikitsitasthāna, 22 33.1]
lepaḥ piṣṭās tilās tadvad bhṛṣṭāḥ payasi nirvṛtāḥ | [AHS, Cikitsitasthāna, 22 33.2]
kṣīrapiṣṭakṣumāṃ lepam eraṇḍasya phalāni vā | [AHS, Cikitsitasthāna, 22 34.1]
kuryācchūlanivṛttyarthaṃ śatāhvāṃ vānile 'dhike | [AHS, Cikitsitasthāna, 22 34.2]
mūtrakṣārasurāpakvaṃ ghṛtam abhyañjane hitam | [AHS, Cikitsitasthāna, 22 35.1]
siddhaṃ samadhu śuktaṃ vā sekābhyaṅge kaphottare | [AHS, Cikitsitasthāna, 22 35.2]
gṛhadhūmo vacā kuṣṭhaṃ śatāhvā rajanīdvayam | [AHS, Cikitsitasthāna, 22 36.1]
pralepaḥ śūlanud vātarakte vātakaphottare | [AHS, Cikitsitasthāna, 22 36.2]
madhuśigror hitaṃ tadvad bījaṃ dhānyāmlasaṃyutam | [AHS, Cikitsitasthāna, 22 37.1]
muhūrtaliptam amlaiśca siñced vātakaphottare | [AHS, Cikitsitasthāna, 22 37.2]
uttānaṃ lepanābhyaṅgapariṣekāvagāhanaiḥ | [AHS, Cikitsitasthāna, 22 38.1]
virekāsthāpanasnehapānair gambhīram ācaret | [AHS, Cikitsitasthāna, 22 38.2]
vātaśleṣmottare koṣṇā lepādyās tatra śītalaiḥ | [AHS, Cikitsitasthāna, 22 39.1]
vidāhaśopharukkaṇḍūvivṛddhiḥ stambhanād bhavet | [AHS, Cikitsitasthāna, 22 39.2]
pittaraktottare vātarakte lepādayo himāḥ | [AHS, Cikitsitasthāna, 22 40.1]
uṣṇaiḥ ploṣoṣarugrāgasvedāvadaraṇodbhavaḥ | [AHS, Cikitsitasthāna, 22 40.2]
madhuyaṣṭyāḥ palaśataṃ kaṣāye pādaśeṣite | [AHS, Cikitsitasthāna, 22 41.1]
tailāḍhakaṃ samakṣīraṃ pacet kalkaiḥ palonmitaiḥ | [AHS, Cikitsitasthāna, 22 41.2]
sthirātāmalakīdūrvāpayasyābhīrucandanaiḥ | [AHS, Cikitsitasthāna, 22 42.1]
lohahaṃsapadīmāṃsīdvimedāmadhuparṇibhiḥ | [AHS, Cikitsitasthāna, 22 42.2]
kākolīkṣīrakākolīśatapuṣparddhipadmakaiḥ | [AHS, Cikitsitasthāna, 22 43.1]
jīvakarṣabhajīvantītvakpattranakhavālakaiḥ | [AHS, Cikitsitasthāna, 22 43.2]
prapauṇḍarīkamañjiṣṭhāśārivaindrīvitunnakaiḥ | [AHS, Cikitsitasthāna, 22 44.1]
catuṣprayogaṃ vātāsṛkpittadāhajvarārtinut | [AHS, Cikitsitasthāna, 22 44.2]
balākaṣāyakalkābhyāṃ tailaṃ kṣīrasamaṃ pacet | [AHS, Cikitsitasthāna, 22 45.1]
sahasraśatapākaṃ tad vātāsṛgvātaroganut | [AHS, Cikitsitasthāna, 22 45.2]
rasāyanaṃ mukhyatamam indriyāṇāṃ prasādanam | [AHS, Cikitsitasthāna, 22 46.1]
jīvanaṃ bṛṃhaṇaṃ svaryaṃ śukrāsṛgdoṣanāśanam | [AHS, Cikitsitasthāna, 22 46.2]
kupite mārgasaṃrodhān medaso vā kaphasya vā | [AHS, Cikitsitasthāna, 22 47.1]
ativṛddhyānile śastaṃ nādau snehanabṛṃhaṇam | [AHS, Cikitsitasthāna, 22 47.2]
kṛtvā tatrāḍhyavātoktaṃ vātaśoṇitikaṃ tataḥ | [AHS, Cikitsitasthāna, 22 48.1]
bheṣajaṃ snehanaṃ kuryād yacca raktaprasādanam | [AHS, Cikitsitasthāna, 22 48.2]
prāṇādikope yugapad yathoddiṣṭaṃ yathāmayam | [AHS, Cikitsitasthāna, 22 49.1]
yathāsannaṃ ca bhaiṣajyaṃ vikalpyaṃ syād yathābalam | [AHS, Cikitsitasthāna, 22 49.2]
nīte nirāmatāṃ sāme svedalaṅghanapācanaiḥ | [AHS, Cikitsitasthāna, 22 50.1]
rūkṣaiścālepasekādyaiḥ kuryāt kevalavātanut | [AHS, Cikitsitasthāna, 22 50.2]
śoṣākṣepaṇasaṃkocastambhasvapanakampanam | [AHS, Cikitsitasthāna, 22 51.1]
hanusraṃso 'rditaṃ khāñjyaṃ pāṅgulyaṃ khuḍavātatā | [AHS, Cikitsitasthāna, 22 51.2]
saṃdhicyutiḥ pakṣavadho medomajjāsthigā gadāḥ | [AHS, Cikitsitasthāna, 22 52.1]
ete sthānasya gāmbhīryāt sidhyeyur yatnato navāḥ | [AHS, Cikitsitasthāna, 22 52.2]
tasmājjayen navān etān balino nirupadravān | [AHS, Cikitsitasthāna, 22 53.1]
vāyau pittāvṛte śītām uṣṇāṃ ca bahuśaḥ kriyām | [AHS, Cikitsitasthāna, 22 53.2]
vyatyāsād yojayet sarpir jīvanīyaṃ ca pāyayet | [AHS, Cikitsitasthāna, 22 54.1]
dhanvamāṃsaṃ yavāḥ śālir virekaḥ kṣīravān mṛduḥ | [AHS, Cikitsitasthāna, 22 54.2]
sakṣīrā vastayaḥ kṣīraṃ pañcamūlabalāśṛtam | [AHS, Cikitsitasthāna, 22 55.1]
kāle 'nuvāsanaṃ tailair madhurauṣadhasādhitaiḥ | [AHS, Cikitsitasthāna, 22 55.2]
yaṣṭīmadhubalātailaghṛtakṣīraiśca secanam | [AHS, Cikitsitasthāna, 22 56.1]
pañcamūlakaṣāyeṇa vāriṇā śītalena vā | [AHS, Cikitsitasthāna, 22 56.2]
kaphāvṛte yavānnāni jāṅgalā mṛgapakṣiṇaḥ | [AHS, Cikitsitasthāna, 22 57.1]
svedās tīkṣṇā nirūhāśca vamanaṃ savirecanam | [AHS, Cikitsitasthāna, 22 57.2]
purāṇasarpis tailaṃ ca tilasarṣapajaṃ hitam | [AHS, Cikitsitasthāna, 22 58.1]
saṃsṛṣṭe kaphapittābhyāṃ pittam ādau vinirjayet | [AHS, Cikitsitasthāna, 22 58.2]
kārayed raktasaṃsṛṣṭe vātaśoṇitikīṃ kriyām | [AHS, Cikitsitasthāna, 22 59.1]
svedābhyaṅgarasāḥ kṣīraṃ sneho māṃsāvṛte hitam | [AHS, Cikitsitasthāna, 22 59.2]
pramehamedovātaghnam āḍhyavāte bhiṣagjitam | [AHS, Cikitsitasthāna, 22 60.1]
mahāsneho 'sthimajjasthe pūrvoktaṃ retasāvṛte | [AHS, Cikitsitasthāna, 22 60.2]
annāvṛte pācanīyaṃ vamanaṃ dīpanaṃ laghu | [AHS, Cikitsitasthāna, 22 61.1]
mūtrāvṛte mūtralāni svedāścottaravastayaḥ | [AHS, Cikitsitasthāna, 22 61.2]
eraṇḍatailaṃ varcaḥsthe vastisnehāśca bhedinaḥ | [AHS, Cikitsitasthāna, 22 62.1]
kaphapittāviruddhaṃ yad yacca vātānulomanam | [AHS, Cikitsitasthāna, 22 62.2]
sarvasthānāvṛte 'pyāśu tat kāryaṃ mātariśvani | [AHS, Cikitsitasthāna, 22 63.1]
anabhiṣyandi ca snigdhaṃ srotasāṃ śuddhikāraṇam | [AHS, Cikitsitasthāna, 22 63.2]
yāpanā vastayaḥ prāyo madhurāḥ sānuvāsanāḥ | [AHS, Cikitsitasthāna, 22 64.1]
prasamīkṣya balādhikyaṃ mṛdu kāryaṃ virecanam | [AHS, Cikitsitasthāna, 22 64.2]
rasāyanānāṃ sarveṣām upayogaḥ praśasyate | [AHS, Cikitsitasthāna, 22 65.1]
śilāhvasya viśeṣeṇa payasā śuddhagugguloḥ | [AHS, Cikitsitasthāna, 22 65.2]
leho vā bhārgavas tadvad ekādaśasitāśitaḥ | [AHS, Cikitsitasthāna, 22 66.1]
apāne tvāvṛte sarvaṃ dīpanaṃ grāhi bheṣajam | [AHS, Cikitsitasthāna, 22 66.2]
vātānulomanaṃ kāryaṃ mūtrāśayaviśodhanam | [AHS, Cikitsitasthāna, 22 67.1]
iti saṃkṣepataḥ proktam āvṛtānāṃ cikitsitam | [AHS, Cikitsitasthāna, 22 67.2]
prāṇādīnāṃ bhiṣak kuryād vitarkya svayam eva tat | [AHS, Cikitsitasthāna, 22 68.1]
udānaṃ yojayed ūrdhvam apānaṃ cānulomayet | [AHS, Cikitsitasthāna, 22 68.2]
samānaṃ śamayed vidvāṃs tridhā vyānaṃ tu yojayet | [AHS, Cikitsitasthāna, 22 69.1]
prāṇo rakṣyaścaturbhyo 'pi tatsthitau dehasaṃsthitiḥ | [AHS, Cikitsitasthāna, 22 69.2]
svaṃ svaṃ sthānaṃ nayed evaṃ vṛtān vātān vimārgagān | [AHS, Cikitsitasthāna, 22 70.1]
sarvaṃ cāvaraṇam pittaraktasaṃsargavarjitam | [AHS, Cikitsitasthāna, 22 70.2]
rasāyanavidhānena laśuno hanti śīlitaḥ | [AHS, Cikitsitasthāna, 22 71.1]
pittāvṛte pittaharaṃ marutaścānulomanam | [AHS, Cikitsitasthāna, 22 71.2]
raktāvṛte 'pi tadvacca khuḍoktaṃ yacca bheṣajam | [AHS, Cikitsitasthāna, 22 72.1]
raktapittānilaharaṃ vividhaṃ ca rasāyanam | [AHS, Cikitsitasthāna, 22 72.2]
yathānidānaṃ nirdiṣṭam iti samyak cikitsitam | [AHS, Cikitsitasthāna, 22 73.1]
āyurvedaphalaṃ sthānam etat sadyo 'rtināśanāt | [AHS, Cikitsitasthāna, 22 73.2]
cikitsitaṃ hitaṃ pathyaṃ prāyaścittaṃ bhiṣagjitam | [AHS, Cikitsitasthāna, 22 74.1]
bheṣajaṃ śamanaṃ śastaṃ paryāyaiḥ smṛtam auṣadham | [AHS, Cikitsitasthāna, 22 74.2]
{AHS, Kalpasiddhisthāna, 1}
athāto vamanakalpaṃ vyākhyāsyāmaḥ | [AHS, Kalpasiddhisthāna, 1 1.1]
iti ha smāhurātreyādayo maharṣayaḥ | [AHS, Kalpasiddhisthāna, 1 1.2]
vamane madanaṃ śreṣṭhaṃ trivṛnmūlaṃ virecane | [AHS, Kalpasiddhisthāna, 1 1.3]
nityam anyasya tu vyādhiviśeṣeṇa viśiṣṭatā | [AHS, Kalpasiddhisthāna, 1 1.4]
phalāni nātipāṇḍūni na cātiharitānyapi | [AHS, Kalpasiddhisthāna, 1 2.1]
ādāyāhni praśastarkṣe madhye grīṣmavasantayoḥ | [AHS, Kalpasiddhisthāna, 1 2.2]
pramṛjya kuśamuttolyāṃ kṣiptvā baddhvā pralepayet | [AHS, Kalpasiddhisthāna, 1 3.1]
gomayenānu muttolīṃ dhānyamadhye nidhāpayet | [AHS, Kalpasiddhisthāna, 1 3.2]
mṛdubhūtāni madhviṣṭagandhāni kuśaveṣṭanāt | [AHS, Kalpasiddhisthāna, 1 4.1]
niṣkṛṣṭāni gate 'ṣṭāhe śoṣayet tānyathātape | [AHS, Kalpasiddhisthāna, 1 4.2]
teṣāṃ tataḥ suśuṣkāṇām uddhṛtya phalapippalīḥ | [AHS, Kalpasiddhisthāna, 1 5.1]
dadhimadhvājyapalalair mṛditvā śoṣayet punaḥ | [AHS, Kalpasiddhisthāna, 1 5.2]
tataḥ suguptaṃ saṃsthāpya kāryakāle prayojayet | [AHS, Kalpasiddhisthāna, 1 6.1]
athādāya tato mātrāṃ jarjarīkṛtya vāsayet | [AHS, Kalpasiddhisthāna, 1 6.2]
śarvarīṃ madhuyaṣṭyā vā kovidārasya vā jale | [AHS, Kalpasiddhisthāna, 1 7.1]
karbudārasya bimbyā vā nīpasya vidulasya vā | [AHS, Kalpasiddhisthāna, 1 7.2]
śaṇapuṣpyāḥ sadāpuṣpyāḥ pratyakpuṣpyudake 'thavā | [AHS, Kalpasiddhisthāna, 1 8.1]
tataḥ pibet kaṣāyaṃ taṃ prātar mṛditagālitam | [AHS, Kalpasiddhisthāna, 1 8.2]
sūtroditena vidhinā sādhu tena tathā vamet | [AHS, Kalpasiddhisthāna, 1 9.1]
śleṣmajvarapratiśyāyagulmāntarvidradhīṣu ca | [AHS, Kalpasiddhisthāna, 1 9.2]
pracchardayed viśeṣeṇa yāvat pittasya darśanam | [AHS, Kalpasiddhisthāna, 1 10.1]
phalapippalīcūrṇaṃ vā kvāthena svena bhāvitam | [AHS, Kalpasiddhisthāna, 1 10.2]
tribhāgatriphalācūrṇaṃ kovidārādivāriṇā | [AHS, Kalpasiddhisthāna, 1 11.1]
pibejjvarāruciṣṭhevagranthyapacyarbudodarī | [AHS, Kalpasiddhisthāna, 1 11.2]
pitte kaphasthānagate jīmūtādijalena tat | [AHS, Kalpasiddhisthāna, 1 12.1]
hṛddāhe 'dho'srapitte ca kṣīraṃ tatpippalīśṛtam | [AHS, Kalpasiddhisthāna, 1 12.2]
kṣaireyīṃ vā kaphacchardiprasekatamakeṣu tu | [AHS, Kalpasiddhisthāna, 1 13.1]
dadhyuttaraṃ vā dadhi vā tacchṛtakṣīrasaṃbhavam | [AHS, Kalpasiddhisthāna, 1 13.2]
phalādikvāthakalkābhyāṃ siddhaṃ tatsiddhadugdhajam | [AHS, Kalpasiddhisthāna, 1 14.1]
sarpiḥ kaphābhibhūte 'gnau śuṣyaddehe ca vāmanam | [AHS, Kalpasiddhisthāna, 1 14.2]
svarasaṃ phalamajjño vā bhallātakavidhiśṛtam | [AHS, Kalpasiddhisthāna, 1 15.1]
ā darvīlepanāt siddhaṃ līḍhvā pracchardayet sukham | [AHS, Kalpasiddhisthāna, 1 15.2]
taṃ lehaṃ bhakṣyabhojyeṣu tatkaṣāyāṃśca yojayet | [AHS, Kalpasiddhisthāna, 1 16.1]
vatsakādipratīvāpaḥ kaṣāyaḥ phalamajjajaḥ | [AHS, Kalpasiddhisthāna, 1 16.2]
nimbārkānyatarakvāthasamāyukto niyacchati | [AHS, Kalpasiddhisthāna, 1 17.1]
baddhamūlān api vyādhīn sarvān saṃtarpaṇodbhavān | [AHS, Kalpasiddhisthāna, 1 17.2]
rāṭhapuṣpaphalaślakṣṇacūrṇair mālyaṃ surūkṣitam | [AHS, Kalpasiddhisthāna, 1 18.1]
vamenmaṇḍarasādīnāṃ tṛpto jighran sukhaṃ sukhī | [AHS, Kalpasiddhisthāna, 1 18.2]
evam eva phalābhāve kalpyaṃ puṣpaṃ śalāṭu vā | [AHS, Kalpasiddhisthāna, 1 19.1]
jīmūtādyāśca phalavajjīmūtaṃ tu viśeṣataḥ | [AHS, Kalpasiddhisthāna, 1 19.2]
prayoktavyaṃ jvaraśvāsakāsahidhmādirogiṇām | [AHS, Kalpasiddhisthāna, 1 20.1]
payaḥ puṣpe 'sya nirvṛtte phale peyā payaskṛtā | [AHS, Kalpasiddhisthāna, 1 20.2]
romaśe kṣīrasaṃtānaṃ dadhyuttaram aromaśe | [AHS, Kalpasiddhisthāna, 1 21.1]
śṛte payasi dadhyamlaṃ jātaṃ haritapāṇḍuke | [AHS, Kalpasiddhisthāna, 1 21.2]
āsutya vāruṇīmaṇḍaṃ pibenmṛditagālitam | [AHS, Kalpasiddhisthāna, 1 22.1]
kaphād arocake kāse pāṇḍutve rājayakṣmaṇi | [AHS, Kalpasiddhisthāna, 1 22.2]
iyaṃ ca kalpanā kāryā tumbīkośātakīṣvapi | [AHS, Kalpasiddhisthāna, 1 23.1]
paryāgatānāṃ śuṣkāṇāṃ phalānāṃ veṇijanmanām | [AHS, Kalpasiddhisthāna, 1 23.2]
cūrṇasya payasā śuktiṃ vātapittārditaḥ pibet | [AHS, Kalpasiddhisthāna, 1 24.1]
dve vā trīṇyapi vāpothya kvāthe tiktottamasya vā | [AHS, Kalpasiddhisthāna, 1 24.2]
āragvadhādinavakād āsutyānyatamasya vā | [AHS, Kalpasiddhisthāna, 1 25.1]
vimṛdya pūtaṃ taṃ kvāthaṃ pittaśleṣmajvarī pibet | [AHS, Kalpasiddhisthāna, 1 25.2]
jīmūtakalkaṃ cūrṇaṃ vā pibecchītena vāriṇā | [AHS, Kalpasiddhisthāna, 1 26.1]
jvare paitte kavoṣṇena kaphavātāt kaphād api | [AHS, Kalpasiddhisthāna, 1 26.2]
kāsaśvāsaviṣacchardijvarārte kaphakarśite | [AHS, Kalpasiddhisthāna, 1 27.1]
ikṣvākur vamane śastaḥ pratāmyati ca mānave | [AHS, Kalpasiddhisthāna, 1 27.2]
phalapuṣpavihīnasya pravālaistasya sādhitam | [AHS, Kalpasiddhisthāna, 1 28.1]
pittaśleṣmajvare kṣīraṃ pittodrikte prayojayet | [AHS, Kalpasiddhisthāna, 1 28.2]
hṛtamadhye phale jīrṇe sthitaṃ kṣīraṃ yadā dadhi | [AHS, Kalpasiddhisthāna, 1 29.1]
syāt tadā kaphaje kāse śvāse vamyaṃ ca pāyayet | [AHS, Kalpasiddhisthāna, 1 29.2]
mastunā vā phalānmadhyaṃ pāṇḍukuṣṭhaviṣārditaḥ | [AHS, Kalpasiddhisthāna, 1 30.1]
tena takraṃ vipakvaṃ vā pibet samadhusaindhavam | [AHS, Kalpasiddhisthāna, 1 30.2]
bhāvayitvājadugdhena bījaṃ tenaiva vā pibet | [AHS, Kalpasiddhisthāna, 1 31.1]
viṣagulmodaragranthigaṇḍeṣu ślīpadeṣu ca | [AHS, Kalpasiddhisthāna, 1 31.2]
saktubhir vā pibenmanthaṃ tumbīsvarasabhāvitaiḥ | [AHS, Kalpasiddhisthāna, 1 32.1]
kaphodbhave jvare kāse galarogeṣvarocake | [AHS, Kalpasiddhisthāna, 1 32.2]
gulme jvare prasakte ca kalkaṃ māṃsarasaiḥ pibet | [AHS, Kalpasiddhisthāna, 1 33.1]
naraḥ sādhu vamatyevaṃ na ca daurbalyam aśnute | [AHS, Kalpasiddhisthāna, 1 33.2]
tumbyāḥ phalarasaiḥ śuṣkaiḥ sapuṣpair avacūrṇitam | [AHS, Kalpasiddhisthāna, 1 34.1]
chardayenmālyam āghrāya gandhasaṃpatsukhocitaḥ | [AHS, Kalpasiddhisthāna, 1 34.2]
kāsagulmodaragare vāte śleṣmāśayasthite | [AHS, Kalpasiddhisthāna, 1 35.1]
kaphe ca kaṇṭhavaktrasthe kaphasaṃcayajeṣu ca | [AHS, Kalpasiddhisthāna, 1 35.2]
dhāmārgavo gadeṣviṣṭaḥ sthireṣu ca mahatsu ca | [AHS, Kalpasiddhisthāna, 1 36.1]
jīvakarṣabhakau vīrā kapikacchūḥ śatāvarī | [AHS, Kalpasiddhisthāna, 1 36.2]
kākolī śrāvaṇī medā mahāmedā madhūlikā | [AHS, Kalpasiddhisthāna, 1 37.1]
tadrajobhiḥ pṛthag lehā dhāmārgavarajo'nvitāḥ | [AHS, Kalpasiddhisthāna, 1 37.2]
kāse hṛdayadāhe ca śastā madhusitādrutāḥ | [AHS, Kalpasiddhisthāna, 1 38.1]
te sukhāmbho'nupānāḥ syuḥ pittoṣmasahite kaphe | [AHS, Kalpasiddhisthāna, 1 38.2]
dhānyatumburuyūṣeṇa kalkastasya viṣāpahaḥ | [AHS, Kalpasiddhisthāna, 1 39.1]
bimbyāḥ punarnavāyā vā kāsamardasya vā rase | [AHS, Kalpasiddhisthāna, 1 39.2]
ekaṃ dhāmārgavaṃ dve vā mānase mṛditaṃ pibet | [AHS, Kalpasiddhisthāna, 1 40.1]
tacchṛtakṣīrajaṃ sarpiḥ sādhitaṃ vā phalādibhiḥ | [AHS, Kalpasiddhisthāna, 1 40.2]
kṣveḍo 'tikaṭutīkṣṇoṣṇaḥ pragāḍheṣu praśasyate | [AHS, Kalpasiddhisthāna, 1 41.1]
kuṣṭhapāṇḍvāmayaplīhaśophagulmagarādiṣu | [AHS, Kalpasiddhisthāna, 1 41.2]
pṛthak phalādiṣaṭkasya kvāthe māṃsam anūpajam | [AHS, Kalpasiddhisthāna, 1 42.1]
kośātakyā samaṃ siddhaṃ tadrasaṃ lavaṇaṃ pibet | [AHS, Kalpasiddhisthāna, 1 42.2]
phalādipippalītulyaṃ siddhaṃ kṣveḍarase 'thavā | [AHS, Kalpasiddhisthāna, 1 43.1]
kṣveḍakvāthaṃ pibet siddhaṃ miśram ikṣurasena vā | [AHS, Kalpasiddhisthāna, 1 43.2]
kauṭajaṃ sukumāreṣu pittaraktakaphodaye | [AHS, Kalpasiddhisthāna, 1 44.1]
jvare visarpe hṛdroge khuḍe kuṣṭhe ca pūjitam | [AHS, Kalpasiddhisthāna, 1 44.2]
sarṣapāṇāṃ madhūkānāṃ toyena lavaṇasya vā | [AHS, Kalpasiddhisthāna, 1 45.1]
pāyayet kauṭajaṃ bījaṃ yuktaṃ kṛśarayāthavā | [AHS, Kalpasiddhisthāna, 1 45.2]
saptāhaṃ vārkadugdhāktaṃ taccūrṇaṃ pāyayet pṛthak | [AHS, Kalpasiddhisthāna, 1 46.1]
phalajīmūtakekṣvākujīvantījīvakodakaiḥ | [AHS, Kalpasiddhisthāna, 1 46.2]
vamanauṣadhamukhyānām iti kalpadig īritā | [AHS, Kalpasiddhisthāna, 1 47.1]
bījenānena matimān anyānyapi ca kalpayet | [AHS, Kalpasiddhisthāna, 1 47.2]
{AHS, Kalpasiddhisthāna, 2}
athāto virecanakalpaṃ vyākhyāsyāmaḥ | [AHS, Kalpasiddhisthāna, 2 1.1]
iti ha smāhurātreyādayo maharṣayaḥ | [AHS, Kalpasiddhisthāna, 2 1.2]
kaṣāyamadhurā rūkṣā vipāke kaṭukā trivṛt | [AHS, Kalpasiddhisthāna, 2 1.3]
kaphapittapraśamanī raukṣyāccānilakopanī | [AHS, Kalpasiddhisthāna, 2 1.4]
sedānīm auṣadhair yuktā vātapittakaphāpahaiḥ | [AHS, Kalpasiddhisthāna, 2 2.1]
kalpavaiśeṣyam āsādya jāyate sarvarogajit | [AHS, Kalpasiddhisthāna, 2 2.2]
dvidhā khyātaṃ ca tanmūlaṃ śyāmaṃ śyāmāruṇaṃ trivṛt | [AHS, Kalpasiddhisthāna, 2 3.1]
trivṛdākhyaṃ varataraṃ nirapāyaṃ sukhaṃ tayoḥ | [AHS, Kalpasiddhisthāna, 2 3.2]
sukumāre śiśau vṛddhe mṛdukoṣṭhe ca taddhitam | [AHS, Kalpasiddhisthāna, 2 4.1]
mūrchāsammohahṛtkaṇṭhakaṣaṇakṣaṇanapradam | [AHS, Kalpasiddhisthāna, 2 4.2]
śyāmaṃ tīkṣṇāśukāritvād atastad api śasyate | [AHS, Kalpasiddhisthāna, 2 5.1]
krūre koṣṭhe bahau doṣe kleśakṣamiṇi cāture | [AHS, Kalpasiddhisthāna, 2 5.2]
gambhīrānugataṃ ślakṣṇam atiryagvisṛtaṃ ca yat | [AHS, Kalpasiddhisthāna, 2 6.1]
gṛhītvā visṛjet kāṣṭhaṃ tvacaṃ śuṣkāṃ nidhāpayet | [AHS, Kalpasiddhisthāna, 2 6.2]
atha kāle tataścūrṇaṃ kiṃcin nāgarasaindhavam | [AHS, Kalpasiddhisthāna, 2 7.1]
vātāmaye pibed amlaiḥ paitte sājyasitāmadhu | [AHS, Kalpasiddhisthāna, 2 7.2]
kṣīradrākṣekṣukāśmaryasvāduskandhavarārasaiḥ | [AHS, Kalpasiddhisthāna, 2 8.1]
kaphāmaye pīlurasamūtramadyāmlakāñjikaiḥ | [AHS, Kalpasiddhisthāna, 2 8.2]
pañcakolādicūrṇaiśca yuktyā yuktaṃ kaphāpahaiḥ | [AHS, Kalpasiddhisthāna, 2 9.1]
trivṛtkalkakaṣāyābhyāṃ sādhitaḥ sasito himaḥ | [AHS, Kalpasiddhisthāna, 2 9.2]
madhutrijātasaṃyukto leho hṛdyaṃ virecanam | [AHS, Kalpasiddhisthāna, 2 10.1]
ajagandhā tavakṣīrī vidārī śarkarā trivṛt | [AHS, Kalpasiddhisthāna, 2 10.2]
cūrṇitaṃ madhusarpirbhyāṃ līḍhvā sādhu viricyate | [AHS, Kalpasiddhisthāna, 2 11.1]
saṃnipātajvarastambhapipāsādāhapīḍitaḥ | [AHS, Kalpasiddhisthāna, 2 11.2]
limped antastrivṛtayā dvidhā kṛtvekṣugaṇḍikām | [AHS, Kalpasiddhisthāna, 2 12.1]
ekīkṛtya ca tat svinnaṃ puṭapākena bhakṣayet | [AHS, Kalpasiddhisthāna, 2 12.2]
bhṛṅgailābhyāṃ samā nīlī taistrivṛttaiśca śarkarā | [AHS, Kalpasiddhisthāna, 2 13.1]
cūrṇaṃ phalarasakṣaudrasaktubhistarpaṇaṃ pibet | [AHS, Kalpasiddhisthāna, 2 13.2]
vātapittakaphottheṣu rogeṣvalpānaleṣu ca | [AHS, Kalpasiddhisthāna, 2 14.1]
nareṣu sukumāreṣu nirapāyaṃ virecanam | [AHS, Kalpasiddhisthāna, 2 14.2]
viḍaṅgataṇḍulavarāyāvaśūkakaṇāstrivṛt | [AHS, Kalpasiddhisthāna, 2 15.1]
sarvato 'rdhena tallīḍhaṃ madhvājyena guḍena vā | [AHS, Kalpasiddhisthāna, 2 15.2]
gulmaṃ plīhodaraṃ kāsaṃ halīmakam arocakam | [AHS, Kalpasiddhisthāna, 2 16.1]
kaphavātakṛtāṃścānyān parimārṣṭi gadān bahūn | [AHS, Kalpasiddhisthāna, 2 16.2]
viḍaṅgapippalīmūlatriphalādhānyacitrakān | [AHS, Kalpasiddhisthāna, 2 17.1]
marīcendrayavājājīpippalīhastipippalīḥ | [AHS, Kalpasiddhisthāna, 2 17.2]
dīpyakaṃ pañcalavaṇaṃ cūrṇitaṃ kārṣikaṃ pṛthak | [AHS, Kalpasiddhisthāna, 2 18.1]
tilatailatrivṛccūrṇabhāgau cāṣṭapalonmitau | [AHS, Kalpasiddhisthāna, 2 18.2]
dhātrīphalarasaprasthāṃstrīn guḍārdhatulānvitān | [AHS, Kalpasiddhisthāna, 2 19.1]
paktvā mṛdvagninā khādet tato mātrām ayantraṇaḥ | [AHS, Kalpasiddhisthāna, 2 19.2]
kuṣṭhārśaḥkāmalāgulmamehodarabhagandarān | [AHS, Kalpasiddhisthāna, 2 20.1]
grahaṇīpāṇḍurogāṃśca hanti puṃsavanaśca saḥ | [AHS, Kalpasiddhisthāna, 2 20.2]
guḍaḥ kalyāṇako nāma sarveṣv ṛtuṣu yaugikaḥ | [AHS, Kalpasiddhisthāna, 2 21.1]
vyoṣatrijātakāmbhodakṛmighnāmalakaistrivṛt | [AHS, Kalpasiddhisthāna, 2 21.2]
sarvaiḥ samā samasitā kṣaudreṇa guṭikāḥ kṛtāḥ | [AHS, Kalpasiddhisthāna, 2 22.1]
mūtrakṛcchrajvaracchardikāsaśoṣabhramakṣaye | [AHS, Kalpasiddhisthāna, 2 22.2]
tāpe pāṇḍvāmaye 'lpe 'gnau śastāḥ sarvaviṣeṣu ca | [AHS, Kalpasiddhisthāna, 2 23.1]
avipattir ayaṃ yogaḥ praśastaḥ pittarogiṇām | [AHS, Kalpasiddhisthāna, 2 23.2]
trivṛtā kauṭajaṃ bījaṃ pippalī viśvabheṣajam | [AHS, Kalpasiddhisthāna, 2 24.1]
kṣaudradrākṣārasopetaṃ varṣākāle virecanam | [AHS, Kalpasiddhisthāna, 2 24.2]
trivṛddurālabhāmustaśarkarodīcyacandanam | [AHS, Kalpasiddhisthāna, 2 25.1]
drākṣāmbunā sayaṣṭyāhvasātalaṃ jaladātyaye | [AHS, Kalpasiddhisthāna, 2 25.2]
trivṛtāṃ citrakaṃ pāṭhām ajājīṃ saralaṃ vacām | [AHS, Kalpasiddhisthāna, 2 26.1]
svarṇakṣīrīṃ ca hemante cūrṇam uṣṇāmbunā pibet | [AHS, Kalpasiddhisthāna, 2 26.2]
trivṛtā śarkarātulyā grīṣmakāle virecanam | [AHS, Kalpasiddhisthāna, 2 27.1]
trivṛttrāyantihapuṣāsātalākaṭurohiṇīḥ | [AHS, Kalpasiddhisthāna, 2 27.2]
svarṇakṣīrīṃ ca saṃcūrṇya gomūtre bhāvayet tryaham | [AHS, Kalpasiddhisthāna, 2 28.1]
eṣa sarvartuko yogaḥ snigdhānāṃ maladoṣahṛt | [AHS, Kalpasiddhisthāna, 2 28.2]
śyāmātrivṛddurālabhāhastipippalīvatsakam | [AHS, Kalpasiddhisthāna, 2 29.1]
nīlinīkaṭukāmustāśreṣṭhāyuktaṃ sucūrṇitam | [AHS, Kalpasiddhisthāna, 2 29.2]
rasājyoṣṇāmbubhiḥ śastaṃ rūkṣāṇām api sarvadā | [AHS, Kalpasiddhisthāna, 2 30.1]
jvarahṛdrogavātāsṛgudāvartādirogiṣu | [AHS, Kalpasiddhisthāna, 2 30.2]
rājavṛkṣo 'dhikaṃ pathyo mṛdur madhuraśītalaḥ | [AHS, Kalpasiddhisthāna, 2 31.1]
bāle vṛddhe kṣate kṣīṇe sukumāre ca mānave | [AHS, Kalpasiddhisthāna, 2 31.2]
yojyo mṛdvanapāyitvād viśeṣāccaturaṅgulaḥ | [AHS, Kalpasiddhisthāna, 2 32.1]
phalakāle pariṇataṃ phalaṃ tasya samāharet | [AHS, Kalpasiddhisthāna, 2 32.2]
teṣāṃ guṇavatāṃ bhāraṃ sikatāsu vinikṣipet | [AHS, Kalpasiddhisthāna, 2 33.1]
saptarātrāt samuddhṛtya śoṣayed ātape tataḥ | [AHS, Kalpasiddhisthāna, 2 33.2]
tato majjānam uddhṛtya śucau pātre nidhāpayet | [AHS, Kalpasiddhisthāna, 2 34.1]
drākṣārasena taṃ dadyād dāhodāvartapīḍite | [AHS, Kalpasiddhisthāna, 2 34.2]
caturvarṣe sukhaṃ bāle yāvad dvādaśavārṣike | [AHS, Kalpasiddhisthāna, 2 35.1]
caturaṅgulamajjño vā kaṣāyaṃ pāyayeddhimam | [AHS, Kalpasiddhisthāna, 2 35.2]
dadhimaṇḍasurāmaṇḍadhātrīphalarasaiḥ pṛthak | [AHS, Kalpasiddhisthāna, 2 36.1]
sauvīrakeṇa vā yuktaṃ kalkena traivṛtena vā | [AHS, Kalpasiddhisthāna, 2 36.2]
dantīkaṣāye tanmajjño guḍaṃ jīrṇaṃ ca nikṣipet | [AHS, Kalpasiddhisthāna, 2 37.1]
tam ariṣṭaṃ sthitaṃ māsaṃ pāyayet pakṣam eva vā | [AHS, Kalpasiddhisthāna, 2 37.2]
tvacaṃ tilvakamūlasya tyaktvābhyantaravalkalam | [AHS, Kalpasiddhisthāna, 2 38.1]
viśoṣya cūrṇayitvā ca dvau bhāgau gālayet tataḥ | [AHS, Kalpasiddhisthāna, 2 38.2]
lodhrasyaiva kaṣāyeṇa tṛtīyaṃ tena bhāvayet | [AHS, Kalpasiddhisthāna, 2 39.1]
kaṣāye daśamūlasya taṃ bhāgaṃ bhāvitaṃ punaḥ | [AHS, Kalpasiddhisthāna, 2 39.2]
śuṣkaṃ cūrṇaṃ punaḥ kṛtvā tataḥ pāṇitalaṃ pibet | [AHS, Kalpasiddhisthāna, 2 40.1]
mastumūtrasurāmaṇḍakoladhātrīphalāmbubhiḥ | [AHS, Kalpasiddhisthāna, 2 40.2]
tilvakasya kaṣāyeṇa kalkena ca saśarkaraḥ | [AHS, Kalpasiddhisthāna, 2 41.1]
saghṛtaḥ sādhito lehaḥ sa ca śreṣṭhaṃ virecanam | [AHS, Kalpasiddhisthāna, 2 41.2]
sudhā bhinatti doṣāṇāṃ mahāntam api saṃcayam | [AHS, Kalpasiddhisthāna, 2 42.1]
āśveva kaṣṭavibhraṃśānnaiva tāṃ kalpayed ataḥ | [AHS, Kalpasiddhisthāna, 2 42.2]
mṛdau koṣṭhe 'bale bāle sthavire dīrgharogiṇi | [AHS, Kalpasiddhisthāna, 2 43.1]
kalpyā gulmodaragaratvagrogamadhumehiṣu | [AHS, Kalpasiddhisthāna, 2 43.2]
pāṇḍau dūṣīviṣe śophe doṣavibhrāntacetasi | [AHS, Kalpasiddhisthāna, 2 44.1]
sā śreṣṭhā kaṇṭakaistīkṣṇair bahubhiśca samācitā | [AHS, Kalpasiddhisthāna, 2 44.2]
dvivarṣāṃ vā trivarṣāṃ vā śiśirānte viśeṣataḥ | [AHS, Kalpasiddhisthāna, 2 45.1]
tāṃ pāṭayitvā śastreṇa kṣīram uddhārayet tataḥ | [AHS, Kalpasiddhisthāna, 2 45.2]
bilvādīnāṃ bṛhatyor vā kvāthena samam ekaśaḥ | [AHS, Kalpasiddhisthāna, 2 46.1]
miśrayitvā sudhākṣīraṃ tato 'ṅgāreṣu śoṣayet | [AHS, Kalpasiddhisthāna, 2 46.2]
pibet kṛtvā tu guṭikāṃ mastumūtrasurādibhiḥ | [AHS, Kalpasiddhisthāna, 2 47.1]
trivṛtādīnnava varāṃ svarṇakṣīrīṃ sasātalām | [AHS, Kalpasiddhisthāna, 2 47.2]
saptāhaṃ snukpayaḥpītān rasenājyena vā pibet | [AHS, Kalpasiddhisthāna, 2 48.1]
tadvad vyoṣottamākumbhanikumbhāgnīn guḍāmbunā | [AHS, Kalpasiddhisthāna, 2 48.2]
nātiśuṣkaṃ phalaṃ grāhyaṃ śaṅkhinyā nistuṣīkṛtam | [AHS, Kalpasiddhisthāna, 2 49.1]
saptalāyāstathā mūlaṃ te tu tīkṣṇavikāṣiṇī | [AHS, Kalpasiddhisthāna, 2 49.2]
śleṣmāmayodaragaraśvayathvādiṣu kalpayet | [AHS, Kalpasiddhisthāna, 2 50.1]
akṣamātraṃ tayoḥ piṇḍaṃ madirālavaṇānvitam | [AHS, Kalpasiddhisthāna, 2 50.2]
hṛdroge vātakaphaje tadvad gulme 'pi yojayet | [AHS, Kalpasiddhisthāna, 2 51.1]
dantidantasthiraṃ sthūlaṃ mūlaṃ dantīdravantijam | [AHS, Kalpasiddhisthāna, 2 51.2]
ātāmraśyāvatīkṣṇoṣṇam āśukāri vikāśi ca | [AHS, Kalpasiddhisthāna, 2 52.1]
guru prakopi vātasya pittaśleṣmavilāyanam | [AHS, Kalpasiddhisthāna, 2 52.2]
tat kṣaudrapippalīliptaṃ svedyaṃ mṛddarbhaveṣṭitam | [AHS, Kalpasiddhisthāna, 2 53.1]
śoṣyaṃ mandātape 'gnyarkau hato hyasya vikāśitām | [AHS, Kalpasiddhisthāna, 2 53.2]
tat pibenmastumadirātakrapīlurasāsavaiḥ | [AHS, Kalpasiddhisthāna, 2 54.1]
abhiṣyaṇṇatanur gulmī pramehī jaṭharī garī | [AHS, Kalpasiddhisthāna, 2 54.2]
gomṛgājarasaiḥ pāṇḍuḥ kṛmikoṣṭhī bhagaṃdarī | [AHS, Kalpasiddhisthāna, 2 55.1]
siddhaṃ tat kvāthakalkābhyāṃ daśamūlarasena ca | [AHS, Kalpasiddhisthāna, 2 55.2]
visarpavidradhyalajīkakṣādāhān jayed ghṛtam | [AHS, Kalpasiddhisthāna, 2 56.1]
tailaṃ tu gulmamehārśovibandhakaphamārutān | [AHS, Kalpasiddhisthāna, 2 56.2]
mahāsnehaḥ śakṛcchukravātasaṅgānilavyathāḥ | [AHS, Kalpasiddhisthāna, 2 57.1]
virecane mukhyatamā navaite trivṛtādayaḥ | [AHS, Kalpasiddhisthāna, 2 57.2]
harītakīm api trivṛdvidhānenopakalpayet | [AHS, Kalpasiddhisthāna, 2 58.1]
guḍasyāṣṭapale pathyā viṃśatiḥ syāt palaṃ palam | [AHS, Kalpasiddhisthāna, 2 58.2]
dantīcitrakayoḥ karṣau pippalītrivṛtor daśa | [AHS, Kalpasiddhisthāna, 2 59.1]
prakalpya modakān ekaṃ daśame daśame 'hani | [AHS, Kalpasiddhisthāna, 2 59.2]
uṣṇāmbho 'nupibet khādet tān sarvān vidhināmunā | [AHS, Kalpasiddhisthāna, 2 60.1]
ete niṣparihārāḥ syuḥ sarvavyādhinibarhaṇāḥ | [AHS, Kalpasiddhisthāna, 2 60.2]
viśeṣād grahaṇīpāṇḍukaṇḍūkoṭhārśasāṃ hitāḥ | [AHS, Kalpasiddhisthāna, 2 61.1]
alpasyāpi mahārthatvaṃ prabhūtasyālpakarmatām | [AHS, Kalpasiddhisthāna, 2 61.2]
kuryāt saṃśleṣaviśleṣakālasaṃskārayuktibhiḥ | [AHS, Kalpasiddhisthāna, 2 62.1]
tvakkesarāmrātakadāḍimailāsitopalāmākṣikamātuluṅgaiḥ | [AHS, Kalpasiddhisthāna, 2 63.1]
madyena taistaiśca mano'nukūlair yuktāni deyāni virecanāni | [AHS, Kalpasiddhisthāna, 2 63.2]
{AHS, Kalpasiddhisthāna, 3}
athāto vamanavirecanavyāpatsiddhiṃ vyākhyāsyāmaḥ | [AHS, Kalpasiddhisthāna, 3 1.1]
iti ha smāhurātreyādayo maharṣayaḥ | [AHS, Kalpasiddhisthāna, 3 1.2]
vamanaṃ mṛdukoṣṭhena kṣudvatālpakaphena vā | [AHS, Kalpasiddhisthāna, 3 1.3]
atitīkṣṇahimastokam ajīrṇe durbalena vā | [AHS, Kalpasiddhisthāna, 3 1.4]
pītaṃ prayātyadhastasminn iṣṭahānir malodayaḥ | [AHS, Kalpasiddhisthāna, 3 2.1]
vāmayet taṃ punaḥ snigdhaṃ smaran pūrvam atikramam | [AHS, Kalpasiddhisthāna, 3 2.2]
ajīrṇinaḥ śleṣmavato vrajatyūrdhvaṃ virecanam | [AHS, Kalpasiddhisthāna, 3 3.1]
atitīkṣṇoṣṇalavaṇam ahṛdyam atibhūri vā | [AHS, Kalpasiddhisthāna, 3 3.2]
tatra pūrvoditā vyāpat siddhiśca na tathāpi cet | [AHS, Kalpasiddhisthāna, 3 4.1]
āśaye tiṣṭhati tatastṛtīyaṃ nāvacārayet | [AHS, Kalpasiddhisthāna, 3 4.2]
anyatra sātmyāddhṛdyād vā bheṣajānnirapāyataḥ | [AHS, Kalpasiddhisthāna, 3 5.1]
asnigdhasvinnadehasya purāṇaṃ rūkṣam auṣadham | [AHS, Kalpasiddhisthāna, 3 5.2]
doṣān utkleśya nirhartum aśaktaṃ janayed gadān | [AHS, Kalpasiddhisthāna, 3 6.1]
vibhraṃśaṃ śvayathuṃ hidhmāṃ tamaso darśanaṃ tṛṣam | [AHS, Kalpasiddhisthāna, 3 6.2]
piṇḍikodveṣṭanaṃ kaṇḍūm ūrvoḥ sādaṃ vivarṇatām | [AHS, Kalpasiddhisthāna, 3 7.1]
snigdhasvinnasya vātyalpaṃ dīptāgner jīrṇam auṣadham | [AHS, Kalpasiddhisthāna, 3 7.2]
śītair vā stabdham āme vā samutkleśyāharanmalān | [AHS, Kalpasiddhisthāna, 3 8.1]
tān eva janayed rogān ayogaḥ sarva eva saḥ | [AHS, Kalpasiddhisthāna, 3 8.2]
taṃ tailalavaṇābhyaktaṃ svinnaṃ prastarasaṃkaraiḥ | [AHS, Kalpasiddhisthāna, 3 9.1]
nirūḍhaḥ jāṅgalarasair bhojayitvānuvāsayet | [AHS, Kalpasiddhisthāna, 3 9.2]
phalamāgadhikādārusiddhatailena mātrayā | [AHS, Kalpasiddhisthāna, 3 10.1]
snigdhaṃ vātaharaiḥ snehaiḥ punastīkṣṇena śodhayet | [AHS, Kalpasiddhisthāna, 3 10.2]
bahudoṣasya rūkṣasya mandāgner alpam auṣadham | [AHS, Kalpasiddhisthāna, 3 11.1]
sodāvartasya cotkleśya doṣānmārgānnirudhya taiḥ | [AHS, Kalpasiddhisthāna, 3 11.2]
bhṛśam ādhmāpayennābhiṃ pṛṣṭhapārśvaśirorujam | [AHS, Kalpasiddhisthāna, 3 12.1]
śvāsaṃ viṇmūtravātānāṃ saṅgaṃ kuryācca dāruṇam | [AHS, Kalpasiddhisthāna, 3 12.2]
abhyaṅgasvedavartyādi sanirūhānuvāsanam | [AHS, Kalpasiddhisthāna, 3 13.1]
udāvartaharam sarvaṃ karmādhmātasya śasyate | [AHS, Kalpasiddhisthāna, 3 13.2]
pañcamūlayavakṣāravacābhūtikasaindhavaiḥ | [AHS, Kalpasiddhisthāna, 3 14.1]
yavāgūḥ sukṛtā śūlavibandhānāhanāśanī | [AHS, Kalpasiddhisthāna, 3 14.2]
pippalīdāḍimakṣārahiṅguśuṇṭhyamlavetasān | [AHS, Kalpasiddhisthāna, 3 15.1]
sasaindhavān pibenmadyaiḥ sarpiṣoṣṇodakena vā | [AHS, Kalpasiddhisthāna, 3 15.2]
pravāhikāparisrāvavedanāparikartane | [AHS, Kalpasiddhisthāna, 3 16.1]
pītauṣadhasya vegānāṃ nigrahānmārutādayaḥ | [AHS, Kalpasiddhisthāna, 3 16.2]
kupitā hṛdayaṃ gatvā ghoraṃ kurvanti hṛdgraham | [AHS, Kalpasiddhisthāna, 3 17.1]
hidhmāpārśvarujākāsadainyalālākṣivibhramaiḥ | [AHS, Kalpasiddhisthāna, 3 17.2]
jihvāṃ khādati niḥsaṃjño dantān kaṭakaṭāyayan | [AHS, Kalpasiddhisthāna, 3 18.1]
na gacched vibhramaṃ tatra vāmayed āśu taṃ bhiṣak | [AHS, Kalpasiddhisthāna, 3 18.2]
madhuraiḥ pittamūrchārtaṃ kaṭubhiḥ kaphamūrchitam | [AHS, Kalpasiddhisthāna, 3 19.1]
pācanīyaistataścāsya doṣaśeṣaṃ vipācayet | [AHS, Kalpasiddhisthāna, 3 19.2]
kāyāgniṃ ca balaṃ cāsya krameṇābhipravardhayet | [AHS, Kalpasiddhisthāna, 3 20.1]
pavanenātivamato hṛdayaṃ yasya pīḍyate | [AHS, Kalpasiddhisthāna, 3 20.2]
tasmai snigdhāmlalavaṇān dadyāt pittakaphe 'nyathā | [AHS, Kalpasiddhisthāna, 3 21.1]
pītauṣadhasya vegānāṃ nigraheṇa kaphena vā | [AHS, Kalpasiddhisthāna, 3 21.2]
ruddho 'ti vā viśuddhasya gṛhṇātyaṅgāni mārutaḥ | [AHS, Kalpasiddhisthāna, 3 22.1]
stambhavepathunistodasādodveṣṭārtibhedanaiḥ | [AHS, Kalpasiddhisthāna, 3 22.2]
tatra vātaharaṃ sarvaṃ snehasvedādi śasyate | [AHS, Kalpasiddhisthāna, 3 23.1]
bahutīkṣṇaṃ kṣudhārtasya mṛdukoṣṭhasya bheṣajam | [AHS, Kalpasiddhisthāna, 3 23.2]
hṛtvāśu viṭpittakaphān dhātūn āsrāvayed dravān | [AHS, Kalpasiddhisthāna, 3 24.1]
tatrātiyoge madhuraiḥ śeṣam auṣadham ullikhet | [AHS, Kalpasiddhisthāna, 3 24.2]
yojyo 'tivamane reko vireke vamanaṃ mṛdu | [AHS, Kalpasiddhisthāna, 3 25.1]
pariṣekāvagāhādyaiḥ suśītaiḥ stambhayecca tam | [AHS, Kalpasiddhisthāna, 3 25.2]
añjanaṃ candanośīram ajāsṛkśarkarodakam | [AHS, Kalpasiddhisthāna, 3 26.1]
lājacūrṇaiḥ pibenmantham atiyogaharaṃ param | [AHS, Kalpasiddhisthāna, 3 26.2]
vamanasyātiyoge tu śītāmbupariṣecitaḥ | [AHS, Kalpasiddhisthāna, 3 27.1]
pibet phalarasair manthaṃ saghṛtakṣaudraśarkaram | [AHS, Kalpasiddhisthāna, 3 27.2]
sodgārāyāṃ bhṛśaṃ chardyāṃ mūrvāyā dhānyamustayoḥ | [AHS, Kalpasiddhisthāna, 3 28.1]
samadhūkāñjanaṃ cūrṇaṃ lehayenmadhusaṃyutam | [AHS, Kalpasiddhisthāna, 3 28.2]
vamato 'ntaḥ praviṣṭāyāṃ jihvāyāṃ kavaḍagrahāḥ | [AHS, Kalpasiddhisthāna, 3 29.1]
snigdhāmlalavaṇā hṛdyā yūṣamāṃsarasā hitāḥ | [AHS, Kalpasiddhisthāna, 3 29.2]
phalānyamlāni khādeyustasya cānye 'grato narāḥ | [AHS, Kalpasiddhisthāna, 3 30.1]
niḥsṛtāṃ tu tiladrākṣākalkaliptāṃ praveśayet | [AHS, Kalpasiddhisthāna, 3 30.2]
vāggrahānilarogeṣu ghṛtamāṃsopasādhitām | [AHS, Kalpasiddhisthāna, 3 31.1]
yavāgūṃ tanukāṃ dadyāt snehasvedau ca kālavit | [AHS, Kalpasiddhisthāna, 3 31.2]
atiyogācca bhaiṣajyaṃ jīvaṃ harati śoṇitam | [AHS, Kalpasiddhisthāna, 3 32.1]
tajjīvādānam ityuktam ādatte jīvitaṃ yataḥ | [AHS, Kalpasiddhisthāna, 3 32.2]
śune kākāya vā dadyāt tenānnam asṛjā saha | [AHS, Kalpasiddhisthāna, 3 33.1]
bhukte 'bhukte vadejjīvaṃ pittaṃ vā bheṣajeritam | [AHS, Kalpasiddhisthāna, 3 33.2]
śuklaṃ vā bhāvitaṃ vastram āvānaṃ koṣṇavāriṇā | [AHS, Kalpasiddhisthāna, 3 34.1]
prakṣālitaṃ vivarṇaṃ syāt pitte śuddhaṃ tu śoṇite | [AHS, Kalpasiddhisthāna, 3 34.2]
tṛṣṇāmūrchāmadārtasya kuryād ā maraṇāt kriyām | [AHS, Kalpasiddhisthāna, 3 35.1]
raktapittātisāraghnīṃ tasyāśu prāṇarakṣaṇīm | [AHS, Kalpasiddhisthāna, 3 35.2]
mṛgagomahiṣājānāṃ sadyaskaṃ jīvatām asṛk | [AHS, Kalpasiddhisthāna, 3 36.1]
pibejjīvābhisaṃdhānaṃ jīvaṃ taddhyāśu gacchati | [AHS, Kalpasiddhisthāna, 3 36.2]
tad eva darbhamṛditaṃ raktaṃ vastau niṣecayet | [AHS, Kalpasiddhisthāna, 3 37.1]
śyāmākāśmaryamadhukadūrvośīraiḥ śṛtaṃ payaḥ | [AHS, Kalpasiddhisthāna, 3 37.2]
ghṛtamaṇḍāñjanayutaṃ vastiṃ vā yojayeddhimam | [AHS, Kalpasiddhisthāna, 3 38.1]
picchāvastiṃ suśītaṃ vā ghṛtamaṇḍānuvāsanam | [AHS, Kalpasiddhisthāna, 3 38.2]
gudaṃ bhraṣṭaṃ kaṣāyaiśca stambhayitvā praveśayet | [AHS, Kalpasiddhisthāna, 3 39.1]
visaṃjñaṃ śrāvayet sāmaveṇugītādinisvanam | [AHS, Kalpasiddhisthāna, 3 39.2]
{AHS, Kalpasiddhisthāna, 4}
athāto bastivikalpaṃ vyākhyāsyāmaḥ | [AHS, Kalpasiddhisthāna, 4 1.1]
iti ha smāhurātreyādayo maharṣayaḥ | [AHS, Kalpasiddhisthāna, 4 1.2]
balāṃ guḍūcīṃ triphalāṃ sarāsnāṃ dvipañcamūlaṃ ca palonmitāni | [AHS, Kalpasiddhisthāna, 4 1.3]
aṣṭau phalānyardhatulāṃ ca māṃsācchāgāt paced apsu caturthaśeṣam | [AHS, Kalpasiddhisthāna, 4 1.4]
pūto yavānīphalabilvakuṣṭhavacāśatāhvāghanapippalīnām | [AHS, Kalpasiddhisthāna, 4 2.1]
kalkair guḍakṣaudraghṛtaiḥ satailair yuktaḥ sukhoṣṇo lavaṇānvitaśca | [AHS, Kalpasiddhisthāna, 4 2.2]
vastiḥ paraṃ sarvagadapramāthī svasthe hito jīvanabṛṃhaṇaśca | [AHS, Kalpasiddhisthāna, 4 3.1]
vastau ca yasmin paṭhito na kalkaḥ sarvatra dadyād amum eva tatra | [AHS, Kalpasiddhisthāna, 4 3.2]
dvipañcamūlasya raso 'mlayuktaḥ sachāgamāṃsasya sapūrvapeṣyaḥ | [AHS, Kalpasiddhisthāna, 4 4.1]
trisnehayuktaḥ pravaro nirūhaḥ sarvānilavyādhiharaḥ pradiṣṭaḥ | [AHS, Kalpasiddhisthāna, 4 4.2]
balāpaṭolīlaghupañcamūlatrāyantikairaṇḍayavāt susiddhāt | [AHS, Kalpasiddhisthāna, 4 5.1]
prastho rasācchāgarasārdhayuktaḥ sādhyaḥ punaḥ prasthasamaḥ sa yāvat | [AHS, Kalpasiddhisthāna, 4 5.2]
priyaṅgukṛṣṇāghanakalkayuktaḥ satailasarpirmadhusaindhavaśca | [AHS, Kalpasiddhisthāna, 4 6.1]
syād dīpano māṃsabalapradaśca cakṣurbalaṃ copadadhāti sadyaḥ | [AHS, Kalpasiddhisthāna, 4 6.2]
eraṇḍamūlāt tripalaṃ palāśāt tathā palāṃśaṃ laghupañcamūlam | [AHS, Kalpasiddhisthāna, 4 7.1]
rāsnābalāchinnaruhāśvagandhāpunarnavāragvadhadevadāru | [AHS, Kalpasiddhisthāna, 4 7.2]
phalāni cāṣṭau salilāḍhakābhyāṃ vipācayed aṣṭamaśeṣite 'smin | [AHS, Kalpasiddhisthāna, 4 8.1]
vacāśatāhvāhapuṣāpriyaṅguyaṣṭīkaṇāvatsakabījamustam | [AHS, Kalpasiddhisthāna, 4 8.2]
dadyāt supiṣṭaṃ sahatārkṣyaśailam akṣapramāṇaṃ lavaṇāṃśayuktam | [AHS, Kalpasiddhisthāna, 4 9.1]
samākṣikastailayutaḥ samūtro vastir jayel lekhanadīpano 'sau | [AHS, Kalpasiddhisthāna, 4 9.2]
jaṅghorupādatrikapṛṣṭhakoṣṭhahṛdguhyaśūlaṃ gurutāṃ vibandham | [AHS, Kalpasiddhisthāna, 4 10.1]
gulmāśmavardhmagrahaṇīgudotthāṃstāṃstāṃśca rogān kaphavātajātān | [AHS, Kalpasiddhisthāna, 4 10.2]
yaṣṭyāhvalodhrābhayacandanaiśca śṛtaṃ payo 'gryaṃ kamalotpalaiśca | [AHS, Kalpasiddhisthāna, 4 11.1]
saśarkarākṣaudraghṛtaṃ suśītaṃ pittāmayān hanti sajīvanīyam | [AHS, Kalpasiddhisthāna, 4 11.2]
rāsnāṃ vṛṣaṃ lohitikām anantāṃ balāṃ kanīyastṛṇapañcamūlyau | [AHS, Kalpasiddhisthāna, 4 12.1]
gopāṅganācandanapadmakarddhiyaṣṭyāhvalodhrāṇi palārdhakāni | [AHS, Kalpasiddhisthāna, 4 12.2]
niṣkvāthya toyena rasena tena śṛtaṃ payo 'rdhāḍhakam ambuhīnam | [AHS, Kalpasiddhisthāna, 4 13.1]
jīvantimedarddhivarīvidārīvīrādvikākolikaserukābhiḥ | [AHS, Kalpasiddhisthāna, 4 13.2]
sitopalājīvakapadmareṇuprapauṇḍarīkotpalapuṇḍarīkaiḥ | [AHS, Kalpasiddhisthāna, 4 14.1]
lodhrātmaguptāmadhuyaṣṭikābhir nāgāhvamuñjātakacandanaiśca | [AHS, Kalpasiddhisthāna, 4 14.2]
piṣṭair ghṛtakṣaudrayutair nirūhaṃ sasaindhavaṃ śītalam eva dadyāt | [AHS, Kalpasiddhisthāna, 4 15.1]
pratyāgate dhanvarasena śālīn kṣīreṇa vādyāt pariṣiktagātraḥ | [AHS, Kalpasiddhisthāna, 4 15.2]
dāhātisārapradarāsrapittahṛtpāṇḍurogān viṣamajvaraṃ ca | [AHS, Kalpasiddhisthāna, 4 16.1]
sagulmamūtragrahakāmalādīn sarvāmayān pittakṛtānnihanti | [AHS, Kalpasiddhisthāna, 4 16.2]
kośātakāragvadhadevadārumūrvāśvadaṃṣṭrākuṭajārkapāṭhāḥ | [AHS, Kalpasiddhisthāna, 4 17.1]
paktvā kulatthān bṛhatīṃ ca toye rasasya tasya prasṛtā daśa syuḥ | [AHS, Kalpasiddhisthāna, 4 17.2]
tān sarṣapailāmadanaiḥ sakuṣṭhair akṣapramāṇaiḥ prasṛtaiśca yuktān | [AHS, Kalpasiddhisthāna, 4 18.1]
kṣaudrasya tailasya phalāhvayasya kṣārasya tailasya ca sārṣapasya | [AHS, Kalpasiddhisthāna, 4 18.2]
dadyānnirūhaṃ kapharogitāya mandāgnaye cāśanavidviṣe ca | [AHS, Kalpasiddhisthāna, 4 19.1]
vakṣye mṛdūn snehakṛto nirūhān sukhocitānāṃ prasṛtaiḥ pṛthak tu | [AHS, Kalpasiddhisthāna, 4 19.2]
athemān sukumārāṇāṃ nirūhān snehanānmṛdūn | [AHS, Kalpasiddhisthāna, 4 20.1]
karmaṇā viplutānāṃ ca vakṣyāmi prasṛtaiḥ pṛthak | [AHS, Kalpasiddhisthāna, 4 20.2]
kṣīrād dvau prasṛtau kāryau madhutailaghṛtāt trayaḥ | [AHS, Kalpasiddhisthāna, 4 21.1]
khajena mathito vastir vātaghno balavarṇakṛt | [AHS, Kalpasiddhisthāna, 4 21.2]
ekaikaḥ prasṛtastailaprasannākṣaudrasarpiṣām | [AHS, Kalpasiddhisthāna, 4 22.1]
bilvādimūlakvāthād dvau kaulatthād dvau sa vātajit | [AHS, Kalpasiddhisthāna, 4 22.2]
paṭolanimbabhūtīkarāsnāsaptacchadāmbhasaḥ | [AHS, Kalpasiddhisthāna, 4 23.1]
prasṛtaḥ pṛthag ājyācca vastiḥ sarṣapakalkavān | [AHS, Kalpasiddhisthāna, 4 23.2]
sa pañcatikto 'bhiṣyandakṛmikuṣṭhapramehahā | [AHS, Kalpasiddhisthāna, 4 24.1]
catvāras tailagomūtradadhimaṇḍāmlakāñjikāt | [AHS, Kalpasiddhisthāna, 4 24.2]
prasṛtāḥ sarṣapaiḥ piṣṭair viṭsaṅgānāhabhedanaḥ | [AHS, Kalpasiddhisthāna, 4 25.1]
payasyekṣusthirārāsnāvidārīkṣaudrasarpiṣām | [AHS, Kalpasiddhisthāna, 4 25.2]
ekaikaḥ prasṛto vastiḥ kṛṣṇākalko vṛṣatvakṛt | [AHS, Kalpasiddhisthāna, 4 26.1]
siddhavastīn ato vakṣye sarvadā yān prayojayet | [AHS, Kalpasiddhisthāna, 4 26.2]
nirvyāpado bahuphalān balapuṣṭikarān sukhān | [AHS, Kalpasiddhisthāna, 4 27.1]
madhutaile same karṣaḥ saindhavād dvipicur miśiḥ | [AHS, Kalpasiddhisthāna, 4 27.2]
eraṇḍamūlakvāthena nirūho mādhutailikaḥ | [AHS, Kalpasiddhisthāna, 4 28.1]
rasāyanaṃ pramehārśaḥkṛmigulmāntravṛddhinut | [AHS, Kalpasiddhisthāna, 4 28.2]
sayaṣṭīmadhukaścaiṣa cakṣuṣyo raktapittajit | [AHS, Kalpasiddhisthāna, 4 29.1]
yāpano ghanakalkena madhutailarasājyavān | [AHS, Kalpasiddhisthāna, 4 29.2]
pāyujānūruvṛṣaṇavastimehanaśūlajit | [AHS, Kalpasiddhisthāna, 4 30.1]
prasṛtāṃśair ghṛtakṣaudravasātailaiḥ prakalpayet | [AHS, Kalpasiddhisthāna, 4 30.2]
yāpanaṃ saindhavārdhākṣahapuṣārdhapalānvitam | [AHS, Kalpasiddhisthāna, 4 31.1]
eraṇḍamūlaniḥkvātho madhutailaṃ sasaindhavam | [AHS, Kalpasiddhisthāna, 4 31.2]
eṣa yuktaratho vastiḥ savacāpippalīphalaḥ | [AHS, Kalpasiddhisthāna, 4 32.1]
sa kvātho madhuṣaḍgranthāśatāhvāhiṅgusaindhavam | [AHS, Kalpasiddhisthāna, 4 32.2]
suradāru ca rāsnā ca vastir doṣaharaḥ śivaḥ | [AHS, Kalpasiddhisthāna, 4 33.1]
pañcamūlasya niḥkvāthastailaṃ māgadhikā madhu | [AHS, Kalpasiddhisthāna, 4 33.2]
sasaindhavaḥ samadhukaḥ siddhavastir iti smṛtaḥ | [AHS, Kalpasiddhisthāna, 4 34.1]
dvipañcamūlatriphalāphalabilvāni pācayet | [AHS, Kalpasiddhisthāna, 4 34.2]
gomūtre tena piṣṭaiśca pāṭhāvatsakatoyadaiḥ | [AHS, Kalpasiddhisthāna, 4 35.1]
saphalaiḥ kṣaudratailābhyāṃ kṣāreṇa lavaṇena ca | [AHS, Kalpasiddhisthāna, 4 35.2]
yukto vastiḥ kaphavyādhipāṇḍurogaviṣūciṣu | [AHS, Kalpasiddhisthāna, 4 36.1]
śukrānilavibandheṣu vastyāṭope ca pūjitaḥ | [AHS, Kalpasiddhisthāna, 4 36.2]
mustāpāṭhāmṛtairaṇḍabalārāsnāpunarnavāḥ | [AHS, Kalpasiddhisthāna, 4 37.1]
mañjiṣṭhāragvadhośīratrāyamāṇākṣarohiṇīḥ | [AHS, Kalpasiddhisthāna, 4 37.2]
kanīyaḥ pañcamūlaṃ ca pālikaṃ madanāṣṭakam | [AHS, Kalpasiddhisthāna, 4 38.1]
jalāḍhake pacet tacca pādaśeṣaṃ parisrutam | [AHS, Kalpasiddhisthāna, 4 38.2]
kṣīradviprasthasaṃyuktaṃ kṣīraśeṣaṃ punaḥ pacet | [AHS, Kalpasiddhisthāna, 4 39.1]
sapādajāṅgalarasaḥ sasarpirmadhusaindhavaḥ | [AHS, Kalpasiddhisthāna, 4 39.2]
piṣṭair yaṣṭīmiśiśyāmākaliṅgakarasāñjanaiḥ | [AHS, Kalpasiddhisthāna, 4 40.1]
vastiḥ sukhoṣṇo māṃsāgnibalaśukravivardhanaḥ | [AHS, Kalpasiddhisthāna, 4 40.2]
vātāsṛṅmohamehārśogulmaviṇmūtrasaṃgrahān | [AHS, Kalpasiddhisthāna, 4 41.1]
viṣamajvaravīsarpavardhmādhmānapravāhikāḥ | [AHS, Kalpasiddhisthāna, 4 41.2]
vaṅkṣaṇorukaṭīkukṣimanyāśrotraśirorujaḥ | [AHS, Kalpasiddhisthāna, 4 42.1]
hanyād asṛgdaronmādaśophakāsāśmakuṇḍalān | [AHS, Kalpasiddhisthāna, 4 42.2]
cakṣuṣyaḥ putrado rājā yāpanānāṃ rasāyanam | [AHS, Kalpasiddhisthāna, 4 43.1]
mṛgāṇāṃ laghuvadrāṇāṃ daśamūlasya cāmbhasā | [AHS, Kalpasiddhisthāna, 4 43.2]
hapuṣāmiśigāṅgeyīkalkair vātaharaḥ param | [AHS, Kalpasiddhisthāna, 4 44.1]
nirūho 'tyarthavṛṣyaśca mahāsnehasamanvitaḥ | [AHS, Kalpasiddhisthāna, 4 44.2]
mayūraṃ pakṣapittāntrapādaviṭtuṇḍavarjitam | [AHS, Kalpasiddhisthāna, 4 45.1]
laghunā pañcamūlena pālikena samanvitam | [AHS, Kalpasiddhisthāna, 4 45.2]
paktvā kṣīrajale kṣīraśeṣaṃ saghṛtamākṣikam | [AHS, Kalpasiddhisthāna, 4 46.1]
tad vidārīkaṇāyaṣṭīśatāhvāphalakalkavat | [AHS, Kalpasiddhisthāna, 4 46.2]
vastir īṣatpaṭuyutaḥ paramaṃ balaśukrakṛt | [AHS, Kalpasiddhisthāna, 4 47.1]
kalpaneyaṃ pṛthak kāryā tittiriprabhṛtiṣvapi | [AHS, Kalpasiddhisthāna, 4 47.2]
viṣkireṣu samasteṣu pratudaprasaheṣu ca | [AHS, Kalpasiddhisthāna, 4 48.1]
jalacāriṣu tadvacca matsyeṣu kṣīravarjitā | [AHS, Kalpasiddhisthāna, 4 48.2]
godhānakulamārjāraśalyakondurajaṃ palam | [AHS, Kalpasiddhisthāna, 4 49.1]
pṛthag daśapalaṃ kṣīre pañcamūlaṃ ca sādhayet | [AHS, Kalpasiddhisthāna, 4 49.2]
tat payaḥ phalavaidehīkalkadvilavaṇānvitam | [AHS, Kalpasiddhisthāna, 4 50.1]
sasitātailamadhvājyo vastir yojyo rasāyanam | [AHS, Kalpasiddhisthāna, 4 50.2]
vyāyāmamathitoraskakṣīṇendriyabalaujasām | [AHS, Kalpasiddhisthāna, 4 51.1]
vibaddhaśukraviṇmūtrakhuḍavātavikāriṇām | [AHS, Kalpasiddhisthāna, 4 51.2]
gajavājirathakṣobhabhagnajarjaritātmanām | [AHS, Kalpasiddhisthāna, 4 52.1]
punarnavatvaṃ kurute vājīkaraṇam uttamam | [AHS, Kalpasiddhisthāna, 4 52.2]
siddhena payasā bhojyam ātmaguptoccaṭekṣuraiḥ | [AHS, Kalpasiddhisthāna, 4 53.1]
snehāṃścāyantraṇān siddhān siddhadravyaiḥ prakalpayet | [AHS, Kalpasiddhisthāna, 4 53.2]
doṣaghnāḥ saparīhārā vakṣyante snehavastayaḥ | [AHS, Kalpasiddhisthāna, 4 54.1]
daśamūlaṃ balāṃ rāsnām aśvagandhāṃ punarnavām | [AHS, Kalpasiddhisthāna, 4 54.2]
guḍūcyairaṇḍabhūtīkabhārgīvṛṣakarohiṣam | [AHS, Kalpasiddhisthāna, 4 55.1]
śatāvarīṃ sahacaraṃ kākanāsāṃ palāṃśakam | [AHS, Kalpasiddhisthāna, 4 55.2]
yavamāṣātasīkolakulatthān prasṛtonmitān | [AHS, Kalpasiddhisthāna, 4 56.1]
vahe vipācya toyasya droṇaśeṣeṇa tena ca | [AHS, Kalpasiddhisthāna, 4 56.2]
pacet tailāḍhakaṃ peṣyair jīvanīyaiḥ palonmitaiḥ | [AHS, Kalpasiddhisthāna, 4 57.1]
anuvāsanam ityetat sarvavātavikāranut | [AHS, Kalpasiddhisthāna, 4 57.2]
ānūpānāṃ vasā tadvajjīvanīyopasādhitā | [AHS, Kalpasiddhisthāna, 4 58.1]
śatāhvāciribilvāmlaistailaṃ siddhaṃ samīraṇe | [AHS, Kalpasiddhisthāna, 4 58.2]
saindhavenāgnivarṇena taptaṃ cānilajid ghṛtam | [AHS, Kalpasiddhisthāna, 4 59.1]
jīvantīṃ madanaṃ medāṃ śrāvaṇīṃ madhukaṃ balām | [AHS, Kalpasiddhisthāna, 4 59.2]
śatāhvarṣabhakau kṛṣṇāṃ kākanāsāṃ śatāvarīm | [AHS, Kalpasiddhisthāna, 4 60.1]
svaguptāṃ kṣīrakākolīṃ karkaṭākhyāṃ śaṭhīṃ vacām | [AHS, Kalpasiddhisthāna, 4 60.2]
piṣṭvā tailaghṛtaṃ kṣīre sādhayet taccaturguṇe | [AHS, Kalpasiddhisthāna, 4 61.1]
bṛṃhaṇaṃ vātapittaghnaṃ balaśukrāgnivardhanam | [AHS, Kalpasiddhisthāna, 4 61.2]
rajaḥśukrāmayaharaṃ putrīyaṃ cānuvāsanam | [AHS, Kalpasiddhisthāna, 4 62.1]
saindhavaṃ madanaṃ kuṣṭhaṃ śatāhvā niculo vacā | [AHS, Kalpasiddhisthāna, 4 62.2]
hrīveraṃ madhukaṃ bhārgī devadāru sakaṭphalam | [AHS, Kalpasiddhisthāna, 4 63.1]
nāgaraṃ puṣkaraṃ medā cavikā citrakaḥ śaṭhī | [AHS, Kalpasiddhisthāna, 4 63.2]
viḍaṅgātiviṣe śyāmā hareṇur nīlinī sthirā | [AHS, Kalpasiddhisthāna, 4 64.1]
bilvājamodacapalā dantī rāsnā ca taiḥ samaiḥ | [AHS, Kalpasiddhisthāna, 4 64.2]
sādhyam eraṇḍatailaṃ vā tailaṃ vā kapharoganut | [AHS, Kalpasiddhisthāna, 4 65.1]
vardhmodāvartagulmārśaḥplīhamehāḍhyamārutān | [AHS, Kalpasiddhisthāna, 4 65.2]
ānāham aśmarīṃ cāśu hanyāt tad anuvāsanam | [AHS, Kalpasiddhisthāna, 4 66.1]
sādhitaṃ pañcamūlena tailaṃ bilvādināthavā | [AHS, Kalpasiddhisthāna, 4 66.2]
kaphaghnaṃ kalpayet tailaṃ dravyair vā kaphaghātibhiḥ | [AHS, Kalpasiddhisthāna, 4 67.1]
phalair aṣṭaguṇaiścāmlaiḥ siddham anvāsanaṃ kaphe | [AHS, Kalpasiddhisthāna, 4 67.2]
mṛduvastijaḍībhūte tīkṣṇo 'nyo vastir iṣyate | [AHS, Kalpasiddhisthāna, 4 68.1]
tīkṣṇair vikarṣite snigdho madhuraḥ śiśiro mṛduḥ | [AHS, Kalpasiddhisthāna, 4 68.2]
tīkṣṇatvaṃ mūtrapīlvagnilavaṇakṣārasarṣapaiḥ | [AHS, Kalpasiddhisthāna, 4 69.1]
prāptakālaṃ vidhātavyaṃ kṣīrājyādyaistu mārdavam | [AHS, Kalpasiddhisthāna, 4 69.2]
balakālarogadoṣaprakṛtīḥ pravibhajya yojito vastiḥ | [AHS, Kalpasiddhisthāna, 4 70.1]
svaiḥ svair auṣadhavargaiḥ svān svān rogānnivartayati | [AHS, Kalpasiddhisthāna, 4 70.2]
uṣṇārtānāṃ śītāñchītārtānāṃ tathā sukhoṣṇāṃśca | [AHS, Kalpasiddhisthāna, 4 71.1]
tadyogyauṣadhayuktān vastīn saṃtarkya yuñjīta | [AHS, Kalpasiddhisthāna, 4 71.2]
vastīnna bṛṃhaṇīyān dadyād vyādhiṣu viśodhanīyeṣu | [AHS, Kalpasiddhisthāna, 4 72.1]
medasvino viśodhyā ye ca narāḥ kuṣṭhamehārtāḥ | [AHS, Kalpasiddhisthāna, 4 72.2]
na kṣīṇakṣatadurbalamūrchitakṛśaśuṣkaśuddhadehānām | [AHS, Kalpasiddhisthāna, 4 73.1]
dadyād viśodhanīyān doṣanibaddhāyuṣo ye ca | [AHS, Kalpasiddhisthāna, 4 73.2]
{AHS, Kalpasiddhisthāna, 5}
athāto bastivyāpatsiddhiṃ vyākhyāsyāmaḥ | [AHS, Kalpasiddhisthāna, 5 1.1]
iti ha smāhur ātreyādayo maharṣayaḥ | [AHS, Kalpasiddhisthāna, 5 1.2]
asnigdhasvinnadehasya gurukoṣṭhasya yojitaḥ | [AHS, Kalpasiddhisthāna, 5 1.3]
śīto 'lpasnehalavaṇadravyamātro ghano 'pi vā | [AHS, Kalpasiddhisthāna, 5 1.4]
vastiḥ saṃkṣobhya taṃ doṣaṃ durbalatvād anirharan | [AHS, Kalpasiddhisthāna, 5 2.1]
karotyayogaṃ tena syād vātamūtraśakṛdgrahaḥ | [AHS, Kalpasiddhisthāna, 5 2.2]
nābhivastirujā dāho hṛllepaḥ śvayathur gude | [AHS, Kalpasiddhisthāna, 5 3.1]
kaṇḍūr gaṇḍāni vaivarṇyam aratir vahnimārdavam | [AHS, Kalpasiddhisthāna, 5 3.2]
kvāthadvayaṃ prāgvihitaṃ madhyadoṣe 'tisāriṇi | [AHS, Kalpasiddhisthāna, 5 4.1]
uṣṇasya tasmād ekasya tatra pānaṃ praśasyate | [AHS, Kalpasiddhisthāna, 5 4.2]
phalavartyas tathā svedāḥ kālaṃ jñātvā virecanam | [AHS, Kalpasiddhisthāna, 5 5.1]
bilvamūlatrivṛddāruyavakolakulatthavān | [AHS, Kalpasiddhisthāna, 5 5.2]
surādimūtravān vastiḥ saprākpeṣyas tam ānayet | [AHS, Kalpasiddhisthāna, 5 6.1]
yukto 'lpavīryo doṣāḍhye rūkṣe krūrāśaye 'thavā | [AHS, Kalpasiddhisthāna, 5 6.2]
vastir doṣāvṛto ruddhamārgo rundhyāt samīraṇam | [AHS, Kalpasiddhisthāna, 5 7.1]
sa vimārgo 'nilaḥ kuryād ādhmānaṃ marmapīḍanam | [AHS, Kalpasiddhisthāna, 5 7.2]
vidāhaṃ gudakoṣṭhasya muṣkavaṅkṣaṇavedanām | [AHS, Kalpasiddhisthāna, 5 8.1]
ruṇaddhi hṛdayaṃ śūlairitaścetaśca dhāvati | [AHS, Kalpasiddhisthāna, 5 8.2]
svabhyaktasvinnagātrasya tatra vartiṃ prayojayet | [AHS, Kalpasiddhisthāna, 5 9.1]
bilvādiśca nirūhaḥ syāt pīlusarṣapamūtravān | [AHS, Kalpasiddhisthāna, 5 9.2]
saralāmaradārubhyāṃ sādhitaṃ cānuvāsanam | [AHS, Kalpasiddhisthāna, 5 10.1]
kurvato vegasaṃrodhaṃ pīḍito vātimātrayā | [AHS, Kalpasiddhisthāna, 5 10.2]
asnigdhalavaṇoṣṇo vā vastiralpo 'lpabheṣajaḥ | [AHS, Kalpasiddhisthāna, 5 11.1]
mṛdur vā mārutenordhvaṃ vikṣipto mukhanāsikāt | [AHS, Kalpasiddhisthāna, 5 11.2]
nireti mūrchāhṛllāsatṛḍdāhādīn pravartayan | [AHS, Kalpasiddhisthāna, 5 12.1]
mūrchāvikāraṃ dṛṣṭvāsya siñcecchītāmbunā mukham | [AHS, Kalpasiddhisthāna, 5 12.2]
vyajed ā klamanāśācca prāṇāyāmaṃ ca kārayet | [AHS, Kalpasiddhisthāna, 5 13.1]
pṛṣṭhapārśvodaraṃ mṛjyāt karairuṣṇairadhomukham | [AHS, Kalpasiddhisthāna, 5 13.2]
keśeṣūtkṣipya dhunvīta bhīṣayed vyāladaṃṣṭribhiḥ | [AHS, Kalpasiddhisthāna, 5 14.1]
śastrolkārājapuruṣair vastireti tathā hyadhaḥ | [AHS, Kalpasiddhisthāna, 5 14.2]
pāṇivastrair galāpīḍaṃ kuryān na mriyate tathā | [AHS, Kalpasiddhisthāna, 5 15.1]
prāṇodānanirodhāddhi suprasiddhatarāyanaḥ | [AHS, Kalpasiddhisthāna, 5 15.2]
apānaḥ pavano vastiṃ tam āśvevāpakarṣati | [AHS, Kalpasiddhisthāna, 5 16.1]
kuṣṭhakramukakalkaṃ ca pāyayetāmlasaṃyutam | [AHS, Kalpasiddhisthāna, 5 16.2]
auṣṇyāt taikṣṇyāt saratvācca vastiṃ so 'syānulomayet | [AHS, Kalpasiddhisthāna, 5 17.1]
gomūtreṇa trivṛtpathyākalkaṃ vādho'nulomanam | [AHS, Kalpasiddhisthāna, 5 17.2]
pakvāśayasthite svinne nirūho dāśamūlikaḥ | [AHS, Kalpasiddhisthāna, 5 18.1]
yavakolakulatthaiśca vidheyo mūtrasādhitaiḥ | [AHS, Kalpasiddhisthāna, 5 18.2]
vastir gomūtrasiddhair vā sāmṛtāvaṃśapallavaiḥ | [AHS, Kalpasiddhisthāna, 5 19.1]
pūtikarañjatvakpattraśaṭhīdevāhvarohiṣaiḥ | [AHS, Kalpasiddhisthāna, 5 19.2]
satailaguḍasindhūttho virekauṣadhakalkavān | [AHS, Kalpasiddhisthāna, 5 20.1]
bilvādipañcamūlena siddho vastiruraḥsthite | [AHS, Kalpasiddhisthāna, 5 20.2]
śiraḥsthe nāvanaṃ dhūmaḥ pracchādyaṃ sarṣapaiḥ śiraḥ | [AHS, Kalpasiddhisthāna, 5 21.1]
vastir atyuṣṇatīkṣṇāmlaghano 'tisveditasya vā | [AHS, Kalpasiddhisthāna, 5 21.2]
alpe doṣe mṛdau koṣṭhe prayukto vā punaḥ punaḥ | [AHS, Kalpasiddhisthāna, 5 22.1]
atiyogatvam āpanno bhavet kukṣirujākaraḥ | [AHS, Kalpasiddhisthāna, 5 22.2]
virecanātiyogena sa tulyākṛtisādhanaḥ | [AHS, Kalpasiddhisthāna, 5 23.1]
vastiḥ kṣārāmlatīkṣṇoṣṇalavaṇaḥ paittikasya vā | [AHS, Kalpasiddhisthāna, 5 23.2]
gudaṃ dahan likhan kṣiṇvan karotyasya parisravam | [AHS, Kalpasiddhisthāna, 5 24.1]
sa vidagdhaṃ sravatyasraṃ varṇaiḥ pittaṃ ca bhūribhiḥ | [AHS, Kalpasiddhisthāna, 5 24.2]
bahuśaścātivegena mohaṃ gacchati so 'sakṛt | [AHS, Kalpasiddhisthāna, 5 25.1]
raktapittātisāraghnī kriyā tatra praśasyate | [AHS, Kalpasiddhisthāna, 5 25.2]
dāhādiṣu trivṛtkalkaṃ mṛdvīkāvāriṇā pibet | [AHS, Kalpasiddhisthāna, 5 26.1]
taddhi pittaśakṛdvātān hṛtvā dāhādikāñ jayet | [AHS, Kalpasiddhisthāna, 5 26.2]
viśuddhaśca pibecchītāṃ yavāgūṃ śarkarāyutām | [AHS, Kalpasiddhisthāna, 5 27.1]
yuñjyād vātiviriktasya kṣīṇaviṭkasya bhojanam | [AHS, Kalpasiddhisthāna, 5 27.2]
māṣayūṣeṇa kulmāṣān pānaṃ dadhyathavā surām | [AHS, Kalpasiddhisthāna, 5 28.1]
siddhir vastyāpadām evaṃ snehavastes tu vakṣyate | [AHS, Kalpasiddhisthāna, 5 28.2]
śīto 'lpo vādhike vāte pitte 'tyuṣṇaḥ kaphe mṛduḥ | [AHS, Kalpasiddhisthāna, 5 29.1]
atibhukte gurur varcaḥsaṃcaye 'lpabalas tathā | [AHS, Kalpasiddhisthāna, 5 29.2]
dattas tairāvṛtaḥ sneho nāyātyabhibhavād api | [AHS, Kalpasiddhisthāna, 5 30.1]
stambhorusadanādhmānajvaraśūlāṅgamardanaiḥ | [AHS, Kalpasiddhisthāna, 5 30.2]
pārśvarugveṣṭanair vidyād vāyunā sneham āvṛtam | [AHS, Kalpasiddhisthāna, 5 31.1]
snigdhāmlalavaṇoṣṇais taṃ rāsnāpītadrutailikaiḥ | [AHS, Kalpasiddhisthāna, 5 31.2]
sauvīrakasurākolakulatthayavasādhitaiḥ | [AHS, Kalpasiddhisthāna, 5 32.1]
nirūhair nirharet samyak samūtraiḥ pāñcamūlikaiḥ | [AHS, Kalpasiddhisthāna, 5 32.2]
tābhyām eva ca tailābhyāṃ sāyaṃ bhukte 'nuvāsayet | [AHS, Kalpasiddhisthāna, 5 33.1]
tṛḍdāharāgasaṃmohavaivarṇyatamakajvaraiḥ | [AHS, Kalpasiddhisthāna, 5 33.2]
vidyāt pittāvṛtaṃ svādutiktais taṃ vastibhir haret | [AHS, Kalpasiddhisthāna, 5 34.1]
tandrāśītajvarālasyaprasekārucigauravaiḥ | [AHS, Kalpasiddhisthāna, 5 34.2]
sammūrchāglānibhir vidyācchleṣmaṇā sneham āvṛtam | [AHS, Kalpasiddhisthāna, 5 35.1]
kaṣāyatiktakaṭukaiḥ surāmūtropasādhitaiḥ | [AHS, Kalpasiddhisthāna, 5 35.2]
phalatailayutaiḥ sāmlair vastibhis taṃ vinirharet | [AHS, Kalpasiddhisthāna, 5 36.1]
chardimūrchāruciglāniśūlanidrāṅgamardanaiḥ | [AHS, Kalpasiddhisthāna, 5 36.2]
āmaliṅgaiḥ sadāhais taṃ vidyād atyaśanāvṛtam | [AHS, Kalpasiddhisthāna, 5 37.1]
kaṭūnāṃ lavaṇānāṃ ca kvāthaiścūrṇaiśca pācanam | [AHS, Kalpasiddhisthāna, 5 37.2]
mṛdur virekaḥ sarvaṃ ca tatrāmavihitaṃ hitam | [AHS, Kalpasiddhisthāna, 5 38.1]
viṇmūtrānilasaṅgārtigurutvādhmānahṛdgrahaiḥ | [AHS, Kalpasiddhisthāna, 5 38.2]
snehaṃ viḍāvṛtaṃ jñātvā snehasvedaiḥ savartibhiḥ | [AHS, Kalpasiddhisthāna, 5 39.1]
śyāmābilvādisiddhaiśca nirūhaiḥ sānuvāsanaiḥ | [AHS, Kalpasiddhisthāna, 5 39.2]
nirhared vidhinā samyag udāvartahareṇa ca | [AHS, Kalpasiddhisthāna, 5 40.1]
abhukte śūnapāyau vā peyāmātrāśitasya vā | [AHS, Kalpasiddhisthāna, 5 40.2]
gude praṇihitaḥ sneho vegāddhāvatyanāvṛtaḥ | [AHS, Kalpasiddhisthāna, 5 41.1]
ūrdhvaṃ kāyaṃ tataḥ kaṇṭhād ūrdhvebhyaḥ khebhya etyapi | [AHS, Kalpasiddhisthāna, 5 41.2]
mūtraśyāmātrivṛtsiddho yavakolakulatthavān | [AHS, Kalpasiddhisthāna, 5 42.1]
tatsiddhatailo deyaḥ syān nirūhaḥ sānuvāsanaḥ | [AHS, Kalpasiddhisthāna, 5 42.2]
kaṇṭhād āgacchataḥ stambhakaṇṭhagrahavirecanaiḥ | [AHS, Kalpasiddhisthāna, 5 43.1]
chardighnībhiḥ kriyābhiśca tasya kuryān nibarhaṇam | [AHS, Kalpasiddhisthāna, 5 43.2]
nāpakvaṃ praṇayet snehaṃ gudaṃ sa hyupalimpati | [AHS, Kalpasiddhisthāna, 5 44.1]
tataḥ kuryāt saruṅmohakaṇḍūśophān kriyātra ca | [AHS, Kalpasiddhisthāna, 5 44.2]
tīkṣṇo vastis tathā tailam arkapattrarase śṛtam | [AHS, Kalpasiddhisthāna, 5 45.1]
anucchvāsya tu baddhe vā datte niḥśeṣa eva vā | [AHS, Kalpasiddhisthāna, 5 45.2]
praviśya kṣubhito vāyuḥ śūlatodakaro bhavet | [AHS, Kalpasiddhisthāna, 5 46.1]
tatrābhyaṅgo gude svedo vātaghnānyaśanāni ca | [AHS, Kalpasiddhisthāna, 5 46.2]
drutaṃ praṇīte niṣkṛṣṭe sahasotkṣipta eva vā | [AHS, Kalpasiddhisthāna, 5 47.1]
syāt kaṭīgudajaṅghoruvastistambhārtibhedanam | [AHS, Kalpasiddhisthāna, 5 47.2]
bhojanaṃ tatra vātaghnaṃ svedābhyaṅgāḥ savastayaḥ | [AHS, Kalpasiddhisthāna, 5 48.1]
pīḍyamāne 'ntarā mukte gude pratihato 'nilaḥ | [AHS, Kalpasiddhisthāna, 5 48.2]
uraḥśirorujaṃ sādam ūrvośca janayed balī | [AHS, Kalpasiddhisthāna, 5 49.1]
vastiḥ syāt tatra bilvādiphalaśyāmādimūtravān | [AHS, Kalpasiddhisthāna, 5 49.2]
atiprapīḍitaḥ koṣṭhe tiṣṭhatyāyāti vā galam | [AHS, Kalpasiddhisthāna, 5 50.1]
tatra vastir virekaśca galapīḍādi karma ca | [AHS, Kalpasiddhisthāna, 5 50.2]
vamanādyair viśuddhaṃ ca kṣāmadehabalānalam | [AHS, Kalpasiddhisthāna, 5 51.1]
yathāṇḍaṃ taruṇaṃ pūrṇaṃ tailapātraṃ yathā tathā | [AHS, Kalpasiddhisthāna, 5 51.2]
bhiṣak prayatnato rakṣet sarvasmād apacārataḥ | [AHS, Kalpasiddhisthāna, 5 52.1]
dadyān madhurahṛdyāni tato 'mlalavaṇau rasau | [AHS, Kalpasiddhisthāna, 5 52.2]
svādutiktau tato bhūyaḥ kaṣāyakaṭukau tataḥ | [AHS, Kalpasiddhisthāna, 5 53.1]
anyonyapratyanīkānāṃ rasānāṃ snigdharūkṣayoḥ | [AHS, Kalpasiddhisthāna, 5 53.2]
vyatyāsād upayogena kramāt taṃ prakṛtiṃ nayet | [AHS, Kalpasiddhisthāna, 5 54.1]
sarvaṃsahaḥ sthirabalo vijñeyaḥ prakṛtiṃ gataḥ | [AHS, Kalpasiddhisthāna, 5 54.2]
{AHS, Kalpasiddhisthāna, 6}
athāto dravyakalpaṃ vyākhyāsyāmaḥ | [AHS, Kalpasiddhisthāna, 6 1.1]
iti ha smāhur ātreyādayo maharṣayaḥ | [AHS, Kalpasiddhisthāna, 6 1.2]
dhanve sādhāraṇe deśe same sanmṛttike śucau | [AHS, Kalpasiddhisthāna, 6 1.3]
śmaśānacaityāyatanaśvabhravalmīkavarjite | [AHS, Kalpasiddhisthāna, 6 1.4]
mṛdau pradakṣiṇajale kuśarohiṣasaṃstṛte | [AHS, Kalpasiddhisthāna, 6 2.1]
aphālakṛṣṭe 'nākrānte pādapair balavattaraiḥ | [AHS, Kalpasiddhisthāna, 6 2.2]
śasyate bheṣajaṃ jātaṃ yuktaṃ varṇarasādibhiḥ | [AHS, Kalpasiddhisthāna, 6 3.1]
jantvajagdhaṃ davādagdham avidagdhaṃ ca vaikṛtaiḥ | [AHS, Kalpasiddhisthāna, 6 3.2]
bhūtaiśchāyātapāmbvādyair yathākālaṃ ca sevitam | [AHS, Kalpasiddhisthāna, 6 4.1]
avagāḍhamahāmūlam udīcīṃ diśam āśritam | [AHS, Kalpasiddhisthāna, 6 4.2]
atha kalyāṇacaritaḥ śrāddhaḥ śucirupoṣitaḥ | [AHS, Kalpasiddhisthāna, 6 5.1]
gṛhṇīyād auṣadhaṃ susthaṃ sthitaṃ kāle ca kalpayet | [AHS, Kalpasiddhisthāna, 6 5.2]
sakṣīraṃ tad asaṃpattāvanatikrāntavatsaram | [AHS, Kalpasiddhisthāna, 6 6.1]
ṛte guḍaghṛtakṣaudradhānyakṛṣṇāviḍaṅgataḥ | [AHS, Kalpasiddhisthāna, 6 6.2]
payo bāṣkayaṇaṃ grāhyaṃ viṇmūtraṃ tacca nīrujām | [AHS, Kalpasiddhisthāna, 6 7.1]
vayobalavatāṃ dhātupicchaśṛṅgakhurādikam | [AHS, Kalpasiddhisthāna, 6 7.2]
kaṣāyayonayaḥ pañca rasā lavaṇavarjitāḥ | [AHS, Kalpasiddhisthāna, 6 8.1]
rasaḥ kalkaḥ śṛtaḥ śītaḥ phāṇṭaśceti prakalpanā | [AHS, Kalpasiddhisthāna, 6 8.2]
pañcadhaiva kaṣāyāṇāṃ pūrvaṃ pūrvaṃ balādhikā | [AHS, Kalpasiddhisthāna, 6 9.1]
sadyaḥsamuddhṛtāt kṣuṇṇād yaḥ sravet paṭapīḍitāt | [AHS, Kalpasiddhisthāna, 6 9.2]
svarasaḥ sa samuddiṣṭaḥ kalkaḥ piṣṭo dravāplutaḥ | [AHS, Kalpasiddhisthāna, 6 10.1]
cūrṇo 'plutaḥ śṛtaḥ kvāthaḥ śīto rātriṃ drave sthitaḥ | [AHS, Kalpasiddhisthāna, 6 10.2]
sadyo'bhiṣutapūtas tu phāṇṭas tanmānakalpane | [AHS, Kalpasiddhisthāna, 6 11.1]
yuñjyād vyādhyādibalatas tathā ca vacanaṃ muneḥ | [AHS, Kalpasiddhisthāna, 6 11.2]
mātrāyā na vyavasthāsti vyādhiṃ koṣṭhaṃ balaṃ vayaḥ | [AHS, Kalpasiddhisthāna, 6 12.1]
ālocya deśakālau ca yojyā tadvacca kalpanā | [AHS, Kalpasiddhisthāna, 6 12.2]
madhyaṃ tu mānaṃ nirdiṣṭaṃ svarasasya catuḥpalam | [AHS, Kalpasiddhisthāna, 6 13.1]
peṣyasya karṣam āloḍyaṃ tad dravasya palatraye | [AHS, Kalpasiddhisthāna, 6 13.2]
kvāthaṃ dravyapale kuryāt prasthārdhaṃ pādaśeṣitam | [AHS, Kalpasiddhisthāna, 6 14.1]
śītaṃ pale palaiḥ ṣaḍbhiścaturbhis tu tato 'param | [AHS, Kalpasiddhisthāna, 6 14.2]
snehapāke tvamānoktau caturguṇavivardhitam | [AHS, Kalpasiddhisthāna, 6 15.1]
kalkasnehadravaṃ yojyam adhīte śaunakaḥ punaḥ | [AHS, Kalpasiddhisthāna, 6 15.2]
snehe sidhyati śuddhāmbuniḥkvāthasvarasaiḥ kramāt | [AHS, Kalpasiddhisthāna, 6 16.1]
kalkasya yojayed aṃśaṃ caturthaṃ ṣaṣṭham aṣṭamam | [AHS, Kalpasiddhisthāna, 6 16.2]
pṛthak snehasamaṃ dadyāt pañcaprabhṛti tu dravam | [AHS, Kalpasiddhisthāna, 6 17.1]
nāṅgulīgrāhitā kalke na snehe 'gnau saśabdatā | [AHS, Kalpasiddhisthāna, 6 17.2]
varṇādisaṃpacca yadā tadainaṃ śīghram āharet | [AHS, Kalpasiddhisthāna, 6 18.1]
ghṛtasya phenopaśamas tailasya tu tadudbhavaḥ | [AHS, Kalpasiddhisthāna, 6 18.2]
lehasya tantumattāpsu majjanaṃ saraṇaṃ na ca | [AHS, Kalpasiddhisthāna, 6 19.1]
pākas tu trividho mandaścikkaṇaḥ kharacikkaṇaḥ | [AHS, Kalpasiddhisthāna, 6 19.2]
mandaḥ kalkasame kiṭṭe cikkaṇo madanopame | [AHS, Kalpasiddhisthāna, 6 20.1]
kiṃcit sīdati kṛṣṇe ca vartyamāne ca paścimaḥ | [AHS, Kalpasiddhisthāna, 6 20.2]
dagdho 'ta ūrdhvaṃ niṣkāryaḥ syād āmas tvagnisādakṛt | [AHS, Kalpasiddhisthāna, 6 21.1]
mṛdur nasye kharo 'bhyaṅge pāne vastau ca cikkaṇaḥ | [AHS, Kalpasiddhisthāna, 6 21.2]
śāṇaṃ pāṇitalaṃ muṣṭiṃ kuḍavaṃ prastham āḍhakam | [AHS, Kalpasiddhisthāna, 6 22.1]
droṇaṃ vahaṃ ca kramaśo vijānīyāccaturguṇam | [AHS, Kalpasiddhisthāna, 6 22.2]
dviguṇaṃ yojayed ārdraṃ kuḍavādi tathā dravam | [AHS, Kalpasiddhisthāna, 6 23.1]
peṣaṇāloḍane vāri snehapāke ca nirdrave | [AHS, Kalpasiddhisthāna, 6 23.2]
kalpayet sadṛśān bhāgān pramāṇaṃ yatra noditam | [AHS, Kalpasiddhisthāna, 6 24.1]
kalkīkuryācca bhaiṣajyam anirūpitakalpanam | [AHS, Kalpasiddhisthāna, 6 24.2]
aṅgānuktau tu mūlaṃ syād aprasiddhau tad eva tu | [AHS, Kalpasiddhisthāna, 6 25.1]
dvau śāṇau vaṭakaḥ kolaṃ badaraṃ draṃkṣaṇaśca tau | [AHS, Kalpasiddhisthāna, 6 25.2]
akṣaṃ picuḥ pāṇitalaṃ suvarṇaṃ kavaḍagrahaḥ | [AHS, Kalpasiddhisthāna, 6 26.1]
karṣo biḍālapadakaṃ tindukaḥ pāṇimānikā | [AHS, Kalpasiddhisthāna, 6 26.2]
śabdānyatvam abhinne 'rthe śuktiraṣṭamikā picū | [AHS, Kalpasiddhisthāna, 6 27.1]
palaṃ prakuñco bilvaṃ ca muṣṭirāmraṃ caturthikā | [AHS, Kalpasiddhisthāna, 6 27.2]
dve pale prasṛtas tau dvāvañjalis tau tu mānikā | [AHS, Kalpasiddhisthāna, 6 28.1]
āḍhakaṃ bhājanaṃ kaṃso droṇaḥ kumbho ghaṭo 'rmaṇam | [AHS, Kalpasiddhisthāna, 6 28.2]
tulā palaśataṃ tāni viṃśatir bhāra ucyate | [AHS, Kalpasiddhisthāna, 6 29.1]
himavadvindhyaśailābhyāṃ prāyo vyāptā vasuṃdharā | [AHS, Kalpasiddhisthāna, 6 29.2]
saumyaṃ pathyaṃ ca tatrādyam āgneyaṃ vaindhyam auṣadham | [AHS, Kalpasiddhisthāna, 6 29.3]
{AHS, Utt., 1}
athāto bālopacaraṇīyam adhyāyaṃ vyākhyāsyāmaḥ | [AHS, Utt., 1 1.1]
iti ha smāhur ātreyādayo maharṣayaḥ | [AHS, Utt., 1 1.2]
jātamātraṃ viśodhyolbād bālaṃ saindhavasarpiṣā | [AHS, Utt., 1 1.3]
prasūtikleśitaṃ cānu balātailena secayet | [AHS, Utt., 1 1.4]
aśmanor vādanaṃ cāsya karṇamūle samācaret | [AHS, Utt., 1 2.1]
athāsya dakṣiṇe karṇe mantram uccārayed imam | [AHS, Utt., 1 2.2]
aṅgād aṅgāt sambhavasi hṛdayād abhijāyase | [AHS, Utt., 1 3.1]
ātmā vai putranāmāsi saṃjīva śaradāṃ śatam | [AHS, Utt., 1 3.2]
śatāyuḥ śatavarṣo 'si dīrgham āyuravāpnuhi | [AHS, Utt., 1 4.1]
nakṣatrāṇi diśo rātrirahaśca tvābhirakṣatu | [AHS, Utt., 1 4.2]
svasthībhūtasya nābhiṃ ca sūtreṇa caturaṅgulāt | [AHS, Utt., 1 5.1]
baddhvordhvaṃ vardhayitvā ca grīvāyām avasañjayet | [AHS, Utt., 1 5.2]
nābhiṃ ca kuṣṭhatailena secayet snāpayed anu | [AHS, Utt., 1 6.1]
kṣīrivṛkṣakaṣāyeṇa sarvagandhodakena vā | [AHS, Utt., 1 6.2]
koṣṇena taptarajatatapanīyanimajjanaiḥ | [AHS, Utt., 1 7.1]
tato dakṣiṇatarjanyā tālūnnamyāvaguṇṭhayet | [AHS, Utt., 1 7.2]
śirasi snehapicunā prāśyaṃ cāsya prayojayet | [AHS, Utt., 1 8.1]
hareṇumātraṃ medhāyurbalārtham abhimantritam | [AHS, Utt., 1 8.2]
aindrībrāhmīvacāśaṅkhapuṣpīkalkaṃ ghṛtaṃ madhu | [AHS, Utt., 1 9.1]
cāmīkaravacābrāhmītāpyapathyā rajīkṛtāḥ | [AHS, Utt., 1 9.2]
lihyān madhughṛtopetā hemadhātrīrajo 'thavā | [AHS, Utt., 1 10.1]
garbhāmbhaḥ saindhavavatā sarpiṣā vāmayet tataḥ | [AHS, Utt., 1 10.2]
prājāpatyena vidhinā jātakarmāṇi kārayet | [AHS, Utt., 1 11.1]
sirāṇāṃ hṛdayasthānāṃ vivṛtatvāt prasūtitaḥ | [AHS, Utt., 1 11.2]
tṛtīye 'hni caturthe vā strīṇāṃ stanyaṃ pravartate | [AHS, Utt., 1 12.1]
prathame divase tasmāt trikālaṃ madhusarpiṣī | [AHS, Utt., 1 12.2]
anantāmiśrite mantrapāvite prāśayecchiśum | [AHS, Utt., 1 13.1]
dvitīye lakṣmaṇāsiddhaṃ tṛtīye ca ghṛtaṃ tataḥ | [AHS, Utt., 1 13.2]
prāṅniṣiddhastanasyāsya tatpāṇitalasaṃmitam | [AHS, Utt., 1 14.1]
stanyānupānaṃ dvau kālau navanītaṃ prayojayet | [AHS, Utt., 1 14.2]
mātureva pibet stanyaṃ taddhyalaṃ dehavṛddhaye | [AHS, Utt., 1 15.1]
stanyadhātryāvubhe kārye tadasaṃpadi vatsale | [AHS, Utt., 1 15.2]
avyaṅge brahmacāriṇyau varṇaprakṛtitaḥ same | [AHS, Utt., 1 16.1]
nīruje madhyavayasau jīvadvatse na lolupe | [AHS, Utt., 1 16.2]
hitāhāravihāreṇa yatnād upacarecca te | [AHS, Utt., 1 17.1]
śukkrodhalaṅghanāyāsāḥ stanyanāśasya hetavaḥ | [AHS, Utt., 1 17.2]
stanyasya sīdhuvarjyāni madyānyānūpajā rasāḥ | [AHS, Utt., 1 18.1]
kṣīraṃ kṣīriṇya oṣadhyaḥ śokādeśca viparyayaḥ | [AHS, Utt., 1 18.2]
viruddhāhārabhuktāyāḥ kṣudhitāyā vicetasaḥ | [AHS, Utt., 1 19.1]
praduṣṭadhātor garbhiṇyāḥ stanyaṃ rogakaraṃ śiśoḥ | [AHS, Utt., 1 19.2]
stanyābhāve payaśchāgaṃ gavyaṃ vā tadguṇaṃ pibet | [AHS, Utt., 1 20.1]
hrasvena pañcamūlena sthirābhyāṃ vā sitāyutam | [AHS, Utt., 1 20.2]
ṣaṣṭhīṃ niśāṃ viśeṣeṇa kṛtarakṣābalikriyāḥ | [AHS, Utt., 1 21.1]
jāgṛyur bāndhavās tasya dadhataḥ paramāṃ mudam | [AHS, Utt., 1 21.2]
daśame divase pūrṇe vidhibhiḥ svakulocitaiḥ | [AHS, Utt., 1 22.1]
kārayet sūtikotthānaṃ nāma bālasya cārcitam | [AHS, Utt., 1 22.2]
bibhrato 'ṅgair manohvālarocanāgurucandanam | [AHS, Utt., 1 23.1]
nakṣatradevatāyuktaṃ bāndhavaṃ vā samākṣaram | [AHS, Utt., 1 23.2]
tataḥ prakṛtibhedoktarūpairāyuḥparīkṣaṇam | [AHS, Utt., 1 24.1]
prāgudakśirasaḥ kuryād bālasya jñānavān bhiṣak | [AHS, Utt., 1 24.2]
śucidhautopadhānāni nirvalīni mṛdūni ca | [AHS, Utt., 1 25.1]
śayyāstaraṇavāsāṃsi rakṣoghnair dhūpitāni ca | [AHS, Utt., 1 25.2]
kāko viśastaḥ śastaśca dhūpane trivṛtānvitaḥ | [AHS, Utt., 1 26.1]
jīvatkhaḍgādiśṛṅgotthān sadā bālaḥ śubhān maṇīn | [AHS, Utt., 1 26.2]
dhārayed auṣadhīḥ śreṣṭhāḥ brāhmyaindrījīvakādikāḥ | [AHS, Utt., 1 27.1]
hastābhyāṃ grīvayā mūrdhnā viśeṣāt satataṃ vacām | [AHS, Utt., 1 27.2]
āyurmedhāsmṛtisvāsthyakarīṃ rakṣo'bhirakṣiṇīm | [AHS, Utt., 1 28.1]
ṣaṭsaptāṣṭamamāseṣu nīrujasya śubhe 'hani | [AHS, Utt., 1 28.2]
karṇau himāgame vidhyeddhātryaṅkasthasya sāntvayan | [AHS, Utt., 1 29.1]
prāg dakṣiṇaṃ kumārasya bhiṣag vāmaṃ tu yoṣitaḥ | [AHS, Utt., 1 29.2]
dakṣiṇena dadhat sūcīṃ pālīm anyena pāṇinā | [AHS, Utt., 1 30.1]
madhyataḥ karṇapīṭhasya kiṃcid gaṇḍāśrayaṃ prati | [AHS, Utt., 1 30.2]
jarāyumātrapracchanne raviraśmyavabhāsite | [AHS, Utt., 1 31.1]
ghṛtasya niścalaṃ samyag alaktakarasāṅkite | [AHS, Utt., 1 31.2]
vidhyed daivakṛte chidre sakṛd evarju lāghavāt | [AHS, Utt., 1 32.1]
nordhvaṃ na pārśvato nādhaḥ sirās tatra hi saṃśritāḥ | [AHS, Utt., 1 32.2]
kālikāmarmarīraktās tadvyadhād rāgarugjvarāḥ | [AHS, Utt., 1 33.1]
saśophadāhasaṃrambhamanyāstambhāpatānakāḥ | [AHS, Utt., 1 33.2]
teṣāṃ yathāmayaṃ kuryād vibhajyāśu cikitsitam | [AHS, Utt., 1 34.1]
sthāne vyadhān na rudhiraṃ na rugrāgādisaṃbhavaḥ | [AHS, Utt., 1 34.2]
snehāktaṃ sūcyanusyūtaṃ sūtraṃ cānu nidhāpayet | [AHS, Utt., 1 35.1]
āmatailena siñcecca bahalāṃ tadvad ārayā | [AHS, Utt., 1 35.2]
vidhyet pālīṃ hitabhujaḥ saṃcāryātha sthavīyasī | [AHS, Utt., 1 36.1]
vartis tryahāt tato rūḍhaṃ vardhayeta śanaiḥ śanaiḥ | [AHS, Utt., 1 36.2]
athainaṃ jātadaśanaṃ krameṇāpanayet stanāt | [AHS, Utt., 1 37.1]
pūrvoktaṃ yojayet kṣīram annaṃ ca laghu bṛṃhaṇam | [AHS, Utt., 1 37.2]
priyālamajjamadhukamadhulājasitopalaiḥ | [AHS, Utt., 1 38.1]
apastanasya saṃyojyaḥ prīṇano modakaḥ śiśoḥ | [AHS, Utt., 1 38.2]
dīpano bālabilvailāśarkarālājasaktubhiḥ | [AHS, Utt., 1 39.1]
saṃgrāhī dhātakīpuṣpaśarkarālājatarpaṇaiḥ | [AHS, Utt., 1 39.2]
rogāṃścāsya jayet saumyair bheṣajair aviṣādakaiḥ | [AHS, Utt., 1 40.1]
anyatrātyayikād vyādher virekaṃ sutarāṃ tyajet | [AHS, Utt., 1 40.2]
trāsayen nāvidheyaṃ taṃ trastaṃ gṛhṇanti hi grahāḥ | [AHS, Utt., 1 41.1]
vastravātāt parasparśāt pālayellaṅghanācca tam | [AHS, Utt., 1 41.2]
brāhmīsiddhārthakavacāśārivākuṣṭhasaindhavaiḥ | [AHS, Utt., 1 42.1]
sakaṇaiḥ sādhitaṃ pītaṃ vāṅmedhāsmṛtikṛd ghṛtam | [AHS, Utt., 1 42.2]
āyuṣyaṃ pāpmarakṣoghnaṃ bhūtonmādanibarhaṇam | [AHS, Utt., 1 43.1]
vacendulekhāmaṇḍūkīśaṅkhapuṣpīśatāvarīḥ | [AHS, Utt., 1 43.2]
brahmasomāmṛtābrāhmīḥ kalkīkṛtya palāṃśikāḥ | [AHS, Utt., 1 44.1]
aṣṭāṅgaṃ vipacet sarpiḥ prasthaṃ kṣīracaturguṇam | [AHS, Utt., 1 44.2]
tat pītaṃ dhanyam āyuṣyaṃ vāṅmedhāsmṛtibuddhikṛt | [AHS, Utt., 1 45.1]
ajākṣīrābhayāvyoṣapāṭhogrāśigrusaindhavaiḥ | [AHS, Utt., 1 45.2]
siddhaṃ sārasvataṃ sarpir vāṅmedhāsmṛtivahnikṛt | [AHS, Utt., 1 46.1]
vacāmṛtāśaṭhīpathyāśaṅkhinīvellanāgaraiḥ | [AHS, Utt., 1 46.2]
apāmārgeṇa ca ghṛtaṃ sādhitaṃ pūrvavad guṇaiḥ | [AHS, Utt., 1 47.1]
hema śvetavacā kuṣṭham arkapuṣpī sakāñcanā | [AHS, Utt., 1 47.2]
hema matsyākṣakaḥ śaṅkhaḥ kaiḍaryaḥ kanakaṃ vacā | [AHS, Utt., 1 48.1]
catvāra ete pādoktāḥ prāśā madhughṛtaplutāḥ | [AHS, Utt., 1 48.2]
varṣaṃ līḍhā vapurmedhābalavarṇakarāḥ śubhāḥ | [AHS, Utt., 1 49.1]
vacāyaṣṭyāhvasindhūtthapathyānāgaradīpyakaiḥ | [AHS, Utt., 1 49.2]
śudhyate vāgghavirlīḍhaiḥ sakuṣṭhakaṇajīrakaiḥ | [AHS, Utt., 1 49.3]
{AHS, Utt., 2}
athāto bālāmayapratiṣedhaṃ vyākhyāsyāmaḥ | [AHS, Utt., 2 1.1]
iti ha smāhur ātreyādayo maharṣayaḥ | [AHS, Utt., 2 1.2]
trividhaḥ kathito bālaḥ kṣīrānnobhayavartanaḥ | [AHS, Utt., 2 1.3]
svāsthyaṃ tābhyām aduṣṭābhyāṃ duṣṭābhyāṃ rogasaṃbhavaḥ | [AHS, Utt., 2 1.4]
yad adbhirekatāṃ yāti na ca doṣairadhiṣṭhitam | [AHS, Utt., 2 2.1]
tad viśuddhaṃ payo vātād duṣṭaṃ tu plavate 'mbhasi | [AHS, Utt., 2 2.2]
kaṣāyaṃ phenilaṃ rūkṣaṃ varcomūtravibandhakṛt | [AHS, Utt., 2 3.1]
pittād uṣṇāmlakaṭukaṃ pītarājyapsu dāhakṛt | [AHS, Utt., 2 3.2]
kaphāt salavaṇaṃ sāndraṃ jale majjati picchilam | [AHS, Utt., 2 4.1]
saṃsṛṣṭaliṅgaṃ saṃsargāt triliṅgaṃ sāṃnipātikam | [AHS, Utt., 2 4.2]
yathāsvaliṅgāṃstad vyādhīn janayatyupayojitam | [AHS, Utt., 2 5.1]
śiśos tīkṣṇam abhīkṣṇaṃ ca rodanāllakṣayed rujam | [AHS, Utt., 2 5.2]
sa yaṃ spṛśed bhṛśaṃ deśaṃ yatra ca sparśanākṣamaḥ | [AHS, Utt., 2 6.1]
tatra vidyād rujaṃ mūrdhni rujaṃ cākṣinimīlanāt | [AHS, Utt., 2 6.2]
hṛdi jihvauṣṭhadaśanaśvāsamuṣṭinipīḍanaiḥ | [AHS, Utt., 2 7.1]
koṣṭhe vibandhavamathustanadaṃśāntrakūjanaiḥ | [AHS, Utt., 2 7.2]
ādhmānapṛṣṭhanamanajaṭharonnamanairapi | [AHS, Utt., 2 8.1]
vastau guhye ca viṇmūtrasaṅgottrāsadigīkṣaṇaiḥ | [AHS, Utt., 2 8.2]
atha dhātryāḥ kriyāṃ kuryād yathādoṣaṃ yathāmayam | [AHS, Utt., 2 9.1]
tatra vātātmake stanye daśamūlaṃ tryahaṃ pibet | [AHS, Utt., 2 9.2]
athavāgnivacāpāṭhākaṭukākuṣṭhadīpyakam | [AHS, Utt., 2 10.1]
sabhārgīdārusaralavṛścikālīkaṇoṣaṇam | [AHS, Utt., 2 10.2]
tataḥ pibed anyatamaṃ vātavyādhiharaṃ ghṛtam | [AHS, Utt., 2 11.1]
anu cācchasurām evaṃ snigdhāṃ mṛdu virecayet | [AHS, Utt., 2 11.2]
vastikarma tataḥ kuryāt svedādīṃścānilāpahān | [AHS, Utt., 2 12.1]
rāsnājamodāsaraladevadārurajo'nvitam | [AHS, Utt., 2 12.2]
bālo lihyād ghṛtaṃ tair vā vipakvaṃ sasitopalam | [AHS, Utt., 2 13.1]
pittaduṣṭe 'mṛtābhīrupaṭolīnimbacandanam | [AHS, Utt., 2 13.2]
dhātrī kumāraśca pibet kvāthayitvā saśārivam | [AHS, Utt., 2 14.1]
athavā triphalāmustabhūnimbakaṭurohiṇīḥ | [AHS, Utt., 2 14.2]
śārivādiṃ paṭolādiṃ padmakādiṃ tathā gaṇam | [AHS, Utt., 2 15.1]
ghṛtānyebhiśca siddhāni pittaghnaṃ ca virecanam | [AHS, Utt., 2 15.2]
śītāṃścābhyaṅgalepādīn yuñjyācchleṣmātmake punaḥ | [AHS, Utt., 2 16.1]
yaṣṭyāhvasaindhavayutaṃ kumāraṃ pāyayed ghṛtam | [AHS, Utt., 2 16.2]
sindhūtthapippalīmad vā piṣṭaiḥ kṣaudrayutairatha | [AHS, Utt., 2 17.1]
rāṭhapuṣpaiḥ stanau limpecchiśośca daśanacchadau | [AHS, Utt., 2 17.2]
sukham evaṃ vamed bālaḥ tīkṣṇair dhātrīṃ tu vāmayet | [AHS, Utt., 2 18.1]
athācaritasaṃsargī mustādiṃ kvathitaṃ pibet | [AHS, Utt., 2 18.2]
tadvat tagarapṛthvīkāsuradārukaliṅgakān | [AHS, Utt., 2 19.1]
athavātiviṣāmustaṣaḍgranthāpañcakolakam | [AHS, Utt., 2 19.2]
stanye tridoṣamaline durgandhyāmaṃ jalopamam | [AHS, Utt., 2 20.1]
vibaddham acchaṃ vicchinnaṃ phenilaṃ copaveśyate | [AHS, Utt., 2 20.2]
śakṛn nānāvyathāvarṇaṃ mūtraṃ pītaṃ sitaṃ ghanam | [AHS, Utt., 2 21.1]
jvarārocakatṛṭchardiśuṣkodgāravijṛmbhikāḥ | [AHS, Utt., 2 21.2]
aṅgabhaṅgo 'ṅgavikṣepaḥ kūjanaṃ vepathur bhramaḥ | [AHS, Utt., 2 22.1]
ghrāṇākṣimukhapākādyā jāyante 'nye 'pi taṃ gadam | [AHS, Utt., 2 22.2]
kṣīrālasakam ityāhuratyayaṃ cātidāruṇam | [AHS, Utt., 2 23.1]
tatrāśu dhātrīṃ bālaṃ ca vamanenopapādayet | [AHS, Utt., 2 23.2]
vihitāyāṃ ca saṃsargyāṃ vacādiṃ yojayed gaṇam | [AHS, Utt., 2 24.1]
niśādiṃ vāthavā mādrīpāṭhātiktāghanāmayān | [AHS, Utt., 2 24.2]
pāṭhāśuṇṭhyamṛtātiktatiktādevāhvaśārivāḥ | [AHS, Utt., 2 25.1]
samustamūrvendrayavāḥ stanyadoṣaharāḥ param | [AHS, Utt., 2 25.2]
anubandhe yathāvyādhi pratikurvīta kālavit | [AHS, Utt., 2 26.1]
dantodbhedaśca rogāṇāṃ sarveṣām api kāraṇam | [AHS, Utt., 2 26.2]
viśeṣājjvaraviḍbhedakāsacchardiśirorujām | [AHS, Utt., 2 27.1]
abhiṣyandasya pothakyā visarpasya ca jāyate | [AHS, Utt., 2 27.2]
pṛṣṭhabhaṅge biḍālānāṃ barhiṇāṃ ca śikhodbhave | [AHS, Utt., 2 28.1]
dantodbhede ca bālānāṃ na hi kiṃcinna dūyate | [AHS, Utt., 2 28.2]
yathādoṣaṃ yathārogaṃ yathodrekaṃ yathābhayam | [AHS, Utt., 2 29.1]
vibhajya deśakālādīṃs tatra yojyaṃ bhiṣagjitam | [AHS, Utt., 2 29.2]
ta eva doṣā dūṣyāśca jvarādyā vyādhayaśca yat | [AHS, Utt., 2 30.1]
atas tad eva bhaiṣajyaṃ mātrā tvasya kanīyasī | [AHS, Utt., 2 30.2]
saukumāryālpakāyatvāt sarvānnānupasevanāt | [AHS, Utt., 2 31.1]
snigdhā eva sadā bālā ghṛtakṣīraniṣevaṇāt | [AHS, Utt., 2 31.2]
sadyas tān vamanaṃ tasmāt pāyayen matimān mṛdu | [AHS, Utt., 2 32.1]
stanyasya tṛptaṃ vamayet kṣīrakṣīrānnasevinam | [AHS, Utt., 2 32.2]
pītavantaṃ tanuṃ peyām annādaṃ ghṛtasaṃyutām | [AHS, Utt., 2 33.1]
vastiṃ sādhye virekeṇa marśena pratimarśanam | [AHS, Utt., 2 33.2]
yuñjyād virecanādīṃs tu dhātryā eva yathoditān | [AHS, Utt., 2 34.1]
mūrvāvyoṣavarākolajambūtvagdārusarṣapāḥ | [AHS, Utt., 2 34.2]
sapāṭhā madhunā līḍhāḥ stanyadoṣaharāḥ param | [AHS, Utt., 2 35.1]
dantapālīṃ samadhunā cūrṇena pratisārayet | [AHS, Utt., 2 35.2]
pippalyā dhātakīpuṣpadhātrīphalakṛtena vā | [AHS, Utt., 2 36.1]
lāvatittirivallūrarajaḥ puṣparasadrutam | [AHS, Utt., 2 36.2]
drutaṃ karoti bālānāṃ dantakesaravan mukham | [AHS, Utt., 2 37.1]
vacādvibṛhatīpāṭhākaṭukātiviṣāghanaiḥ | [AHS, Utt., 2 37.2]
madhuraiśca ghṛtaṃ siddhaṃ siddhaṃ daśanajanmani | [AHS, Utt., 2 38.1]
rajanīdārusaralaśreyasībṛhatīdvayam | [AHS, Utt., 2 38.2]
pṛśniparṇī śatāhvā ca līḍhaṃ mākṣikasarpiṣā | [AHS, Utt., 2 39.1]
grahaṇīdīpanaṃ śreṣṭhaṃ mārutasyānulomanam | [AHS, Utt., 2 39.2]
atīsārajvaraśvāsakāmalāpāṇḍukāsanut | [AHS, Utt., 2 40.1]
bālasya sarvarogeṣu pūjitaṃ balavarṇadam | [AHS, Utt., 2 40.2]
samaṅgādhātakīlodhrakuṭannaṭabalādvayaiḥ | [AHS, Utt., 2 41.1]
mahāsahākṣudrasahāmudgabilvaśalāṭubhiḥ | [AHS, Utt., 2 41.2]
sakārpāsīphalais toye sādhitaiḥ sādhitaṃ ghṛtam | [AHS, Utt., 2 42.1]
kṣīramastuyutaṃ hanti śīghraṃ dantodbhavodbhavān | [AHS, Utt., 2 42.2]
vividhān āmayān etad vṛddhakāśyapanirmitam | [AHS, Utt., 2 43.1]
dantodbhaveṣu rogeṣu na bālam atiyantrayet | [AHS, Utt., 2 43.2]
svayam apyupaśāmyanti jātadantasya yadgadāḥ | [AHS, Utt., 2 44.1]
atyahaḥsvapnaśītāmbuślaiṣmikastanyasevinaḥ | [AHS, Utt., 2 44.2]
śiśoḥ kaphena ruddheṣu srotaḥsu rasavāhiṣu | [AHS, Utt., 2 45.1]
arocakaḥ pratiśyāyo jvaraḥ kāsaśca jāyate | [AHS, Utt., 2 45.2]
kumāraḥ śuṣyati tataḥ snigdhaśuklamukhekṣaṇaḥ | [AHS, Utt., 2 46.1]
saindhavavyoṣaśārṅgeṣṭāpāṭhāgirikadambakān | [AHS, Utt., 2 46.2]
śuṣyato madhusarpirbhyām arucyādiṣu yojayet | [AHS, Utt., 2 47.1]
aśokarohiṇīyuktaṃ pañcakolaṃ ca cūrṇitam | [AHS, Utt., 2 47.2]
badarīdhātakīdhātrīcūrṇaṃ vā sarpiṣā drutam | [AHS, Utt., 2 48.1]
sthirāvacādvibṛhatīkākolīpippalīnataiḥ | [AHS, Utt., 2 48.2]
niculotpalavarṣābhūbhārgīmustaiśca kārṣikaiḥ | [AHS, Utt., 2 49.1]
siddhaṃ prasthārdham ājyasya srotasāṃ śodhanaṃ param | [AHS, Utt., 2 49.2]
siṃhyaśvagandhāsurasākaṇāgarbhaṃ ca tadguṇam | [AHS, Utt., 2 50.1]
yaṣṭyāhvapippalīlodhrapadmakotpalacandanaiḥ | [AHS, Utt., 2 50.2]
tālīśaśārivābhyāṃ ca sādhitaṃ śoṣajid ghṛtam | [AHS, Utt., 2 51.1]
śṛṅgīmadhūlikābhārgīpippalīdevadārubhiḥ | [AHS, Utt., 2 51.2]
aśvagandhādvikākolīrāsnarṣabhakajīvakaiḥ | [AHS, Utt., 2 52.1]
śūrpaparṇīviḍaṅgaiśca kalkitaiḥ sādhitaṃ ghṛtam | [AHS, Utt., 2 52.2]
śaśottamāṅganiryūhe śuṣyataḥ puṣṭikṛt param | [AHS, Utt., 2 53.1]
vacāvayaḥsthātagarakāyasthācorakaiḥ śṛtam | [AHS, Utt., 2 53.2]
bastamūtrasurābhyāṃ ca tailam abhyañjane hitam | [AHS, Utt., 2 54.1]
lākṣārasasamaṃ tailaprasthaṃ mastu caturguṇam | [AHS, Utt., 2 54.2]
aśvagandhāniśādārukauntīkuṣṭhābdacandanaiḥ | [AHS, Utt., 2 55.1]
samūrvārohiṇīrāsnāśatāhvāmadhukaiḥ samaiḥ | [AHS, Utt., 2 55.2]
siddhaṃ lākṣādikaṃ nāma tailam abhyañjanād idam | [AHS, Utt., 2 56.1]
balyaṃ jvarakṣayonmādaśvāsāpasmāravātanut | [AHS, Utt., 2 56.2]
yakṣarākṣasabhūtaghnaṃ garbhiṇīnāṃ ca śasyate | [AHS, Utt., 2 57.1]
madhunātiviṣāśṛṅgīpippalīr lehayecchiśum | [AHS, Utt., 2 57.2]
ekāṃ vātiviṣāṃ kāsajvaracchardirupadrutam | [AHS, Utt., 2 58.1]
pītaṃ pītaṃ vamati yaḥ stanyaṃ taṃ madhusarpiṣā | [AHS, Utt., 2 58.2]
dvivārtākīphalarasaṃ pañcakolaṃ ca lehayet | [AHS, Utt., 2 59.1]
pippalīpañcalavaṇaṃ kṛmijitpāribhadrakam | [AHS, Utt., 2 59.2]
tadvallihyāt tathā vyoṣaṃ maṣīṃ vā romacarmaṇām | [AHS, Utt., 2 60.1]
lābhataḥ śalyakaśvāvidgodharkṣaśikhijanmanām | [AHS, Utt., 2 60.2]
khadirārjunatālīśakuṣṭhacandanaje rase | [AHS, Utt., 2 61.1]
sakṣīraṃ sādhitaṃ sarpir vamathuṃ viniyacchati | [AHS, Utt., 2 61.2]
sadanto jāyate yas tu dantāḥ prāg yasya cottarāḥ | [AHS, Utt., 2 62.1]
kurvīta tasminn utpāte śāntiṃ taṃ ca dvijātaye | [AHS, Utt., 2 62.2]
dadyāt sadakṣiṇaṃ bālaṃ naigameṣaṃ ca pūjayet | [AHS, Utt., 2 63.1]
tālumāṃse kaphaḥ kruddhaḥ kurute tālukaṇṭakam | [AHS, Utt., 2 63.2]
tena tālupradeśasya nimnatā mūrdhni jāyate | [AHS, Utt., 2 64.1]
tālupātaḥ stanadveṣaḥ kṛcchrāt pānaṃ śakṛddravam | [AHS, Utt., 2 64.2]
tṛḍāsyakaṇḍvakṣirujā grīvādurdharatā vamiḥ | [AHS, Utt., 2 65.1]
tatrotkṣipya yavakṣārakṣaudrābhyāṃ pratisārayet | [AHS, Utt., 2 65.2]
tālu tadvat kaṇāśuṇṭhīgośakṛdrasasaindhavaiḥ | [AHS, Utt., 2 66.1]
śṛṅgaveraniśābhṛṅgaṃ kalkitaṃ vaṭapallavaiḥ | [AHS, Utt., 2 66.2]
baddhvā gośakṛtā liptam kukūle svedayet tataḥ | [AHS, Utt., 2 67.1]
rasena limpet tālvāsyaṃ netre ca pariṣecayet | [AHS, Utt., 2 67.2]
harītakīvacākuṣṭhakalkaṃ mākṣikasaṃyutam | [AHS, Utt., 2 68.1]
pītvā kumāraḥ stanyena mucyate tālukaṇṭakāt | [AHS, Utt., 2 68.2]
malopalepāt svedād vā gude raktakaphodbhavaḥ | [AHS, Utt., 2 69.1]
tāmro vraṇo 'ntaḥ kaṇḍūmān jāyate bhūryupadravaḥ | [AHS, Utt., 2 69.2]
kecit taṃ mātṛkādoṣaṃ vadantyanye 'hipūtanam | [AHS, Utt., 2 70.1]
pṛṣṭhārur gudakuṭṭaṃ ca kecicca tam anāmikam | [AHS, Utt., 2 70.2]
tatra dhātryāḥ payaḥ śodhyaṃ pittaśleṣmaharauṣadhaiḥ | [AHS, Utt., 2 71.1]
śṛtaśītaṃ ca śītāmbuyuktam antarapānakam | [AHS, Utt., 2 71.2]
sakṣaudratārkṣyaśailena vraṇaṃ tena ca lepayet | [AHS, Utt., 2 72.1]
triphalābadarīplakṣatvakkvāthapariṣecitam | [AHS, Utt., 2 72.2]
kāsīsarocanātutthamanohvālarasāñjanaiḥ | [AHS, Utt., 2 73.1]
lepayed amlapiṣṭair vā cūrṇitair vāvacūrṇayet | [AHS, Utt., 2 73.2]
suślakṣṇairathavā yaṣṭīśaṅkhasauvīrakāñjanaiḥ | [AHS, Utt., 2 74.1]
śārivāśaṅkhanābhibhyām asanasya tvacāthavā | [AHS, Utt., 2 74.2]
rāgakaṇḍūtkaṭe kuryād raktasrāvaṃ jalaukasā | [AHS, Utt., 2 75.1]
sarvaṃ ca pittavraṇajicchasyate gudakuṭṭake | [AHS, Utt., 2 75.2]
pāṭhāvelladvirajanīmustabhārgīpunarnavaiḥ | [AHS, Utt., 2 76.1]
sabilvatryūṣaṇaiḥ sarpiḥ vṛścikālīyutaiḥ śṛtam | [AHS, Utt., 2 76.2]
lihāno mātrayā rogair mucyate mṛttikodbhavaiḥ | [AHS, Utt., 2 77.1]
vyādher yadyasya bhaiṣajyaṃ stanas tena pralepitaḥ | [AHS, Utt., 2 77.2]
sthito muhūrtaṃ dhauto 'nu pītas taṃ taṃ jayed gadam | [AHS, Utt., 2 77.3]
{AHS, Utt., 3}
athāto bālagrahapratiṣedhaṃ vyākhyāsyāmaḥ | [AHS, Utt., 3 1.1]
iti ha smāhur ātreyādayo maharṣayaḥ | [AHS, Utt., 3 1.2]
purā guhasya rakṣārthaṃ nirmitāḥ śūlapāṇinā | [AHS, Utt., 3 1.3]
manuṣyavigrahāḥ pañca sapta strīvigrahā grahāḥ | [AHS, Utt., 3 1.4]
skando viśākho meṣākhyaḥ śvagrahaḥ pitṛsaṃjñitaḥ | [AHS, Utt., 3 2.1]
śakuniḥ pūtanā śītapūtanādṛṣṭipūtanā | [AHS, Utt., 3 2.2]
mukhamaṇḍitikā tadvad revatī śuṣkarevatī | [AHS, Utt., 3 3.1]
teṣāṃ grahīṣyatāṃ rūpaṃ pratataṃ rodanaṃ jvaraḥ | [AHS, Utt., 3 3.2]
sāmānyaṃ rūpam uttrāsajṛmbhābhrūkṣepadīnatāḥ | [AHS, Utt., 3 4.1]
phenasrāvordhvadṛṣṭyoṣṭhadantadaṃśaprajāgarāḥ | [AHS, Utt., 3 4.2]
rodanaṃ kūjanaṃ stanyavidveṣaḥ svaravaikṛtam | [AHS, Utt., 3 5.1]
nakhairakasmāt paritaḥ svadhātryaṅgavilekhanam | [AHS, Utt., 3 5.2]
tatraikanayanasrāvī śiro vikṣipate muhuḥ | [AHS, Utt., 3 6.1]
hataikapakṣaḥ stabdhāṅgaḥ sasvedo natakandharaḥ | [AHS, Utt., 3 6.2]
dantakhādī stanadveṣī trasyan roditi visvaram | [AHS, Utt., 3 7.1]
vakravaktro vaman lālāṃ bhṛśam ūrdhvaṃ nirīkṣate | [AHS, Utt., 3 7.2]
vasāsṛggandhirudvigno baddhamuṣṭiśakṛcchiśuḥ | [AHS, Utt., 3 8.1]
calitaikākṣigaṇḍabhrūḥ saṃraktobhayalocanaḥ | [AHS, Utt., 3 8.2]
skandārtas tena vaikalyaṃ maraṇaṃ vā bhaveddhruvam | [AHS, Utt., 3 9.1]
saṃjñānāśo muhuḥ keśaluñcanaṃ kandharānatiḥ | [AHS, Utt., 3 9.2]
vinamya jṛmbhamāṇasya śakṛnmūtrapravartanam | [AHS, Utt., 3 10.1]
phenodvamanam ūrdhvekṣā hastabhrūpādanartanam | [AHS, Utt., 3 10.2]
stanasvajihvāsaṃdaṃśasaṃrambhajvarajāgarāḥ | [AHS, Utt., 3 11.1]
pūyaśoṇitagandhaśca skandāpasmāralakṣaṇam | [AHS, Utt., 3 11.2]
ādhmānaṃ pāṇipādasya spandanaṃ phenanirvamaḥ | [AHS, Utt., 3 12.1]
tṛṇmuṣṭibandhātīsārasvaradainyavivarṇatāḥ | [AHS, Utt., 3 12.2]
kūjanaṃ stananaṃ chardiḥ kāsahidhmāprajāgarāḥ | [AHS, Utt., 3 13.1]
oṣṭhadaṃśāṅgasaṃkocastambhabastābhagandhatāḥ | [AHS, Utt., 3 13.2]
ūrdhvaṃ nirīkṣya hasanaṃ madhye vinamanaṃ jvaraḥ | [AHS, Utt., 3 14.1]
mūrchaikanetraśophaśca naigameṣagrahākṛtiḥ | [AHS, Utt., 3 14.2]
kampo hṛṣitaromatvaṃ svedaścakṣurnimīlanam | [AHS, Utt., 3 15.1]
bahirāyāmanaṃ jihvādaṃśo 'ntaḥkaṇṭhakūjanam | [AHS, Utt., 3 15.2]
dhāvanaṃ viṭsagandhatvaṃ krośanaṃ ca śvavacchuni | [AHS, Utt., 3 16.1]
romaharṣo muhus trāsaḥ sahasā rodanaṃ jvaraḥ | [AHS, Utt., 3 16.2]
kāsātīsāravamathujṛmbhātṛṭśavagandhatāḥ | [AHS, Utt., 3 17.1]
aṅgeṣvākṣepavikṣepaśoṣastambhavivarṇatāḥ | [AHS, Utt., 3 17.2]
muṣṭibandhaḥ srutiścākṣṇor bālasya syuḥ pitṛgrahe | [AHS, Utt., 3 18.1]
srastāṅgatvam atīsāro jihvātālugale vraṇāḥ | [AHS, Utt., 3 18.2]
sphoṭāḥ sadāharukpākāḥ saṃdhiṣu syuḥ punaḥ punaḥ | [AHS, Utt., 3 19.1]
niśyahni pravilīyante pāko vaktre gude 'pi vā | [AHS, Utt., 3 19.2]
bhayaṃ śakunigandhatvaṃ jvaraśca śakunigrahe | [AHS, Utt., 3 20.1]
pūtanāyāṃ vamiḥ kampas tandrā rātrau prajāgaraḥ | [AHS, Utt., 3 20.2]
hidhmādhmānaṃ śakṛdbhedaḥ pipāsā mūtranigrahaḥ | [AHS, Utt., 3 21.1]
srastahṛṣṭāṅgaromatvaṃ kākavat pūtigandhitā | [AHS, Utt., 3 21.2]
śītapūtanayā kampo rodanaṃ tiryagīkṣaṇam | [AHS, Utt., 3 22.1]
tṛṣṇāntrakūjo 'tīsāro vasāvad visragandhatā | [AHS, Utt., 3 22.2]
pārśvasyaikasya śītatvam uṣṇatvam aparasya ca | [AHS, Utt., 3 23.1]
andhapūtanayā chardir jvaraḥ kāso 'lpanidratā | [AHS, Utt., 3 23.2]
varcaso bhedavaivarṇyadaurgandhyānyaṅgaśoṣaṇam | [AHS, Utt., 3 24.1]
dṛṣṭeḥ sādātirukkaṇḍūpothakījanmaśūnatāḥ | [AHS, Utt., 3 24.2]
hidhmodvegastanadveṣavaivarṇyasvaratīkṣṇatāḥ | [AHS, Utt., 3 25.1]
vepathur matsyagandhatvam athavā sāmlagandhatā | [AHS, Utt., 3 25.2]
mukhamaṇḍitayā pāṇipādāsyaramaṇīyatā | [AHS, Utt., 3 26.1]
sirābhirasitābhābhirācitodaratā jvaraḥ | [AHS, Utt., 3 26.2]
arocako 'ṅgaglapanaṃ gomūtrasamagandhatā | [AHS, Utt., 3 27.1]
revatyāṃ śyāvanīlatvaṃ karṇanāsākṣimardanam | [AHS, Utt., 3 27.2]
kāsahidhmākṣivikṣepavakravaktratvaraktatāḥ | [AHS, Utt., 3 28.1]
bastagandho jvaraḥ śoṣaḥ purīṣaṃ haritaṃ dravam | [AHS, Utt., 3 28.2]
jāyate śuṣkarevatyāṃ kramāt sarvāṅgasaṃkṣayaḥ | [AHS, Utt., 3 29.1]
keśaśāto 'nnavidveṣaḥ svaradainyaṃ vivarṇatā | [AHS, Utt., 3 29.2]
nānāvarṇapurīṣatvam udare granthayaḥ sirāḥ | [AHS, Utt., 3 30.1]
rodanaṃ gṛdhragandhatvaṃ dīrghakālānuvartanam | [AHS, Utt., 3 31.1]
udare granthayo vṛttā yasya nānāvidhaṃ śakṛt | [AHS, Utt., 3 31.2]
jihvāyā nimnatā madhye śyāvaṃ tālu ca taṃ tyajet | [AHS, Utt., 3 32.1]
bhuñjāno 'nnaṃ bahuvidhaṃ yo bālaḥ parihīyate | [AHS, Utt., 3 32.2]
tṛṣṇāgṛhītaḥ kṣāmākṣo hanti taṃ śuṣkarevatī | [AHS, Utt., 3 33.1]
hiṃsāratyarcanākāṅkṣā grahagrahaṇakāraṇam | [AHS, Utt., 3 33.2]
tatra hiṃsātmake bālo mahān vā srutanāsikaḥ | [AHS, Utt., 3 34.1]
kṣatajihvaḥ kvaṇed bāḍham asukhī sāśrulocanaḥ | [AHS, Utt., 3 34.2]
durvarṇo hīnavacanaḥ pūtigandhiśca jāyate | [AHS, Utt., 3 35.1]
kṣāmo mūtrapurīṣaṃ svaṃ mṛdnāti na jugupsate | [AHS, Utt., 3 35.2]
hastau codyamya saṃrabdho hantyātmānaṃ tathā param | [AHS, Utt., 3 36.1]
tadvacca śastrakāṣṭhādyairagniṃ vā dīptam āviśet | [AHS, Utt., 3 36.2]
apsu majjet patet kūpe kuryād anyacca tadvidham | [AHS, Utt., 3 37.1]
tṛḍdāhamohān pūyasya chardanaṃ ca pravartayet | [AHS, Utt., 3 37.2]
raktaṃ ca sarvamārgebhyo riṣṭotpattiṃ ca taṃ tyajet | [AHS, Utt., 3 38.1]
rahaḥstrīratisaṃlāpagandhasragbhūṣaṇapriyaḥ | [AHS, Utt., 3 38.2]
hṛṣṭaḥ śāntaśca duḥsādhyo ratikāmena pīḍitaḥ | [AHS, Utt., 3 39.1]
dīnaḥ parimṛśan vaktraṃ śuṣkauṣṭhagalatālukaḥ | [AHS, Utt., 3 39.2]
śaṅkitaṃ vīkṣate rauti dhyāyatyāyāti dīnatām | [AHS, Utt., 3 40.1]
annam annābhilāṣe 'pi dattaṃ nāti bubhukṣate | [AHS, Utt., 3 40.2]
gṛhītaṃ balikāmena taṃ vidyāt sukhasādhanam | [AHS, Utt., 3 41.1]
hantukāmaṃ jayeddhomaiḥ siddhamantrapravartitaiḥ | [AHS, Utt., 3 41.2]
itarau tu yathākāmaṃ ratibalyādidānataḥ | [AHS, Utt., 3 42.1]
atha sādhyagrahaṃ bālaṃ vivikte śaraṇe sthitam | [AHS, Utt., 3 42.2]
trirahnaḥ siktasaṃmṛṣṭe sadā saṃnihitānale | [AHS, Utt., 3 43.1]
vikīrṇabhūtikusumapattrabījānnasarṣape | [AHS, Utt., 3 43.2]
rakṣoghnatailajvalitapradīpahatapāpmani | [AHS, Utt., 3 44.1]
vyavāyamadyapiśitanivṛttaparicārake | [AHS, Utt., 3 44.2]
purāṇasarpiṣābhyaktaṃ pariṣiktaṃ sukhāmbunā | [AHS, Utt., 3 45.1]
sādhitena balānimbavaijayantīnṛpadrumaiḥ | [AHS, Utt., 3 45.2]
pāribhadrakakaṭvaṅgajambūvaruṇakaṭtṛṇaiḥ | [AHS, Utt., 3 46.1]
kapotavaṅkāpāmārgapāṭalāmadhuśigrubhiḥ | [AHS, Utt., 3 46.2]
kākajaṅghāmahāśvetākapitthakṣīripādapaiḥ | [AHS, Utt., 3 47.1]
sakadambakarañjaiśca dhūpaṃ snātasya cācaret | [AHS, Utt., 3 47.2]
dvīpivyāghrāhisiṃharkṣacarmabhir ghṛtamiśritaiḥ | [AHS, Utt., 3 48.1]
pūtidaśāṅgasiddhārthavacābhallātadīpyakaiḥ | [AHS, Utt., 3 48.2]
sakuṣṭhaiḥ saghṛtair dhūpaḥ sarvagrahavimokṣaṇaḥ | [AHS, Utt., 3 49.1]
sarṣapā nimbapattrāṇi mūlam aśvakhurā vacā | [AHS, Utt., 3 49.2]
bhūrjapattraṃ ghṛtaṃ dhūpaḥ sarvagrahanivāraṇaḥ | [AHS, Utt., 3 50.1]
anantāmrāsthitagaraṃ maricaṃ madhuro gaṇaḥ | [AHS, Utt., 3 50.2]
śṛgālavinnā mustā ca kalkitais tair ghṛtaṃ pacet | [AHS, Utt., 3 51.1]
daśamūlarasakṣīrayuktaṃ tad grahajit param | [AHS, Utt., 3 51.2]
rāsnādvyaṃśumatīvṛddhapañcamūlabalāghanāt | [AHS, Utt., 3 52.1]
kvāthe sarpiḥ pacet piṣṭaiḥ śārivāvyoṣacitrakaiḥ | [AHS, Utt., 3 52.2]
pāṭhāviḍaṅgamadhukapayasyāhiṅgudārubhiḥ | [AHS, Utt., 3 53.1]
sagranthikaiḥ sendrayavaiḥ śiśos tat satataṃ hitam | [AHS, Utt., 3 53.2]
sarvarogagrahaharaṃ dīpanaṃ balavarṇadam | [AHS, Utt., 3 54.1]
śārivāsurabhibrāhmīśaṅkhinīkuṣṭhasarṣapaiḥ | [AHS, Utt., 3 54.2]
vacāśvagandhāsurasayuktaiḥ sarpir vipācayet | [AHS, Utt., 3 55.1]
tannāśayed grahān sarvān pānenābhyañjanena ca | [AHS, Utt., 3 55.2]
gośṛṅgacarmavālāhinirmokaṃ vṛṣadaṃśaviṭ | [AHS, Utt., 3 56.1]
nimbapattrājyakaṭukāmadanaṃ bṛhatīdvayam | [AHS, Utt., 3 56.2]
kārpāsāsthiyavacchāgaromadevāhvasarṣapam | [AHS, Utt., 3 57.1]
mayūrapattraśrīvāsaṃ tuṣakeśaṃ sarāmaṭham | [AHS, Utt., 3 57.2]
mṛdbhāṇḍe bastamūtreṇa bhāvitaṃ ślakṣṇacūrṇitam | [AHS, Utt., 3 58.1]
dhūpanaṃ ca hitaṃ sarvabhūteṣu viṣamajvare | [AHS, Utt., 3 58.2]
ghṛtāni bhūtavidyāyāṃ vakṣyante yāni tāni ca | [AHS, Utt., 3 59.1]
yuñjyāt tathā baliṃ homaṃ snapanaṃ mantratantravit | [AHS, Utt., 3 59.2]
pūtikarañjatvakpattraṃ kṣīribhyo barbarād api | [AHS, Utt., 3 60.1]
tumbīviśālāralukaśamībilvakapitthataḥ | [AHS, Utt., 3 60.2]
utkvāthya toyaṃ tad rātrau bālānāṃ snapanaṃ śivam | [AHS, Utt., 3 61.1]
anubandhān yathākṛcchraṃ grahāpāye 'pyupadravān | [AHS, Utt., 3 61.2]
bālāmayaniṣedhoktabheṣajaiḥ samupācaret | [AHS, Utt., 3 61.3]
{AHS, Utt., 4}
athāto bhūtavijñānīyam adhyāyaṃ vyākhyāsyāmaḥ | [AHS, Utt., 4 1.1]
iti ha smāhur ātreyādayo maharṣayaḥ | [AHS, Utt., 4 1.2]
lakṣayej jñānavijñānavākceṣṭābalapauruṣam | [AHS, Utt., 4 1.3]
puruṣe 'pauruṣaṃ yatra tatra bhūtagrahaṃ vadet | [AHS, Utt., 4 1.4]
bhūtasya rūpaprakṛtibhāṣāgatyādiceṣṭitaiḥ | [AHS, Utt., 4 2.1]
yasyānukāraṃ kurute tenāviṣṭaṃ tam ādiśet | [AHS, Utt., 4 2.2]
so 'ṣṭādaśavidho devadānavādivibhedataḥ | [AHS, Utt., 4 3.1]
hetus tadanuṣaktau tu sadyaḥ pūrvakṛto 'thavā | [AHS, Utt., 4 3.2]
prajñāparādhaḥ sutarāṃ tena kāmādijanmanā | [AHS, Utt., 4 4.1]
luptadharmavratācāraḥ pūjyān apy ativartate | [AHS, Utt., 4 4.2]
taṃ tathā bhinnamaryādaṃ pāpam ātmopaghātinam | [AHS, Utt., 4 5.1]
devādayo 'py anughnanti grahāś chidraprahāriṇaḥ | [AHS, Utt., 4 5.2]
chidraṃ pāpakriyārambhaḥ pāko 'niṣṭasya karmaṇaḥ | [AHS, Utt., 4 6.1]
ekasya śūnye 'vasthānaṃ śmaśānādiṣu vā niśi | [AHS, Utt., 4 6.2]
digvāsastvaṃ guror nindā rater avidhisevanam | [AHS, Utt., 4 7.1]
aśucer devatārcādi parasūtakasaṃkaraḥ | [AHS, Utt., 4 7.2]
homamantrabalījyānāṃ viguṇaṃ parikarma ca | [AHS, Utt., 4 8.1]
samāsād dinacaryādiproktācāravyatikramaḥ | [AHS, Utt., 4 8.2]
gṛhṇanti śuklapratipattrayodaśyoḥ surā naram | [AHS, Utt., 4 9.1]
śuklatrayodaśīkṛṣṇadvādaśyor dānavā grahāḥ | [AHS, Utt., 4 9.2]
gandharvās tu caturdaśyāṃ dvādaśyāṃ coragāḥ punaḥ | [AHS, Utt., 4 10.1]
pañcamyāṃ śuklasaptamyekādaśyos tu dhaneśvarāḥ | [AHS, Utt., 4 10.2]
śuklāṣṭapañcamīpaurṇamāsīṣu brahmarākṣasāḥ | [AHS, Utt., 4 11.1]
kṛṣṇe rakṣaḥpiśācādyā navadvādaśaparvasu | [AHS, Utt., 4 11.2]
daśāmāvāsyayor aṣṭanavamyoḥ pitaro 'pare | [AHS, Utt., 4 12.1]
guruvṛddhādayaḥ prāyaḥ kālaṃ saṃdhyāsu lakṣayet | [AHS, Utt., 4 12.2]
phullapadmopamamukhaṃ saumyadṛṣṭim akopanam | [AHS, Utt., 4 13.1]
alpavāksvedaviṇmūtraṃ bhojanānabhilāṣiṇam | [AHS, Utt., 4 13.2]
devadvijātiparamaṃ śuciṃ saṃskṛtavādinam | [AHS, Utt., 4 14.1]
mīlayantaṃ cirān netre surabhiṃ varadāyinam | [AHS, Utt., 4 14.2]
śuklamālyāmbarasaricchailoccabhavanapriyam | [AHS, Utt., 4 15.1]
anidram apradhṛṣyaṃ ca vidyād devavaśīkṛtam | [AHS, Utt., 4 15.2]
jihmadṛṣṭiṃ durātmānaṃ gurudevadvijadviṣam | [AHS, Utt., 4 16.1]
nirbhayaṃ māninaṃ śūraṃ krodhanaṃ vyavasāyinam | [AHS, Utt., 4 16.2]
rudraḥ skando viśākho 'ham indro 'ham iti vādinam | [AHS, Utt., 4 17.1]
surāmāṃsaruciṃ vidyād daityagrahagṛhītakam | [AHS, Utt., 4 17.2]
svācāraṃ surabhiṃ hṛṣṭaṃ gītanartanakāriṇam | [AHS, Utt., 4 18.1]
snānodyānaruciṃ raktavastramālyānulepanam | [AHS, Utt., 4 18.2]
śṛṅgāralīlābhirataṃ gandharvādhyuṣitaṃ vadet | [AHS, Utt., 4 19.1]
raktākṣaṃ krodhanaṃ stabdhadṛṣṭiṃ vakragatiṃ calam | [AHS, Utt., 4 19.2]
śvasantam aniśaṃ jihvālolinaṃ sṛkkiṇīliham | [AHS, Utt., 4 20.1]
priyadugdhaguḍasnānam adhovadanaśāyinam | [AHS, Utt., 4 20.2]
uragādhiṣṭhitaṃ vidyāt trasyantaṃ cātapatrataḥ | [AHS, Utt., 4 21.1]
viplutatrastaraktākṣaṃ śubhagandhaṃ sutejasam | [AHS, Utt., 4 21.2]
priyanṛtyakathāgītasnānamālyānulepanam | [AHS, Utt., 4 22.1]
matsyamāṃsaruciṃ hṛṣṭaṃ tuṣṭaṃ balinam avyatham | [AHS, Utt., 4 22.2]
calitāgrakaraṃ kasmai kiṃ dadāmīti vādinam | [AHS, Utt., 4 23.1]
rahasyabhāṣiṇaṃ vaidyadvijātiparibhāvinam | [AHS, Utt., 4 23.2]
alparoṣaṃ drutagatiṃ vidyād yakṣagṛhītakam | [AHS, Utt., 4 24.1]
hāsyanṛtyapriyaṃ raudraceṣṭaṃ chidraprahāriṇam | [AHS, Utt., 4 24.2]
ākrośinaṃ śīghragatiṃ devadvijabhiṣagdviṣam | [AHS, Utt., 4 25.1]
ātmānaṃ kāṣṭhaśastrādyair ghnantaṃ bhoḥśabdavādinam | [AHS, Utt., 4 25.2]
śāstravedapaṭhaṃ vidyād gṛhītaṃ brahmarākṣasaiḥ | [AHS, Utt., 4 26.1]
sakrodhadṛṣṭiṃ bhrūkuṭīm udvahantaṃ sasaṃbhramam | [AHS, Utt., 4 26.2]
praharantaṃ pradhāvantaṃ śabdantaṃ bhairavānanam | [AHS, Utt., 4 27.1]
annād vināpi balinaṃ naṣṭanidraṃ niśācaram | [AHS, Utt., 4 27.2]
nirlajjam aśuciṃ śūraṃ krūraṃ paruṣabhāṣiṇam | [AHS, Utt., 4 28.1]
roṣaṇaṃ raktamālyastrīraktamadyāmiṣapriyam | [AHS, Utt., 4 28.2]
dṛṣṭvā ca raktaṃ māṃsaṃ vālihānaṃ daśanacchadau | [AHS, Utt., 4 29.1]
hasantam annakāle ca rākṣasādhiṣṭhitaṃ vadet | [AHS, Utt., 4 29.2]
asvasthacittaṃ naikatra tiṣṭhantaṃ paridhāvinam | [AHS, Utt., 4 30.1]
ucchiṣṭanṛtyagandharvahāsamadyāmiṣapriyam | [AHS, Utt., 4 30.2]
nirbhartsanād dīnamukhaṃ rudantam animittataḥ | [AHS, Utt., 4 31.1]
nakhair likhantam ātmānaṃ rūkṣadhvastavapuḥsvaram | [AHS, Utt., 4 31.2]
āvedayantam duḥkhādi sambaddhābaddhabhāṣiṇam | [AHS, Utt., 4 32.1]
naṣṭasmṛtiṃ śūnyaratiṃ lolaṃ nagnaṃ malīmasam | [AHS, Utt., 4 32.2]
rathyācailaparīdhānaṃ tṛṇamālāvibhūṣaṇam | [AHS, Utt., 4 33.1]
ārohantaṃ ca kāṣṭhāśvaṃ tathā saṃkarakūṭakam | [AHS, Utt., 4 33.2]
bahvāśinaṃ piśācena vijānīyād adhiṣṭhitam | [AHS, Utt., 4 34.1]
pretākṛtikriyāgandhaṃ bhītam āhāravidviṣam | [AHS, Utt., 4 34.2]
tṛṇacchidaṃ ca pretena gṛhītaṃ naram ādiśet | [AHS, Utt., 4 35.1]
bahupralāpaṃ kṛṣṇāsyaṃ pravilambitayāyinam | [AHS, Utt., 4 35.2]
śūnapralambavṛṣaṇaṃ kūṣmāṇḍādhiṣṭhitaṃ vadet | [AHS, Utt., 4 36.1]
gṛhītvā kāṣṭhaloṣṭādi bhramantaṃ cīravāsasam | [AHS, Utt., 4 36.2]
nagnaṃ dhāvantam uttrastadṛṣṭiṃ tṛṇavibhūṣaṇam | [AHS, Utt., 4 37.1]
śmaśānaśūnyāyatanarathyaikadrumasevinam | [AHS, Utt., 4 37.2]
tilānnamadyamāṃseṣu satataṃ saktalocanam | [AHS, Utt., 4 38.1]
niṣādādhiṣṭhitaṃ vidyād vadantaṃ paruṣāṇi ca | [AHS, Utt., 4 38.2]
yācantam udakaṃ cānnaṃ trastalohitalocanam | [AHS, Utt., 4 39.1]
ugravākyaṃ ca jānīyān naram aukiraṇārditam | [AHS, Utt., 4 39.2]
gandhamālyaratiṃ satyavādinaṃ parivepinam | [AHS, Utt., 4 40.1]
bahunidraṃ ca jānīyād vetālena vaśīkṛtam | [AHS, Utt., 4 40.2]
aprasannadṛśaṃ dīnavadanaṃ śuṣkatālukam | [AHS, Utt., 4 41.1]
calannayanapakṣmāṇaṃ nidrāluṃ mandapāvakam | [AHS, Utt., 4 41.2]
apasavyaparīdhānaṃ tilamāṃsaguḍapriyam | [AHS, Utt., 4 42.1]
skhaladvācaṃ ca jānīyāt pitṛgrahavaśīkṛtam | [AHS, Utt., 4 42.2]
guruvṛddharṣisiddhābhiśāpacintānurūpataḥ | [AHS, Utt., 4 43.1]
vyāhārāhāraceṣṭābhir yathāsvaṃ tad grahaṃ vadet | [AHS, Utt., 4 43.2]
kumāravṛndānugataṃ nagnam uddhatamūrdhajam | [AHS, Utt., 4 44.1]
asvasthamanasaṃ dairghyakālikaṃ sagrahaṃ tyajet | [AHS, Utt., 4 44.2]
{AHS, Utt., 5}
athāto bhūtapratiṣedhaṃ vyākhyāsyāmaḥ | [AHS, Utt., 5 1.1]
iti ha smāhur ātreyādayo maharṣayaḥ | [AHS, Utt., 5 1.2]
bhūtaṃ jayed ahiṃsecchaṃ japahomabalivrataiḥ | [AHS, Utt., 5 1.3]
tapaḥśīlasamādhānadānajñānadayādibhiḥ | [AHS, Utt., 5 1.4]
hiṅguvyoṣālanepālīlaśunārkajaṭājaṭāḥ | [AHS, Utt., 5 2.1]
ajalomī sagolomī bhūtakeśī vacā latā | [AHS, Utt., 5 2.2]
kukkuṭī sarpagandhākhyā tilāḥ kāṇavikāṇike | [AHS, Utt., 5 3.1]
vajraproktā vayaḥsthā ca śṛṅgī mohanavallyapi | [AHS, Utt., 5 3.2]
srotojāñjanarakṣoghnaṃ rakṣoghnaṃ cānyad auṣadham | [AHS, Utt., 5 4.1]
kharāśvaśvāviduṣṭrarkṣagodhānakulaśalyakāt | [AHS, Utt., 5 4.2]
dvīpimārjāragosiṃhavyāghrasāmudrasattvataḥ | [AHS, Utt., 5 5.1]
carmapittadvijanakhā varge 'smin sādhayed ghṛtam | [AHS, Utt., 5 5.2]
purāṇam athavā tailaṃ navaṃ tat pānanasyayoḥ | [AHS, Utt., 5 6.1]
abhyaṅge ca prayoktavyam eṣāṃ cūrṇaṃ ca dhūpane | [AHS, Utt., 5 6.2]
ebhiśca guṭikāṃ yuñjyād añjane sāvapīḍane | [AHS, Utt., 5 7.1]
pralepe kalkam eteṣāṃ kvāthaṃ ca pariṣecane | [AHS, Utt., 5 7.2]
prayogo 'yaṃ grahonmādān sāpasmārāñchamaṃ nayet | [AHS, Utt., 5 8.1]
gajāhvāpippalīmūlavyoṣāmalakasarṣapān | [AHS, Utt., 5 8.2]
godhānakulamārjārajhaṣapittaprapeṣitān | [AHS, Utt., 5 9.1]
nāvanābhyaṅgasekeṣu vidadhīta grahāpahān | [AHS, Utt., 5 9.2]
siddhārthakavacāhiṅgupriyaṅgurajanīdvayam | [AHS, Utt., 5 10.1]
mañjiṣṭhā śvetakaṭabhī varā śvetādrikarṇikā | [AHS, Utt., 5 10.2]
nimbasya pattraṃ bījaṃ tu naktamālaśirīṣayoḥ | [AHS, Utt., 5 11.1]
surāhvaṃ tryūṣaṇaṃ sarpir gomūtre taiścaturguṇe | [AHS, Utt., 5 11.2]
siddhaṃ siddhārthakaṃ nāma pāne nasye ca yojitam | [AHS, Utt., 5 12.1]
grahān sarvān nihantyāśu viśeṣād āsurān grahān | [AHS, Utt., 5 12.2]
kṛtyālakṣmīviṣonmādajvarāpasmārapāpma ca | [AHS, Utt., 5 13.1]
ebhirevauṣadhair bastavāriṇā kalpito 'gadaḥ | [AHS, Utt., 5 13.2]
pānanasyāñjanālepasnānodgharṣaṇayojitaḥ | [AHS, Utt., 5 14.1]
guṇaiḥ pūrvavad uddiṣṭo rājadvāre ca siddhikṛt | [AHS, Utt., 5 14.2]
siddhārthakavyoṣavacāśvagandhā niśādvayaṃ hiṅgupalāṇḍukandaḥ | [AHS, Utt., 5 15.1]
bījaṃ karañjāt kusumaṃ śirīṣāt phalaṃ ca valkaṃ ca kapitthavṛkṣāt | [AHS, Utt., 5 15.2]
samāṇimanthaṃ sanataṃ sakuṣṭhaṃ śyoṇākamūlaṃ kiṇihī sitā ca | [AHS, Utt., 5 16.1]
bastasya mūtreṇa subhāvitaṃ tat pittena gavyena guḍān vidadhyāt | [AHS, Utt., 5 16.2]
duṣṭavraṇonmādatamoniśāndhān udbandhakān vārinimagnadehān | [AHS, Utt., 5 17.1]
digdhāhatān darpitasarpadaṣṭāṃs te sādhayantyañjananasyalepaiḥ | [AHS, Utt., 5 17.2]
kārpāsāsthimayūrapattrabṛhatīnirmālyapiṇḍītakatvaṅmāṃsīvṛṣadaṃśaviṭtuṣavacākeśāhinirmokakaiḥ | [AHS, Utt., 5 18.1]
nāgendradvijaśṛṅgahiṅgumaricais tulyaiḥ kṛtaṃ dhūpanaṃ | [AHS, Utt., 5 18.2]
skandonmādapiśācarākṣasasurāveśajvaraghnaṃ param | [AHS, Utt., 5 18.3]
trikaṭukadalakuṅkumagranthikakṣārasiṃhīniśādārusiddhārthayugmāmbuśakrāhvayaiḥ | [AHS, Utt., 5 19.1]
sitalaśunaphalatrayośīratiktāvacātutthayaṣṭībalālohitailāśilāpadmakaiḥ | [AHS, Utt., 5 19.2]
dadhitagaramadhūkasārapriyāhvāviṣākhyāviṣātārkṣyaśailaiḥ sacavyāmayaiḥ kalkitaiḥ | [AHS, Utt., 5 19.3]
ghṛtam anavam aśeṣamūtrāṃśasiddhaṃ mataṃ bhūtarāvāhvayaṃ pānatas tad grahaghnaṃ param | [AHS, Utt., 5 19.4]
natamadhukakarañjalākṣāpaṭolīsamaṅgāvacāpāṭalīhiṅgusiddhārthasiṃhīniśāyuglatārohiṇī | [AHS, Utt., 5 20.1]
gadaśukatarupuṣpabījograyaṣṭyadrikarṇīnikumbhāgnibilvaiḥ samaiḥ kalkitair mūtravargeṇa siddhaṃ ghṛtaṃ | [AHS, Utt., 5 20.3]
vidhivinihitam āśu sarvaiḥ kramair yojitaṃ hanti sarvagrahonmādakuṣṭhajvarāṃs tan mahābhūtarāvaṃ smṛtam | [AHS, Utt., 5 20.4]
grahā gṛhṇanti ye yeṣu teṣāṃ teṣu viśeṣataḥ | [AHS, Utt., 5 21.1]
dineṣu balihomādīn prayuñjīta cikitsakaḥ | [AHS, Utt., 5 21.2]
snānavastravasāmāṃsamadyakṣīraguḍādi ca | [AHS, Utt., 5 22.1]
rocate yad yadā yebhyas tat teṣām āharet tadā | [AHS, Utt., 5 22.2]
ratnāni gandhamālyāni bījāni madhusarpiṣī | [AHS, Utt., 5 23.1]
bhakṣyāśca sarve sarveṣāṃ sāmānyo vidhirityayam | [AHS, Utt., 5 23.2]
surarṣiguruvṛddhebhyaḥ siddhebhyaśca surālaye | [AHS, Utt., 5 24.1]
diśyuttarasyāṃ tatrāpi devāyopahared balim | [AHS, Utt., 5 24.2]
paścimāyāṃ yathākālaṃ daityabhūtāya catvare | [AHS, Utt., 5 25.1]
gandharvāya gavāṃ mārge savastrābharaṇaṃ balim | [AHS, Utt., 5 25.2]
pitṛnāgagrahe nadyāṃ nāgebhyaḥ pūrvadakṣiṇe | [AHS, Utt., 5 26.1]
yakṣāya yakṣāyatane saritor vā samāgame | [AHS, Utt., 5 26.2]
catuṣpathe rākṣasāya bhīmeṣu gahaneṣu ca | [AHS, Utt., 5 27.1]
rakṣasāṃ dakṣiṇasyāṃ tu pūrvasyāṃ brahmarakṣasām | [AHS, Utt., 5 27.2]
śūnyālaye piśācāya paścimāṃ diśam āsthite | [AHS, Utt., 5 28.1]
śuciśuklāni mālyāni gandhāḥ kṣaireyam odanam | [AHS, Utt., 5 28.2]
dadhi chattraṃ ca dhavalaṃ devānāṃ baliriṣyate | [AHS, Utt., 5 29.1]
hiṅgusarṣapaṣaḍgranthāvyoṣairardhapalonmitaiḥ | [AHS, Utt., 5 29.2]
caturguṇe gavāṃ mūtre ghṛtaprasthaṃ vipācayet | [AHS, Utt., 5 30.1]
tatpānanāvanābhyaṅgair devagrahavimokṣaṇam | [AHS, Utt., 5 30.2]
nasyāñjanaṃ vacāhiṅgulaśunaṃ bastavāriṇā | [AHS, Utt., 5 31.1]
daitye balir bahuphalaḥ sośīrakamalotpalaḥ | [AHS, Utt., 5 31.2]
nāgānāṃ sumanolājaguḍāpūpaguḍaudanaiḥ | [AHS, Utt., 5 32.1]
paramānnamadhukṣīrakṛṣṇamṛnnāgakesaraiḥ | [AHS, Utt., 5 32.2]
vacāpadmapurośīraraktotpaladalair baliḥ | [AHS, Utt., 5 33.1]
śvetapattraṃ ca lodhraṃ ca tagaraṃ nāgasarṣapāḥ | [AHS, Utt., 5 33.2]
śītena vāriṇā piṣṭaṃ nāvanāñjanayor hitam | [AHS, Utt., 5 34.1]
yakṣāṇāṃ kṣīradadhyājyamiśrakaudanaguggulu | [AHS, Utt., 5 34.2]
devadārūtpalaṃ padmaṃ uśīraṃ vastrakāñcanam | [AHS, Utt., 5 35.1]
hiraṇyaṃ ca balir yojyo mūtrājyakṣīram ekataḥ | [AHS, Utt., 5 35.2]
siddhaṃ samonmitaṃ pānanāvanābhyañjane hitam | [AHS, Utt., 5 36.1]
harītakī haridre dve laśuno maricaṃ vacā | [AHS, Utt., 5 36.2]
nimbapattraṃ ca bastāmbukalkitaṃ nāvanāñjanam | [AHS, Utt., 5 37.1]
brahmarakṣobaliḥ siddhaṃ yavānāṃ pūrṇam āḍhakam | [AHS, Utt., 5 37.2]
toyasya kumbhaḥ palalaṃ chattraṃ vastram vilepanam | [AHS, Utt., 5 38.1]
gāyatrīviṃśatipalakvāthe 'rdhapalikaiḥ pacet | [AHS, Utt., 5 38.2]
tryūṣaṇatriphalāhiṅguṣaḍgranthāmiśisarṣapaiḥ | [AHS, Utt., 5 39.1]
sanimbapattralaśunaiḥ kuḍavān sapta sarpiṣaḥ | [AHS, Utt., 5 39.2]
gomūtre triguṇe pānanasyābhyaṅgeṣu taddhitam | [AHS, Utt., 5 40.1]
rakṣasāṃ palalaṃ śuklaṃ kusumaṃ miśrakaudanam | [AHS, Utt., 5 40.2]
baliḥ pakvāmamāṃsāni niṣpāvā rudhirokṣitāḥ | [AHS, Utt., 5 41.1]
naktamālaśirīṣatvaṅmūlapuṣpaphalāni ca | [AHS, Utt., 5 41.2]
tadvacca kṛṣṇapāṭalyā bilvamūlaṃ kaṭutrikam | [AHS, Utt., 5 42.1]
hiṅgvindrayavasiddhārthalaśunāmalakīphalam | [AHS, Utt., 5 42.2]
nāvanāñjanayor yojyo bastamūtrayuto 'gadaḥ | [AHS, Utt., 5 43.1]
ebhireva ghṛtaṃ siddhaṃ gavāṃ mūtre caturguṇe | [AHS, Utt., 5 43.2]
rakṣograhān vārayate pānābhyañjananāvanaiḥ | [AHS, Utt., 5 44.1]
piśācānāṃ baliḥ sīdhuḥ piṇyākaḥ palalaṃ dadhi | [AHS, Utt., 5 44.2]
mūlakaṃ lavaṇaṃ sarpiḥ sabhūtaudanayāvakam | [AHS, Utt., 5 45.1]
haridrādvayamañjiṣṭhāmiśisaindhavanāgaram | [AHS, Utt., 5 45.2]
hiṅgupriyaṅgutrikaṭulaśunatriphalā vacā | [AHS, Utt., 5 46.1]
pāṭalīśvetakaṭabhīśirīṣakusumair ghṛtam | [AHS, Utt., 5 46.2]
gomūtrapādikaṃ siddhaṃ pānābhyañjanayor hitam | [AHS, Utt., 5 47.1]
bastāmbupiṣṭais taireva yojyam añjananāvanam | [AHS, Utt., 5 47.2]
devarṣipitṛgandharve tīkṣṇaṃ nasyādi varjayet | [AHS, Utt., 5 48.1]
sarpiḥpānādi mṛdvasmin bhaiṣajyam avacārayet | [AHS, Utt., 5 48.2]
ṛte piśācāt sarveṣu pratikūlaṃ ca nācaret | [AHS, Utt., 5 49.1]
savaidyam āturaṃ ghnanti kruddhās te hi mahaujasaḥ | [AHS, Utt., 5 49.2]
īśvaraṃ dvādaśabhujaṃ nātham āryāvalokitam | [AHS, Utt., 5 50.1]
sarvavyādhicikitsāṃ ca japan sarvagrahān jayet | [AHS, Utt., 5 50.2]
tathonmādān apasmārān anyaṃ vā cittaviplavam | [AHS, Utt., 5 51.1]
mahāvidyāṃ ca māyūrīṃ śuciṃ taṃ śrāvayet sadā | [AHS, Utt., 5 51.2]
bhūteśaṃ pūjayet sthāṇuṃ pramathākhyāṃśca tadgaṇān | [AHS, Utt., 5 52.1]
japan siddhāṃśca tanmantrān grahān sarvān apohati | [AHS, Utt., 5 52.2]
yaccānantarayoḥ kiṃcid vakṣyate 'dhyāyayor hitam | [AHS, Utt., 5 53.1]
yaccoktam iha tat sarvaṃ prayuñjīta parasparam | [AHS, Utt., 5 53.2]
{AHS, Utt., 6}
athāta unmādapratiṣedhaṃ vyākhyāsyāmaḥ | [AHS, Utt., 6 1.1]
iti ha smāhur ātreyādayo maharṣayaḥ | [AHS, Utt., 6 1.2]
unmādāḥ ṣaṭ pṛthagdoṣanicayādhiviṣodbhavāḥ | [AHS, Utt., 6 1.3]
unmādo nāma manaso doṣairunmārgagair madaḥ | [AHS, Utt., 6 1.4]
śārīramānasair duṣṭairahitād annapānataḥ | [AHS, Utt., 6 2.1]
vikṛtāsātmyasamalād viṣamād upayogataḥ | [AHS, Utt., 6 2.2]
viṣaṇṇasyālpasattvasya vyādhivegasamudgamāt | [AHS, Utt., 6 3.1]
kṣīṇasya ceṣṭāvaiṣamyāt pūjyapūjāvyatikramāt | [AHS, Utt., 6 3.2]
ādhibhiścittavibhraṃśād viṣeṇopaviṣeṇa ca | [AHS, Utt., 6 4.1]
ebhir hi hīnasattvasya hṛdi doṣāḥ pradūṣitāḥ | [AHS, Utt., 6 4.2]
dhiyo vidhāya kāluṣyaṃ hṛtvā mārgān manovahān | [AHS, Utt., 6 5.1]
unmādaṃ kurvate tena dhīvijñānasmṛtibhramāt | [AHS, Utt., 6 5.2]
deho duḥkhasukhabhraṣṭo bhraṣṭasārathivad rathaḥ | [AHS, Utt., 6 6.1]
bhramatyacintitārambhas tatra vātāt kṛśāṅgatā | [AHS, Utt., 6 6.2]
asthāne rodanākrośahasitasmitanartanam | [AHS, Utt., 6 7.1]
gītavāditravāgaṅgavikṣepāsphoṭanāni ca | [AHS, Utt., 6 7.2]
asāmnā veṇuvīṇādiśabdānukaraṇaṃ muhuḥ | [AHS, Utt., 6 8.1]
āsyāt phenāgamo 'jasram aṭanaṃ bahubhāṣitā | [AHS, Utt., 6 8.2]
alaṅkāro 'nalaṃkārairayānair gamanodyamaḥ | [AHS, Utt., 6 9.1]
gṛddhirabhyavahāryeṣu tallābhe cāvamānatā | [AHS, Utt., 6 9.2]
utpiṇḍitāruṇākṣitvaṃ jīrṇe cānne gadodbhavaḥ | [AHS, Utt., 6 10.1]
pittāt saṃtarjanaṃ krodho muṣṭiloṣṭādyabhidravaḥ | [AHS, Utt., 6 10.2]
śītacchāyodakākāṅkṣā nagnatvaṃ pītavarṇatā | [AHS, Utt., 6 11.1]
asatyajvalanajvālātārakādīpadarśanam | [AHS, Utt., 6 11.2]
kaphād arocakaśchardir alpehāhāravākyatā | [AHS, Utt., 6 12.1]
strīkāmatā rahaḥprītir lālāsiṅghāṇakasrutiḥ | [AHS, Utt., 6 12.2]
baibhatsyaṃ śaucavidveṣo nidrā śvayathurānane | [AHS, Utt., 6 13.1]
unmādo balavān rātrau bhuktamātre ca jāyate | [AHS, Utt., 6 13.2]
sarvāyatanasaṃsthānasaṃnipāte tadātmakam | [AHS, Utt., 6 14.1]
unmādaṃ dāruṇaṃ vidyāt taṃ bhiṣak parivarjayet | [AHS, Utt., 6 14.2]
dhanakāntādināśena duḥsahenābhiṣaṅgavān | [AHS, Utt., 6 15.1]
pāṇḍur dīno muhur muhyan hāheti paridevate | [AHS, Utt., 6 15.2]
rodityakasmān mriyate tadguṇān bahu manyate | [AHS, Utt., 6 16.1]
śokakliṣṭamanā dhyāyañjāgarūko viceṣṭate | [AHS, Utt., 6 16.2]
viṣeṇa śyāvavadano naṣṭacchāyābalendriyaḥ | [AHS, Utt., 6 17.1]
vegāntare 'pi saṃbhrānto raktākṣas taṃ vivarjayet | [AHS, Utt., 6 17.2]
athānilaja unmāde snehapānaṃ prayojayet | [AHS, Utt., 6 18.1]
pūrvam āvṛtamārge tu sasnehaṃ mṛdu śodhanam | [AHS, Utt., 6 18.2]
kaphapittabhave 'pyādau vamanaṃ savirecanam | [AHS, Utt., 6 19.1]
snigdhasvinnasya vastiṃ ca śirasaḥ savirecanam | [AHS, Utt., 6 19.2]
tathāsya śuddhadehasya prasādaṃ labhate manaḥ | [AHS, Utt., 6 20.1]
ittham apyanuvṛttau tu tīkṣṇaṃ nāvanam añjanam | [AHS, Utt., 6 20.2]
harṣaṇāśvāsanottrāsabhayatāḍanatarjanam | [AHS, Utt., 6 21.1]
abhyaṅgodvartanālepadhūpān pānaṃ ca sarpiṣaḥ | [AHS, Utt., 6 21.2]
yuñjyāt tāni hi śuddhasya nayanti prakṛtiṃ manaḥ | [AHS, Utt., 6 22.1]
hiṅgusauvarcalavyoṣair dvipalāṃśair ghṛtāḍhakam | [AHS, Utt., 6 22.2]
siddhaṃ samūtram unmādabhūtāpasmāranut param | [AHS, Utt., 6 23.1]
dvau prasthau svarasād brāhmyā ghṛtaprasthaṃ ca sādhitam | [AHS, Utt., 6 23.2]
vyoṣaśyāmātrivṛddantīśaṅkhapuṣpīnṛpadrumaiḥ | [AHS, Utt., 6 24.1]
sasaptalākrimiharaiḥ kalkitairakṣasaṃmitaiḥ | [AHS, Utt., 6 24.2]
palavṛddhyā prayuñjīta paraṃ mātrā catuḥpalam | [AHS, Utt., 6 25.1]
unmādakuṣṭhāpasmāraharaṃ vandhyāsutapradam | [AHS, Utt., 6 25.2]
vāksvarasmṛtimedhākṛddhanyaṃ brāhmīghṛtaṃ smṛtam | [AHS, Utt., 6 26.1]
varāviśālābhadrailādevadārvelavālukaiḥ | [AHS, Utt., 6 26.2]
dviśārivādvirajanīdvisthirāphalinīnataiḥ | [AHS, Utt., 6 27.1]
bṛhatīkuṣṭhamañjiṣṭhānāgakesaradāḍimaiḥ | [AHS, Utt., 6 27.2]
vellatālīśapattrailāmālatīmukulotpalaiḥ | [AHS, Utt., 6 28.1]
sadantīpadmakahimaiḥ karṣāṃśaiḥ sarpiṣaḥ pacet | [AHS, Utt., 6 28.2]
prasthaṃ bhūtagrahonmādakāsāpasmārapāpmasu | [AHS, Utt., 6 29.1]
pāṇḍukaṇḍūviṣe śoṣe mohe mehe gare jvare | [AHS, Utt., 6 29.2]
aretasyaprajasi vā daivopahatacetasi | [AHS, Utt., 6 30.1]
amedhasi skhaladvāci smṛtikāme 'lpapāvake | [AHS, Utt., 6 30.2]
balyaṃ maṅgalyam āyuṣyaṃ kāntisaubhāgyapuṣṭidam | [AHS, Utt., 6 31.1]
kalyāṇakam idaṃ sarpiḥ śreṣṭhaṃ puṃsavaneṣu ca | [AHS, Utt., 6 31.2]
ebhyo dviśārivādīni jale paktvaikaviṃśatim | [AHS, Utt., 6 32.1]
rase tasmin pacet sarpir gṛṣṭikṣīracaturguṇam | [AHS, Utt., 6 32.2]
vīrādvimedākākolīkapikacchūviṣāṇibhiḥ | [AHS, Utt., 6 33.1]
śūrpaparṇīyutairetan mahākalyāṇakaṃ param | [AHS, Utt., 6 33.2]
bṛṃhaṇaṃ saṃnipātaghnaṃ pūrvasmād adhikaṃ guṇaiḥ | [AHS, Utt., 6 34.1]
jaṭilā pūtanā keśī cāraṭī markaṭī vacā | [AHS, Utt., 6 34.2]
trāyamāṇā jayā vīrā corakaḥ kaṭurohiṇī | [AHS, Utt., 6 35.1]
vayaḥsthā śūkarī chattrā sāticchattrā palaṅkaṣā | [AHS, Utt., 6 35.2]
mahāpuruṣadantā ca kāyasthā nākulīdvayam | [AHS, Utt., 6 36.1]
kaṭambharā vṛścikālī śāliparṇī ca tair ghṛtam | [AHS, Utt., 6 36.2]
siddhaṃ cāturthikonmādagrahāpasmāranāśanam | [AHS, Utt., 6 37.1]
mahāpaiśācakaṃ nāma ghṛtam etad yathāmṛtam | [AHS, Utt., 6 37.2]
buddhimedhāsmṛtikaraṃ bālānāṃ cāṅgavardhanam | [AHS, Utt., 6 38.1]
brāhmīm aindrīṃ viḍaṅgāni vyoṣaṃ hiṅgu jaṭāṃ murām | [AHS, Utt., 6 38.2]
rāsnāṃ viṣaghnāṃ laśunaṃ viśalyāṃ surasāṃ vacām | [AHS, Utt., 6 39.1]
jyotiṣmatīṃ nāgavinnām anantāṃ saharītakīm | [AHS, Utt., 6 39.2]
kāṅkṣīṃ ca hastimūtreṇa piṣṭvā chāyāviśoṣitā | [AHS, Utt., 6 40.1]
vartir nasyāñjanālepadhūpairunmādasūdanī | [AHS, Utt., 6 40.2]
avapīḍāśca vividhāḥ sarṣapāḥ snehasaṃyutāḥ | [AHS, Utt., 6 41.1]
kaṭutailena cābhyaṅgo dhmāpayeccāsya tad rajaḥ | [AHS, Utt., 6 41.2]
sahiṅgus tīkṣṇadhūmaśca sūtrasthānodito hitaḥ | [AHS, Utt., 6 42.1]
śṛgālaśalyakolūkajalaukāvṛṣabastajaiḥ | [AHS, Utt., 6 42.2]
mūtrapittaśakṛdromanakhacarmabhirācaret | [AHS, Utt., 6 43.1]
dhūpadhūmāñjanābhyaṅgapradehapariṣecanam | [AHS, Utt., 6 43.2]
dhūpayet satataṃ cainaṃ śvagomatsyaiḥ supūtibhiḥ | [AHS, Utt., 6 44.1]
vātaśleṣmātmake prāyaḥ paittike tu praśasyate | [AHS, Utt., 6 44.2]
tiktakaṃ jīvanīyaṃ ca sarpiḥ snehaśca miśrakaḥ | [AHS, Utt., 6 45.1]
śītāni cānnapānāni madhurāṇi laghūni ca | [AHS, Utt., 6 45.2]
vidhyet sirāṃ yathoktāṃ vā tṛptaṃ medyāmiṣasya vā | [AHS, Utt., 6 46.1]
nivāte śāyayed evaṃ mucyate mativibhramāt | [AHS, Utt., 6 46.2]
prakṣipyāsalile kūpe śoṣayed vā bubhukṣayā | [AHS, Utt., 6 47.1]
āśvāsayet suhṛt taṃ vā vākyair dharmārthasaṃhitaiḥ | [AHS, Utt., 6 47.2]
brūyād iṣṭavināśaṃ vā darśayed adbhutāni vā | [AHS, Utt., 6 48.1]
baddhaṃ sarṣapatailāktaṃ nyased vottānam ātape | [AHS, Utt., 6 48.2]
kapikacchvāthavā taptair lohatailajalaiḥ spṛśet | [AHS, Utt., 6 49.1]
kaśābhis tāḍayitvā vā baddhaṃ śvabhre viniṣkṣipet | [AHS, Utt., 6 49.2]
athavā vītaśastrāśmajane saṃtamase gṛhe | [AHS, Utt., 6 50.1]
sarpeṇoddhṛtadaṃṣṭreṇa dāntaiḥ siṃhair gajaiśca tam | [AHS, Utt., 6 50.2]
athavā rājapuruṣā bahir nītvā susaṃyatam | [AHS, Utt., 6 51.1]
bhāpayeyur vadhenainaṃ tarjayanto nṛpājñayā | [AHS, Utt., 6 51.2]
dehaduḥkhabhayebhyo hi paraṃ prāṇabhayaṃ matam | [AHS, Utt., 6 52.1]
tena yāti śamaṃ tasya sarvato viplutaṃ manaḥ | [AHS, Utt., 6 52.2]
siddhā kriyā prayojyeyaṃ deśakālādyapekṣayā | [AHS, Utt., 6 53.1]
iṣṭadravyavināśāt tu mano yasyopahanyate | [AHS, Utt., 6 53.2]
tasya tatsadṛśaprāptisāntvāśvāsaiḥ śamaṃ nayet | [AHS, Utt., 6 54.1]
kāmaśokabhayakrodhaharṣerṣyālobhasaṃbhavān | [AHS, Utt., 6 54.2]
parasparapratidvaṃdvairebhireva śamaṃ nayet | [AHS, Utt., 6 55.1]
bhūtānubandham īkṣeta proktaliṅgādhikākṛtim | [AHS, Utt., 6 55.2]
yadyunmāde tataḥ kuryād bhūtanirdiṣṭam auṣadham | [AHS, Utt., 6 56.1]
baliṃ ca dadyāt palalaṃ yāvakaṃ saktupiṇḍikām | [AHS, Utt., 6 56.2]
snigdhaṃ madhuram āhāraṃ taṇḍulān rudhirokṣitān | [AHS, Utt., 6 57.1]
pakvāmakāni māṃsāni surāṃ maireyam āsavam | [AHS, Utt., 6 57.2]
atimuktasya puṣpāṇi jātyāḥ sahacarasya ca | [AHS, Utt., 6 58.1]
catuṣpathe gavāṃ tīrthe nadīnāṃ saṃgameṣu ca | [AHS, Utt., 6 58.2]
nivṛttāmiṣamadyo yo hitāśī prayataḥ śuciḥ | [AHS, Utt., 6 59.1]
nijāgantubhirunmādaiḥ sattvavān na sa yujyate | [AHS, Utt., 6 59.2]
prasāda indriyārthānāṃ buddhyātmamanasāṃ tathā | [AHS, Utt., 6 60.1]
dhātūnāṃ prakṛtisthatvaṃ vigatonmādalakṣaṇam | [AHS, Utt., 6 60.2]
{AHS, Utt., 7}
athāto 'pasmārapratiṣedhaṃ vyākhyāsyāmaḥ | [AHS, Utt., 7 1.1]
iti ha smāhur ātreyādayo maharṣayaḥ | [AHS, Utt., 7 1.2]
smṛtyapāyo hyapasmāraḥ sa dhīsattvābhisamplavāt | [AHS, Utt., 7 1.3]
jāyate 'bhihate citte cintāśokabhayādibhiḥ | [AHS, Utt., 7 1.4]
unmādavat prakupitaiścittadehagatair malaiḥ | [AHS, Utt., 7 2.1]
hate sattve hṛdi vyāpte saṃjñāvāhiṣu kheṣu ca | [AHS, Utt., 7 2.2]
tamo viśan mūḍhamatir bībhatsāḥ kurute kriyāḥ | [AHS, Utt., 7 3.1]
dantān khādan vaman phenaṃ hastau pādau ca vikṣipan | [AHS, Utt., 7 3.2]
paśyann asanti rūpāṇi praskhalan patati kṣitau | [AHS, Utt., 7 4.1]
vijihmākṣibhruvo doṣavege 'tīte vibudhyate | [AHS, Utt., 7 4.2]
kālāntareṇa sa punaścaivam eva viceṣṭate | [AHS, Utt., 7 5.1]
apasmāraścaturbhedo vātādyair nicayena ca | [AHS, Utt., 7 5.2]
rūpam utpatsyamāne 'smin hṛtkampaḥ śūnyatā bhramaḥ | [AHS, Utt., 7 6.1]
tamaso darśanaṃ dhyānaṃ bhrūvyudāso 'kṣivaikṛtam | [AHS, Utt., 7 6.2]
aśabdaśravaṇaṃ svedo lālāsiṅghāṇakasrutiḥ | [AHS, Utt., 7 7.1]
avipāko 'rucir mūrchā kukṣyāṭopo balakṣayaḥ | [AHS, Utt., 7 7.2]
nidrānāśo 'ṅgamardas tṛṭ svapne gānaṃ sanartanam | [AHS, Utt., 7 8.1]
pānaṃ tailasya madyasya tayoreva ca mehanam | [AHS, Utt., 7 8.2]
tatra vātāt sphuratsakthiḥ prapataṃśca muhur muhuḥ | [AHS, Utt., 7 9.1]
apasmarati saṃjñāṃ ca labhate visvaraṃ rudan | [AHS, Utt., 7 9.2]
utpiṇḍitākṣaḥ śvasiti phenaṃ vamati kampate | [AHS, Utt., 7 10.1]
āvidhyati śiro dantān daśatyādhmātakandharaḥ | [AHS, Utt., 7 10.2]
parito vikṣipatyaṅgaṃ viṣamaṃ vinatāṅguliḥ | [AHS, Utt., 7 11.1]
rūkṣaśyāvāruṇākṣitvaṅnakhāsyaḥ kṛṣṇam īkṣate | [AHS, Utt., 7 11.2]
capalaṃ paruṣaṃ rūpaṃ virūpaṃ vikṛtānanam | [AHS, Utt., 7 12.1]
apasmarati pittena muhuḥ saṃjñāṃ ca vindati | [AHS, Utt., 7 12.2]
pītaphenākṣivaktratvag āsphālayati medinīm | [AHS, Utt., 7 13.1]
bhairavādīptaruṣitarūpadarśī tṛṣānvitaḥ | [AHS, Utt., 7 13.2]
kaphāccireṇa grahaṇaṃ cireṇaiva vibodhanam | [AHS, Utt., 7 14.1]
ceṣṭālpā bhūyasī lālā śuklanetranakhāsyatā | [AHS, Utt., 7 14.2]
śuklābharūpadarśitvaṃ sarvaliṅgaṃ tu varjayet | [AHS, Utt., 7 15.1]
athāvṛtānāṃ dhīcittahṛtkhānāṃ prākprabodhanam | [AHS, Utt., 7 15.2]
tīkṣṇaiḥ kuryād apasmāre karmabhir vamanādibhiḥ | [AHS, Utt., 7 16.1]
vātikaṃ vastibhūyiṣṭhaiḥ paittaṃ prāyo virecanaiḥ | [AHS, Utt., 7 16.2]
ślaiṣmikaṃ vamanaprāyairapasmāram upācaret | [AHS, Utt., 7 17.1]
sarvataḥ suviśuddhasya samyag āśvāsitasya ca | [AHS, Utt., 7 17.2]
apasmāravimokṣārthaṃ yogān saṃśamanāñchṛṇu | [AHS, Utt., 7 18.1]
gomayasvarasakṣīradadhimūtraiḥ śṛtaṃ haviḥ | [AHS, Utt., 7 18.2]
apasmārajvaronmādakāmalāntakaraṃ pibet | [AHS, Utt., 7 19.1]
dvipañcamūlatriphalādviniśākuṭajatvacaḥ | [AHS, Utt., 7 19.2]
saptaparṇam apāmārgaṃ nīlinīṃ kaṭurohiṇīm | [AHS, Utt., 7 20.1]
śamyākapuṣkarajaṭāphalgumūladurālabhāḥ | [AHS, Utt., 7 20.2]
dvipalāḥ saliladroṇe paktvā pādāvaśeṣite | [AHS, Utt., 7 21.1]
bhārgīpāṭhāḍhakīkumbhanikumbhavyoṣarohiṣaiḥ | [AHS, Utt., 7 21.2]
mūrvābhūtikabhūnimbaśreyasīśārivādvayaiḥ | [AHS, Utt., 7 22.1]
madayantyagniniculairakṣāṃśaiḥ sarpiṣaḥ pacet | [AHS, Utt., 7 22.2]
prasthaṃ tadvad dravaiḥ pūrvaiḥ pañcagavyam idaṃ mahat | [AHS, Utt., 7 23.1]
jvarāpasmārajaṭharabhagandaraharaṃ param | [AHS, Utt., 7 23.2]
śophārśaḥkāmalāpāṇḍugulmakāsagrahāpaham | [AHS, Utt., 7 24.1]
brāhmīrasavacākuṣṭhaśaṅkhapuṣpīśṛtaṃ ghṛtam | [AHS, Utt., 7 24.2]
purāṇaṃ medhyam unmādālakṣmyapasmārapāpmajit | [AHS, Utt., 7 25.1]
tailaprasthaṃ ghṛtaprasthaṃ jīvanīyaiḥ palonmitaiḥ | [AHS, Utt., 7 25.2]
kṣīradroṇe pacet siddham apasmāravimokṣaṇam | [AHS, Utt., 7 26.1]
kaṃse kṣīrekṣurasayoḥ kāśmarye 'ṣṭaguṇe rase | [AHS, Utt., 7 26.2]
kārṣikair jīvanīyaiśca sarpiḥprasthaṃ vipācayet | [AHS, Utt., 7 27.1]
vātapittodbhavaṃ kṣipram apasmāraṃ nihanti tat | [AHS, Utt., 7 27.2]
tadvat kāśavidārīkṣukuśakvāthaśṛtaṃ payaḥ | [AHS, Utt., 7 28.1]
kūṣmāṇḍasvarase sarpir aṣṭādaśaguṇe śṛtam | [AHS, Utt., 7 28.2]
yaṣṭīkalkam apasmāraharaṃ dhīvāksvarapradam | [AHS, Utt., 7 29.1]
kapilānāṃ gavāṃ pittaṃ nāvane paramaṃ hitam | [AHS, Utt., 7 29.2]
śvaśṛgālabiḍālānāṃ siṃhādīnāṃ ca pūjitam | [AHS, Utt., 7 30.1]
godhānakulanāgānāṃ pṛṣatarkṣagavām api | [AHS, Utt., 7 30.2]
pitteṣu sādhitaṃ tailaṃ nasye 'bhyaṅge ca śasyate | [AHS, Utt., 7 31.1]
triphalāvyoṣapītadruyavakṣāraphaṇijjakaiḥ | [AHS, Utt., 7 31.2]
śryāhvāpāmārgakārañjabījais tailaṃ vipācitam | [AHS, Utt., 7 32.1]
bastamūtre hitaṃ nasyaṃ cūrṇaṃ vā dhmāpayed bhiṣak | [AHS, Utt., 7 32.2]
nakulolūkamārjāragṛdhrakīṭāhikākajaiḥ | [AHS, Utt., 7 33.1]
tuṇḍaiḥ pakṣaiḥ purīṣaiśca dhūpam asya prayojayet | [AHS, Utt., 7 33.2]
śīlayet tailalaśunaṃ payasā vā śatāvarīm | [AHS, Utt., 7 34.1]
brāhmīrasaṃ kuṣṭharasaṃ vacāṃ vā madhusaṃyutām | [AHS, Utt., 7 34.2]
samaṃ kruddhairapasmāro doṣaiḥ śārīramānasaiḥ | [AHS, Utt., 7 35.1]
yajjāyate yataścaiṣa mahāmarmasamāśrayaḥ | [AHS, Utt., 7 35.2]
tasmād rasāyanairenaṃ duścikitsyam upācaret | [AHS, Utt., 7 36.1]
tadārtaṃ cāgnitoyāder viṣamāt pālayet sadā | [AHS, Utt., 7 36.2]
muktaṃ manovikāreṇa tvam itthaṃ kṛtavān iti | [AHS, Utt., 7 37.1]
na brūyād viṣayairiṣṭaiḥ kliṣṭaṃ ceto 'sya bṛṃhayet | [AHS, Utt., 7 37.2]
{AHS, Utt., 8}
athāto vartmarogavijñānīyam adhyāyaṃ vyākhyāsyāmaḥ | [AHS, Utt., 8 1.1]
iti ha smāhur ātreyādayo maharṣayaḥ | [AHS, Utt., 8 1.2]
sarvaroganidānoktairahitaiḥ kupitā malāḥ | [AHS, Utt., 8 1.3]
acakṣuṣyair viśeṣeṇa prāyaḥ pittānusāriṇaḥ | [AHS, Utt., 8 1.4]
sirābhirūrdhvaṃ prasṛtā netrāvayavam āśritāḥ | [AHS, Utt., 8 2.1]
vartma saṃdhiṃ sitaṃ kṛṣṇaṃ dṛṣṭiṃ vā sarvam akṣi vā | [AHS, Utt., 8 2.2]
rogān kuryuścalas tatra prāpya vartmāśrayāḥ sirāḥ | [AHS, Utt., 8 3.1]
suptotthitasya kurute vartmastambhaṃ savedanam | [AHS, Utt., 8 3.2]
pāṃsupūrṇābhanetratvaṃ kṛcchronmīlanam aśru ca | [AHS, Utt., 8 4.1]
vimardanāt syācca śamaḥ kṛcchronmīlaṃ vadanti tat | [AHS, Utt., 8 4.2]
cālayan vartmanī vāyur nimeṣonmeṣaṇaṃ muhuḥ | [AHS, Utt., 8 5.1]
karotyaruṅ nimeṣo 'sau vartma yat tu nimīlyate | [AHS, Utt., 8 5.2]
vimuktasaṃdhi niśceṣṭaṃ hīnaṃ vātahataṃ hi tat | [AHS, Utt., 8 6.1]
kṛṣṇāḥ pittena bahvyo 'ntarvartma kumbhīkabījavat | [AHS, Utt., 8 6.2]
ādhmāyante punar bhinnāḥ piṭikāḥ kumbhisaṃjñitāḥ | [AHS, Utt., 8 7.1]
sadāhakledanistodaṃ raktābhaṃ sparśanākṣamam | [AHS, Utt., 8 7.2]
pittena jāyate vartma pittotkliṣṭam uśanti tat | [AHS, Utt., 8 8.1]
karoti kaṇḍūṃ dāhaṃ ca pittaṃ pakṣmāntam āsthitam | [AHS, Utt., 8 8.2]
pakṣmaṇāṃ śātanaṃ cānu pakṣmaśātaṃ vadanti tam | [AHS, Utt., 8 9.1]
pothakyaḥ piṭikāḥ śvetāḥ sarṣapābhā ghanāḥ kaphāt | [AHS, Utt., 8 9.2]
śophopadeharukkaṇḍūpicchilāśrusamanvitāḥ | [AHS, Utt., 8 10.1]
kaphotkliṣṭaṃ bhaved vartma stambhakledopadehavat | [AHS, Utt., 8 10.2]
granthiḥ pāṇḍurarukpākaḥ kaṇḍūmān kaṭhinaḥ kaphāt | [AHS, Utt., 8 11.1]
kolamātraḥ sa lagaṇaḥ kiṃcid alpas tato 'thavā | [AHS, Utt., 8 11.2]
raktā raktena piṭikā tattulyapiṭikācitā | [AHS, Utt., 8 12.1]
utsaṅgākhyā tathotkliṣṭaṃ rājīmat sparśanākṣamam | [AHS, Utt., 8 12.2]
arśo 'dhimāṃsaṃ vartmāntaḥ stabdhaṃ snigdhaṃ sadāharuk | [AHS, Utt., 8 13.1]
raktaṃ raktena tatsrāvi chinnaṃ chinnaṃ ca vardhate | [AHS, Utt., 8 13.2]
madhye vā vartmano 'nte vā kaṇḍūṣārugvatī sthirā | [AHS, Utt., 8 14.1]
mudgamātrāsṛjā tāmrā piṭikāñjananāmikā | [AHS, Utt., 8 14.2]
doṣair vartma bahiḥ śūnaṃ yad antaḥ sūkṣmakhācitam | [AHS, Utt., 8 15.1]
sasrāvam antarudakaṃ bisābhaṃ bisavartma tat | [AHS, Utt., 8 15.2]
yad vartmotkliṣṭam utkliṣṭam akasmān mlānatām iyāt | [AHS, Utt., 8 16.1]
raktadoṣatrayotkleśād bhavatyutkliṣṭavartma tat | [AHS, Utt., 8 16.2]
śyāvavartma malaiḥ sāsraiḥ śyāvaṃ rukkledaśophavat | [AHS, Utt., 8 17.1]
śliṣṭākhyaṃ vartmanī śliṣṭe kaṇḍūśvayathurāgiṇī | [AHS, Utt., 8 17.2]
vartmano 'ntaḥ kharā rūkṣāḥ piṭikāḥ sikatopamāḥ | [AHS, Utt., 8 18.1]
sikatāvartma kṛṣṇaṃ tu kardamaṃ kardamopamam | [AHS, Utt., 8 18.2]
bahalaṃ bahalair māṃsaiḥ savarṇaiścīyate samaiḥ | [AHS, Utt., 8 19.1]
kukūṇakaḥ śiśoreva dantotpattinimittajaḥ | [AHS, Utt., 8 19.2]
syāt tena śiśurucchūnatāmrākṣo vīkṣaṇākṣamaḥ | [AHS, Utt., 8 20.1]
savartmaśūlapaicchilyaḥ karṇanāsākṣimardanaḥ | [AHS, Utt., 8 20.2]
pakṣmoparodhe saṃkoco vartmanāṃ jāyate tathā | [AHS, Utt., 8 21.1]
kharatāntarmukhatvaṃ ca romṇām anyāni vā punaḥ | [AHS, Utt., 8 21.2]
kaṇṭakairiva tīkṣṇāgrair ghṛṣṭaṃ tairakṣi śūyate | [AHS, Utt., 8 22.1]
uṣyate cānilādidviḍ alpāhaḥ śāntiruddhṛtaiḥ | [AHS, Utt., 8 22.2]
kanīnake bahirvartma kaṭhino granthirunnataḥ | [AHS, Utt., 8 23.1]
tāmraḥ pakvo 'srapūyasrud alajyādhmāyate muhuḥ | [AHS, Utt., 8 23.2]
vartmāntar māṃsapiṇḍābhaḥ śvayathur grathito 'rujaḥ | [AHS, Utt., 8 24.1]
sāsraiḥ syād arbudo doṣair viṣamo bāhyataścalaḥ | [AHS, Utt., 8 24.2]
caturviṃśatirityete vyādhayo vartmasaṃśrayāḥ | [AHS, Utt., 8 25.1]
ādyo 'tra bheṣajaiḥ sādhyo dvau tato 'rśaśca varjayet | [AHS, Utt., 8 25.2]
pakṣmoparodho yāpyaḥ syāccheṣāñchastreṇa sādhayet | [AHS, Utt., 8 26.1]
kuṭṭayet pakṣmasadanaṃ chindyāt teṣvapi cārbudam | [AHS, Utt., 8 26.2]
bhindyāllagaṇakumbhīkābisotsaṅgāñjanālajīḥ | [AHS, Utt., 8 27.1]
pothakīśyāvasikatāśliṣṭotkliṣṭacatuṣṭayam | [AHS, Utt., 8 27.2]
sakardamaṃ sabahalaṃ vilikhet sakukūṇakam | [AHS, Utt., 8 27.3]
{AHS, Utt., 9}
athāto vartmarogapratiṣedhaṃ vyākhyāsyāmaḥ | [AHS, Utt., 9 1.1]
iti ha smāhur ātreyādayo maharṣayaḥ | [AHS, Utt., 9 1.2]
kṛcchronmīle purāṇājyaṃ drākṣākalkāmbusādhitam | [AHS, Utt., 9 1.3]
sasitaṃ yojayet snigdhaṃ nasyadhūmāñjanādi ca | [AHS, Utt., 9 1.4]
kumbhīkāvartma likhitaṃ saindhavapratisāritam | [AHS, Utt., 9 2.1]
yaṣṭīdhātrīpaṭolīnāṃ kvāthena pariṣecayet | [AHS, Utt., 9 2.2]
nivāte 'dhiṣṭhitasyāptaiḥ śuddhasyottānaśāyinaḥ | [AHS, Utt., 9 3.1]
bahiḥ koṣṇāmbutaptena sveditaṃ vartma vāsasā | [AHS, Utt., 9 3.2]
nirbhujya vastrāntaritaṃ vāmāṅguṣṭhāṅgulīghṛtam | [AHS, Utt., 9 4.1]
na sraṃsate calati vā vartmaivaṃ sarvatas tataḥ | [AHS, Utt., 9 4.2]
maṇḍalāgreṇa tat tiryak kṛtvā śastrapadāṅkitam | [AHS, Utt., 9 5.1]
likhet tenaiva pattrair vā śākaśephālikādijaiḥ | [AHS, Utt., 9 5.2]
phenena toyarāśer vā picunā pramṛjann asṛk | [AHS, Utt., 9 6.1]
sthite rakte sulikhitaṃ sakṣaudraiḥ pratisārayet | [AHS, Utt., 9 6.2]
yathāsvam uktairanu ca prakṣālyoṣṇena vāriṇā | [AHS, Utt., 9 7.1]
ghṛtena siktam abhyaktaṃ badhnīyān madhusarpiṣā | [AHS, Utt., 9 7.2]
ūrdhvādhaḥ karṇayor dattvā piṇḍīṃ ca yavasaktubhiḥ | [AHS, Utt., 9 8.1]
dvitīye 'hani muktasya pariṣekaṃ yathāyatham | [AHS, Utt., 9 8.2]
kuryāccaturthe nasyādīn muñced evāhni pañcame | [AHS, Utt., 9 9.1]
samaṃ nakhanibhaṃ śophakaṇḍūgharṣādyapīḍitam | [AHS, Utt., 9 9.2]
vidyāt sulikhitaṃ vartma likhed bhūyo viparyaye | [AHS, Utt., 9 10.1]
rukpakṣmavartmasadanasraṃsanānyatilekhanāt | [AHS, Utt., 9 10.2]
snehasvedādikas tasminn iṣṭo vātaharaḥ kramaḥ | [AHS, Utt., 9 11.1]
abhyajya navanītena śvetalodhraṃ pralepayet | [AHS, Utt., 9 11.2]
eraṇḍamūlakalkena puṭapāke pacet tataḥ | [AHS, Utt., 9 12.1]
svinnaṃ prakṣālitaṃ śuṣkaṃ cūrṇitaṃ poṭalīkṛtam | [AHS, Utt., 9 12.2]
striyāḥ kṣīre chagalyā vā mṛditaṃ netrasecanam | [AHS, Utt., 9 13.1]
śālitaṇḍulakalkena liptaṃ tadvat pariṣkṛtam | [AHS, Utt., 9 13.2]
kuryān netre 'tilikhite mṛditaṃ dadhimastunā | [AHS, Utt., 9 14.1]
kevalenāpi vā sekaṃ mastunā jāṅgalāśinaḥ | [AHS, Utt., 9 14.2]
piṭikā vrīhivaktreṇa bhittvā tu kaṭhinonnatāḥ | [AHS, Utt., 9 15.1]
niṣpīḍayed anu vidhiḥ pariśeṣas tu pūrvavat | [AHS, Utt., 9 15.2]
lekhane bhedane cāyaṃ kramaḥ sarvatra vartmani | [AHS, Utt., 9 16.1]
pittāsrotkliṣṭayoḥ svāduskandhasiddhena sarpiṣā | [AHS, Utt., 9 16.2]
sirāvimokṣaḥ snigdhasya trivṛcchreṣṭhaṃ virecanam | [AHS, Utt., 9 17.1]
likhite srutarakte ca vartmani kṣālanaṃ hitam | [AHS, Utt., 9 17.2]
yaṣṭīkaṣāyaḥ sekas tu kṣīraṃ candanasādhitam | [AHS, Utt., 9 18.1]
pakṣmaṇāṃ sadane sūcyā romakūpān vikuṭṭayet | [AHS, Utt., 9 18.2]
grāhayed vā jalaukobhiḥ payasekṣurasena vā | [AHS, Utt., 9 19.1]
vamanaṃ nāvanaṃ sarpiḥ śṛtaṃ madhuraśītalaiḥ | [AHS, Utt., 9 19.2]
saṃcūrṇya puṣpakāsīsaṃ bhāvayet surasārasaiḥ | [AHS, Utt., 9 20.1]
tāmre daśāhaṃ paramaṃ pakṣmaśāte tad añjanam | [AHS, Utt., 9 20.2]
pothakīr likhitāḥ śuṇṭhīsaindhavapratisāritāḥ | [AHS, Utt., 9 21.1]
uṣṇāmbukṣālitāḥ siñcet khadirāḍhakiśigrubhiḥ | [AHS, Utt., 9 21.2]
apsiddhair dviniśāśreṣṭhāmadhukair vā samākṣikaiḥ | [AHS, Utt., 9 22.1]
kaphotkliṣṭe vilikhite sakṣaudraiḥ pratisāraṇam | [AHS, Utt., 9 22.2]
sūkṣmaiḥ saindhavakāsīsamanohvākaṇatārkṣyajaiḥ | [AHS, Utt., 9 23.1]
vamanāñjananasyādi sarvaṃ ca kaphajiddhitam | [AHS, Utt., 9 23.2]
kartavyaṃ lagaṇe 'pyetad aśāntāvagninā dahet | [AHS, Utt., 9 24.1]
kukūṇe khadiraśreṣṭhānimbapattraśṛtaṃ ghṛtam | [AHS, Utt., 9 24.2]
pītvā dhātrī vamet kṛṣṇāyaṣṭīsarṣapasaindhavaiḥ | [AHS, Utt., 9 25.1]
abhayāpippalīdrākṣākvāthenaināṃ virecayet | [AHS, Utt., 9 25.2]
mustādvirajanīkṛṣṇākalkenālepayet stanau | [AHS, Utt., 9 26.1]
dhūpayet sarṣapaiḥ sājyaiḥ śuddhāṃ kvāthaṃ ca pāyayet | [AHS, Utt., 9 26.2]
paṭolamustamṛdvīkāguḍūcītriphalodbhavam | [AHS, Utt., 9 27.1]
śiśos tu likhitaṃ vartma srutāsṛg vāmbujanmabhiḥ | [AHS, Utt., 9 27.2]
dhātryaśmantakajambūtthapattrakvāthena secayet | [AHS, Utt., 9 28.1]
prāyaḥ kṣīraghṛtāśitvād bālānāṃ śleṣmajā gadāḥ | [AHS, Utt., 9 28.2]
tasmād vamanam evāgre sarvavyādhiṣu pūjitam | [AHS, Utt., 9 29.1]
sindhūtthakṛṣṇāpāmārgabījājyastanyamākṣikam | [AHS, Utt., 9 29.2]
cūrṇo vacāyāḥ sakṣaudro madanaṃ madhukānvitam | [AHS, Utt., 9 30.1]
kṣīraṃ kṣīrānnam annaṃ ca bhajataḥ kramataḥ śiśoḥ | [AHS, Utt., 9 30.2]
vamanaṃ sarvarogeṣu viśeṣeṇa kukūṇake | [AHS, Utt., 9 31.1]
saptalārasasiddhājyaṃ yojyaṃ cobhayaśodhanam | [AHS, Utt., 9 31.2]
dviniśālodhrayaṣṭyāhvarohiṇīnimbapallavaiḥ | [AHS, Utt., 9 32.1]
kukūṇake hitā vartiḥ piṣṭais tāmrarajo'nvitaiḥ | [AHS, Utt., 9 32.2]
kṣīrakṣaudraghṛtopetaṃ dagdhaṃ vā lohajaṃ rajaḥ | [AHS, Utt., 9 33.1]
elālaśunakatakaśaṅkhoṣaṇaphaṇijjakaiḥ | [AHS, Utt., 9 33.2]
vartiḥ kukūṇapothakyoḥ surāpiṣṭaiḥ sakaṭphalaiḥ | [AHS, Utt., 9 34.1]
pakṣmarodhe pravṛddheṣu śuddhadehasya romasu | [AHS, Utt., 9 34.2]
utsṛjya dvau bhruvo 'dhastād bhāgau bhāgaṃ ca pakṣmataḥ | [AHS, Utt., 9 35.1]
yavamātraṃ yavākāraṃ tiryak chittvārdravāsasā | [AHS, Utt., 9 35.2]
apaneyam asṛk tasminn alpībhavati śoṇite | [AHS, Utt., 9 36.1]
sīvyet kuṭilayā sūcyā mudgamātrāntaraiḥ padaiḥ | [AHS, Utt., 9 36.2]
baddhvā lalāṭe paṭṭaṃ ca tatra sīvanasūtrakam | [AHS, Utt., 9 37.1]
nātigāḍhaślathaṃ sūcyā nikṣiped atha yojayet | [AHS, Utt., 9 37.2]
madhusarpiḥkavalikāṃ na cāsmin bandham ācaret | [AHS, Utt., 9 38.1]
nyagrodhādikaṣāyaiśca sakṣīraiḥ secayed ruji | [AHS, Utt., 9 38.2]
pañcame divase sūtram apanīyāvacūrṇayet | [AHS, Utt., 9 39.1]
gairikeṇa vraṇaṃ yuñjyāt tīkṣṇaṃ nasyāñjanādi ca | [AHS, Utt., 9 39.2]
dahed aśāntau nirbhujya vartmadoṣāśrayāṃ valīm | [AHS, Utt., 9 40.1]
saṃdaṃśenādhikaṃ pakṣma hṛtvā tasyāśrayaṃ dahet | [AHS, Utt., 9 40.2]
sūcyagreṇāgnivarṇena dāho bāhyālajeḥ punaḥ | [AHS, Utt., 9 41.1]
bhinnasya kṣāravahnibhyāṃ succhinnasyārbudasya ca | [AHS, Utt., 9 41.2]
{AHS, Utt., 10}
athātaḥ saṃdhisitāsitarogavijñānīyaṃ vyākhyāsyāmaḥ | [AHS, Utt., 10 1.1]
iti ha smāhur ātreyādayo maharṣayaḥ | [AHS, Utt., 10 1.2]
vāyuḥ kruddhaḥ sirāḥ prāpya jalābhaṃ jalavāhinīḥ | [AHS, Utt., 10 1.3]
aśru srāvayate vartmaśuklasaṃdheḥ kanīnakāt | [AHS, Utt., 10 1.4]
tena netraṃ sarugrāgaśophaṃ syāt sa jalāsravaḥ | [AHS, Utt., 10 2.1]
kaphāt kaphāsrave śvetaṃ picchilaṃ bahalaṃ sravet | [AHS, Utt., 10 2.2]
kaphena śophas tīkṣṇāgraḥ kṣārabudbudakopamaḥ | [AHS, Utt., 10 3.1]
pṛthumūlabalaḥ snigdhaḥ savarṇo mṛdupicchilaḥ | [AHS, Utt., 10 3.2]
mahān apākaḥ kaṇḍūmān upanāhaḥ sa nīrujaḥ | [AHS, Utt., 10 4.1]
raktād raktāsrāve tāmraṃ bahūṣṇaṃ cāśru saṃsravet | [AHS, Utt., 10 4.2]
vartmasaṃdhyāśrayā śukle piṭikā dāhaśūlinī | [AHS, Utt., 10 5.1]
tāmrā mudgopamā bhinnā raktaṃ sravati parvaṇī | [AHS, Utt., 10 5.2]
pūyāsrave malāḥ sāsrā vartmasaṃdheḥ kanīnakāt | [AHS, Utt., 10 6.1]
srāvayanti muhuḥ pūyaṃ sāsraṃ tvaṅmāṃsapākataḥ | [AHS, Utt., 10 6.2]
pūyālaso vraṇaḥ sūkṣmaḥ śophasaṃrambhapūrvakaḥ | [AHS, Utt., 10 7.1]
kanīnasaṃdhāvādhmāyī pūyāsrāvī savedanaḥ | [AHS, Utt., 10 7.2]
kanīnasyāntaralajī śopho ruktodadāhavān | [AHS, Utt., 10 8.1]
apāṅge vā kanīne vā kaṇḍūṣāpakṣmapoṭavān | [AHS, Utt., 10 8.2]
pūyāsrāvī kṛmigranthir granthiḥ kṛmiyuto 'rtimān | [AHS, Utt., 10 9.1]
upanāhakṛmigranthipūyālasakaparvaṇīḥ | [AHS, Utt., 10 9.2]
śastreṇa sādhayet pañca sālajīn āsravāṃs tyajet | [AHS, Utt., 10 10.1]
pittaṃ kuryāt site bindūn asitaśyāvapītakān | [AHS, Utt., 10 10.2]
malāktādarśatulyaṃ vā sarvaṃ śuklaṃ sadāharuk | [AHS, Utt., 10 11.1]
rogo 'yaṃ śuktikāsaṃjñaḥ saśakṛdbhedatṛḍjvaraḥ | [AHS, Utt., 10 11.2]
kaphācchukle samaṃ śvetaṃ ciravṛddhyadhimāṃsakam | [AHS, Utt., 10 12.1]
śuklārma śophas tvarujaḥ savarṇo bahalo 'mṛduḥ | [AHS, Utt., 10 12.2]
guruḥ snigdho 'mbubindvābho balāsagrathitaṃ smṛtaṃ | [AHS, Utt., 10 13.1]
bindubhiḥ piṣṭadhavalairutsannaiḥ piṣṭakaṃ vadet | [AHS, Utt., 10 13.2]
raktarājītataṃ śuklam uṣyate yat savedanam | [AHS, Utt., 10 14.1]
aśophāśrūpadehaṃ ca sirotpātaḥ sa śoṇitāt | [AHS, Utt., 10 14.2]
upekṣitaḥ sirotpāto rājīs tā eva vardhayan | [AHS, Utt., 10 15.1]
kuryāt sāsraṃ sirāharṣaṃ tenākṣyudvīkṣaṇākṣamam | [AHS, Utt., 10 15.2]
sirājāle sirājālaṃ bṛhad raktaṃ ghanonnatam | [AHS, Utt., 10 16.1]
śoṇitārma samaṃ ślakṣṇaṃ padmābham adhimāṃsakam | [AHS, Utt., 10 16.2]
nīruk ślakṣṇo 'rjunaṃ binduḥ śaśalohitalohitaḥ | [AHS, Utt., 10 17.1]
mṛdvāśuvṛddhyaruṅmāṃsaṃ prastāri śyāvalohitam | [AHS, Utt., 10 17.2]
prastāryarma malaiḥ sāsraiḥ snāvārma snāvasaṃnibham | [AHS, Utt., 10 18.1]
śuṣkāsṛkpiṇḍavacchyāvaṃ yan māṃsaṃ bahalaṃ pṛthu | [AHS, Utt., 10 18.2]
adhimāṃsārma tad dāhagharṣavatyaḥ sirāvṛtāḥ | [AHS, Utt., 10 19.1]
kṛṣṇāsannāḥ sirāsaṃjñāḥ piṭikāḥ sarṣapopamāḥ | [AHS, Utt., 10 19.2]
śuktiharṣasirotpātapiṣṭakagrathitārjunam | [AHS, Utt., 10 20.1]
sādhayed auṣadhaiḥ ṣaṭkaṃ śeṣaṃ śastreṇa saptakam | [AHS, Utt., 10 20.2]
navotthaṃ tad api dravyairarmoktaṃ yacca pañcadhā | [AHS, Utt., 10 21.1]
tacchedyam asitaprāptaṃ māṃsasnāvasirāvṛtam | [AHS, Utt., 10 21.2]
carmoddālavad ucchrāyi dṛṣṭiprāptaṃ ca varjayet | [AHS, Utt., 10 22.1]
pittaṃ kṛṣṇe 'thavā dṛṣṭau śukraṃ todāśrurāgavat | [AHS, Utt., 10 22.2]
chittvā tvacaṃ janayati tena syāt kṛṣṇamaṇḍalam | [AHS, Utt., 10 23.1]
pakvajambūnibhaṃ kiṃcin nimnaṃ ca kṣataśukrakam | [AHS, Utt., 10 23.2]
tat kṛcchrasādhyaṃ yāpyaṃ tu dvitīyapaṭalavyadhāt | [AHS, Utt., 10 24.1]
tatra todādibāhulyaṃ sūcīviddhābhakṛṣṇatā | [AHS, Utt., 10 24.2]
tṛtīyapaṭalacchedād asādhyaṃ nicitaṃ vraṇaiḥ | [AHS, Utt., 10 25.1]
śaṅkhaśuklaṃ kaphāt sādhyaṃ nātiruk śuddhaśukrakam | [AHS, Utt., 10 25.2]
ātāmrapicchilāsrasrud ātāmrapiṭikātiruk | [AHS, Utt., 10 26.1]
ajāviṭsadṛśocchrāyakārṣṇyā varjyāsṛjājakā | [AHS, Utt., 10 26.2]
sirāśukraṃ malaiḥ sāsrais tajjuṣṭaṃ kṛṣṇamaṇḍalam | [AHS, Utt., 10 27.1]
satodadāhatāmrābhiḥ sirābhiravatanyate | [AHS, Utt., 10 27.2]
animittoṣṇaśītācchaghanāsrasrucca tat tyajet | [AHS, Utt., 10 28.1]
doṣaiḥ sāsraiḥ sakṛt kṛṣṇaṃ nīyate śuklarūpatām | [AHS, Utt., 10 28.2]
dhavalābhropaliptābhaṃ niṣpāvārdhadalākṛti | [AHS, Utt., 10 29.1]
atitīvrarujārāgadāhaśvayathupīḍitam | [AHS, Utt., 10 29.2]
pākātyayena tacchukraṃ varjayet tīvravedanam | [AHS, Utt., 10 30.1]
yasya vā liṅganāśo 'ntaḥ śyāvaṃ yad vā salohitam | [AHS, Utt., 10 30.2]
atyutsedhāvagāḍhaṃ vā sāśru nāḍīvraṇāvṛtam | [AHS, Utt., 10 31.1]
purāṇaṃ viṣamaṃ madhye vicchinnaṃ yacca śukrakam | [AHS, Utt., 10 31.2]
pañcetyuktā gadāḥ kṛṣṇe sādhyāsādhyavibhāgataḥ | [AHS, Utt., 10 31.3]
{AHS, Utt., 11}
athātaḥ sandhisitāsitarogapratiṣedhaṃ vyākhyāsyāmaḥ | [AHS, Utt., 11 1.1]
iti ha smāhur ātreyādayo maharṣayaḥ | [AHS, Utt., 11 1.2]
upanāhaṃ bhiṣak svinnaṃ bhinnaṃ vrīhimukhena ca | [AHS, Utt., 11 1.3]
lekhayenmaṇḍalāgreṇa tataśca pratisārayet | [AHS, Utt., 11 1.4]
pippalīkṣaudrasindhūtthair badhnīyāt pūrvavat tataḥ | [AHS, Utt., 11 2.1]
paṭolapattrāmalakakvāthenāścotayecca tam | [AHS, Utt., 11 2.2]
parvaṇī baḍiśenāttā bāhyasaṃdhitribhāgataḥ | [AHS, Utt., 11 3.1]
vṛddhipattreṇa vardhyārdhe syād aśrugatiranyathā | [AHS, Utt., 11 3.2]
cikitsā cārmavat kṣaudrasaindhavapratisāritā | [AHS, Utt., 11 4.1]
pūyālase sirāṃ vidhyet tatas tam upanāhayet | [AHS, Utt., 11 4.2]
kurvīta cākṣipākoktaṃ sarvaṃ karma yathāvidhi | [AHS, Utt., 11 5.1]
saindhavārdrakakāsīsalohatāmraiḥ sucūrṇitaiḥ | [AHS, Utt., 11 5.2]
cūrṇāñjanaṃ prayuñjīta sakṣaudrair vā rasakriyām | [AHS, Utt., 11 6.1]
kṛmigranthiṃ karīṣeṇa svinnaṃ bhittvā vilikhya ca | [AHS, Utt., 11 6.2]
triphalākṣaudrakāsīsasaindhavaiḥ pratisārayet | [AHS, Utt., 11 7.1]
pittābhiṣyandavacchuktiṃ balāsāhvayapiṣṭake | [AHS, Utt., 11 7.2]
kaphābhiṣyandavan muktvā sirāvyadham upācaret | [AHS, Utt., 11 8.1]
bījapūrarasāktaṃ ca vyoṣakaṭphalam añjanam | [AHS, Utt., 11 8.2]
jātīmukulasindhūtthadevadārumahauṣadhaiḥ | [AHS, Utt., 11 9.1]
piṣṭaiḥ prasannayā vartiḥ śophakaṇḍūghnam añjanam | [AHS, Utt., 11 9.2]
raktasyandavad utpātaharṣajālārjunakriyā | [AHS, Utt., 11 10.1]
sirotpāte viśeṣeṇa ghṛtamākṣikam añjanam | [AHS, Utt., 11 10.2]
sirāharṣe tu madhunā ślakṣṇaghṛṣṭaṃ rasāñjanam | [AHS, Utt., 11 11.1]
arjune śarkarāmastukṣaudrairāścyotanaṃ hitam | [AHS, Utt., 11 11.2]
sphaṭikaḥ kuṅkumaṃ śaṅkho madhukaṃ madhunāñjanam | [AHS, Utt., 11 12.1]
madhunā cāñjanaṃ śaṅkhaḥ pheno vā sitayā saha | [AHS, Utt., 11 12.2]
armoktaṃ pañcadhā tatra tanu dhūmāvilaṃ ca yat | [AHS, Utt., 11 13.1]
raktaṃ dadhinibhaṃ yacca śukravat tasya bheṣajam | [AHS, Utt., 11 13.2]
uttānasyetarat svinnaṃ sasindhūtthena cāñjitam | [AHS, Utt., 11 14.1]
rasena bījapūrasya nimīlyākṣi vimardayet | [AHS, Utt., 11 14.2]
itthaṃ saṃroṣitākṣasya pracale 'rmādhimāṃsake | [AHS, Utt., 11 15.1]
ghṛtasya niścalaṃ mūrdhni vartmanośca viśeṣataḥ | [AHS, Utt., 11 15.2]
apāṅgam īkṣamāṇasya vṛddhe 'rmaṇi kanīnakāt | [AHS, Utt., 11 16.1]
valī syād yatra tatrārma baḍiśenāvalambitam | [AHS, Utt., 11 16.2]
nātyāyataṃ mucuṇḍyā vā sūcyā sūtreṇa vā tataḥ | [AHS, Utt., 11 17.1]
samantān maṇḍalāgreṇa mocayed atha mokṣitam | [AHS, Utt., 11 17.2]
kanīnakam upānīya caturbhāgāvaśeṣitam | [AHS, Utt., 11 18.1]
chindyāt kanīnakaṃ rakṣed vāhinīścāśruvāhinīḥ | [AHS, Utt., 11 18.2]
kanīnakavyadhād aśru nāḍī cākṣṇi pravartate | [AHS, Utt., 11 19.1]
vṛddhe 'rmaṇi tathāpāṅgāt paśyato 'sya kanīnakam | [AHS, Utt., 11 19.2]
samyakchinnaṃ madhuvyoṣasaindhavapratisāritam | [AHS, Utt., 11 20.1]
uṣṇena sarpiṣā siktam abhyaktaṃ madhusarpiṣā | [AHS, Utt., 11 20.2]
badhnīyāt secayen muktvā tṛtīyādidineṣu ca | [AHS, Utt., 11 21.1]
karañjabījasiddhena kṣīreṇa kvathitais tathā | [AHS, Utt., 11 21.2]
sakṣaudrair dviniśālodhrapaṭolīyaṣṭikiṃśukaiḥ | [AHS, Utt., 11 22.1]
kuraṇṭamukulopetair muñced evāhni saptame | [AHS, Utt., 11 22.2]
samyakchinne bhavet svāsthyaṃ hīnāticchedajān gadān | [AHS, Utt., 11 23.1]
sekāñjanaprabhṛtibhir jayellekhanabṛṃhaṇaiḥ | [AHS, Utt., 11 23.2]
sitāmanaḥśilaileyalavaṇottamanāgaram | [AHS, Utt., 11 24.1]
ardhakarṣonmitaṃ tārkṣyaṃ palārdhaṃ ca madhudrutam | [AHS, Utt., 11 24.2]
añjanaṃ śleṣmatimirapillaśukrārmaśoṣajit | [AHS, Utt., 11 25.1]
triphalaikatamadravyatvacaṃ pānīyakalkitām | [AHS, Utt., 11 25.2]
śarāvapihitāṃ dagdhvā kapāle cūrṇayet tataḥ | [AHS, Utt., 11 26.1]
pṛthakśeṣauṣadharasaiḥ pṛthag eva ca bhāvitā | [AHS, Utt., 11 26.2]
sā maṣī śoṣitā peṣyā bhūyo dvilavaṇānvitā | [AHS, Utt., 11 27.1]
trīṇyetānyañjanānyāha lekhanāni paraṃ nimiḥ | [AHS, Utt., 11 27.2]
sirājāle sirā yās tu kaṭhinā lekhanauṣadhaiḥ | [AHS, Utt., 11 28.1]
na sidhyantyarmavat tāsāṃ piṭikānāṃ ca sādhanam | [AHS, Utt., 11 28.2]
doṣānurodhācchukreṣu snigdharūkṣā varā ghṛtam | [AHS, Utt., 11 29.1]
tiktam ūrdhvam asṛksrāvo rekasekādi ceṣyate | [AHS, Utt., 11 29.2]
tris trivṛdvāriṇā pakvaṃ kṣataśukre ghṛtaṃ pibet | [AHS, Utt., 11 30.1]
sirayānu hared raktaṃ jalaukobhiśca locanāt | [AHS, Utt., 11 30.2]
siddhenotpalakākolīdrākṣāyaṣṭīvidāribhiḥ | [AHS, Utt., 11 31.1]
sasitenājapayasā secanaṃ salilena vā | [AHS, Utt., 11 31.2]
rāgāśruvedanāśāntau paraṃ lekhanam añjanam | [AHS, Utt., 11 32.1]
vartayo jātimukulalākṣāgairikacandanaiḥ | [AHS, Utt., 11 32.2]
prasādayanti pittāsraṃ ghnanti ca kṣataśukrakam | [AHS, Utt., 11 33.1]
dantair dantivarāhoṣṭragavāśvājakharodbhavaiḥ | [AHS, Utt., 11 33.2]
saśaṅkhamauktikāmbhodhiphenair maricapādikaiḥ | [AHS, Utt., 11 34.1]
kṣataśukram api vyāpi dantavartir nivartayet | [AHS, Utt., 11 34.2]
tamālapattraṃ godantaśaṅkhapheno 'sthi gārdabham | [AHS, Utt., 11 35.1]
tāmraṃ ca vartir mūtreṇa sarvaśukrakanāśinī | [AHS, Utt., 11 35.2]
ratnāni dantāḥ śṛṅgāṇi dhātavas tryūṣaṇaṃ truṭī | [AHS, Utt., 11 36.1]
karañjabījaṃ laśuno vraṇasādi ca bheṣajam | [AHS, Utt., 11 36.2]
savraṇāvraṇagambhīratvaksthaśukraghnam añjanam | [AHS, Utt., 11 37.1]
nimnam unnamayet snehapānanasyarasāñjanaiḥ | [AHS, Utt., 11 37.2]
sarujaṃ nīrujaṃ tṛptipuṭapākena śukrakam | [AHS, Utt., 11 38.1]
śuddhaśukre niśāyaṣṭīśārivāśābarāmbhasā | [AHS, Utt., 11 38.2]
secanaṃ lodhrapoṭalyā koṣṇāmbhomagnayāthavā | [AHS, Utt., 11 39.1]
bṛhatīmūlayaṣṭyāhvatāmrasaindhavanāgaraiḥ | [AHS, Utt., 11 39.2]
dhātrīphalāmbunā piṣṭair lepitaṃ tāmrabhājanam | [AHS, Utt., 11 40.1]
yavājyāmalakīpattrair bahuśo dhūpayet tataḥ | [AHS, Utt., 11 40.2]
tatra kurvīta guṭikās tā jalakṣaudrapeṣitāḥ | [AHS, Utt., 11 41.1]
mahānīlā iti khyātāḥ śuddhaśukraharāḥ param | [AHS, Utt., 11 41.2]
sthire śukre ghane cāsya bahuśo 'pahared asṛk | [AHS, Utt., 11 42.1]
śiraḥkāyavirekāṃśca puṭapākāṃśca bhūriśaḥ | [AHS, Utt., 11 42.2]
kuryān maricavaidehīśirīṣaphalasaindhavaiḥ | [AHS, Utt., 11 43.1]
harṣaṇaṃ triphalākvāthapītena lavaṇena vā | [AHS, Utt., 11 43.2]
kuryād añjanayogau vā ślokārdhagaditāvimau | [AHS, Utt., 11 44.1]
śaṅkhakolāsthikatakadrākṣāmadhukamākṣikaiḥ | [AHS, Utt., 11 44.2]
surādantārṇavamalaiḥ śirīṣakusumānvitaiḥ | [AHS, Utt., 11 45.1]
dhātrīphaṇijjakarase kṣāro lāṅgalikodbhavaḥ | [AHS, Utt., 11 45.2]
uṣitaḥ śoṣitaścūrṇaḥ śukraharṣaṇam añjanam | [AHS, Utt., 11 46.1]
mudgā vā nistuṣāḥ piṣṭāḥ śaṅkhakṣaudrasamāyutāḥ | [AHS, Utt., 11 46.2]
sāro madhūkānmadhumān majjā vākṣāt samākṣikā | [AHS, Utt., 11 47.1]
gokharāśvoṣṭradaśanāḥ śaṅkhaḥ phenaḥ samudrajaḥ | [AHS, Utt., 11 47.2]
vartirarjunatoyena hṛṣṭaśukrakanāśinī | [AHS, Utt., 11 48.1]
utsannaṃ vā saśalyaṃ vā śukraṃ vālādibhir likhet | [AHS, Utt., 11 48.2]
sirāśukre tvadṛṣṭighne cikitsā vraṇaśukravat | [AHS, Utt., 11 49.1]
puṇḍrayaṣṭyāhvakākolīsiṃhīlohaniśāñjanam | [AHS, Utt., 11 49.2]
kalkitaṃ chāgadugdhena saghṛtair dhūpitaṃ yavaiḥ | [AHS, Utt., 11 50.1]
dhātrīpattraiśca paryāyād vartiratrāñjanaṃ param | [AHS, Utt., 11 50.2]
aśāntāvarmavacchastram ajakākhye ca yojayet | [AHS, Utt., 11 51.1]
ajakāyām asādhyāyāṃ śukre 'nyatra ca tadvidhe | [AHS, Utt., 11 51.2]
vedanopaśamaṃ snehapānāsṛksrāvaṇādibhiḥ | [AHS, Utt., 11 52.1]
kuryād bībhatsatāṃ jetuṃ śukrasyotsedhasādhanam | [AHS, Utt., 11 52.2]
nārikelāsthibhallātatālavaṃśakarīrajam | [AHS, Utt., 11 53.1]
bhasmādbhiḥ srāvayet tābhir bhāvayet karabhāsthijam | [AHS, Utt., 11 53.2]
cūrṇaṃ śukreṣvasādhyeṣu tad vaivarṇyaghnam añjanam | [AHS, Utt., 11 54.1]
sādhyeṣu sādhanāyālam idam eva ca śīlitam | [AHS, Utt., 11 54.2]
ajakāṃ pārśvato viddhvā sūcyā visrāvya codakam | [AHS, Utt., 11 55.1]
samaṃ prapīḍyāṅguṣṭhena vasārdreṇānu pūrayet | [AHS, Utt., 11 55.2]
vraṇaṃ gomāṃsacūrṇena baddhaṃ baddhaṃ vimucya ca | [AHS, Utt., 11 56.1]
saptarātrād vraṇe rūḍhe kṛṣṇabhāge same sthire | [AHS, Utt., 11 56.2]
snehāñjanaṃ ca kartavyaṃ nasyaṃ ca kṣīrasarpiṣā | [AHS, Utt., 11 57.1]
tathāpi punarādhmāne bhedacchedādikāṃ kriyām | [AHS, Utt., 11 57.2]
yuktyā kuryād yathā nāticchedena syāt nimajjanam | [AHS, Utt., 11 57.3]
nityaṃ ca śukreṣu śṛtaṃ yathāsvaṃ pāne ca marśe ca ghṛtaṃ vidadhyāt | [AHS, Utt., 11 58.1]
na hīyate labdhabalā tathāntas tīkṣṇāñjanair dṛk satataṃ prayuktaiḥ | [AHS, Utt., 11 58.2]
{AHS, Utt., 12}
athāto dṛṣṭirogavijñānīyamadhyāyaṃ vyākhyāsyāmaḥ | [AHS, Utt., 12 1.1]
iti ha smāhurātreyādayo maharṣayaḥ | [AHS, Utt., 12 1.2]
sirānusāriṇi male prathamaṃ paṭalaṃ śrite | [AHS, Utt., 12 1.3]
avyaktam īkṣate rūpaṃ vyaktam apyanimittataḥ | [AHS, Utt., 12 1.4]
prāpte dvitīyaṃ paṭalaṃ abhūtam api paśyati | [AHS, Utt., 12 2.1]
bhūtaṃ tu yatnād āsannaṃ dūre sūkṣmaṃ ca nekṣate | [AHS, Utt., 12 2.2]
dūrāntikasthaṃ rūpaṃ ca viparyāsena manyate | [AHS, Utt., 12 3.1]
doṣe maṇḍalasaṃsthāne maṇḍalānīva paśyati | [AHS, Utt., 12 3.2]
dvidhaikaṃ dṛṣṭimadhyasthe bahudhā bahudhāsthite | [AHS, Utt., 12 4.1]
dṛṣṭerabhyantaragate hrasvavṛddhaviparyayam | [AHS, Utt., 12 4.2]
nāntikastham adhaḥsaṃsthe dūragaṃ nopari sthite | [AHS, Utt., 12 5.1]
pārśve paśyen na pārśvasthe timirākhyo 'yam āmayaḥ | [AHS, Utt., 12 5.2]
prāpnoti kācatāṃ doṣe tṛtīyapaṭalāśrite | [AHS, Utt., 12 6.1]
tenordhvam īkṣate nādhas tanucailāvṛtopamam | [AHS, Utt., 12 6.2]
yathāvarṇaṃ ca rajyeta dṛṣṭir hīyeta ca kramāt | [AHS, Utt., 12 7.1]
tathāpyupekṣamāṇasya caturthaṃ paṭalaṃ gataḥ | [AHS, Utt., 12 7.2]
liṅganāśaṃ malaḥ kurvaṃśchādayed dṛṣṭimaṇḍalam | [AHS, Utt., 12 8.1]
tatra vātena timire vyāviddham iva paśyati | [AHS, Utt., 12 8.2]
calāvilāruṇābhāsaṃ prasannaṃ cekṣate muhuḥ | [AHS, Utt., 12 9.1]
jālāni keśān maśakān raśmīṃścopekṣite 'tra ca | [AHS, Utt., 12 9.2]
kācībhūte dṛg aruṇā paśyatyāsyam anāsikam | [AHS, Utt., 12 10.1]
candradīpādyanekatvaṃ vakram ṛjvapi manyate | [AHS, Utt., 12 10.2]
vṛddhaḥ kāco dṛśaṃ kuryād rajodhūmāvṛtām iva | [AHS, Utt., 12 11.1]
spaṣṭāruṇābhāṃ vistīrṇāṃ sūkṣmāṃ vā hatadarśanām | [AHS, Utt., 12 11.2]
sa liṅganāśo vāte tu saṃkocayati dṛksirāḥ | [AHS, Utt., 12 12.1]
dṛṅmaṇḍalaṃ viśatyantar gambhīrā dṛg asau smṛtā | [AHS, Utt., 12 12.2]
pittaje timire vidyutkhadyotadyotadīpitam | [AHS, Utt., 12 13.1]
śikhitittiripattrābhaṃ prāyo nīlaṃ ca paśyati | [AHS, Utt., 12 13.2]
kāce dṛk kācanīlābhā tādṛg eva ca paśyati | [AHS, Utt., 12 14.1]
arkendupariveṣāgnimarīcīndradhanūṃṣi ca | [AHS, Utt., 12 14.2]
bhṛṅganīlā nirālokā dṛk snigdhā liṅganāśataḥ | [AHS, Utt., 12 15.1]
dṛṣṭiḥ pittena hrasvākhyā sā hrasvā hrasvadarśinī | [AHS, Utt., 12 15.2]
bhavet pittavidagdhākhyā pītā pītābhadarśanā | [AHS, Utt., 12 16.1]
kaphena timire prāyaḥ snigdhaṃ śvetaṃ ca paśyati | [AHS, Utt., 12 16.2]
śaṅkhendukundakusumaiḥ kumudairiva cācitam | [AHS, Utt., 12 17.1]
kāce tu niṣprabhendvarkapradīpādyairivācitam | [AHS, Utt., 12 17.2]
sitābhā sā ca dṛṣṭiḥ syālliṅganāśe tu lakṣyate | [AHS, Utt., 12 18.1]
mūrtaḥ kapho dṛṣṭigataḥ snigdho darśananāśanaḥ | [AHS, Utt., 12 18.2]
bindur jalasyeva calaḥ padminīpuṭasaṃsthitaḥ | [AHS, Utt., 12 19.1]
uṣṇe saṃkocam āyāti chāyāyāṃ parisarpati | [AHS, Utt., 12 19.2]
śaṅkhakundendukumudasphaṭikopamaśuklimā | [AHS, Utt., 12 20.1]
raktena timire raktaṃ tamobhūtaṃ ca paśyati | [AHS, Utt., 12 20.2]
kācena raktā kṛṣṇā vā dṛṣṭis tādṛk ca paśyati | [AHS, Utt., 12 21.1]
liṅganāśe 'pi tādṛg dṛṅniṣprabhā hatadarśanā | [AHS, Utt., 12 21.2]
saṃsargasaṃnipāteṣu vidyāt saṃkīrṇalakṣaṇān | [AHS, Utt., 12 22.1]
timirādīn akasmācca taiḥ syād vyaktākulekṣaṇaḥ | [AHS, Utt., 12 22.2]
timire śeṣayor dṛṣṭau citro rāgaḥ prajāyate | [AHS, Utt., 12 23.1]
dyotyate nakulasyeva yasya dṛṅnicitā malaiḥ | [AHS, Utt., 12 23.2]
nakulāndhaḥ sa tatrāhni citraṃ paśyati no niśi | [AHS, Utt., 12 24.1]
arke 'stamastakanyastagabhastau stambham āgatāḥ | [AHS, Utt., 12 24.2]
sthagayanti dṛśaṃ doṣā doṣāndhaḥ sa gado 'paraḥ | [AHS, Utt., 12 25.1]
divākarakaraspṛṣṭā bhraṣṭā dṛṣṭipathān malāḥ | [AHS, Utt., 12 25.2]
vilīnalīnā yacchanti vyaktam atrāhni darśanam | [AHS, Utt., 12 26.1]
uṣṇataptasya sahasā śītavārinimajjanāt | [AHS, Utt., 12 26.2]
tridoṣaraktasaṃpṛkto yātyūṣmordhvaṃ tato 'kṣiṇi | [AHS, Utt., 12 27.1]
dāhoṣe malinaṃ śuklam ahanyāviladarśanam | [AHS, Utt., 12 27.2]
rātrāvāndhyaṃ ca jāyeta vidagdhoṣṇena sā smṛtā | [AHS, Utt., 12 28.1]
bhṛśam amlāśanād doṣaiḥ sāsrair yā dṛṣṭirācitā | [AHS, Utt., 12 28.2]
sakledakaṇḍūkaluṣā vidagdhāmlena sā smṛtā | [AHS, Utt., 12 29.1]
śokajvaraśirorogasaṃtaptasyānilādayaḥ | [AHS, Utt., 12 29.2]
dhūmāvilāṃ dhūmadṛśaṃ dṛśaṃ kuryuḥ sa dhūmaraḥ | [AHS, Utt., 12 30.1]
sahasaivālpasattvasya paśyato rūpam adbhutam | [AHS, Utt., 12 30.2]
bhāsvaraṃ bhāskarādiṃ vā vātādyā nayanāśritāḥ | [AHS, Utt., 12 31.1]
kurvanti tejaḥ saṃśoṣya dṛṣṭiṃ muṣitadarśanām | [AHS, Utt., 12 31.2]
vaiḍūryavarṇāṃ stimitāṃ prakṛtisthām ivāvyathām | [AHS, Utt., 12 32.1]
aupasargika ityeṣa liṅganāśo 'tra varjayet | [AHS, Utt., 12 32.2]
vinā kaphālliṅganāśān gambhīrāṃ hrasvajām api | [AHS, Utt., 12 33.1]
ṣaṭ kācā nakulāndhaśca yāpyāḥ śeṣāṃstu sādhayet | [AHS, Utt., 12 33.2]
dvādaśeti gadā dṛṣṭau nirdiṣṭāḥ saptaviṃśatiḥ | [AHS, Utt., 12 33.3]
{AHS, Utt., 13}
athātastimirapratiṣedhaṃ vyākhyāsyāmaḥ | [AHS, Utt., 13 1.1]
iti ha smāhurātreyādayo maharṣayaḥ | [AHS, Utt., 13 1.2]
timiraṃ kācatāṃ yāti kāco 'pyāndhyam upekṣayā | [AHS, Utt., 13 1.3]
netrarogeṣvato ghoraṃ timiraṃ sādhayed drutam | [AHS, Utt., 13 1.4]
tulāṃ paceta jīvantyā droṇe 'pāṃ pādaśeṣite | [AHS, Utt., 13 2.1]
tatkvāthe dviguṇakṣīraṃ ghṛtaprasthaṃ vipācayet | [AHS, Utt., 13 2.2]
prapauṇḍarīkakākolīpippalīlodhrasaindhavaiḥ | [AHS, Utt., 13 3.1]
śatāhvāmadhukadrākṣāsitādāruphalatrayaiḥ | [AHS, Utt., 13 3.2]
kārṣikair niśi tat pītaṃ timirāpaharaṃ param | [AHS, Utt., 13 4.1]
drākṣācandanamañjiṣṭhākākolīdvayajīvakaiḥ | [AHS, Utt., 13 4.2]
sitāśatāvarīmedāpuṇḍrāhvamadhukotpalaiḥ | [AHS, Utt., 13 5.1]
pacejjīrṇaghṛtaprasthaṃ samakṣīraṃ picūnmitaiḥ | [AHS, Utt., 13 5.2]
hanti tat kācatimiraraktarājīśirorujaḥ | [AHS, Utt., 13 6.1]
paṭolanimbakaṭukādārvīsevyavarāvṛṣam | [AHS, Utt., 13 6.2]
sadhanvayāsatrāyantīparpaṭaṃ pālikaṃ pṛthak | [AHS, Utt., 13 7.1]
prastham āmalakānāṃ ca kvāthayen nalvaṇe 'mbhasi | [AHS, Utt., 13 7.2]
tadāḍhake 'rdhapalikaiḥ piṣṭaiḥ prasthaṃ ghṛtāt pacet | [AHS, Utt., 13 8.1]
mustabhūnimbayaṣṭyāhvakuṭajodīcyacandanaiḥ | [AHS, Utt., 13 8.2]
sapippalīkaistat sarpir ghrāṇakarṇāsyarogajit | [AHS, Utt., 13 9.1]
vidradhijvaraduṣṭārurvisarpāpacikuṣṭhanut | [AHS, Utt., 13 9.2]
viśeṣācchukratimiranaktāndhyoṣṇāmladāhahṛt | [AHS, Utt., 13 10.1]
triphalāṣṭapalaṃ kvāthyaṃ pādaśeṣaṃ jalāḍhake | [AHS, Utt., 13 10.2]
tena tulyapayaskena triphalāpalakalkavān | [AHS, Utt., 13 11.1]
ardhaprastho ghṛtāt siddhaḥ sitayā mākṣikeṇa vā | [AHS, Utt., 13 11.2]
yuktaṃ pibet tat timirī tadyuktaṃ vā varārasam | [AHS, Utt., 13 12.1]
yaṣṭīmadhudvikākolīvyāghrīkṛṣṇāmṛtotpalaiḥ | [AHS, Utt., 13 12.2]
pālikaiḥ sasitādrākṣair ghṛtaprasthaṃ pacet samaiḥ | [AHS, Utt., 13 13.1]
ajākṣīravarāvasāmārkavasvarasaiḥ pṛthak | [AHS, Utt., 13 13.2]
mahātraiphalam ityetat paraṃ dṛṣṭivikārajit | [AHS, Utt., 13 14.1]
traiphalenātha haviṣā lihānastriphalāṃ niśi | [AHS, Utt., 13 14.2]
yaṣṭīmadhukasaṃyuktāṃ madhunā ca pariplutām | [AHS, Utt., 13 15.1]
māsam ekaṃ hitāhāraḥ pibann āmalakodakam | [AHS, Utt., 13 15.2]
sauparṇaṃ labhate cakṣurityāha bhagavān nimiḥ | [AHS, Utt., 13 16.1]
tāpyāyohemayaṣṭyāhvasitājīrṇājyamākṣikaiḥ | [AHS, Utt., 13 16.2]
saṃyojitā yathākāmaṃ timiraghnī varā varā | [AHS, Utt., 13 17.1]
saghṛtaṃ vā varākvāthaṃ śīlayet timirāmayī | [AHS, Utt., 13 17.2]
apūpasūpasaktūn vā triphalācūrṇasaṃyutān | [AHS, Utt., 13 18.1]
pāyasaṃ vā varāyuktaṃ śītaṃ samadhuśarkaram | [AHS, Utt., 13 18.2]
prātar bhaktasya vā pūrvam adyāt pathyāṃ pṛthak pṛthak | [AHS, Utt., 13 19.1]
mṛdvīkāśarkarākṣaudraiḥ satataṃ timirāturaḥ | [AHS, Utt., 13 19.2]
srotojāṃśāṃścatuḥṣaṣṭiṃ tāmrāyorūpyakāñcanaiḥ | [AHS, Utt., 13 20.1]
yuktān pratyekam ekāṃśairandhamūṣodarasthitān | [AHS, Utt., 13 20.2]
dhmāpayitvā samāvṛttaṃ tatastacca niṣecayet | [AHS, Utt., 13 21.1]
rasaskandhakaṣāyeṣu saptakṛtvaḥ pṛthak pṛthak | [AHS, Utt., 13 21.2]
vaiḍūryamuktāśaṅkhānāṃ tribhir bhāgair yutaṃ tataḥ | [AHS, Utt., 13 22.1]
cūrṇāñjanaṃ prayuñjīta tat sarvatimirāpaham | [AHS, Utt., 13 22.2]
māṃsītrijātakāyaḥkuṅkumanīlotpalābhayātutthaiḥ | [AHS, Utt., 13 23.1]
sitakācaśaṅkhaphenakamaricāñjanapippalīmadhukaiḥ | [AHS, Utt., 13 23.2]
candre 'śvinīsanāthe sucūrṇitairañjayed yugalaṃ akṣṇoḥ | [AHS, Utt., 13 24.1]
timirārmaraktarājīkaṇḍūkācādiśamam icchan | [AHS, Utt., 13 24.2]
maricavaralavaṇabhāgau bhāgau dvau kaṇasamudraphenābhyām | [AHS, Utt., 13 25.1]
sauvīrabhāganavakaṃ citrāyāṃ cūrṇitaṃ kaphāmayajit | [AHS, Utt., 13 25.2]
drākṣāmṛṇālīsvarase kṣīramadyavasāsu ca | [AHS, Utt., 13 26.1]
pṛthak divyāpsu srotojaṃ saptakṛtvo niṣecayet | [AHS, Utt., 13 26.2]
taccūrṇitaṃ sthitaṃ śaṅkhe dṛkprasādanam añjanam | [AHS, Utt., 13 27.1]
śastaṃ sarvākṣirogeṣu videhapatinirmitam | [AHS, Utt., 13 27.2]
nirdagdhaṃ bādarāṅgāraistutthaṃ cetthaṃ niṣecitam | [AHS, Utt., 13 28.1]
kramādajāpayaḥsarpiḥkṣaudre tasmāt paladvayam | [AHS, Utt., 13 28.2]
kārṣikaistāpyamaricasrotojakaṭukānataiḥ | [AHS, Utt., 13 29.1]
paṭulodhraśilāpathyākaṇailāñjanaphenakaiḥ | [AHS, Utt., 13 29.2]
yuktaṃ palena yaṣṭyāśca mūṣāntardhmātacūrṇitam | [AHS, Utt., 13 30.1]
hanti kācārmanaktāndhyaraktarājīḥ suśīlitaḥ | [AHS, Utt., 13 30.2]
cūrṇo viśeṣāt timiraṃ bhāskaro bhāskaro yathā | [AHS, Utt., 13 31.1]
triṃśadbhāgā bhujaṅgasya gandhapāṣāṇapañcakam | [AHS, Utt., 13 31.2]
śulbatālakayor dvau dvau vaṅgasyaiko 'ñjanāt trayam | [AHS, Utt., 13 32.1]
andhamūṣīkṛtaṃ dhmātaṃ pakvaṃ vimalam añjanam | [AHS, Utt., 13 32.2]
timirāntakaraṃ loke dvitīya iva bhāskaraḥ | [AHS, Utt., 13 33.1]
gomūtre chagaṇarase 'mlakāñjike ca strīstanye haviṣi viṣe ca mākṣike ca | [AHS, Utt., 13 33.2]
yat tutthaṃ jvalitam anekaśo niṣiktaṃ tat kuryād garuḍasamaṃ narasya cakṣuḥ | [AHS, Utt., 13 33.3]
śreṣṭhājalaṃ bhṛṅgarasaṃ saviṣājyam ajāpayaḥ | [AHS, Utt., 13 34.1]
yaṣṭīrasaṃ ca yat sīsaṃ saptakṛtvaḥ pṛthak pṛthak | [AHS, Utt., 13 34.2]
taptaṃ taptaṃ pāyitaṃ tacchalākā netre yuktā sāñjanānañjanā vā | [AHS, Utt., 13 35.1]
taimiryārmasrāvapaicchilyapaillaṃ kaṇḍūṃ jāḍyaṃ raktarājīṃ ca hanti | [AHS, Utt., 13 35.2]
rasendrabhujagau tulyau tayostulyam athāñjanam | [AHS, Utt., 13 36.1]
īṣatkarpūrasaṃyuktam añjanaṃ timirāpaham | [AHS, Utt., 13 36.2]
yo gṛdhrastaruṇaraviprakāśagallastasyāsyaṃ samayamṛtasya gośakṛdbhiḥ | [AHS, Utt., 13 37.1]
nirdagdhaṃ samaghṛtam añjanaṃ ca peṣyaṃ yogo 'yaṃ nayanabalaṃ karoti gārdhram | [AHS, Utt., 13 37.2]
kṛṣṇasarpavadane sahaviṣkaṃ dagdham añjananiḥsṛtadhūmam | [AHS, Utt., 13 38.1]
cūrṇitaṃ naladapattravimiśraṃ bhinnatāram api rakṣati cakṣuḥ | [AHS, Utt., 13 38.2]
kṛṣṇasarpaṃ mṛtaṃ nyasya caturaścāpi vṛścikān | [AHS, Utt., 13 39.1]
kṣīrakumbhe trisaptāhaṃ kledayitvā pramanthayet | [AHS, Utt., 13 39.2]
tatra yannavanītaṃ syāt puṣṇīyāt tena kukkuṭam | [AHS, Utt., 13 40.1]
andhastasya purīṣeṇa prekṣate dhruvam añjanāt | [AHS, Utt., 13 40.2]
kṛṣṇasarpavasā śaṅkhaḥ katakāt phalam añjanam | [AHS, Utt., 13 41.1]
rasakriyeyam acirād andhānāṃ darśanapradā | [AHS, Utt., 13 41.2]
maricāni daśārdhapicustāpyāt tutthāt palaṃ picur yaṣṭyāḥ | [AHS, Utt., 13 42.1]
kṣīrārdradagdham añjanam apratisārākhyam uttamaṃ timire | [AHS, Utt., 13 42.2]
akṣabījamaricāmalakatvaktutthayaṣṭimadhukair jalapiṣṭaiḥ | [AHS, Utt., 13 43.1]
chāyayaiva guṭikāḥ pariśuṣkā nāśayanti timirāṇyacireṇa | [AHS, Utt., 13 43.2]
maricāmalakajalodbhavatutthāñjanatāpyadhātubhiḥ kramavṛddhaiḥ | [AHS, Utt., 13 44.1]
ṣaṇmākṣika iti yogastimirārmakledakācakaṇḍūhantā | [AHS, Utt., 13 44.2]
ratnāni rūpyaṃ sphaṭikaṃ suvarṇaṃ sroto'ñjanaṃ tāmram ayaḥ saśaṅkhaṃ | [AHS, Utt., 13 45.1]
kucandanaṃ lohitagairikaṃ ca cūrṇāñjanaṃ sarvadṛgāmayaghnam | [AHS, Utt., 13 45.2]
tilatailam akṣatailaṃ bhṛṅgasvaraso 'sanācca niryūhaḥ | [AHS, Utt., 13 46.1]
āyasapātravipakvaṃ karoti dṛṣṭer balaṃ nasyam | [AHS, Utt., 13 46.2]
doṣānurodhena ca naikaśastaṃ snehāsravisrāvaṇarekanasyaiḥ | [AHS, Utt., 13 47.1]
upācared añjanamūrdhavastivastikriyātarpaṇalepasekaiḥ | [AHS, Utt., 13 47.2]
sāmānyaṃ sādhanam idaṃ pratidoṣam ataḥ śṛṇu | [AHS, Utt., 13 48.1]
vātaje timire tatra daśamūlāmbhasā ghṛtam | [AHS, Utt., 13 49.1]
kṣīre caturguṇe śreṣṭhākalkapakvaṃ pibet tataḥ | [AHS, Utt., 13 49.2]
triphalāpañcamūlānāṃ kaṣāyaṃ kṣīrasaṃyutam | [AHS, Utt., 13 50.1]
eraṇḍatailasaṃyuktaṃ yojayecca virecanam | [AHS, Utt., 13 50.2]
samūlajālajīvantītulāṃ droṇe 'mbhasaḥ pacet | [AHS, Utt., 13 51.1]
aṣṭabhāgasthite tasmiṃstailaprasthaṃ payaḥsame | [AHS, Utt., 13 51.2]
balātritayajīvantīvarīmūlaiḥ palonmitaiḥ | [AHS, Utt., 13 52.1]
yaṣṭīpalaiścaturbhiśca lohapātre vipācayet | [AHS, Utt., 13 52.2]
loha eva sthitaṃ māsaṃ nāvanād ūrdhvajatrujān | [AHS, Utt., 13 53.1]
vātapittāmayān hanti tad viśeṣād dṛgāśrayān | [AHS, Utt., 13 53.2]
keśāsyakandharāskandhapuṣṭilāvaṇyakāntidam | [AHS, Utt., 13 54.1]
sitairaṇḍajaṭāsiṃhīphaladāruvacānataiḥ | [AHS, Utt., 13 54.2]
ghoṣayā bilvamūlaiśca tailaṃ pakvaṃ payo'nvitam | [AHS, Utt., 13 55.1]
nasyaṃ sarvordhvajatrūtthavātaśleṣmāmayārtijit | [AHS, Utt., 13 55.2]
vasāñjane ca vaiyāghrī vārāhī vā praśasyate | [AHS, Utt., 13 56.1]
gṛdhrāhikukkuṭotthā vā madhukenānvitā pṛthak | [AHS, Utt., 13 56.2]
pratyañjane ca srotojaṃ rasakṣīraghṛte kramāt | [AHS, Utt., 13 57.1]
niṣiktaṃ pūrvavad yojyaṃ timiraghnam anuttamam | [AHS, Utt., 13 57.2]
na ced evaṃ śamaṃ yāti tatastarpaṇam ācaret | [AHS, Utt., 13 58.1]
śatāhvākuṣṭhanaladakākolīdvayayaṣṭibhiḥ | [AHS, Utt., 13 58.2]
prapauṇḍarīkasaralapippalīdevadārubhiḥ | [AHS, Utt., 13 59.1]
sarpiraṣṭaguṇakṣīraṃ pakvaṃ tarpaṇam uttamam | [AHS, Utt., 13 59.2]
medasastadvad aiṇeyād dugdhasiddhāt khajāhatāt | [AHS, Utt., 13 60.1]
uddhṛtaṃ sādhitaṃ tejo madhukośīracandanaiḥ | [AHS, Utt., 13 60.2]
śvāvicchalyakagodhānāṃ dakṣatittiribarhiṇām | [AHS, Utt., 13 61.1]
pṛthak pṛthag anenaiva vidhinā kalpayed vasām | [AHS, Utt., 13 61.2]
prasādanaṃ snehanaṃ ca puṭapākaṃ prayojayet | [AHS, Utt., 13 62.1]
vātapīnasavaccātra nirūhaṃ sānuvāsanam | [AHS, Utt., 13 62.2]
pittaje timire sarpir jīvanīyaphalatrayaiḥ | [AHS, Utt., 13 63.1]
vipācitaṃ pāyayitvā snigdhasya vyadhayet sirām | [AHS, Utt., 13 63.2]
śarkarailātrivṛccūrṇair madhuyuktair virecayet | [AHS, Utt., 13 64.1]
suśītān sekalepādīn yuñjyān netrāsyamūrdhasu | [AHS, Utt., 13 64.2]
śārivāpadmakośīramuktāśābaracandanaiḥ | [AHS, Utt., 13 65.1]
vartiḥ śastāñjane cūrṇastathā pattrotpalāñjanaiḥ | [AHS, Utt., 13 65.2]
sanāgapuṣpakarpūrayaṣṭyāhvasvarṇagairikaiḥ | [AHS, Utt., 13 66.1]
sauvīrāñjanatutthakaśṛṅgīdhātrīphalasphaṭikakarpūram | [AHS, Utt., 13 66.2]
pañcāṃśaṃ pañcāṃśaṃ tryaṃśam athaikāṃśam añjanaṃ timiraghnam | [AHS, Utt., 13 67.1]
nasyaṃ cājyaṃ śṛtaṃ kṣīrajīvanīyasitotpalaiḥ | [AHS, Utt., 13 67.2]
śleṣmodbhave 'mṛtākvāthavarākaṇaśṛtaṃ ghṛtam | [AHS, Utt., 13 68.1]
vidhyet sirāṃ pītavato dadyāccānu virecanam | [AHS, Utt., 13 68.2]
kvāthaṃ pūgābhayāśuṇṭhīkṛṣṇākumbhanikumbhajam | [AHS, Utt., 13 69.1]
hrīveradārudviniśākṛṣṇākalkaiḥ payo'nvitaiḥ | [AHS, Utt., 13 69.2]
dvipañcamūlaniryūhe tailaṃ pakvaṃ ca nāvanam | [AHS, Utt., 13 70.1]
śaṅkhapriyaṅgunepālīkaṭutrikaphalatrikaiḥ | [AHS, Utt., 13 70.2]
dṛgvaimalyāya vimalā vartiḥ syāt kokilā punaḥ | [AHS, Utt., 13 71.1]
kṛṣṇaloharajovyoṣasaindhavatriphalāñjanaiḥ | [AHS, Utt., 13 71.2]
śaśagokharasiṃhoṣṭradvijā lālāṭam asthi ca | [AHS, Utt., 13 72.1]
śvetagovālamaricaśaṅkhacandanaphenakam | [AHS, Utt., 13 72.2]
piṣṭaṃ stanyājyadugdhābhyāṃ vartistimiraśukrajit | [AHS, Utt., 13 73.1]
raktaje pittavat siddhiḥ śītaiścāsraṃ prasādayet | [AHS, Utt., 13 73.2]
drākṣayā naladalodhrayaṣṭibhiḥ śaṅkhatāmrahimapadmapadmakaiḥ | [AHS, Utt., 13 74.1]
sotpalaiśchagaladugdhavartitair asrajaṃ timiram āśu naśyati | [AHS, Utt., 13 74.2]
saṃsargasaṃnipātotthe yathādoṣodayaṃ kriyā | [AHS, Utt., 13 75.1]
siddhaṃ madhūkakṛmijinmaricāmaradārubhiḥ | [AHS, Utt., 13 75.2]
sakṣīraṃ nāvanaṃ tailaṃ piṣṭair lepo mukhasya ca | [AHS, Utt., 13 76.1]
natanīlotpalānantāyaṣṭyāhvasuniṣaṇṇakaiḥ | [AHS, Utt., 13 76.2]
sādhitaṃ nāvane tailaṃ śirovastau ca śasyate | [AHS, Utt., 13 77.1]
dadyād uśīraniryūhe cūrṇitaṃ kaṇasaindhavam | [AHS, Utt., 13 77.2]
tat srutaṃ saghṛtaṃ bhūyaḥ pacet kṣaudraṃ ghane kṣipet | [AHS, Utt., 13 78.1]
śīte cāsmin hitam idaṃ sarvaje timire 'ñjanam | [AHS, Utt., 13 78.2]
asthīni majjapūrṇāni sattvānāṃ rātricāriṇām | [AHS, Utt., 13 79.1]
srotojāñjanayuktāni vahatyambhasi vāsayet | [AHS, Utt., 13 79.2]
māsaṃ viṃśatirātraṃ vā tataścoddhṛtya śoṣayet | [AHS, Utt., 13 80.1]
sameṣaśṛṅgīpuṣpāṇi sayaṣṭyāhvāni tānyanu | [AHS, Utt., 13 80.2]
cūrṇitānyañjanaṃ śreṣṭhaṃ timire sāṃnipātike | [AHS, Utt., 13 81.1]
kāce 'pyeṣā kriyā muktvā sirāṃ yantranipīḍitāḥ | [AHS, Utt., 13 81.2]
āndhyāya syur malā dadyāt srāvye tvasre jalaukasaḥ | [AHS, Utt., 13 82.1]
guḍaḥ pheno 'ñjanaṃ kṛṣṇā maricaṃ kuṅkumād rajaḥ | [AHS, Utt., 13 82.2]
rasakriyeyaṃ sakṣaudrā kācayāpanam añjanam | [AHS, Utt., 13 83.1]
nakulāndhe tridoṣotthe taimiryavihito vidhiḥ | [AHS, Utt., 13 83.2]
rasakriyā ghṛtakṣaudragomayasvarasadrutaiḥ | [AHS, Utt., 13 84.1]
tārkṣyagairikatālīśair niśāndhe hitam añjanam | [AHS, Utt., 13 84.2]
dadhnā vighṛṣṭaṃ maricaṃ rātryandhe 'ñjanam uttamam | [AHS, Utt., 13 85.1]
karañjikotpalasvarṇagairikāmbhojakesaraiḥ | [AHS, Utt., 13 85.2]
piṣṭair gomayatoyena vartir doṣāndhanāśinī | [AHS, Utt., 13 86.1]
ajāmūtreṇa vā kauntīkṛṣṇāsrotojasaindhavaiḥ | [AHS, Utt., 13 86.2]
kālānusārītrikaṭutriphalālamanaḥśilāḥ | [AHS, Utt., 13 87.1]
saphenāśchāgadugdhena rātryandhe vartayo hitāḥ | [AHS, Utt., 13 87.2]
saṃniveśya yakṛnmadhye pippalīradahan pacet | [AHS, Utt., 13 88.1]
tāḥ śuṣkā madhunā ghṛṣṭā niśāndhe śreṣṭham añjanam | [AHS, Utt., 13 88.2]
khādecca plīhayakṛtī māhiṣe tailasarpiṣā | [AHS, Utt., 13 89.1]
ghṛte siddhāni jīvantyāḥ pallavāni ca bhakṣayet | [AHS, Utt., 13 89.2]
tathātimuktakairaṇḍaśephālyabhīrujāni ca | [AHS, Utt., 13 90.1]
bhṛṣṭaṃ ghṛtaṃ kumbhayoneḥ pattraiḥ pāne ca pūjitam | [AHS, Utt., 13 90.2]
dhūmarākhyāmlapittoṣṇavidāhe jīrṇasarpiṣā | [AHS, Utt., 13 91.1]
snigdhaṃ virecayecchītaiḥ śītair dihyācca sarvataḥ | [AHS, Utt., 13 91.2]
gośakṛdrasadugdhājyair vipakvaṃ śasyate 'ñjanam | [AHS, Utt., 13 92.1]
svarṇagairikatālīśacūrṇāvāpā rasakriyā | [AHS, Utt., 13 92.2]
medāśābarakānantāmañjiṣṭhādārviyaṣṭibhiḥ | [AHS, Utt., 13 93.1]
kṣīrāṣṭāṃśaṃ ghṛtaṃ pakvaṃ satailaṃ nāvanaṃ hitam | [AHS, Utt., 13 93.2]
tarpaṇaṃ kṣīrasarpiḥ syād aśāmyati sirāvyadhaḥ | [AHS, Utt., 13 94.1]
cintābhighātabhīśokaraukṣyāt sotkaṭakāsanāt | [AHS, Utt., 13 94.2]
virekanasyavamanapuṭapākādivibhramāt | [AHS, Utt., 13 95.1]
vidagdhāhāravamanāt kṣuttṛṣṇādividhāraṇāt | [AHS, Utt., 13 95.2]
akṣirogāvasānācca paśyet timirarogivat | [AHS, Utt., 13 96.1]
yathāsvaṃ tatra yuñjīta doṣādīn vīkṣya bheṣajam | [AHS, Utt., 13 96.2]
sūryoparāgānalavidyudādivilokanenopahatekṣaṇasya | [AHS, Utt., 13 97.1]
saṃtarpaṇaṃ snigdhahimādi kāryaṃ tathāñjanaṃ hema ghṛtena ghṛṣṭam | [AHS, Utt., 13 97.2]
cakṣūrakṣāyāṃ sarvakālaṃ manuṣyair yatnaḥ kartavyo jīvite yāvad icchā | [AHS, Utt., 13 98.1]
vyartho loko 'yaṃ tulyarātriṃdivānāṃ puṃsām andhānāṃ vidyamāne 'pi vitte | [AHS, Utt., 13 98.2]
triphalā rudhirasrutir viśuddhir manaso nirvṛtirañjanaṃ sanasyam | [AHS, Utt., 13 99.1]
śakunāśanatā sapādapūjā ghṛtapānaṃ ca sadaiva netrarakṣā | [AHS, Utt., 13 99.2]
ahitād aśanāt sadā nivṛttir bhṛśabhāsvaccalasūkṣmavīkṣaṇācca | [AHS, Utt., 13 100.1]
muninā niminopadiṣṭam etat paramaṃ rakṣaṇam īkṣaṇasya puṃsām | [AHS, Utt., 13 100.2]
{AHS, Utt., 14}
athāto liṅganāśapratiṣedhaṃ vyākhyāsyāmaḥ | [AHS, Utt., 14 1.1]
iti ha smāhur ātreyādayo maharṣayaḥ | [AHS, Utt., 14 1.2]
vidhyet sujātaṃ niṣprekṣyaṃ liṅganāśaṃ kaphodbhavam | [AHS, Utt., 14 1.3]
āvartakyādibhiḥ ṣaḍbhir vivarjitam upadravaiḥ | [AHS, Utt., 14 1.4]
so 'saṃjāto hi viṣamo dadhimastunibhastanuḥ | [AHS, Utt., 14 2.1]
śalākayāvakṛṣṭo 'pi punarūrdhvaṃ prapadyate | [AHS, Utt., 14 2.2]
karoti vedanāṃ tīvrāṃ dṛṣṭiṃ ca sthagayet punaḥ | [AHS, Utt., 14 3.1]
śleṣmalaiḥ pūryate cāśu so 'nyaiḥ sopadravaścirāt | [AHS, Utt., 14 3.2]
ślaiṣmiko liṅganāśo hi sitatvācchleṣmaṇaḥ sitaḥ | [AHS, Utt., 14 4.1]
tasyānyadoṣābhibhavād bhavatyānīlatā gadaḥ | [AHS, Utt., 14 4.2]
tatrāvartacalā dṛṣṭirāvartakyaruṇāsitā | [AHS, Utt., 14 5.1]
śarkarārkapayoleśaniciteva ghanāti ca | [AHS, Utt., 14 5.2]
rājīmatī dṛṅ nicitā śāliśūkābharājibhiḥ | [AHS, Utt., 14 6.1]
viṣamacchinnadagdhābhā saruk chinnāṃśukā smṛtā | [AHS, Utt., 14 6.2]
dṛṣṭiḥ kāṃsyasamacchāyā candrakī candrakākṛtiḥ | [AHS, Utt., 14 7.1]
chattrābhā naikavarṇā ca chattrakī nāma nīlikā | [AHS, Utt., 14 7.2]
na vidhyed asirārhāṇāṃ na tṛṭpīnasakāsinām | [AHS, Utt., 14 8.1]
nājīrṇibhīruvamitaśiraḥkarṇākṣiśūlinām | [AHS, Utt., 14 8.2]
atha sādhāraṇe kāle śuddhasaṃbhojitātmanaḥ | [AHS, Utt., 14 9.1]
deśe prakāśe pūrvāhṇe bhiṣag jānūccapīṭhagaḥ | [AHS, Utt., 14 9.2]
yantritasyopaviṣṭasya svinnākṣasya mukhānilaiḥ | [AHS, Utt., 14 10.1]
aṅguṣṭhamṛdite netre dṛṣṭau dṛṣṭvotplutaṃ malam | [AHS, Utt., 14 10.2]
svāṃ nāsāṃ prekṣamāṇasya niṣkampaṃ mūrdhni dhārite | [AHS, Utt., 14 11.1]
kṛṣṇād ardhāṅgulaṃ muktvā tathārdhārdham apāṅgataḥ | [AHS, Utt., 14 11.2]
tarjanīmadhyamāṅguṣṭhaiḥ śalākāṃ niścalaṃ dhṛtām | [AHS, Utt., 14 12.1]
daivacchidraṃ nayet pārśvād ūrdhvam āmanthayan iva | [AHS, Utt., 14 12.2]
savyaṃ dakṣiṇahastena netraṃ savyena cetarat | [AHS, Utt., 14 13.1]
vidhyet suviddhe śabdaḥ syād aruk cāmbulavasrutiḥ | [AHS, Utt., 14 13.2]
sāntvayann āturaṃ cānu netraṃ stanyena secayet | [AHS, Utt., 14 14.1]
śalākāyāstato 'greṇa nirlikhen netramaṇḍalam | [AHS, Utt., 14 14.2]
abādhamānaḥ śanakair nāsāṃ prati nudaṃstataḥ | [AHS, Utt., 14 15.1]
ucchiṅghanāccāpahared dṛṣṭimaṇḍalagaṃ kapham | [AHS, Utt., 14 15.2]
sthire doṣe cale vāti svedayed akṣi bāhyataḥ | [AHS, Utt., 14 16.1]
atha dṛṣṭeṣu rūpeṣu śalākām āharecchanaiḥ | [AHS, Utt., 14 16.2]
ghṛtāplutaṃ picuṃ dattvā baddhākṣaṃ śāyayet tataḥ | [AHS, Utt., 14 17.1]
viddhād anyena pārśvena tam uttānaṃ dvayor vyadhe | [AHS, Utt., 14 17.2]
nivāte śayane 'bhyaktaśiraḥpādaṃ hite ratam | [AHS, Utt., 14 18.1]
kṣavathuṃ kāsam udgāraṃ ṣṭhīvanaṃ pānam ambhasaḥ | [AHS, Utt., 14 18.2]
adhomukhasthitiṃ snānaṃ dantadhāvanabhakṣaṇam | [AHS, Utt., 14 19.1]
saptāhaṃ nācaret snehapītavaccātra yantraṇā | [AHS, Utt., 14 19.2]
śaktito laṅghayet seko ruji koṣṇena sarpiṣā | [AHS, Utt., 14 20.1]
savyoṣāmalakaṃ vāṭyam aśnīyāt saghṛtaṃ dravam | [AHS, Utt., 14 20.2]
vilepīṃ vā tryahāccāsya kvāthair muktvākṣi secayet | [AHS, Utt., 14 21.1]
vātaghnaiḥ saptame tvahni sarvathaivākṣi mocayet | [AHS, Utt., 14 21.2]
yantraṇām anurudhyeta dṛṣṭer ā sthairyalābhataḥ | [AHS, Utt., 14 22.1]
rūpāṇi sūkṣmadīptāni sahasā nāvalokayet | [AHS, Utt., 14 22.2]
śopharāgarujādīnām adhimanthasya codbhavaḥ | [AHS, Utt., 14 23.1]
ahitair vedhadoṣācca yathāsvaṃ tān upācaret | [AHS, Utt., 14 23.2]
kalkitāḥ saghṛtā dūrvāyavagairikaśārivāḥ | [AHS, Utt., 14 24.1]
mukhālepe prayoktavyā rujārāgopaśāntaye | [AHS, Utt., 14 24.2]
sasarṣapāstilāstadvan mātuluṅgarasāplutāḥ | [AHS, Utt., 14 25.1]
payasyāśārivāpattramañjiṣṭhāmadhuyaṣṭibhiḥ | [AHS, Utt., 14 25.2]
ajākṣīrayutair lepaḥ sukhoṣṇaḥ śarmakṛt param | [AHS, Utt., 14 26.1]
lodhrasaindhavamṛdvīkāmadhukaiśchāgalaṃ payaḥ | [AHS, Utt., 14 26.2]
śṛtam āścyotanaṃ yojyaṃ rujārāgavināśanam | [AHS, Utt., 14 27.1]
madhukotpalakuṣṭhair vā drākṣālākṣāsitānvitaiḥ | [AHS, Utt., 14 27.2]
vātaghnasiddhe payasi śṛtaṃ sarpiścaturguṇe | [AHS, Utt., 14 28.1]
padmakādipratīvāpaṃ sarvakarmasu śasyate | [AHS, Utt., 14 28.2]
sirāṃ tathānupaśame snigdhasvinnasya mokṣayet | [AHS, Utt., 14 29.1]
manthoktāṃ ca kriyāṃ kuryād vedhe rūḍhe 'ñjanaṃ mṛdu | [AHS, Utt., 14 29.2]
āḍhakīmūlamaricaharitālarasāñjanaiḥ | [AHS, Utt., 14 30.1]
viddhe 'kṣṇi saguḍā vartir yojyā divyāmbupeṣitā | [AHS, Utt., 14 30.2]
jātīśirīṣadhavameṣaviṣāṇipuṣpavaiḍūryamauktikaphalaṃ payasā supiṣṭam | [AHS, Utt., 14 31.1]
ājena tāmram amunā pratanu pradigdhaṃ saptāhataḥ punaridaṃ payasaiva piṣṭam | [AHS, Utt., 14 31.2]
piṇḍāñjanaṃ hitam anātapaśuṣkam akṣṇi viddhe prasādajananaṃ balakṛcca dṛṣṭeḥ | [AHS, Utt., 14 32.1]
srotojavidrumaśilāmbudhiphenatīkṣṇairasyaiva tulyam uditaṃ guṇakalpanābhiḥ | [AHS, Utt., 14 32.2]
{AHS, Utt., 15}
athātaḥ sarvākṣirogavijñānīyaṃ vyākhyāsyāmaḥ | [AHS, Utt., 15 1.1]
iti ha smāhur ātreyādayo maharṣayaḥ | [AHS, Utt., 15 1.2]
vātena netre 'bhiṣyaṇṇe nāsānāho 'lpaśophatā | [AHS, Utt., 15 1.3]
śaṅkhākṣibhrūlalāṭasya todasphuraṇabhedanam | [AHS, Utt., 15 1.4]
śuṣkālpā dūṣikā śītam acchaṃ cāśru calā rujaḥ | [AHS, Utt., 15 2.1]
nimeṣonmeṣaṇaṃ kṛcchrājjantūnām iva sarpaṇam | [AHS, Utt., 15 2.2]
akṣyādhmātam ivābhāti sūkṣmaiḥ śalyairivācitam | [AHS, Utt., 15 3.1]
snigdhoṣṇaiścopaśamanaṃ so 'bhiṣyanda upekṣitaḥ | [AHS, Utt., 15 3.2]
adhimantho bhavet tatra karṇayor nadanaṃ bhramaḥ | [AHS, Utt., 15 4.1]
araṇyeva ca mathyante lalāṭākṣibhruvādayaḥ | [AHS, Utt., 15 4.2]
hatādhimanthaḥ so 'pi syāt pramādāt tena vedanāḥ | [AHS, Utt., 15 5.1]
anekarūpā jāyante vraṇo dṛṣṭau ca dṛṣṭihā | [AHS, Utt., 15 5.2]
manyākṣiśaṅkhato vāyuranyato vā pravartayan | [AHS, Utt., 15 6.1]
vyathāṃ tīvrām apaicchilyarāgaśophaṃ vilocanam | [AHS, Utt., 15 6.2]
saṃkocayati paryaśru so 'nyatovātasaṃjñitaḥ | [AHS, Utt., 15 7.1]
tadvajjihmaṃ bhavennetram ūnaṃ vā vātaparyaye | [AHS, Utt., 15 7.2]
dāho dhūmāyanaṃ śophaḥ śyāvatā vartmano bahiḥ | [AHS, Utt., 15 8.1]
antaḥkledo 'śru pītoṣṇaṃ rāgaḥ pītābhadarśanam | [AHS, Utt., 15 8.2]
kṣārokṣitakṣatākṣitvaṃ pittābhiṣyandalakṣaṇam | [AHS, Utt., 15 9.1]
jvaladaṅgārakīrṇābhaṃ yakṛtpiṇḍasamaprabham | [AHS, Utt., 15 9.2]
adhimanthe bhaven netraṃ syande tu kaphasaṃbhave | [AHS, Utt., 15 10.1]
jāḍyaṃ śopho mahān kaṇḍūr nidrānnānabhinandanam | [AHS, Utt., 15 10.2]
sāndrasnigdhabahuśvetapicchāvad dūṣikāśrutā | [AHS, Utt., 15 11.1]
adhimanthe nataṃ kṛṣṇam unnataṃ śuklamaṇḍalam | [AHS, Utt., 15 11.2]
praseko nāsikādhmānaṃ pāṃsupūrṇam ivekṣaṇam | [AHS, Utt., 15 12.1]
raktāśrurājīdūṣīkāraktamaṇḍaladarśanam | [AHS, Utt., 15 12.2]
raktasyandena nayanaṃ sapittasyandalakṣaṇam | [AHS, Utt., 15 13.1]
manthe 'kṣi tāmraparyantam utpāṭanasamānaruk | [AHS, Utt., 15 13.2]
rāgeṇa bandhūkanibhaṃ tāmyati sparśanākṣamam | [AHS, Utt., 15 14.1]
asṛṅnimagnāriṣṭābhaṃ kṛṣṇam agnyābhadarśanam | [AHS, Utt., 15 14.2]
adhimanthā yathāsvaṃ ca sarve syandādhikavyathāḥ | [AHS, Utt., 15 15.1]
śaṅkhadantakapoleṣu kapāle cātirukkarāḥ | [AHS, Utt., 15 15.2]
vātapittāturaṃ gharṣatodabhedopadehavat | [AHS, Utt., 15 16.1]
rūkṣadāruṇavartmākṣi kṛcchronmīlanimīlanam | [AHS, Utt., 15 16.2]
vikūṇanaviśuṣkatvaśītecchāśūlapākavat | [AHS, Utt., 15 17.1]
uktaḥ śuṣkādipāko 'yaṃ saśophaḥ syāt tribhir malaiḥ | [AHS, Utt., 15 17.2]
saraktaistatra śopho 'tirugdāhaṣṭhīvanādimān | [AHS, Utt., 15 18.1]
pakvodumbarasaṃkāśaṃ jāyate śuklamaṇḍalam | [AHS, Utt., 15 18.2]
aśrūṣṇaśītaviśadapicchilācchaghanaṃ muhuḥ | [AHS, Utt., 15 19.1]
alpaśophe 'lpaśophastu pāko 'nyair lakṣaṇaistathā | [AHS, Utt., 15 19.2]
akṣipākātyaye śophaḥ saṃrambhaḥ kaluṣāśrutā | [AHS, Utt., 15 20.1]
kaphopadigdham asitaṃ sitaṃ prakledarāgavat | [AHS, Utt., 15 20.2]
dāho darśanasaṃrodho vedanāścānavasthitāḥ | [AHS, Utt., 15 21.1]
annasāro 'mlatāṃ nītaḥ pittaraktolbaṇair malaiḥ | [AHS, Utt., 15 21.2]
sirābhir netram ārūḍhaḥ karoti śyāvalohitam | [AHS, Utt., 15 22.1]
saśophadāhapākāśru bhṛśaṃ cāviladarśanam | [AHS, Utt., 15 22.2]
amloṣito 'yam ityuktā gadāḥ ṣoḍaśa sarvagāḥ | [AHS, Utt., 15 23.1]
hatādhimantham eteṣu sākṣipākātyayaṃ tyajet | [AHS, Utt., 15 23.2]
vātodbhūtaḥ pañcarātreṇa dṛṣṭiṃ saptāhena śleṣmajāto 'dhimanthaḥ | [AHS, Utt., 15 24.1]
raktotpanno hanti tadvat trirātrān mithyācārāt paittikaḥ sadya eva | [AHS, Utt., 15 24.2]
{AHS, Utt., 16}
athātaḥ sarvākṣirogapratiṣedhaṃ vyākhyāsyāmaḥ | [AHS, Utt., 16 1.1]
iti ha smāhur ātreyādayo maharṣayaḥ | [AHS, Utt., 16 1.2]
prāgrūpa eva syandeṣu tīkṣṇaṃ gaṇḍūṣanāvanam | [AHS, Utt., 16 1.3]
kārayed upavāsaṃ ca kopād anyatra vātajāt | [AHS, Utt., 16 1.4]
dāhopadeharāgāśruśophaśāntyai biḍālakam | [AHS, Utt., 16 2.1]
kuryāt sarvatra pattrailāmaricasvarṇagairikaiḥ | [AHS, Utt., 16 2.2]
sarasāñjanayaṣṭyāhvanatacandanasaindhavaiḥ | [AHS, Utt., 16 3.1]
saindhavaṃ nāgaraṃ tārkṣyaṃ bhṛṣṭaṃ maṇḍena sarpiṣaḥ | [AHS, Utt., 16 3.2]
vātaje ghṛtabhṛṣṭaṃ vā yojyaṃ śabaradeśajam | [AHS, Utt., 16 4.1]
māṃsīpadmakakālīyayaṣṭyāhvaiḥ pittaraktayoḥ | [AHS, Utt., 16 4.2]
manohvāphalinīkṣaudraiḥ kaphe sarvaistu sarvaje | [AHS, Utt., 16 5.1]
sitamaricabhāgam ekaṃ caturmanohvaṃ dviraṣṭaśābarakam | [AHS, Utt., 16 5.2]
saṃcūrṇya vastrabaddhaṃ prakupitamātre 'vaguṇṭhanaṃ netre | [AHS, Utt., 16 5.3]
āraṇyāśchagaṇarase paṭāvabaddhāḥ susvinnā nakhavituṣīkṛtāḥ kulatthāḥ | [AHS, Utt., 16 6.1]
taccūrṇaṃ sakṛd avacūrṇanānniśīthe netrāṇāṃ vidhamati sadya eva kopam | [AHS, Utt., 16 6.2]
ghoṣābhayātutthakayaṣṭilodhrair mūtī susūkṣmaiḥ ślathavastrabaddhaiḥ | [AHS, Utt., 16 7.1]
tāmrasthadhānyāmlanimagnamūrtirartiṃ jayatyakṣiṇi naikarūpām | [AHS, Utt., 16 7.2]
ṣoḍaśabhiḥ salilapalaiḥ palaṃ tathaikaṃ kaṭaṅkaṭeryāḥ siddham | [AHS, Utt., 16 8.1]
seko 'ṣṭabhāgaśiṣṭaḥ kṣaudrayutaḥ sarvadoṣakupite netre | [AHS, Utt., 16 8.2]
vātapittakaphasaṃnipātajāṃ netrayor bahuvidhām api vyathām | [AHS, Utt., 16 9.1]
śīghram eva jayati prayojitaḥ śigrupallavarasaḥ samākṣikaḥ | [AHS, Utt., 16 9.2]
taruṇam urubūkapattraṃ mūlaṃ ca vibhidya siddham āje kṣīre | [AHS, Utt., 16 10.1]
vātābhiṣyandarujaṃ sadyo vinihanti saktupiṇḍikā coṣṇā | [AHS, Utt., 16 10.2]
āścyotanaṃ mārutaje kvātho bilvādibhir hitaḥ | [AHS, Utt., 16 11.1]
koṣṇaḥ sahairaṇḍajaṭābṛhatīmadhuśigrubhiḥ | [AHS, Utt., 16 11.2]
hrīveravakraśārṅgaṣṭodumbaratvakṣu sādhitam | [AHS, Utt., 16 12.1]
sāmbhasā payasājena śūlāścyotanam uttamam | [AHS, Utt., 16 12.2]
mañjiṣṭhārajanīlākṣādrākṣarddhimadhukotpalaiḥ | [AHS, Utt., 16 13.1]
kvāthaḥ saśarkaraḥ śītaḥ secanaṃ raktapittajit | [AHS, Utt., 16 13.2]
kaseruyaṣṭyāhvarajastāntave śithilaṃ sthitam | [AHS, Utt., 16 14.1]
apsu divyāsu nihitaṃ hitaṃ syande 'srapittaje | [AHS, Utt., 16 14.2]
puṇḍrayaṣṭīniśāmūtī plutā stanye saśarkare | [AHS, Utt., 16 15.1]
chāgadugdhe 'thavā dāharugrāgāśrunivartanī | [AHS, Utt., 16 15.2]
śvetalodhraṃ samadhukaṃ ghṛtabhṛṣṭaṃ sucūrṇitam | [AHS, Utt., 16 16.1]
vastrasthaṃ stanyamṛditaṃ pittaraktābhighātajit | [AHS, Utt., 16 16.2]
nāgaratriphalānimbavāsālodhrarasaḥ kaphe | [AHS, Utt., 16 17.1]
koṣṇam āścyotanaṃ miśrair bheṣajaiḥ sāṃnipātike | [AHS, Utt., 16 17.2]
sarpiḥ purāṇaṃ pavane pitte śarkarayānvitam | [AHS, Utt., 16 18.1]
vyoṣasiddhaṃ kaphe pītvā yavakṣārāvacūrṇitam | [AHS, Utt., 16 18.2]
srāvayed rudhiraṃ bhūyastataḥ snigdhaṃ virecayet | [AHS, Utt., 16 19.1]
ānūpavesavāreṇa śirovadanalepanam | [AHS, Utt., 16 19.2]
uṣṇena śūle dāhe tu payaḥsarpiryutair himaiḥ | [AHS, Utt., 16 20.1]
timirapratiṣedhaṃ ca vīkṣya yuñjyād yathāyatham | [AHS, Utt., 16 20.2]
ayam eva vidhiḥ sarvo manthādiṣvapi śasyate | [AHS, Utt., 16 21.1]
aśāntau sarvathā manthe bhruvorupari dāhayet | [AHS, Utt., 16 21.2]
rūpyaṃ rūkṣeṇa godadhnā limpennīlatvam āgate | [AHS, Utt., 16 22.1]
śuṣke tu mastunā vartir vātākṣyāmayanāśinī | [AHS, Utt., 16 22.2]
sumanaḥkorakāḥ śaṅkhastriphalā madhukaṃ balā | [AHS, Utt., 16 23.1]
pittaraktāpahā vartiḥ piṣṭā divyena vāriṇā | [AHS, Utt., 16 23.2]
saindhavaṃ triphalā vyoṣaṃ śaṅkhanābhiḥ samudrajaḥ | [AHS, Utt., 16 24.1]
phena aileyakaṃ sarjo vartiḥ śleṣmākṣiroganut | [AHS, Utt., 16 24.2]
prapauṇḍarīkaṃ yaṣṭyāhvaṃ dārvī cāṣṭapalaṃ pacet | [AHS, Utt., 16 25.1]
jaladroṇe rase pūte punaḥ pakve ghane kṣipet | [AHS, Utt., 16 25.2]
puṣpāñjanād daśapalaṃ karṣaṃ ca maricāt tataḥ | [AHS, Utt., 16 26.1]
kṛtaścūrṇo 'thavā vartiḥ sarvābhiṣyandasaṃbhavān | [AHS, Utt., 16 26.2]
hanti rāgarujāgharṣān sadyo dṛṣṭiṃ prasādayet | [AHS, Utt., 16 27.1]
ayaṃ pāśupato yogo rahasyaṃ bhiṣajāṃ param | [AHS, Utt., 16 27.2]
śuṣkākṣipāke haviṣaḥ pānam akṣṇośca tarpaṇam | [AHS, Utt., 16 28.1]
ghṛtena jīvanīyena nasyaṃ tailena vāṇunā | [AHS, Utt., 16 28.2]
pariṣeko hitaścātra payaḥ koṣṇaṃ sasaindhavam | [AHS, Utt., 16 29.1]
sarpiryuktaṃ stanyapiṣṭam añjanaṃ ca mahauṣadham | [AHS, Utt., 16 29.2]
vasā vānūpasattvotthā kiṃcitsaindhavanāgarā | [AHS, Utt., 16 30.1]
ghṛtāktān darpaṇe ghṛṣṭān keśān mallakasaṃpuṭe | [AHS, Utt., 16 30.2]
dagdhvājyapiṣṭā lohasthā sā maṣī śreṣṭham añjanam | [AHS, Utt., 16 31.1]
saśophe vālpaśophe ca snigdhasya vyadhayet sirām | [AHS, Utt., 16 31.2]
rekaḥ snigdhe punar drākṣāpathyākvāthatrivṛdghṛtaiḥ | [AHS, Utt., 16 32.1]
śvetalodhraṃ ghṛte bhṛṣṭaṃ cūrṇitaṃ tāntavasthitam | [AHS, Utt., 16 32.2]
uṣṇāmbunā vimṛditaṃ sekaḥ śūlaharaḥ param | [AHS, Utt., 16 33.1]
dārvīprapauṇḍarīkasya kvātho vāścyotane hitaḥ | [AHS, Utt., 16 33.2]
tāmraṃ lohe mūtraghṛṣṭaṃ prayuktaṃ netre sarpirdhūpitaṃ vedanāghnam | [AHS, Utt., 16 34.1]
tāmre ghṛṣṭo gavyadadhnaḥ saro vā yuktaḥ kṛṣṇāsaindhavābhyāṃ variṣṭhaḥ | [AHS, Utt., 16 34.2]
śaṅkhaṃ tāmre stanyaghṛṣṭaṃ ghṛtāktaiḥ śamyāḥ pattrair dhūpitaṃ tad yavaiśca | [AHS, Utt., 16 35.1]
netre yuktaṃ hanti saṃdhāvasaṃjñaṃ kṣipraṃ gharṣaṃ vedanāṃ cātitīvrām | [AHS, Utt., 16 35.2]
udumbaraphalaṃ lohe ghṛṣṭaṃ stanyena dhūpitam | [AHS, Utt., 16 36.1]
sājyaiḥ śamīchadair dāhaśūlarāgāśruharṣajit | [AHS, Utt., 16 37.1]
śigrupallavaniryāsaḥ sughṛṣṭastāmrasaṃpuṭe | [AHS, Utt., 16 37.2]
ghṛtena dhūpito hanti śophagharṣāśruvedanāḥ | [AHS, Utt., 16 38.1]
tilāmbhasā mṛtkapālaṃ kāṃsye ghṛṣṭaṃ sudhūpitam | [AHS, Utt., 16 38.2]
nimbapattrair ghṛtābhyaktair gharṣaśūlāśrurāgajit | [AHS, Utt., 16 39.1]
saṃdhāvenāñjite netre vigatauṣadhavedane | [AHS, Utt., 16 39.2]
stanyenāścyotanaṃ kāryaṃ triḥ paraṃ nāñjayecca taiḥ | [AHS, Utt., 16 40.1]
tālīśapattracapalānataloharajo'ñjanaiḥ | [AHS, Utt., 16 40.2]
jātīmukulakāsīsasaindhavair mūtrapeṣitaiḥ | [AHS, Utt., 16 41.1]
tāmram ālipya saptāhaṃ dhārayet peṣayet tataḥ | [AHS, Utt., 16 41.2]
mūtreṇaivānu guṭikāḥ kāryāśchāyāviśoṣitāḥ | [AHS, Utt., 16 42.1]
tāḥ stanyaghṛṣṭā gharṣāśruśophakaṇḍūvināśanāḥ | [AHS, Utt., 16 42.2]
vyāghrītvaṅmadhukaṃ tāmrarajo 'jākṣīrakalkitam | [AHS, Utt., 16 43.1]
śamyāmalakapattrājyadhūpitaṃ śopharukpraṇut | [AHS, Utt., 16 43.2]
amloṣite prayuñjīta pittābhiṣyandasādhanam | [AHS, Utt., 16 44.1]
utkliṣṭāḥ kaphapittāsranicayotthāḥ kukūṇakaḥ | [AHS, Utt., 16 44.2]
pakṣmoparodhaṃ śuṣkākṣipākaḥ pūyālaso bisaḥ | [AHS, Utt., 16 45.1]
pothakyamloṣito 'lpākhyaḥ syandamanthā vinānilāt | [AHS, Utt., 16 45.2]
ete 'ṣṭādaśa pillākhyā dīrghakālānubandhinaḥ | [AHS, Utt., 16 46.1]
cikitsā pṛthag eteṣāṃ svaṃsvam uktātha vakṣyate | [AHS, Utt., 16 46.2]
pillībhūteṣu sāmānyād atha pillākhyarogiṇaḥ | [AHS, Utt., 16 47.1]
snigdhasya charditavataḥ sirāvyadhahṛtāsṛjaḥ | [AHS, Utt., 16 47.2]
viriktasya ca vartmānu nirlikhed ā viśuddhitaḥ | [AHS, Utt., 16 48.1]
tutthakasya palaṃ śvetamaricāni ca viṃśatiḥ | [AHS, Utt., 16 48.2]
triṃśatā kāñjikapalaiḥ piṣṭvā tāmre nidhāpayet | [AHS, Utt., 16 49.1]
pillān apillān kurute bahuvarṣotthitān api | [AHS, Utt., 16 49.2]
tat sekenopadehāśrukaṇḍūśophāṃśca nāśayet | [AHS, Utt., 16 50.1]
karañjabījaṃ surasaṃ sumanaḥkorakāṇi ca | [AHS, Utt., 16 50.2]
saṃkṣudya sādhayet kvāthe pūte tatra rasakriyā | [AHS, Utt., 16 51.1]
añjanaṃ pillabhaiṣajyaṃ pakṣmaṇāṃ ca prarohaṇam | [AHS, Utt., 16 51.2]
rasāñjanaṃ sarjaraso rītipuṣpaṃ manaḥśilā | [AHS, Utt., 16 52.1]
samudrapheno lavaṇaṃ gairikaṃ maricāni ca | [AHS, Utt., 16 52.2]
añjanaṃ madhunā piṣṭaṃ kledakaṇḍūghnam uttamam | [AHS, Utt., 16 53.1]
abhayārasapiṣṭaṃ vā tagaraṃ pillanāśanam | [AHS, Utt., 16 53.2]
bhāvitaṃ bastamūtreṇa sasnehaṃ devadāru ca | [AHS, Utt., 16 54.1]
saindhavatriphalākṛṣṇākaṭukāśaṅkhanābhayaḥ | [AHS, Utt., 16 54.2]
satāmrarajaso vartiḥ pillaśukrakanāśinī | [AHS, Utt., 16 55.1]
puṣpakāsīsacūrṇo vā surasārasabhāvitaḥ | [AHS, Utt., 16 55.2]
tāmre daśāhaṃ tat paillyapakṣmaśātajid añjanam | [AHS, Utt., 16 55.3]
alaṃ ca sauvīrakam añjanaṃ ca tābhyāṃ samaṃ tāmrarajaḥ susūkṣmam | [AHS, Utt., 16 56.1]
pilleṣu romāṇi niṣevito 'sau cūrṇaḥ karotyekaśalākayāpi | [AHS, Utt., 16 56.2]
lākṣānirguṇḍībhṛṅgadārvīrasena śreṣṭhaṃ kārpāsaṃ bhāvitaṃ saptakṛtvaḥ | [AHS, Utt., 16 57.1]
dīpaḥ prajvālyaḥ sarpiṣā tatsamutthā śreṣṭhā pillānāṃ ropaṇārthe maṣī sā | [AHS, Utt., 16 57.2]
vartmāvalekhaṃ bahuśastadvacchoṇitamokṣaṇam | [AHS, Utt., 16 58.1]
punaḥ punar virekaṃ ca nityam āścyotanāñjanam | [AHS, Utt., 16 59.1]
nāvanaṃ dhūmapānaṃ ca pillarogāturo bhajet | [AHS, Utt., 16 59.2]
pūyālase tvaśānte 'nte dāhaḥ sūkṣmaśalākayā | [AHS, Utt., 16 60.1]
caturṇavatirityakṣṇo hetulakṣaṇasādhanaiḥ | [AHS, Utt., 16 60.2]
parasparam asaṃkīrṇāḥ kārtsnyena gaditā gadāḥ | [AHS, Utt., 16 61.1]
sarvadā ca niṣeveta svastho 'pi nayanapriyaḥ | [AHS, Utt., 16 61.2]
purāṇayavagodhūmaśāliṣaṣṭikakodravān | [AHS, Utt., 16 62.1]
mudgādīn kaphapittaghnān bhūrisarpiḥpariplutān | [AHS, Utt., 16 62.2]
śākaṃ caivaṃvidhaṃ māṃsaṃ jāṅgalaṃ dāḍimaṃ sitām | [AHS, Utt., 16 63.1]
saindhavaṃ triphalāṃ drākṣāṃ vāri pāne ca nābhasam | [AHS, Utt., 16 63.2]
ātapatraṃ padatrāṇaṃ vidhivad doṣaśodhanam | [AHS, Utt., 16 64.1]
varjayed vegasaṃrodham ajīrṇādhyaśanāni ca | [AHS, Utt., 16 64.2]
krodhaśokadivāsvapnarātrijāgaraṇātapān | [AHS, Utt., 16 65.1]
vidāhi viṣṭambhakaraṃ yaccehāhārabheṣajam | [AHS, Utt., 16 65.2]
dve pādamadhye pṛthusaṃniveśe sire gate te bahudhā ca netre | [AHS, Utt., 16 66.1]
tā mrakṣaṇodvartanalepanādīn pādaprayuktānnayane nayanti | [AHS, Utt., 16 66.2]
malauṣṇyasaṃghaṭṭanapīḍanādyaistā dūṣayante nayanāni duṣṭāḥ | [AHS, Utt., 16 67.1]
bhajet sadā dṛṣṭihitāni tasmād upānadabhyañjanadhāvanāni | [AHS, Utt., 16 67.2]
{AHS, Utt., 17}
athātaḥ karṇarogavijñānīyaṃ vyākhyāsyāmaḥ | [AHS, Utt., 17 1.1]
iti ha smāhur ātreyādayo maharṣayaḥ | [AHS, Utt., 17 1.2]
pratiśyāyajalakrīḍākarṇakaṇḍūyanair marut | [AHS, Utt., 17 1.3]
mithyāyogena śabdasya kupito 'nyaiśca kopanaiḥ | [AHS, Utt., 17 1.4]
prāpya śrotrasirāḥ kuryācchūlaṃ srotasi vegavat | [AHS, Utt., 17 2.1]
ardhāvabhedakaṃ stambhaṃ śiśirānabhinandanam | [AHS, Utt., 17 2.2]
cirācca pākaṃ pakvaṃ tu lasīkām alpaśaḥ sravet | [AHS, Utt., 17 3.1]
śrotraṃ śūnyam akasmācca syāt saṃcāravicāravat | [AHS, Utt., 17 3.2]
śūlaṃ pittāt sadāhoṣāśītecchāśvayathujvaram | [AHS, Utt., 17 4.1]
āśupākaṃ prapakvaṃ ca sapītalasikāsruti | [AHS, Utt., 17 4.2]
sā lasīkā spṛśed yad yat tat tat pākam upaiti ca | [AHS, Utt., 17 5.1]
kaphācchirohanugrīvāgauravaṃ mandatā rujaḥ | [AHS, Utt., 17 5.2]
kaṇḍūḥ śvayathuruṣṇecchā pākācchvetaghanasrutiḥ | [AHS, Utt., 17 6.1]
karoti śravaṇe śūlam abhighātādidūṣitam | [AHS, Utt., 17 6.2]
raktaṃ pittasamānārti kiṃcid vādhikalakṣaṇam | [AHS, Utt., 17 7.1]
śūlaṃ samuditair doṣaiḥ saśophajvaratīvraruk | [AHS, Utt., 17 7.2]
paryāyād uṣṇaśītecchaṃ jāyate śrutijāḍyavat | [AHS, Utt., 17 8.1]
pakvaṃ sitāsitāraktaghanapūyapravāhi ca | [AHS, Utt., 17 8.2]
śabdavāhisirāsaṃsthe śṛṇoti pavane muhuḥ | [AHS, Utt., 17 9.1]
nādān akasmād vividhān karṇanādaṃ vadanti tam | [AHS, Utt., 17 9.2]
śleṣmaṇānugato vāyur nādo vā samupekṣitaḥ | [AHS, Utt., 17 10.1]
uccaiḥ kṛcchrācchrutiṃ kuryād badhiratvaṃ krameṇa ca | [AHS, Utt., 17 10.2]
vātena śoṣitaḥ śleṣmā śroto limpet tato bhavet | [AHS, Utt., 17 11.1]
ruggauravaṃ pidhānaṃ ca sa pratīnāhasaṃjñitaḥ | [AHS, Utt., 17 11.2]
kaṇḍūśophau kaphācchrotre sthirau tatsaṃjñayā smṛtau | [AHS, Utt., 17 12.1]
kapho vidagdhaḥ pittena sarujaṃ nīrujaṃ tvapi | [AHS, Utt., 17 12.2]
ghanapūtibahukledaṃ kurute pūtikarṇakam | [AHS, Utt., 17 13.1]
vātādidūṣitaṃ śrotraṃ māṃsāsṛkkledajā rujam | [AHS, Utt., 17 13.2]
khādanto jantavaḥ kuryustīvrāṃ sa kṛmikarṇakaḥ | [AHS, Utt., 17 14.1]
śrotrakaṇḍūyanājjāte kṣate syāt pūrvalakṣaṇaḥ | [AHS, Utt., 17 14.2]
vidradhiḥ pūrvavaccānyaḥ śopho 'rśo 'rbudam īritam | [AHS, Utt., 17 15.1]
teṣu ruk pūtikarṇatvaṃ badhiratvaṃ ca bādhate | [AHS, Utt., 17 15.2]
garbhe 'nilāt saṃkucitā śaṣkulī kucikarṇakaḥ | [AHS, Utt., 17 16.1]
eko nīrug aneko vā garbhe māṃsāṅkuraḥ sthiraḥ | [AHS, Utt., 17 16.2]
pippalī pippalīmānaḥ saṃnipātād vidārikā | [AHS, Utt., 17 17.1]
savarṇaḥ sarujaḥ stabdhaḥ śvayathuḥ sa upekṣitaḥ | [AHS, Utt., 17 17.2]
kaṭutailanibhaṃ pakvaḥ sravet kṛcchreṇa rohati | [AHS, Utt., 17 18.1]
saṃkocayati rūḍhā ca sā dhruvaṃ karṇaśaṣkulīm | [AHS, Utt., 17 18.2]
sirāsthaḥ kurute vāyuḥ pālīśoṣaṃ tadāhvayam | [AHS, Utt., 17 19.1]
kṛśā dṛḍhā ca tantrīvat pālī vātena tantrikā | [AHS, Utt., 17 19.2]
sukumāre cirotsargāt sahasaiva pravardhite | [AHS, Utt., 17 20.1]
karṇe śophaḥ saruk pālyām aruṇaḥ paripoṭavān | [AHS, Utt., 17 20.2]
paripoṭaḥ sa pavanād utpātaḥ pittaśoṇitāt | [AHS, Utt., 17 21.1]
gurvābharaṇabhārādyaiḥ śyāvo rugdāhapākavān | [AHS, Utt., 17 21.2]
śvayathuḥ sphoṭapiṭikārāgoṣākledasaṃyutaḥ | [AHS, Utt., 17 22.1]
pālyāṃ śopho 'nilakaphāt sarvato nirvyathaḥ sthiraḥ | [AHS, Utt., 17 22.2]
stabdhaḥ savarṇaḥ kaṇḍūmān unmantho galliraśca saḥ | [AHS, Utt., 17 23.1]
durviddhe vardhite karṇe sakaṇḍūdāhapākaruk | [AHS, Utt., 17 23.2]
śvayathuḥ saṃnipātotthaḥ sa nāmnā duḥkhavardhanaḥ | [AHS, Utt., 17 24.1]
kaphāsṛkkṛmijāḥ sūkṣmāḥ sakaṇḍūkledavedanāḥ | [AHS, Utt., 17 24.2]
lihyuḥ pālīm upekṣitāḥ lehyākhyāḥ piṭikāstā hi | [AHS, Utt., 17 25.1]
pippalī sarvajaṃ śūlaṃ vidārī kucikarṇakaḥ | [AHS, Utt., 17 25.2]
eṣām asādhyā yāpyaikā tantrikānyāṃstu sādhayet | [AHS, Utt., 17 26.1]
pañcaviṃśatirityuktāḥ karṇarogā vibhāgataḥ | [AHS, Utt., 17 26.2]
{AHS, Utt., 18}
athātaḥ karṇarogapratiṣedhaṃ vyākhyāsyāmaḥ | [AHS, Utt., 18 1.1]
iti ha smāhur ātreyādayo maharṣayaḥ | [AHS, Utt., 18 1.2]
karṇaśūle pavanaje pibed rātrau rasāśitaḥ | [AHS, Utt., 18 1.3]
vātaghnasādhitaṃ sarpiḥ karṇaṃ svinnaṃ ca pūrayet | [AHS, Utt., 18 1.4]
pattrāṇāṃ pṛthag aśvatthabilvārkairaṇḍajanmanām | [AHS, Utt., 18 2.1]
tailasindhūtthadigdhānāṃ svinnānāṃ puṭapākataḥ | [AHS, Utt., 18 2.2]
rasaiḥ kavoṣṇaistadvacca mūlakasyāralorapi | [AHS, Utt., 18 3.1]
gaṇe vātahare 'mleṣu mūtreṣu ca vipācitaḥ | [AHS, Utt., 18 3.2]
mahāsneho drutaṃ hanti sutīvrām api vedanām | [AHS, Utt., 18 4.1]
mahataḥ pañcamūlasya kāṣṭhāt kṣaumeṇa veṣṭitāt | [AHS, Utt., 18 4.2]
tailasiktāt pradīptāgrāt snehaḥ sadyo rujāpahaḥ | [AHS, Utt., 18 5.1]
yojyaścaivaṃ bhadrakāṣṭhāt kuṣṭhāt kāṣṭhācca sāralāt | [AHS, Utt., 18 5.2]
vātavyādhipratiśyāyavihitaṃ hitam atra ca | [AHS, Utt., 18 6.1]
varjayecchirasā snānaṃ śītāmbhaḥpānam ahnyapi | [AHS, Utt., 18 6.2]
pittaśūle sitāyuktaghṛtasnigdhaṃ virecayet | [AHS, Utt., 18 7.1]
drākṣāyaṣṭīśṛtaṃ stanyaṃ śasyate karṇapūraṇam | [AHS, Utt., 18 7.2]
yaṣṭyanantāhimośīrakākolīlodhrajīvakaiḥ | [AHS, Utt., 18 8.1]
mṛṇālabisamañjiṣṭhāśārivābhiśca sādhayet | [AHS, Utt., 18 8.2]
yaṣṭīmadhurasaprasthakṣīradviprasthasaṃyutam | [AHS, Utt., 18 9.1]
tailasya kuḍavaṃ nasyapūraṇābhyañjanairidam | [AHS, Utt., 18 9.2]
nihanti śūladāhoṣāḥ kevalaṃ kṣaudram eva vā | [AHS, Utt., 18 10.1]
yaṣṭyādibhiśca saghṛtaiḥ karṇau dihyāt samantataḥ | [AHS, Utt., 18 10.2]
vāmayet pippalīsiddhasarpiḥsnigdhaṃ kaphodbhave | [AHS, Utt., 18 11.1]
dhūmanāvanagaṇḍūṣasvedān kuryāt kaphāpahān | [AHS, Utt., 18 11.2]
laśunārdrakaśigrūṇāṃ muraṅgyā mūlakasya ca | [AHS, Utt., 18 12.1]
kadalyāḥ svarasaḥ śreṣṭhaḥ kaduṣṇaḥ karṇapūraṇe | [AHS, Utt., 18 12.2]
arkāṅkurān amlapiṣṭāṃstailāktāṃllavaṇānvitān | [AHS, Utt., 18 13.1]
saṃnidhāya snuhīkāṇḍe korite tacchadāvṛtān | [AHS, Utt., 18 13.2]
svedayet puṭapākena sa rasaḥ śūlajit param | [AHS, Utt., 18 14.1]
rasena bījapūrasya kapitthasya ca pūrayet | [AHS, Utt., 18 14.2]
śuktena pūrayitvā vā phenenānvavacūrṇayet | [AHS, Utt., 18 15.1]
ajāvimūtravaṃśatvaksiddhaṃ tailaṃ ca pūraṇam | [AHS, Utt., 18 15.2]
siddhaṃ vā sārṣapaṃ tailaṃ hiṅgutumburunāgaraiḥ | [AHS, Utt., 18 16.1]
raktaje pittavat kāryaṃ sirāṃ cāśu vimokṣayet | [AHS, Utt., 18 16.2]
pakve pūyavahe karṇe dhūmagaṇḍūṣanāvanam | [AHS, Utt., 18 17.1]
yuñjyān nāḍīvidhānaṃ ca duṣṭavraṇaharaṃ ca yat | [AHS, Utt., 18 17.2]
srotaḥ pramṛjya digdhaṃ tu dvau kālau picuvartibhiḥ | [AHS, Utt., 18 18.1]
pureṇa dhūpayitvā tu mākṣikeṇa prapūrayet | [AHS, Utt., 18 18.2]
surasādigaṇakvāthaphāṇitāktāṃ ca yojayet | [AHS, Utt., 18 19.1]
picuvartiṃ susūkṣmaiśca taccūrṇairavacūrṇayet | [AHS, Utt., 18 19.2]
śūlakledagurutvānāṃ vidhireṣa nivartakaḥ | [AHS, Utt., 18 20.1]
priyaṅgumadhukāmbaṣṭhādhātakyutpalaparṇibhiḥ | [AHS, Utt., 18 20.2]
mañjiṣṭhālodhralākṣābhiḥ kapitthasya rasena ca | [AHS, Utt., 18 21.1]
pacet tailaṃ tad āsrāvaṃ nigṛhṇātyāśu pūraṇāt | [AHS, Utt., 18 21.2]
nādabādhiryayoḥ kuryād vātaśūloktam auṣadham | [AHS, Utt., 18 22.1]
śleṣmānubandhe śleṣmāṇam prāg jayed vamanādibhiḥ | [AHS, Utt., 18 22.2]
eraṇḍaśigruvaruṇamūlakāt pattraje rase | [AHS, Utt., 18 23.1]
caturguṇe pacet tailaṃ kṣīre cāṣṭaguṇonmite | [AHS, Utt., 18 23.2]
yaṣṭyāhvākṣīrakākolīkalkayuktaṃ nihanti tat | [AHS, Utt., 18 24.1]
nādabādhiryaśūlāni nāvanābhyaṅgapūraṇaiḥ | [AHS, Utt., 18 24.2]
pakvaṃ prativiṣāhiṅgumiśitvaksvarjikoṣaṇaiḥ | [AHS, Utt., 18 25.1]
saśuktaiḥ pūraṇāt tailaṃ ruksrāvāśrutinādanut | [AHS, Utt., 18 25.2]
karṇanāde hitaṃ tailaṃ sarṣapotthaṃ ca pūraṇe | [AHS, Utt., 18 26.1]
śuṣkamūlakakhaṇḍānāṃ kṣāro hiṅgu mahauṣadham | [AHS, Utt., 18 26.2]
śatapuṣpāvacākuṣṭhadāruśigrurasāñjanam | [AHS, Utt., 18 27.1]
sauvarcalayavakṣārasvarjikaudbhidasaindhavam | [AHS, Utt., 18 27.2]
bhūrjagranthiviḍaṃ mustā madhuśuktaṃ caturguṇam | [AHS, Utt., 18 28.1]
mātuluṅgarasastadvat kadalīsvarasaśca taiḥ | [AHS, Utt., 18 28.2]
pakvaṃ tailaṃ jayatyāśu sukṛcchrān api pūraṇāt | [AHS, Utt., 18 29.1]
kaṇḍūṃ kledaṃ ca bādhiryapūtikarṇatvarukkṛmīn | [AHS, Utt., 18 29.2]
kṣāratailam idaṃ śreṣṭhaṃ mukhadantāmayeṣu ca | [AHS, Utt., 18 30.1]
atha suptāviva syātāṃ karṇau raktaṃ haret tataḥ | [AHS, Utt., 18 30.2]
saśophakledayor mandaśruter vamanam ācaret | [AHS, Utt., 18 31.1]
bādhiryaṃ varjayed bālavṛddhayościrajaṃ ca yat | [AHS, Utt., 18 31.2]
pratīnāhe parikledya snehasvedair viśodhayet | [AHS, Utt., 18 32.1]
karṇaśodhanakenānu karṇaṃ tailasya pūrayet | [AHS, Utt., 18 32.2]
saśuktasaindhavamadhor mātuluṅgarasasya vā | [AHS, Utt., 18 33.1]
śodhanād rūkṣatotpattau ghṛtamaṇḍasya pūraṇam | [AHS, Utt., 18 33.2]
kramo 'yaṃ malapūrṇe 'pi karṇe kaṇḍvāṃ kaphāpaham | [AHS, Utt., 18 34.1]
nasyādi tadvacchophe 'pi kaṭūṣṇaiścātra lepanam | [AHS, Utt., 18 34.2]
karṇasrāvoditaṃ kuryāt pūtikṛmiṇakarṇayoḥ | [AHS, Utt., 18 35.1]
pūraṇaṃ kaṭutailena viśeṣāt kṛmikarṇake | [AHS, Utt., 18 35.2]
vamipūrvā hitā karṇavidradhau vidradhikriyā | [AHS, Utt., 18 36.1]
pittotthakarṇaśūloktaṃ kartavyaṃ kṣatavidradhau | [AHS, Utt., 18 36.2]
arśo'rbudeṣu nāsāvad āmā karṇavidārikā | [AHS, Utt., 18 37.1]
karṇavidradhivat sādhyā yathādoṣodayena ca | [AHS, Utt., 18 37.2]
pālīśoṣe 'nilaśrotraśūlavan nasyalepanam | [AHS, Utt., 18 38.1]
svedaṃ ca kuryāt svinnāṃ ca pālīm udvartayet tilaiḥ | [AHS, Utt., 18 38.2]
priyālabījayaṣṭyāhvahayagandhāyavānvitaiḥ | [AHS, Utt., 18 39.1]
tataḥ puṣṭikaraiḥ snehairabhyaṅgaṃ nityam ācaret | [AHS, Utt., 18 39.2]
śatāvarīvājigandhāpayasyairaṇḍajīvakaiḥ | [AHS, Utt., 18 40.1]
tailaṃ vipakvaṃ sakṣīraṃ pālīnāṃ puṣṭikṛt param | [AHS, Utt., 18 40.2]
kalkena jīvanīyena tailaṃ payasi pācitam | [AHS, Utt., 18 41.1]
ānūpamāṃsakvāthe ca pālīpoṣaṇavardhanam | [AHS, Utt., 18 41.2]
pālīṃ chittvātisaṃkṣīṇāṃ śeṣāṃ saṃdhāya poṣayet | [AHS, Utt., 18 42.1]
yāpyaivaṃ tantrikākhyāpi paripoṭe 'pyayaṃ vidhiḥ | [AHS, Utt., 18 42.2]
utpāte śītalair lepo jalaukohṛtaśoṇite | [AHS, Utt., 18 43.1]
jambvāmrapallavabalāyaṣṭīlodhratilotpalaiḥ | [AHS, Utt., 18 43.2]
sadhānyāmlaiḥ samañjiṣṭhaiḥ sakadambaiḥ saśārivaiḥ | [AHS, Utt., 18 44.1]
siddham abhyañjane tailaṃ visarpoktaghṛtāni ca | [AHS, Utt., 18 44.2]
unmanthe 'bhyañjanaṃ tailaṃ godhākarkavasānvitam | [AHS, Utt., 18 45.1]
tālapattryaśvagandhārkavākucīphalasaindhavaiḥ | [AHS, Utt., 18 45.2]
surasālāṅgalībhyāṃ ca siddhaṃ tīkṣṇaṃ ca nāvanam | [AHS, Utt., 18 46.1]
durviddhe 'śmantajambvāmrapattrakvāthena secitām | [AHS, Utt., 18 46.2]
tailena pālīṃ svabhyaktāṃ suślakṣṇairavacūrṇayet | [AHS, Utt., 18 47.1]
cūrṇair madhukamañjiṣṭhāprapuṇḍrāhvaniśodbhavaiḥ | [AHS, Utt., 18 47.2]
lākṣāviḍaṅgasiddhaṃ ca tailam abhyañjane hitam | [AHS, Utt., 18 48.1]
svinnāṃ gomayajaiḥ piṇḍair bahuśaḥ parilehikām | [AHS, Utt., 18 48.2]
viḍaṅgasārairālimped urabhrīmūtrakalkitaiḥ | [AHS, Utt., 18 49.1]
kauṭajeṅgudakārañjabījaśamyākavalkalaiḥ | [AHS, Utt., 18 49.2]
athavābhyañjanaṃ tair vā kaṭutailaṃ vipācayet | [AHS, Utt., 18 50.1]
sanimbapattramaricamadanair lehikāvraṇe | [AHS, Utt., 18 50.2]
chinnaṃ tu karṇaṃ śuddhasya bandham ālocya yaugikam | [AHS, Utt., 18 51.1]
śuddhāsraṃ lāgayellagne sadyaśchinne viśodhanam | [AHS, Utt., 18 51.2]
atha grathitvā keśāntaṃ kṛtvā chedanalekhanam | [AHS, Utt., 18 52.1]
niveśya saṃdhiṃ suṣamaṃ na nimnaṃ na samunnatam | [AHS, Utt., 18 52.2]
abhyajya madhusarpirbhyāṃ picuplotāvaguṇṭhitam | [AHS, Utt., 18 53.1]
sūtreṇāgāḍhaśithilaṃ baddhvā cūrṇairavākiret | [AHS, Utt., 18 53.2]
śoṇitasthāpanair vraṇyam ācāraṃ cādiśet tataḥ | [AHS, Utt., 18 54.1]
saptāhād āmatailāktaṃ śanairapanayet picum | [AHS, Utt., 18 54.2]
surūḍhaṃ jātaromāṇaṃ śliṣṭasaṃdhiṃ samaṃ sthiram | [AHS, Utt., 18 55.1]
suvarṣmāṇam arogaṃ ca śanaiḥ karṇaṃ vivardhayet | [AHS, Utt., 18 55.2]
jalaśūkaḥ svayaṅguptā rajanyau bṛhatīphalam | [AHS, Utt., 18 56.1]
aśvagandhābalāhastipippalīgaurasarṣapāḥ | [AHS, Utt., 18 56.2]
mūlaṃ kośātakāśvaghnarūpikāsaptaparṇajam | [AHS, Utt., 18 57.1]
chucchundarī kālamṛtā gṛhaṃ madhukarīkṛtam | [AHS, Utt., 18 57.2]
jatūkā jalajanmā ca tathā śabarakandakam | [AHS, Utt., 18 58.1]
ebhiḥ kalkaiḥ kharaṃ pakvaṃ satailaṃ māhiṣaṃ ghṛtam | [AHS, Utt., 18 58.2]
hastyaśvamūtreṇa param abhyaṅgāt karṇavardhanam | [AHS, Utt., 18 59.1]
atha kuryād vayaḥsthasya chinnāṃ śuddhasya nāsikām | [AHS, Utt., 18 59.2]
chindyān nāsāsamaṃ pattraṃ tattulyaṃ ca kapolataḥ | [AHS, Utt., 18 60.1]
tvaṅmāṃsaṃ nāsikāsanne rakṣaṃs tattanutāṃ nayet | [AHS, Utt., 18 60.2]
sīvyed gaṇḍaṃ tataḥ sūcyā sevinyā picuyuktayā | [AHS, Utt., 18 61.1]
nāsāchede 'tha likhite parivartyopari tvacam | [AHS, Utt., 18 61.2]
kapolavadhraṃ saṃdadhyāt sīvyen nāsāṃ ca yatnataḥ | [AHS, Utt., 18 62.1]
nāḍībhyām utkṣiped antaḥ sukhocchvāsapravṛttaye | [AHS, Utt., 18 62.2]
āmatailena siktvānu pattaṅgamadhukāñjanaiḥ | [AHS, Utt., 18 63.1]
śoṇitasthāpanaiścānyaiḥ suślakṣṇairavacūrṇayet | [AHS, Utt., 18 63.2]
tato madhughṛtābhyaktaṃ baddhvācārikam ādiśet | [AHS, Utt., 18 64.1]
jñātvāvasthāntaraṃ kuryāt sadyovraṇavidhiṃ tataḥ | [AHS, Utt., 18 64.2]
chindyād rūḍhe 'dhikaṃ māṃsaṃ nāsopāntācca carma tat | [AHS, Utt., 18 65.1]
sīvyet tataśca suślakṣṇaṃ hīnaṃ saṃvardhayet punaḥ | [AHS, Utt., 18 65.2]
niveśite yathānyāsaṃ sadyaśchinne 'pyayaṃ vidhiḥ | [AHS, Utt., 18 66.1]
nāḍīyogād vinauṣṭhasya nāsāsaṃdhānavad vidhiḥ | [AHS, Utt., 18 66.2]
{AHS, Utt., 19}
athāto nāsārogavijñānīyaṃ vyākhyāsyāmaḥ | [AHS, Utt., 19 1.1]
iti ha smāhur ātreyādayo maharṣayaḥ | [AHS, Utt., 19 1.2]
avaśyāyānilarajobhāṣyātisvapnajāgaraiḥ | [AHS, Utt., 19 1.3]
nīcātyuccopadhānena pītenānyena vāriṇā | [AHS, Utt., 19 1.4]
atyambupānaramaṇacchardibāṣpagrahādibhiḥ | [AHS, Utt., 19 2.1]
kruddhā vātolbaṇā doṣā nāsāyāṃ styānatāṃ gatāḥ | [AHS, Utt., 19 2.2]
janayanti pratiśyāyaṃ vardhamānaṃ kṣayapradam | [AHS, Utt., 19 3.1]
tatra vātāt pratiśyāye mukhaśoṣo bhṛśaṃ kṣavaḥ | [AHS, Utt., 19 3.2]
ghrāṇoparodhanistodadantaśaṅkhaśirovyathāḥ | [AHS, Utt., 19 4.1]
kīṭikā iva sarpantīr manyate parito bhruvau | [AHS, Utt., 19 4.2]
svarasādaścirāt pākaḥ śiśirācchakaphasrutiḥ | [AHS, Utt., 19 5.1]
pittāt tṛṣṇājvaraghrāṇapiṭikāsaṃbhavabhramāḥ | [AHS, Utt., 19 5.2]
nāsāgrapāko rūkṣoṣṇatāmrapītakaphasrutiḥ | [AHS, Utt., 19 6.1]
kaphāt kāso 'ruciḥ śvāso vamathur gātragauravam | [AHS, Utt., 19 6.2]
mādhuryaṃ vadane kaṇḍūḥ snigdhaśuklakaphasrutiḥ | [AHS, Utt., 19 7.1]
sarvajo lakṣaṇaiḥ sarvairakasmād vṛddhiśāntimān | [AHS, Utt., 19 7.2]
duṣṭaṃ nāsāsirāḥ prāpya pratiśyāyaṃ karotyasṛk | [AHS, Utt., 19 8.1]
urasaḥ suptatā tāmranetratvaṃ śvāsapūtitā | [AHS, Utt., 19 8.2]
kaṇḍūḥ śrotrākṣināsāsu pittoktaṃ cātra lakṣaṇam | [AHS, Utt., 19 9.1]
sarva eva pratiśyāyā duṣṭatāṃ yāntyupekṣitāḥ | [AHS, Utt., 19 9.2]
yathoktopadravādhikyāt sa sarvendriyatāpanaḥ | [AHS, Utt., 19 10.1]
sāgnisādajvaraśvāsakāsoraḥpārśvavedanaḥ | [AHS, Utt., 19 10.2]
kupyatyakasmād bahuśo mukhadaurgandhyaśophakṛt | [AHS, Utt., 19 11.1]
nāsikākledasaṃśoṣaśuddhirodhakaro muhuḥ | [AHS, Utt., 19 11.2]
pūyopamāsitāraktagrathitaśleṣmasaṃsrutiḥ | [AHS, Utt., 19 12.1]
mūrchanti cātra kṛmayo dīrghasnigdhasitāṇavaḥ | [AHS, Utt., 19 12.2]
pakvaliṅgāni teṣvaṅgalāghavaṃ kṣavathoḥ śamaḥ | [AHS, Utt., 19 13.1]
śleṣmā sacikkaṇaḥ pīto 'jñānaṃ ca rasagandhayoḥ | [AHS, Utt., 19 13.2]
tīkṣṇāghrāṇopayogārkaraśmisūtratṛṇādibhiḥ | [AHS, Utt., 19 14.1]
vātakopibhiranyair vā nāsikātaruṇāsthani | [AHS, Utt., 19 14.2]
vighaṭṭite 'nilaḥ kruddho ruddhaḥ śṛṅgāṭakaṃ vrajet | [AHS, Utt., 19 15.1]
nivṛttaḥ kurute 'tyarthaṃ kṣavathuṃ sa bhṛśakṣavaḥ | [AHS, Utt., 19 15.2]
śoṣayan nāsikāsrotaḥ kaphaṃ ca kurute 'nilaḥ | [AHS, Utt., 19 16.1]
śūkapūrṇābhanāsātvaṃ kṛcchrād ucchvasanaṃ tataḥ | [AHS, Utt., 19 16.2]
smṛto 'sau nāsikāśoṣo nāsānāhe tu jāyate | [AHS, Utt., 19 17.1]
naddhatvam iva nāsāyāḥ śleṣmaruddhena vāyunā | [AHS, Utt., 19 17.2]
niḥśvāsocchvāsasaṃrodhāt srotasī saṃvṛte iva | [AHS, Utt., 19 18.1]
pacen nāsāpuṭe pittaṃ tvaṅmāṃsaṃ dāhaśūlavat | [AHS, Utt., 19 18.2]
sa ghrāṇapākaḥ srāvastu tatsaṃjñaḥ śleṣmasaṃbhavaḥ | [AHS, Utt., 19 19.1]
accho jalopamo 'jasraṃ viśeṣānniśi jāyate | [AHS, Utt., 19 19.2]
kaphaḥ pravṛddho nāsāyāṃ ruddhvā srotāṃsyapīnasam | [AHS, Utt., 19 20.1]
kuryāt saghurghuraśvāsaṃ pīnasādhikavedanam | [AHS, Utt., 19 20.2]
averiva sravatyasya praklinnā tena nāsikā | [AHS, Utt., 19 21.1]
ajasraṃ picchilaṃ pītaṃ pakvaṃ siṅghāṇakaṃ ghanam | [AHS, Utt., 19 21.2]
raktena nāsā dagdheva bāhyāntaḥsparśanāsahā | [AHS, Utt., 19 22.1]
bhaveddhūmopamocchvāsā sā dīptir dahatīva ca | [AHS, Utt., 19 22.2]
tālumūle malair duṣṭair māruto mukhanāsikāt | [AHS, Utt., 19 23.1]
śleṣmā ca pūtir nirgacchet pūtināsaṃ vadanti tam | [AHS, Utt., 19 23.2]
nicayād abhighātād vā pūyāsṛṅ nāsikā sravet | [AHS, Utt., 19 24.1]
tat pūyaraktam ākhyātaṃ śirodāharujākaram | [AHS, Utt., 19 24.2]
pittaśleṣmāvaruddho 'ntar nāsāyāṃ śoṣayen marut | [AHS, Utt., 19 25.1]
kaphaṃ sa śuṣkaḥ puṭatāṃ prāpnoti puṭakaṃ tu tat | [AHS, Utt., 19 25.2]
arśo'rbudāni vibhajed doṣaliṅgair yathāyatham | [AHS, Utt., 19 26.1]
sarveṣu kṛcchrocchvasanaṃ pīnasaḥ pratataṃ kṣutiḥ | [AHS, Utt., 19 26.2]
sānunāsikavāditvaṃ pūtināsaḥ śirovyathā | [AHS, Utt., 19 27.1]
aṣṭādaśānām ityeṣāṃ yāpayed duṣṭapīnasam | [AHS, Utt., 19 27.2]
{AHS, Utt., 20}
athāto nāsārogapratiṣedhaṃ vyākhyāsyāmaḥ | [AHS, Utt., 20 1.1]
iti ha smāhur ātreyādayo maharṣayaḥ | [AHS, Utt., 20 1.2]
sarveṣu pīnaseṣvādau nivātāgārago bhajet | [AHS, Utt., 20 1.3]
snehanasvedavamanadhūmagaṇḍūṣadhāraṇam | [AHS, Utt., 20 1.4]
vāso gurūṣṇaṃ śirasaḥ sughanaṃ pariveṣṭanam | [AHS, Utt., 20 2.1]
laghvamlalavaṇaṃ snigdham uṣṇaṃ bhojanam adravam | [AHS, Utt., 20 2.2]
dhanvamāṃsaguḍakṣīracaṇakatrikaṭūtkaṭam | [AHS, Utt., 20 3.1]
yavagodhūmabhūyiṣṭhaṃ dadhidāḍimasārikam | [AHS, Utt., 20 3.2]
bālamūlakajo yūṣaḥ kulatthotthaśca pūjitaḥ | [AHS, Utt., 20 4.1]
kavoṣṇaṃ daśamūlāmbu jīrṇāṃ vā vāruṇīṃ pibet | [AHS, Utt., 20 4.2]
jighreccorakatarkārīvacājājyupakuñcikāḥ | [AHS, Utt., 20 5.1]
vyoṣatālīśacavikātintiḍīkāmlavetasam | [AHS, Utt., 20 5.2]
sāgnyajāji dvipalikaṃ tvagelāpattrapādikam | [AHS, Utt., 20 6.1]
jīrṇād guḍāt tulārdhena pakvena vaṭakīkṛtam | [AHS, Utt., 20 6.2]
pīnasaśvāsakāsaghnaṃ rucisvarakaraṃ param | [AHS, Utt., 20 7.1]
śatāhvātvagbalā mūlaṃ śyoṇākairaṇḍabilvajam | [AHS, Utt., 20 7.2]
sāragvadhaṃ pibeddhūmaṃ vasājyamadanānvitam | [AHS, Utt., 20 8.1]
athavā saghṛtān saktūn kṛtvā mallakasaṃpuṭe | [AHS, Utt., 20 8.2]
tyajet snānaṃ śucaṃ krodhaṃ bhṛśaṃ śayyāṃ himaṃ jalam | [AHS, Utt., 20 9.1]
pibed vātapratiśyāye sarpir vātaghnasādhitam | [AHS, Utt., 20 9.2]
paṭupañcakasiddhaṃ vā vidāryādigaṇena vā | [AHS, Utt., 20 10.1]
svedanasyādikāṃ kuryāt cikitsām arditoditām | [AHS, Utt., 20 10.2]
pittaraktotthayoḥ peyaṃ sarpir madhurakaiḥ śṛtam | [AHS, Utt., 20 11.1]
pariṣekān pradehāṃśca śītaiḥ kurvīta śītalān | [AHS, Utt., 20 11.2]
dhavatvaktriphalāśyāmāśrīparṇīyaṣṭitilvakaiḥ | [AHS, Utt., 20 12.1]
kṣīre daśaguṇe tailaṃ nāvanaṃ saniśaiḥ pacet | [AHS, Utt., 20 12.2]
kaphaje laṅghanaṃ lepaḥ śiraso gaurasarṣapaiḥ | [AHS, Utt., 20 13.1]
sakṣāraṃ vā ghṛtam pītvā vamet piṣṭaistu nāvanam | [AHS, Utt., 20 13.2]
bastāmbunā paṭuvyoṣavellavatsakajīrakaiḥ | [AHS, Utt., 20 14.1]
kaṭutīkṣṇair ghṛtair nasyaiḥ kavaḍaiḥ sarvajaṃ jayet | [AHS, Utt., 20 14.2]
yakṣmakṛmikramaṃ kurvan yāpayed duṣṭapīnasam | [AHS, Utt., 20 15.1]
vyoṣorubūkakṛmijiddārumādrīgadeṅgudam | [AHS, Utt., 20 15.2]
vārtākabījaṃ trivṛtā siddhārthaḥ pūtimatsyakaḥ | [AHS, Utt., 20 16.1]
agnimanthasya puṣpāṇi pīluśigruphalāni ca | [AHS, Utt., 20 16.2]
aśvaviḍrasamūtrābhyāṃ hastimūtreṇa caikataḥ | [AHS, Utt., 20 17.1]
kṣaumagarbhāṃ kṛtāṃ vartiṃ dhūmaṃ ghrāṇāsyataḥ pibet | [AHS, Utt., 20 17.2]
kṣavathau puṭakākhye ca tīkṣṇaiḥ pradhamanaṃ hitam | [AHS, Utt., 20 18.1]
śuṇṭhīkuṣṭhakaṇāvelladrākṣākalkakaṣāyavat | [AHS, Utt., 20 18.2]
sādhitaṃ tailam ājyaṃ vā nasyaṃ kṣavapuṭapraṇut | [AHS, Utt., 20 19.1]
nāsāśoṣe balātailaṃ pānādau bhojanaṃ rasaiḥ | [AHS, Utt., 20 19.2]
snigdho dhūmastathā svedo nāsānāhe 'pyayaṃ vidhiḥ | [AHS, Utt., 20 20.1]
pāke dīptau ca pittaghnaṃ tīkṣṇaṃ nasyādi saṃsrutau | [AHS, Utt., 20 20.2]
kaphapīnasavat pūtināsāpīnasayoḥ kriyā | [AHS, Utt., 20 21.1]
lākṣākarañjamaricavellahiṅgukaṇāguḍaiḥ | [AHS, Utt., 20 21.2]
avimūtradrutair nasyaṃ kārayed vamane kṛte | [AHS, Utt., 20 22.1]
śigrusiṃhīnikumbhānāṃ bījaiḥ savyoṣasaindhavaiḥ | [AHS, Utt., 20 22.2]
savellasurasaistailaṃ nāvanaṃ paramaṃ hitam | [AHS, Utt., 20 23.1]
pūyarakte nave kuryād raktapīnasavat kramam | [AHS, Utt., 20 23.2]
atipravṛddhe nāḍīvad dagdheṣvarśo'rbudeṣu ca | [AHS, Utt., 20 24.1]
nikumbhakumbhasindhūtthamanohvālakaṇāgnikaiḥ | [AHS, Utt., 20 24.2]
kalkitair ghṛtamadhvaktāṃ ghrāṇe vartiṃ praveśayet | [AHS, Utt., 20 25.1]
śigrvādināvanaṃ cātra pūtināsoditaṃ bhajet | [AHS, Utt., 20 25.2]
{AHS, Utt., 21}
athāto mukharogavijñānīyaṃ vyākhyāsyāmaḥ | [AHS, Utt., 21 1.1]
iti ha smāhur ātreyādayo maharṣayaḥ | [AHS, Utt., 21 1.2]
mātsyamāhiṣavārāhapiśitāmakamūlakam | [AHS, Utt., 21 1.3]
māṣasūpadadhikṣīraśuktekṣurasaphāṇitam | [AHS, Utt., 21 1.4]
avākśayyāṃ ca bhajato dviṣato dantadhāvanam | [AHS, Utt., 21 2.1]
dhūmacchardanagaṇḍūṣān ucitaṃ ca sirāvyadham | [AHS, Utt., 21 2.2]
kruddhāḥ śleṣmolbaṇā doṣāḥ kurvantyantar mukhaṃ gadān | [AHS, Utt., 21 3.1]
tatra khaṇḍauṣṭha ityukto vātenauṣṭho dvidhā kṛtaḥ | [AHS, Utt., 21 3.2]
oṣṭhakope tu pavanāt stabdhāvoṣṭhau mahārujau | [AHS, Utt., 21 4.1]
dālyete paripāṭyete paruṣāsitakarkaśau | [AHS, Utt., 21 4.2]
pittāt tīkṣṇāsahau pītau sarṣapākṛtibhiścitau | [AHS, Utt., 21 5.1]
piṭikābhir bahukledāvāśupākau kaphāt punaḥ | [AHS, Utt., 21 5.2]
śītāsahau gurū śūnau savarṇapiṭikācitau | [AHS, Utt., 21 6.1]
saṃnipātād anekābhau durgandhāsrāvapicchilau | [AHS, Utt., 21 6.2]
akasmān mlānasaṃśūnarujau viṣamapākinau | [AHS, Utt., 21 7.1]
raktopasṛṣṭau rudhiraṃ sravataḥ śoṇitaprabhau | [AHS, Utt., 21 7.2]
kharjūrasadṛśaṃ cātra kṣīṇe rakte 'rbudaṃ bhavet | [AHS, Utt., 21 8.1]
māṃsapiṇḍopamau māṃsāt syātāṃ mūrchatkṛmī kramāt | [AHS, Utt., 21 8.2]
tailābhaśvayathukledau sakaṇḍvau medasā mṛdū | [AHS, Utt., 21 9.1]
kṣatajāvavadīryete pāṭyete cāsakṛt punaḥ | [AHS, Utt., 21 9.2]
grathitau ca punaḥ syātāṃ kaṇḍūlau daśanacchadau | [AHS, Utt., 21 10.1]
jalabudbudavad vātakaphād oṣṭhe jalārbudam | [AHS, Utt., 21 10.2]
gaṇḍālajī sthiraḥ śopho gaṇḍe dāhajvarānvitaḥ | [AHS, Utt., 21 11.1]
vātād uṣṇasahā dantāḥ śītasparśe 'dhikavyathāḥ | [AHS, Utt., 21 11.2]
dālyanta iva śūlena śītākhyo dālanaśca saḥ | [AHS, Utt., 21 12.1]
dantaharṣe pravātāmlaśītabhakṣākṣamā dvijāḥ | [AHS, Utt., 21 12.2]
bhavantyamlāśaneneva sarujāścalitā iva | [AHS, Utt., 21 13.1]
dantabhede dvijāstodabhedaruksphuṭanānvitāḥ | [AHS, Utt., 21 13.2]
cālaścaladbhir daśanair bhakṣaṇād adhikavyathaiḥ | [AHS, Utt., 21 14.1]
karālastu karālānāṃ daśanānāṃ samudgamaḥ | [AHS, Utt., 21 14.2]
danto 'dhiko 'dhidantākhyaḥ sa coktaḥ khalu vardhanaḥ | [AHS, Utt., 21 15.1]
jāyamāne 'tirug dante jāte tatra tu śāmyati | [AHS, Utt., 21 15.2]
adhāvanān malo dante kapho vā vātaśoṣitaḥ | [AHS, Utt., 21 16.1]
pūtigandhiḥ sthirībhūtaḥ śarkarā sāpyupekṣitā | [AHS, Utt., 21 16.2]
śātayatyaṇuśo dantāt kapālāni kapālikā | [AHS, Utt., 21 17.1]
śyāvaḥ śyāvatvam āyāto raktapittānilair dvijaḥ | [AHS, Utt., 21 17.2]
samūlaṃ dantam āśritya doṣairulbaṇamārutaiḥ | [AHS, Utt., 21 18.1]
śoṣite majjñi suṣire dante 'nnamalapūrite | [AHS, Utt., 21 18.2]
pūtitvāt kṛmayaḥ sūkṣmā jāyante jāyate tataḥ | [AHS, Utt., 21 19.1]
ahetutīvrārtiśamaḥ sasaṃrambho 'sitaścalaḥ | [AHS, Utt., 21 19.2]
pralūnaḥ pūyaraktasrut sa coktaḥ kṛmidantakaḥ | [AHS, Utt., 21 20.1]
śleṣmaraktena pūtīni vahantyasram ahetukam | [AHS, Utt., 21 20.2]
śīryante dantamāṃsāni mṛduklinnāsitāni ca | [AHS, Utt., 21 21.1]
śītādo 'sāvupakuśaḥ pākaḥ pittāsṛgudbhavaḥ | [AHS, Utt., 21 21.2]
dantamāṃsāni dahyante raktānyutsedhavantyataḥ | [AHS, Utt., 21 22.1]
kaṇḍūmanti sravantyasram ādhmāyante 'sṛji sthite | [AHS, Utt., 21 22.2]
calā mandarujo dantāḥ pūti vaktraṃ ca jāyate | [AHS, Utt., 21 23.1]
dantayostriṣu vā śopho badarāsthinibho ghanaḥ | [AHS, Utt., 21 23.2]
kaphāsrāt tīvraruk śīghraṃ pacyate dantapuppuṭaḥ | [AHS, Utt., 21 24.1]
dantamāṃse malaiḥ sāsrair bāhyāntaḥ śvayathur guruḥ | [AHS, Utt., 21 24.2]
sarugdāhaḥ sraved bhinnaḥ pūyāsraṃ dantavidradhiḥ | [AHS, Utt., 21 25.1]
śvayathur dantamūleṣu rujāvān pittaraktajaḥ | [AHS, Utt., 21 25.2]
lālāsrāvī sa suṣiro dantamāṃsapraśātanaḥ | [AHS, Utt., 21 26.1]
sa saṃnipātājjvaravān sapūyarudhirasrutiḥ | [AHS, Utt., 21 26.2]
mahāsuṣira ityukto viśīrṇadvijabandhanaḥ | [AHS, Utt., 21 27.1]
dantānte kīlavacchopho hanukarṇarujākaraḥ | [AHS, Utt., 21 27.2]
pratihantyabhyavahṛtim śleṣmaṇā so 'dhimāṃsakaḥ | [AHS, Utt., 21 28.1]
ghṛṣṭeṣu dantamāṃseṣu saṃrambho jāyate mahān | [AHS, Utt., 21 28.2]
yasmiṃścalanti dantāśca sa vidarbho 'bhighātajaḥ | [AHS, Utt., 21 29.1]
dantamāṃsāśritān rogān yaḥ sādhyān apyupekṣate | [AHS, Utt., 21 29.2]
antastasyāsravan doṣaḥ sūkṣmāṃ saṃjanayed gatim | [AHS, Utt., 21 30.1]
pūyaṃ muhuḥ sā sravati tvaṅmāṃsāsthiprabhedinī | [AHS, Utt., 21 30.2]
tāḥ punaḥ pañca vijñeyā lakṣaṇaiḥ svair yathoditaiḥ | [AHS, Utt., 21 31.1]
śākapattrakharā suptā sphuṭitā vātadūṣitā | [AHS, Utt., 21 31.2]
jihvā pittāt sadāhoṣā raktair māṃsāṅkuraiścitā | [AHS, Utt., 21 32.1]
śālmalīkaṇṭakābhaistu kaphena bahalā guruḥ | [AHS, Utt., 21 32.2]
kaphapittād adhaḥ śopho jihvāstambhakṛd unnataḥ | [AHS, Utt., 21 33.1]
matsyagandhir bhavet pakvaḥ so 'laso māṃsaśātanaḥ | [AHS, Utt., 21 33.2]
prabandhane 'dho jihvāyāḥ śopho jihvāgrasaṃnibhaḥ | [AHS, Utt., 21 34.1]
sāṅkuraḥ kaphapittāsrair lāloṣāstambhavān kharaḥ | [AHS, Utt., 21 34.2]
adhijihvaḥ sarukkaṇḍur vākyāhāravighātakṛt | [AHS, Utt., 21 35.1]
tādṛg evopajihvastu jihvāyā upari sthitaḥ | [AHS, Utt., 21 35.2]
tālumāṃse 'nilād duṣṭe piṭikāḥ sarujaḥ kharāḥ | [AHS, Utt., 21 36.1]
bahvyo ghanāḥ srāvayutāstāstālupiṭikāḥ smṛtāḥ | [AHS, Utt., 21 36.2]
tālumūle kaphāt sāsrān matsyavastinibho mṛduḥ | [AHS, Utt., 21 37.1]
pralambaḥ picchilaḥ śopho nāsayāhāram īrayan | [AHS, Utt., 21 37.2]
kaṇṭhoparodhatṛṭkāsavamikṛt galaśuṇḍikā | [AHS, Utt., 21 38.1]
tālumadhye niruṅ māṃsaṃ saṃhataṃ tālusaṃhatiḥ | [AHS, Utt., 21 38.2]
padmākṛtistālumadhye raktācchvayathurarbudam | [AHS, Utt., 21 39.1]
kacchapaḥ kacchapākāraściravṛddhiḥ kaphād aruk | [AHS, Utt., 21 39.2]
kolābhaḥ śleṣmamedobhyāṃ puppuṭo nīrujaḥ sthiraḥ | [AHS, Utt., 21 40.1]
pittena pākaḥ pākākhyaḥ pūyāsrāvī mahārujaḥ | [AHS, Utt., 21 40.2]
vātapittajvarāyāsaistāluśoṣastadāhvayaḥ | [AHS, Utt., 21 41.1]
jihvāprabandhajāḥ kaṇṭhe dāruṇā mārgarodhinaḥ | [AHS, Utt., 21 41.2]
māṃsāṅkurāḥ śīghracayā rohiṇī śīghrakāriṇī | [AHS, Utt., 21 42.1]
kaṇṭhāsyaśoṣakṛd vātāt sā hanuśrotrarukkarī | [AHS, Utt., 21 42.2]
pittāj jvaroṣātṛṇmohakaṇṭhadhūmāyanānvitā | [AHS, Utt., 21 43.1]
kṣiprajā kṣiprapākātirāgiṇī sparśanāsahā | [AHS, Utt., 21 43.2]
kaphena picchilā pāṇḍurasṛjā sphoṭakācitā | [AHS, Utt., 21 44.1]
taptāṅgāranibhā karṇarukkarī pittajākṛtiḥ | [AHS, Utt., 21 44.2]
gambhīrapākā nicayāt sarvaliṅgasamanvitā | [AHS, Utt., 21 45.1]
doṣaiḥ kapholbaṇaiḥ śophaḥ kolavad grathitonnataḥ | [AHS, Utt., 21 45.2]
śūkakaṇṭakavat kaṇṭhe śālūko mārgarodhanaḥ | [AHS, Utt., 21 46.1]
vṛndo vṛttonnato dāhajvarakṛd galapārśvagaḥ | [AHS, Utt., 21 46.2]
hanusaṃdhyāśritaḥ kaṇṭhe kārpāsīphalasaṃnibhaḥ | [AHS, Utt., 21 47.1]
picchilo mandaruk śophaḥ kaṭhinastuṇḍikerikā | [AHS, Utt., 21 47.2]
bāhyāntaḥ śvayathur ghoro galamārgārgalopamaḥ | [AHS, Utt., 21 48.1]
galaugho mūrdhagurutātandrālālājvarapradaḥ | [AHS, Utt., 21 48.2]
valayaṃ nātiruk śophastadvad evāyatonnataḥ | [AHS, Utt., 21 49.1]
māṃsakīlo gale doṣaireko 'neko 'thavā 'lparuk | [AHS, Utt., 21 49.2]
kṛcchrocchvāsābhyavahṛtiḥ pṛthumūlo gilāyukaḥ | [AHS, Utt., 21 50.1]
bhūrimāṃsāṅkuravṛtā tīvratṛḍjvaramūrdharuk | [AHS, Utt., 21 50.2]
śataghnī nicitā vartiḥ śataghnīvātirukkarī | [AHS, Utt., 21 51.1]
vyāptasarvagalaḥ śīghrajanmapāko mahārujaḥ | [AHS, Utt., 21 51.2]
pūtipūyanibhasrāvī śvayathur galavidradhiḥ | [AHS, Utt., 21 52.1]
jihvāvasāne kaṇṭhādāvapākaṃ śvayathuṃ malāḥ | [AHS, Utt., 21 52.2]
janayanti sthiraṃ raktaṃ nīrujaṃ tad galārbudam | [AHS, Utt., 21 53.1]
pavanaśleṣmamedobhir galagaṇḍo bhaved bahiḥ | [AHS, Utt., 21 53.2]
vardhamānaḥ sa kālena muṣkavallambate 'tiruk | [AHS, Utt., 21 53.3]
kṛṣṇo 'ruṇo vā todāḍhyaḥ sa vātāt kṛṣṇarājimān | [AHS, Utt., 21 54.1]
vṛddhastālugale śoṣaṃ kuryācca virasāsyatām | [AHS, Utt., 21 54.2]
sthiraḥ savarṇaḥ kaṇḍūmān śītasparśo guruḥ kaphāt | [AHS, Utt., 21 55.1]
vṛddhastālugale lepaṃ kuryācca madhurāsyatām | [AHS, Utt., 21 55.2]
medasaḥ śleṣmavaddhānivṛddhyoḥ so 'nuvidhīyate | [AHS, Utt., 21 56.1]
dehaṃ vṛddhaśca kurute gale śabdaṃ svare 'lpatām | [AHS, Utt., 21 56.2]
śleṣmaruddhānilagatiḥ śuṣkakaṇṭho hatasvaraḥ | [AHS, Utt., 21 57.1]
tāmyan prasaktaṃ śvasiti yena sa svarahānilāt | [AHS, Utt., 21 57.2]
karoti vadanasyāntar vraṇān sarvasaro 'nilaḥ | [AHS, Utt., 21 58.1]
saṃcāriṇo 'ruṇān rūkṣān oṣṭhau tāmrau calatvacau | [AHS, Utt., 21 58.2]
jihvā śītāsahā gurvī sphuṭitā kaṇṭakācitā | [AHS, Utt., 21 59.1]
vivṛṇoti ca kṛcchreṇa mukhaṃ pāko mukhasya saḥ | [AHS, Utt., 21 59.2]
adhaḥ pratihato vāyurarśogulmakaphādibhiḥ | [AHS, Utt., 21 60.1]
yātyūrdhvaṃ vaktradaurgandhyaṃ kurvann ūrdhvagudastu saḥ | [AHS, Utt., 21 60.2]
mukhasya pittaje pāke dāhoṣe tiktavaktratā | [AHS, Utt., 21 61.1]
kṣārokṣitakṣatasamā vraṇāstadvacca raktaje | [AHS, Utt., 21 61.2]
kaphaje madhurāsyatvaṃ kaṇḍūmatpicchilā vraṇāḥ | [AHS, Utt., 21 62.1]
antaḥkapolam āśritya śyāvapāṇḍu kapho 'rbudam | [AHS, Utt., 21 62.2]
kuryāt tad ghaṭṭitaṃ chinnaṃ mṛditaṃ ca vivardhate | [AHS, Utt., 21 63.1]
mukhapāko bhavet sāsraiḥ sarvaiḥ sarvākṛtir malaiḥ | [AHS, Utt., 21 63.2]
pūtyāsyatā ca taireva dantakāṣṭhādividviṣaḥ | [AHS, Utt., 21 64.1]
oṣṭhe gaṇḍe dvije mūle jihvāyāṃ tāluke gale | [AHS, Utt., 21 64.2]
vaktre sarvatra cetyuktāḥ pañcasaptatirāmayāḥ | [AHS, Utt., 21 65.1]
ekādaśaiko daśa ca trayodaśa tathā ca ṣaṭ | [AHS, Utt., 21 65.2]
aṣṭāvaṣṭādaśāṣṭau ca kramāt teṣvanupakramāḥ | [AHS, Utt., 21 66.1]
karālo māṃsaraktauṣṭhāvarbudāni jalād vinā | [AHS, Utt., 21 66.2]
kacchapastālupiṭikā galaughaḥ suṣiro mahān | [AHS, Utt., 21 67.1]
svaraghnordhvagudaśyāvaśataghnīvalayālasāḥ | [AHS, Utt., 21 67.2]
nāḍyoṣṭhakopau nicayād raktāt sarvaiśca rohiṇī | [AHS, Utt., 21 68.1]
daśane sphuṭite dantabhedaḥ pakvopajihvikā | [AHS, Utt., 21 68.2]
galagaṇḍaḥ svarabhraṃśī kṛcchrocchvāso 'tivatsaraḥ | [AHS, Utt., 21 69.1]
yāpyastu harṣo bhedaśca śeṣāñchastrauṣadhair jayet | [AHS, Utt., 21 69.2]
{AHS, Utt., 22}
athāto mukharogapratiṣedhaṃ vyākhyāsyāmaḥ | [AHS, Utt., 22 1.1]
iti ha smāhurātreyādayo maharṣayaḥ | [AHS, Utt., 22 1.2]
khaṇḍauṣṭhasya vilikhyāntau syūtvā vraṇavad ācaret | [AHS, Utt., 22 1.3]
yaṣṭījyotiṣmatīlodhraśrāvaṇīśārivotpalaiḥ | [AHS, Utt., 22 1.4]
paṭolyā kākamācyā ca tailam abhyañjanaṃ pacet | [AHS, Utt., 22 2.1]
nasyaṃ ca tailaṃ vātaghnamadhuraskandhasādhitam | [AHS, Utt., 22 2.2]
mahāsnehena vātauṣṭhe siddhenāktaḥ picur hitaḥ | [AHS, Utt., 22 3.1]
devadhūpamadhūcchiṣṭaguggulvamaradārubhiḥ | [AHS, Utt., 22 3.2]
yaṣṭyāhvacūrṇayuktena tenaiva pratisāraṇam | [AHS, Utt., 22 4.1]
nāḍyoṣṭhaṃ svedayed dugdhasiddhaireraṇḍapallavaiḥ | [AHS, Utt., 22 4.2]
khaṇḍauṣṭhavihitaṃ nasyaṃ tasya mūrdhni ca tarpaṇam | [AHS, Utt., 22 5.1]
pittābhighātajāvoṣṭhau jalaukobhirupācaret | [AHS, Utt., 22 5.2]
lodhrasarjarasakṣaudramadhukaiḥ pratisāraṇam | [AHS, Utt., 22 6.1]
guḍūcīyaṣṭipattaṅgasiddham abhyañjane ghṛtam | [AHS, Utt., 22 6.2]
pittavidradhivaccātra kriyā śoṇitaje 'pi ca | [AHS, Utt., 22 7.1]
idam eva nave kāryaṃ karmauṣṭhe tu kaphāture | [AHS, Utt., 22 7.2]
pāṭhākṣāramadhuvyoṣair hṛtāsre pratisāraṇam | [AHS, Utt., 22 8.1]
dhūmanāvanagaṇḍūṣāḥ prayojyāśca kaphacchidaḥ | [AHS, Utt., 22 8.2]
svinnaṃ bhinnaṃ vimedaskaṃ dahen medojam agninā | [AHS, Utt., 22 9.1]
priyaṅgulodhratriphalāmākṣikaiḥ pratisārayet | [AHS, Utt., 22 9.2]
sakṣaudrā gharṣaṇaṃ tīkṣṇā bhinnaśuddhe jalārbude | [AHS, Utt., 22 10.1]
avagāḍhe 'tivṛddhe vā kṣāro 'gnir vā pratikriyā | [AHS, Utt., 22 10.2]
āmādyavasthāsvalajīṃ gaṇḍe śophavad ācaret | [AHS, Utt., 22 11.1]
svinnasya śītadantasya pālīṃ vilikhitāṃ dahet | [AHS, Utt., 22 11.2]
tailena pratisāryā ca sakṣaudraghanasaindhavaiḥ | [AHS, Utt., 22 12.1]
dāḍimatvagvarātārkṣyakāntājambvasthināgaraiḥ | [AHS, Utt., 22 12.2]
kavaḍaḥ kṣīriṇāṃ kvāthairaṇutailaṃ ca nāvanam | [AHS, Utt., 22 13.1]
dantaharṣe tathā bhede sarvā vātaharā kriyā | [AHS, Utt., 22 13.2]
tilayaṣṭīmadhuśṛtaṃ kṣīraṃ gaṇḍūṣadhāraṇam | [AHS, Utt., 22 14.1]
sasnehaṃ daśamūlāmbu gaṇḍūṣaḥ pracaladdvije | [AHS, Utt., 22 14.2]
tutthalodhrakaṇāśreṣṭhāpattaṅgapaṭugharṣaṇam | [AHS, Utt., 22 15.1]
snigdhāḥ śīlyā yathāvasthaṃ nasyānnakavaḍādayaḥ | [AHS, Utt., 22 15.2]
adhidantakam āliptaṃ yadā kṣāreṇa jarjaram | [AHS, Utt., 22 16.1]
kṛmidantam ivotpāṭya tadvaccopacaret tadā | [AHS, Utt., 22 16.2]
anavasthitarakte ca dagdhe vraṇa iva kriyā | [AHS, Utt., 22 17.1]
ahiṃsan dantamūlāni dantebhyaḥ śarkarāṃ haret | [AHS, Utt., 22 17.2]
kṣāracūrṇair madhuyutaistataśca pratisārayet | [AHS, Utt., 22 18.1]
kapālikāyām apyevaṃ harṣoktaṃ ca samācaret | [AHS, Utt., 22 18.2]
jayed visrāvaṇaiḥ svinnam acalaṃ kṛmidantakam | [AHS, Utt., 22 19.1]
snigdhaiścālepagaṇḍūṣanasyāhāraiścalāpahaiḥ | [AHS, Utt., 22 19.2]
guḍena pūrṇaṃ suṣiraṃ madhūcchiṣṭena vā dahet | [AHS, Utt., 22 20.1]
saptacchadārkakṣīrābhyāṃ pūraṇaṃ kṛmiśūlajit | [AHS, Utt., 22 20.2]
hiṅgukaṭphalakāsīsasvarjikākuṣṭhavellajam | [AHS, Utt., 22 21.1]
rajo rujaṃ jayatyāśu vastrasthaṃ daśane ghṛtam | [AHS, Utt., 22 21.2]
gaṇḍūṣaṃ grāhayet tailam ebhireva ca sādhitam | [AHS, Utt., 22 22.1]
kvāthair vā yuktam eraṇḍadvivyāghrībhūkadambajaiḥ | [AHS, Utt., 22 22.2]
kriyāyogair bahuvidhairityaśāntarujaṃ bhṛśam | [AHS, Utt., 22 23.1]
dṛḍham apyuddhared dantaṃ pūrvaṃ mūlād vimokṣitam | [AHS, Utt., 22 23.2]
saṃdaṃśakena laghunā dantanirghātanena vā | [AHS, Utt., 22 24.1]
tailaṃ sayaṣṭyāhvarajo gaṇḍūṣo madhu vā tataḥ | [AHS, Utt., 22 24.2]
tato vidāriyaṣṭyāhvaśṛṅgāṭakakaserubhiḥ | [AHS, Utt., 22 25.1]
tailaṃ daśaguṇakṣīraṃ siddhaṃ yuñjīta nāvanam | [AHS, Utt., 22 25.2]
kṛśadurbalavṛddhānāṃ vātārtānāṃ ca noddharet | [AHS, Utt., 22 26.1]
noddhareccottaraṃ dantaṃ bahūpadravakṛddhi saḥ | [AHS, Utt., 22 26.2]
eṣām apyuddhṛtau snigdhasvāduśītakramo hitaḥ | [AHS, Utt., 22 27.1]
visrāvitāsre śītāde sakṣaudraiḥ pratisāraṇam | [AHS, Utt., 22 27.2]
mustārjunatvaktriphalāphalinītārkṣyanāgaraiḥ | [AHS, Utt., 22 28.1]
tatkvāthaḥ kavaḍo nasyaṃ tailaṃ madhurasādhitam | [AHS, Utt., 22 28.2]
dantamāṃsānyupakuśe svinnānyuṣṇāmbudhāraṇaiḥ | [AHS, Utt., 22 29.1]
maṇḍalāgreṇa śākādipattrair vā bahuśo likhet | [AHS, Utt., 22 29.2]
tataśca pratisāryāṇi ghṛtamaṇḍamadhudrutaiḥ | [AHS, Utt., 22 30.1]
lākṣāpriyaṅgupattaṅgalavaṇottamagairikaiḥ | [AHS, Utt., 22 30.2]
sakuṣṭhaśuṇṭhīmaricayaṣṭīmadhurasāñjanaiḥ | [AHS, Utt., 22 31.1]
sukhoṣṇo ghṛtamaṇḍo 'nu tailaṃ vā kavaḍagrahaḥ | [AHS, Utt., 22 31.2]
ghṛtaṃ ca madhuraiḥ siddhaṃ hitaṃ kavaḍanasyayoḥ | [AHS, Utt., 22 32.1]
dantapuppuṭake svinnacchinnabhinnavilekhite | [AHS, Utt., 22 32.2]
yaṣṭyāhvasvarjikāśuṇṭhīsaindhavaiḥ pratisāraṇam | [AHS, Utt., 22 33.1]
vidradhau kaṭutīkṣṇoṣṇarūkṣaiḥ kavaḍalepanam | [AHS, Utt., 22 33.2]
gharṣaṇaṃ kaṭukākuṣṭhavṛścikālīyavodbhavaiḥ | [AHS, Utt., 22 34.1]
rakṣet pākaṃ himaiḥ pakvaḥ pāṭyo dāhyo 'vagāḍhakaḥ | [AHS, Utt., 22 34.2]
suṣire chinnalikhite sakṣaudraiḥ pratisāraṇam | [AHS, Utt., 22 35.1]
lodhramustamiśiśreṣṭhātārkṣyapattaṅgakiṃśukaiḥ | [AHS, Utt., 22 35.2]
sakaṭphalaiḥ kaṣāyaiśca teṣāṃ gaṇḍūṣa iṣyate | [AHS, Utt., 22 36.1]
yaṣṭīlodhrotpalānantāśārivāgurucandanaiḥ | [AHS, Utt., 22 36.2]
sagairikasitāpuṇḍraiḥ siddhaṃ tailaṃ ca nāvanam | [AHS, Utt., 22 37.1]
chittvādhimāṃsakaṃ cūrṇaiḥ sakṣaudraiḥ pratisārayet | [AHS, Utt., 22 37.2]
vacātejovatīpāṭhāsvarjikāyavaśūkajaiḥ | [AHS, Utt., 22 38.1]
paṭolanimbatriphalākaṣāyaḥ kavaḍo hitaḥ | [AHS, Utt., 22 38.2]
vidarbhe dantamūlāni maṇḍalāgreṇa śodhayet | [AHS, Utt., 22 39.1]
kṣāraṃ yuñjyāt tato nasyaṃ gaṇḍūṣādi ca śītalam | [AHS, Utt., 22 39.2]
saṃśodhyobhayataḥ kāyaṃ śiraścopacaret tataḥ | [AHS, Utt., 22 40.1]
nāḍīṃ dantānugāṃ dantaṃ samuddhṛtyāgninā dahet | [AHS, Utt., 22 40.2]
kubjāṃ naikagatiṃ pūrṇāṃ guḍena madanena vā | [AHS, Utt., 22 41.1]
dhāvanaṃ jātimadanakhadirasvādukaṇṭakaiḥ | [AHS, Utt., 22 41.2]
kṣīrivṛkṣāmbugaṇḍūṣo nasyaṃ tailaṃ ca tatkṛtam | [AHS, Utt., 22 42.1]
kuryād vātauṣṭhakopoktaṃ kaṇṭakeṣvanilātmasu | [AHS, Utt., 22 42.2]
jihvāyāṃ pittajāteṣu ghṛṣṭeṣu rudhire srute | [AHS, Utt., 22 43.1]
pratisāraṇagaṇḍūṣanāvanaṃ madhurair hitam | [AHS, Utt., 22 43.2]
tīkṣṇaiḥ kaphottheṣvevaṃ ca sarṣapatryūṣaṇādibhiḥ | [AHS, Utt., 22 44.1]
nave jihvālase 'pyevaṃ taṃ tu śastreṇa na spṛśet | [AHS, Utt., 22 44.2]
unnamya jihvām ākṛṣṭāṃ baḍiśenādhijihvikām | [AHS, Utt., 22 45.1]
chedayen maṇḍalāgreṇa tīkṣṇoṣṇair gharṣaṇādi ca | [AHS, Utt., 22 45.2]
upajihvāṃ parisrāvya yavakṣāreṇa gharṣayet | [AHS, Utt., 22 46.1]
kaphaghnaiḥ śuṇḍikā sādhyā nasyagaṇḍūṣagharṣaṇaiḥ | [AHS, Utt., 22 46.2]
ervārubījapratimaṃ vṛddhāyām asirātatam | [AHS, Utt., 22 47.1]
agraṃ niviṣṭaṃ jihvāyā baḍiśādyavalambitam | [AHS, Utt., 22 47.2]
chedayen maṇḍalāgreṇa nātyagre na ca mūlataḥ | [AHS, Utt., 22 48.1]
chede 'tyasṛkkṣayān mṛtyur hīne vyādhir vivardhate | [AHS, Utt., 22 48.2]
maricātiviṣāpāṭhāvacākuṣṭhakuṭannaṭaiḥ | [AHS, Utt., 22 49.1]
chinnāyāṃ sapaṭukṣaudrair gharṣaṇaṃ kavaḍaḥ punaḥ | [AHS, Utt., 22 49.2]
kaṭukātiviṣāpāṭhānimbarāsnāvacāmbubhiḥ | [AHS, Utt., 22 50.1]
saṃghāte puppuṭe kūrme vilikhyaivaṃ samācaret | [AHS, Utt., 22 50.2]
apakve tālupāke tu kāsīsakṣaudratārkṣyajaiḥ | [AHS, Utt., 22 51.1]
gharṣaṇaṃ kavaḍaḥ śītakaṣāyamadhurauṣadhaiḥ | [AHS, Utt., 22 51.2]
pakve 'ṣṭāpadavad bhinne tīkṣṇoṣṇaiḥ pratisāraṇam | [AHS, Utt., 22 52.1]
vṛṣanimbapaṭolādyaistiktaiḥ kavaḍadhāraṇam | [AHS, Utt., 22 52.2]
tāluśoṣe tvatṛṣṇasya sarpiruttarabhaktikam | [AHS, Utt., 22 53.1]
kaṇāśuṇṭhīśṛtaṃ pānam amlair gaṇḍūṣadhāraṇam | [AHS, Utt., 22 53.2]
dhanvamāṃsarasāḥ snigdhāḥ kṣīrasarpiśca nāvanam | [AHS, Utt., 22 54.1]
kaṇṭharogeṣvasṛṅmokṣastīkṣṇair nasyādi karma ca | [AHS, Utt., 22 54.2]
kvāthaḥ pānaṃ ca dārvītvaṅnimbatārkṣyakaliṅgajaḥ | [AHS, Utt., 22 55.1]
harītakīkaṣāyo vā peyo mākṣikasaṃyutaḥ | [AHS, Utt., 22 55.2]
śreṣṭhāvyoṣayavakṣāradārvīdvīpirasāñjanaiḥ | [AHS, Utt., 22 56.1]
sapāṭhātejinīnimbaiḥ śuktagomūtrasādhitaiḥ | [AHS, Utt., 22 56.2]
kavaḍo guṭikā vātra kalpitā pratisāraṇam | [AHS, Utt., 22 57.1]
niculaṃ kaṭabhī mustaṃ devadāru mahauṣadham | [AHS, Utt., 22 57.2]
vacā dantī ca mūrvā ca lepaḥ koṣṇo 'rtiśophahā | [AHS, Utt., 22 58.1]
athāntarbāhyataḥ svinnāṃ vātarohiṇikāṃ likhet | [AHS, Utt., 22 58.2]
aṅgulīśastrakeṇāśu paṭuyuktanakhena vā | [AHS, Utt., 22 59.1]
pañcamūlāmbu kavaḍastailaṃ gaṇḍūṣanāvanam | [AHS, Utt., 22 59.2]
visrāvya pittasambhūtāṃ sitākṣaudrapriyaṅgubhiḥ | [AHS, Utt., 22 60.1]
gharṣet salodhrapattaṅgaiḥ kavaḍaḥ kvathitaiśca taiḥ | [AHS, Utt., 22 60.2]
drākṣāparūṣakakvātho hitaśca kavaḍagrahe | [AHS, Utt., 22 61.1]
upācared evam eva pratyākhyāyāsrasaṃbhavām | [AHS, Utt., 22 61.2]
sāgāradhūmaiḥ kaṭukaiḥ kaphajāṃ pratisārayet | [AHS, Utt., 22 62.1]
nasyagaṇḍūṣayostailaṃ sādhitaṃ ca praśasyate | [AHS, Utt., 22 62.2]
apāmārgaphalaśvetādantījantughnasaindhavaiḥ | [AHS, Utt., 22 63.1]
tadvacca vṛndaśālūkatuṇḍikerīgilāyuṣu | [AHS, Utt., 22 63.2]
vidradhau srāvite śreṣṭhārocanātārkṣyagairikaiḥ | [AHS, Utt., 22 64.1]
salodhrapaṭupattaṅgakaṇair gaṇḍūṣagharṣaṇe | [AHS, Utt., 22 64.2]
galagaṇḍaḥ pavanajaḥ svinno niḥsrutaśoṇitaḥ | [AHS, Utt., 22 65.1]
tilair bījaiśca laṭvomāpriyālaśaṇasaṃbhavaiḥ | [AHS, Utt., 22 65.2]
upanāhyo vraṇe rūḍhe pralepyaśca punaḥ punaḥ | [AHS, Utt., 22 66.1]
śigrutilvakatarkārīgajakṛṣṇāpunarnavaiḥ | [AHS, Utt., 22 66.2]
kālāmṛtārkamūlaiśca puṣpaiśca karahāṭajaiḥ | [AHS, Utt., 22 67.1]
ekaiṣīkānvitaiḥ piṣṭaiḥ surayā kāñjikena vā | [AHS, Utt., 22 67.2]
guḍūcīnimbakuṭajahaṃsapadībalādvayaiḥ | [AHS, Utt., 22 68.1]
sādhitaṃ pāyayet tailaṃ sakṛṣṇādevadārubhiḥ | [AHS, Utt., 22 68.2]
kartavyaṃ kaphaje 'pyetat svedavimlāpane tvati | [AHS, Utt., 22 69.1]
lepo 'jagandhātiviṣāviśalyāḥ saviṣāṇikāḥ | [AHS, Utt., 22 69.2]
guñjālābuśukāhvāśca palāśakṣārakalkitāḥ | [AHS, Utt., 22 70.1]
mūtrasrutaṃ haṭhakṣāraṃ paktvā kodravabhuk pibet | [AHS, Utt., 22 70.2]
sādhitaṃ vatsakādyair vā tailaṃ sapaṭupañcakaiḥ | [AHS, Utt., 22 71.1]
kaphaghnān dhūmavamananāvanādīṃśca śīlayet | [AHS, Utt., 22 71.2]
medobhave sirāṃ vidhyet kaphaghnaṃ ca vidhiṃ bhajet | [AHS, Utt., 22 72.1]
asanādirajaścainaṃ prātar mūtreṇa pāyayet | [AHS, Utt., 22 72.2]
aśāntau pācayitvā ca sarvān vraṇavad ācaret | [AHS, Utt., 22 73.1]
mukhapākeṣu sakṣaudrā prayojyā mukhadhāvanāḥ | [AHS, Utt., 22 73.2]
kvathitāstriphalāpāṭhāmṛdvīkājātipallavāḥ | [AHS, Utt., 22 74.1]
niṣṭhevyā bhakṣayitvā vā kuṭherādir gaṇo 'thavā | [AHS, Utt., 22 74.2]
mukhapāke 'nilāt kṛṣṇāpaṭvelāḥ pratisāraṇam | [AHS, Utt., 22 75.1]
tailaṃ vātaharaiḥ siddhaṃ hitaṃ kavaḍanasyayoḥ | [AHS, Utt., 22 75.2]
pittāsre pittaraktaghnaḥ kaphaghnaśca kaphe vidhiḥ | [AHS, Utt., 22 76.1]
likhecchākādipattraiśca piṭikāḥ kaṭhināḥ sthirāḥ | [AHS, Utt., 22 76.2]
yathādoṣodayaṃ kuryāt saṃnipāte cikitsitam | [AHS, Utt., 22 77.1]
nave 'rbude tvasaṃvṛddhe chedite pratisāraṇam | [AHS, Utt., 22 77.2]
svarjikānāgarakṣaudraiḥ kvātho gaṇḍūṣa iṣyate | [AHS, Utt., 22 78.1]
guḍūcīnimbakalkottho madhutailasamanvitaḥ | [AHS, Utt., 22 78.2]
yavānnabhuk tīkṣṇatailanasyābhyaṅgāṃstathācaret | [AHS, Utt., 22 79.1]
vamite pūtivadane dhūmastīkṣṇaḥ sanāvanaḥ | [AHS, Utt., 22 79.2]
samaṅgādhātakīlodhraphalinīpadmakair jalam | [AHS, Utt., 22 80.1]
dhāvanaṃ vadanasyāntaścūrṇitairavacūrṇitam | [AHS, Utt., 22 80.2]
śītādopakuśoktaṃ ca nāvanādi ca śīlayet | [AHS, Utt., 22 81.1]
phalatrayadvīpikirātatiktayaṣṭyāhvasiddhārthakaṭutrikāṇi | [AHS, Utt., 22 81.2]
mustāharidrādvayayāvaśūkavṛkṣāmlakāmlāgrimavetasāśca | [AHS, Utt., 22 81.3]
aśvatthajambvāmradhanañjayatvak tvak cāhimārāt khadirasya sāraḥ | [AHS, Utt., 22 82.1]
kvāthena teṣāṃ ghanatāṃ gatena taccūrṇayuktā guṭikā vidheyāḥ | [AHS, Utt., 22 82.2]
tā dhāritā ghnanti mukhena nityaṃ kaṇṭhauṣṭhatālvādigadān sukṛcchrān | [AHS, Utt., 22 83.1]
viśeṣato rohiṇikāsyaśoṣagandhān videhādhipatipraṇītāḥ | [AHS, Utt., 22 83.2]
khadiratulām ambughaṭe paktvā toyena tena piṣṭaiśca | [AHS, Utt., 22 84.1]
candanajoṅgakakuṅkumaparipelavavālakośīraiḥ | [AHS, Utt., 22 84.2]
suratarulodhradrākṣāmañjiṣṭhācocapadmakaviḍaṅgaiḥ | [AHS, Utt., 22 85.1]
spṛkkānatanakhakaṭphalasūkṣmailādhyāmakaiḥ sapattaṅgaiḥ | [AHS, Utt., 22 85.2]
tailaprasthaṃ vipacet karṣāṃśaiḥ pānanasyagaṇḍūṣaistat | [AHS, Utt., 22 86.1]
hatvāsye sarvagadān janayati gārdhrīṃ dṛśaṃ śrutiṃ ca vārāhīm | [AHS, Utt., 22 86.2]
udvartitaṃ ca prapunāṭalodhradārvībhirabhyaktam anena vaktram | [AHS, Utt., 22 87.1]
nirvyaṅganīlīmukhadūṣikādi saṃjāyate candrasamānakānti | [AHS, Utt., 22 87.2]
palaśataṃ bāṇāt toyaghaṭe paktvā rase 'smiṃśca palārdhikaiḥ | [AHS, Utt., 22 88.1]
khadirajambūyaṣṭyānantāmrair ahimāranīlotpalānvitaiḥ | [AHS, Utt., 22 88.2]
tailaprasthaṃ pācayecchlakṣṇapiṣṭairebhir dravyair dhāritaṃ tan mukhena | [AHS, Utt., 22 89.1]
rogān sarvān hanti vaktre viśeṣāt sthairyaṃ dhatte dantapaṅkteścalāyāḥ | [AHS, Utt., 22 89.2]
khadirasārād dve tule paced valkāt tulāṃ cārimedasaḥ | [AHS, Utt., 22 90.1]
ghaṭacatuṣke pādaśeṣe 'smin pūte punaḥ kvathanād ghane | [AHS, Utt., 22 90.2]
ākṣikaṃ kṣipet susūkṣmaṃ rajaḥ sevyāmbupattaṅgagairikam | [AHS, Utt., 22 91.1]
candanadvayalodhrapuṇḍrāhvayaṣṭyāhvalākṣāñjanadvayam | [AHS, Utt., 22 91.2]
dhātakīkaṭphaladviniśātriphalācaturjātajoṅgakam | [AHS, Utt., 22 92.1]
mustamañjiṣṭhānyagrodhaprarohamāṃsīyavāsakam | [AHS, Utt., 22 92.2]
padmakailāsamaṅgāśca śīte tasmiṃstathā pālikāṃ pṛthak | [AHS, Utt., 22 93.1]
jātīpattrikāṃ sajātiphalāṃ sahalavaṅgakaṅkollakām | [AHS, Utt., 22 93.2]
sphaṭikaśubhrasurabhikarpūrakuḍavaṃ ca tatrāvapet tataḥ | [AHS, Utt., 22 94.1]
kārayed guṭikāḥ sadā caitā dhāryā mukhe tadgadāpahāḥ | [AHS, Utt., 22 94.2]
kvāthyauṣadhavyatyayayojanena tailaṃ pacet kalpanayānayaiva | [AHS, Utt., 22 95.1]
sarvāsyarogoddhṛtaye tad āhur dantasthiratve tvidam eva mukhyam | [AHS, Utt., 22 95.2]
khadireṇaitā guṭikāstailam idaṃ cārimedasā prathitam | [AHS, Utt., 22 96.1]
anuśīlayan pratidinaṃ svastho 'pi dṛḍhadvijo bhavati | [AHS, Utt., 22 96.2]
kṣudrāguḍūcīsumanaḥpravāladārvīyavāsatriphalākaṣāyaḥ | [AHS, Utt., 22 97.1]
kṣaudreṇa yuktaḥ kavaḍagraho 'yaṃ sarvāmayān vaktragatān nihanti | [AHS, Utt., 22 97.2]
pāṭhādārvītvakkuṣṭhamustāsamaṅgātiktāpītāṅgīlodhratejovatīnām | [AHS, Utt., 22 98.1]
cūrṇaḥ sakṣaudro dantamāṃsārtikaṇḍūpākasrāvāṇāṃ nāśano gharṣaṇena | [AHS, Utt., 22 98.2]
gṛhadhūmatārkṣyapāṭhāvyoṣakṣārāgnyayovarātejohvaiḥ | [AHS, Utt., 22 99.1]
mukhadantagalavikāre sakṣaudraḥ kālako vidhāryaścūrṇaḥ | [AHS, Utt., 22 99.2]
dārvītvaksindhūdbhavamanaḥśilāyāvaśūkaharitālaiḥ | [AHS, Utt., 22 100.1]
dhāryaḥ pītakacūrṇo dantāsyagalāmaye samadhvājyaḥ | [AHS, Utt., 22 100.2]
dvikṣāradhūmakavarāpañcapaṭuvyoṣavellagiritārkṣyaiḥ | [AHS, Utt., 22 101.1]
gomūtreṇa vipakvā galāmayaghnī rasakriyā eṣā | [AHS, Utt., 22 101.2]
gomūtrakvathanavilīnavigrahāṇāṃ pathyānāṃ jalamiśikuṣṭhabhāvitānām | [AHS, Utt., 22 102.1]
attāraṃ naram aṇavo 'pi vaktrarogāḥ śrotāraṃ nṛpam iva na spṛśantyanarthāḥ | [AHS, Utt., 22 102.2]
saptacchadośīrapaṭolamustaharītakītiktakarohiṇībhiḥ | [AHS, Utt., 22 103.1]
yaṣṭyāhvarājadrumacandanaiśca kvāthaṃ pibet pākaharaṃ mukhasya | [AHS, Utt., 22 103.2]
paṭolaśuṇṭhītriphalāviśālātrāyantitiktādviniśāmṛtānām | [AHS, Utt., 22 104.1]
pītaḥ kaṣāyo madhunā nihanti mukhe sthitaścāsyagadān aśeṣān | [AHS, Utt., 22 104.2]
svarasaḥ kvathito dārvyā ghanībhūtaḥ sagairikaḥ | [AHS, Utt., 22 105.1]
āsyasthaḥ samadhur vaktrapākanāḍīvraṇāpahaḥ | [AHS, Utt., 22 105.2]
paṭolanimbayaṣṭyāhvavāsājātyarimedasām | [AHS, Utt., 22 106.1]
khadirasya varāyāśca pṛthag evaṃ prakalpanā | [AHS, Utt., 22 106.2]
khadirāyovarāpārthamadayantyahimārakaiḥ | [AHS, Utt., 22 107.1]
gaṇḍūṣo 'mbuśṛtair dhāryo durbaladvijaśāntaye | [AHS, Utt., 22 107.2]
mukhadantamūlagalajāḥ prāyo rogāḥ kaphāsrabhūyiṣṭhāḥ | [AHS, Utt., 22 108.1]
tasmāt teṣām asakṛd rudhiraṃ visrāvayed duṣṭam | [AHS, Utt., 22 108.2]
kāyaśirasor vireko vamanaṃ kavaḍagrahāśca kaṭutiktāḥ | [AHS, Utt., 22 109.1]
prāyaḥ śastaṃ teṣāṃ kapharaktaharaṃ tathā karma | [AHS, Utt., 22 109.2]
yavatṛṇadhānyaṃ bhaktaṃ vidalaiḥ kṣāroṣitairapasnehāḥ | [AHS, Utt., 22 110.1]
yūṣā bhakṣyāśca hitā yaccānyacchleṣmanāśāya | [AHS, Utt., 22 110.2]
prāṇānilapathasaṃsthāḥ śvasitam api nirundhate pramādavataḥ | [AHS, Utt., 22 111.1]
kaṇṭhāmayāścikitsitam ato drutaṃ teṣu kurvīta | [AHS, Utt., 22 111.2]
{AHS, Utt., 23}
athātaḥ śirorogavijñānīyaṃ vyākhyāsyāmaḥ | [AHS, Utt., 23 1.1]
iti ha smāhurātreyādayo maharṣayaḥ | [AHS, Utt., 23 1.2]
dhūmātapatuṣārāmbukrīḍātisvapnajāgaraiḥ | [AHS, Utt., 23 1.3]
utsvedādhipurovātabāṣpanigraharodanaiḥ | [AHS, Utt., 23 1.4]
atyambumadyapānena kṛmibhir vegadhāraṇaiḥ | [AHS, Utt., 23 2.1]
upadhānamṛjābhyaṅgadveṣādhaḥpratatekṣaṇaiḥ | [AHS, Utt., 23 2.2]
asātmyagandhaduṣṭāmabhāṣyādyaiśca śirogatāḥ | [AHS, Utt., 23 3.1]
janayantyāmayān doṣāstatra mārutakopataḥ | [AHS, Utt., 23 3.2]
nistudyete bhṛśaṃ śaṅkhau ghāṭā saṃbhidyate tathā | [AHS, Utt., 23 4.1]
bhruvor madhyaṃ lalāṭaṃ ca patatīvātivedanam | [AHS, Utt., 23 4.2]
bādhyete svanataḥ śrotre niṣkṛṣyete ivākṣiṇī | [AHS, Utt., 23 5.1]
ghūrṇatīva śiraḥ sarvaṃ saṃdhibhya iva mucyate | [AHS, Utt., 23 5.2]
sphuratyati sirājālaṃ kandharāhanusaṃgrahaḥ | [AHS, Utt., 23 6.1]
prakāśāsahatā ghrāṇasrāvo 'kasmād vyathāśamau | [AHS, Utt., 23 6.2]
mārdavaṃ mardanasnehasvedabandhaiśca jāyate | [AHS, Utt., 23 7.1]
śirastāpo 'yam ardhe tu mūrdhnaḥ so 'rdhāvabhedakaḥ | [AHS, Utt., 23 7.2]
pakṣāt kupyati māsād vā svayam eva ca śāmyati | [AHS, Utt., 23 8.1]
ativṛddhastu nayanaṃ śravaṇaṃ vā vināśayet | [AHS, Utt., 23 8.2]
śiro'bhitāpe pittotthe śirodhūmāyanaṃ jvaraḥ | [AHS, Utt., 23 9.1]
svedo 'kṣidahanaṃ mūrchā niśi śītaiśca mārdavam | [AHS, Utt., 23 9.2]
aruciḥ kaphaje mūrdhno gurustimitaśītatā | [AHS, Utt., 23 10.1]
sirāniṣpandatālasyaṃ ruṅ mandāhnyadhikā niśi | [AHS, Utt., 23 10.2]
tandrā śūnākṣikūṭatvaṃ karṇakaṇḍūyanaṃ vamiḥ | [AHS, Utt., 23 11.1]
raktāt pittādhikarujaḥ sarvaiḥ syāt sarvalakṣaṇaḥ | [AHS, Utt., 23 11.2]
saṃkīrṇair bhojanair mūrdhni kledite rudhirāmiṣe | [AHS, Utt., 23 12.1]
kopite saṃnipāte ca jāyante mūrdhni jantavaḥ | [AHS, Utt., 23 12.2]
śirasaste pibanto 'sraṃ ghorāḥ kurvanti vedanāḥ | [AHS, Utt., 23 13.1]
cittavibhraṃśajananīr jvaraḥ kāso balakṣayaḥ | [AHS, Utt., 23 13.2]
raukṣyaśophavyadhacchedadāhasphuraṇapūtitāḥ | [AHS, Utt., 23 14.1]
kapāle tāluśirasoḥ kaṇḍūḥ śoṣaḥ pramīlakaḥ | [AHS, Utt., 23 14.2]
tāmrācchasiṅghāṇakatā karṇanādaśca jantuje | [AHS, Utt., 23 15.1]
vātolbaṇāḥ śiraḥkampaṃ tatsaṃjñaṃ kurvate malāḥ | [AHS, Utt., 23 15.2]
pittapradhānair vātādyaiḥ śaṅkhe śophaḥ saśoṇitaiḥ | [AHS, Utt., 23 16.1]
tīvradāharujārāgapralāpajvaratṛḍbhramāḥ | [AHS, Utt., 23 16.2]
tiktāsyaḥ pītavadanaḥ kṣiprakārī sa śaṅkhakaḥ | [AHS, Utt., 23 17.1]
trirātrājjīvitaṃ hanti sidhyatyapyāśu sādhitaḥ | [AHS, Utt., 23 17.2]
pittānubaddhaḥ śaṅkhākṣibhrūlalāṭeṣu mārutaḥ | [AHS, Utt., 23 18.1]
rujaṃ saspandanāṃ kuryād anusūryodayodayām | [AHS, Utt., 23 18.2]
ā madhyāhnaṃ vivardhiṣṇuḥ kṣudvataḥ sā viśeṣataḥ | [AHS, Utt., 23 19.1]
avyavasthitaśītoṣṇasukhā śāmyatyataḥ param | [AHS, Utt., 23 19.2]
sūryāvartaḥ sa ityuktā daśa rogāḥ śirogatāḥ | [AHS, Utt., 23 20.1]
śirasyeva ca vakṣyante kapāle vyādhayo nava | [AHS, Utt., 23 20.2]
kapāle pavane duṣṭe garbhasthasyāpi jāyate | [AHS, Utt., 23 21.1]
savarṇo nīrujaḥ śophastaṃ vidyād upaśīrṣakam | [AHS, Utt., 23 21.2]
yathādoṣodayaṃ brūyāt piṭikārbudavidradhīn | [AHS, Utt., 23 22.1]
kapāle kledabahulāḥ pittāsṛkśleṣmajantubhiḥ | [AHS, Utt., 23 22.2]
kaṅgusiddhārthakanibhāḥ piṭikāḥ syurarūṃṣikāḥ | [AHS, Utt., 23 23.1]
kaṇḍūkeśacyutisvāparaukṣyakṛt sphuṭanaṃ tvacaḥ | [AHS, Utt., 23 23.2]
susūkṣmaṃ kaphavātābhyāṃ vidyād dāruṇakaṃ tu tat | [AHS, Utt., 23 24.1]
romakūpānugaṃ pittaṃ vātena saha mūrchitam | [AHS, Utt., 23 24.2]
pracyāvayati romāṇi tataḥ śleṣmā saśoṇitaḥ | [AHS, Utt., 23 25.1]
romakūpān ruṇaddhyasya tenānyeṣām asaṃbhavaḥ | [AHS, Utt., 23 25.2]
tad indraluptaṃ rujyāṃ ca prāhuścāceti cāpare | [AHS, Utt., 23 26.1]
khalaterapi janmaivaṃ śātanaṃ tatra tu kramāt | [AHS, Utt., 23 26.2]
sā vātād agnidagdhābhā pittāt svinnasirāvṛtā | [AHS, Utt., 23 27.1]
kaphād ghanatvag varṇāṃśca yathāsvaṃ nirdiśet tvaci | [AHS, Utt., 23 27.2]
doṣaiḥ sarvākṛtiḥ sarvairasādhyā sā nakhaprabhā | [AHS, Utt., 23 28.1]
dagdhāgnineva nīromā sadāhā yā ca jāyate | [AHS, Utt., 23 28.2]
śokaśramakrodhakṛtaḥ śarīroṣmā śirogataḥ | [AHS, Utt., 23 29.1]
keśān sadoṣaḥ pacati palitaṃ sambhavatyataḥ | [AHS, Utt., 23 29.2]
tad vātāt sphuṭitaṃ śyāvaṃ kharaṃ rūkṣaṃ jalaprabham | [AHS, Utt., 23 30.1]
pittāt sadāhaṃ pītābhaṃ kaphāt snigdhaṃ vivṛddhimat | [AHS, Utt., 23 30.2]
sthūlaṃ suśuklaṃ sarvaistu vidyād vyāmiśralakṣaṇam | [AHS, Utt., 23 31.1]
śirorujodbhavaṃ cānyad vivarṇaṃ sparśanāsaham | [AHS, Utt., 23 31.2]
asādhyā saṃnipātena khalatiḥ palitāni ca | [AHS, Utt., 23 32.1]
śarīrapariṇāmotthānyapekṣante rasāyanam | [AHS, Utt., 23 32.2]
{AHS, Utt., 24}
athātaḥ śirorogapratiṣedhaṃ vyākhyāsyāmaḥ | [AHS, Utt., 24 1.1]
iti ha smāhurātreyādayo maharṣayaḥ | [AHS, Utt., 24 1.2]
śiro'bhitāpe 'nilaje vātavyādhividhiṃ caret | [AHS, Utt., 24 1.3]
ghṛtam aktaśirā rātrau pibed uṣṇapayo'nupaḥ | [AHS, Utt., 24 1.4]
māṣān kulatthān mudgān vā tadvat khāded ghṛtānvitān | [AHS, Utt., 24 2.1]
tailaṃ tilānāṃ kalkaṃ vā kṣīreṇa saha pāyayet | [AHS, Utt., 24 2.2]
piṇḍopanāhasvedāśca māṃsadhānyakṛtā hitāḥ | [AHS, Utt., 24 3.1]
vātaghnadaśamūlādisiddhakṣīreṇa secanam | [AHS, Utt., 24 3.2]
snigdhaṃ nasyaṃ tathā dhūmaḥ śiraḥśravaṇatarpaṇam | [AHS, Utt., 24 4.1]
varaṇādau gaṇe kṣuṇṇe kṣīram ardhodakaṃ pacet | [AHS, Utt., 24 4.2]
kṣīrāvaśiṣṭaṃ tacchītaṃ mathitvā sāram āharet | [AHS, Utt., 24 5.1]
tato madhurakaiḥ siddhaṃ nasyaṃ tat pūjitaṃ haviḥ | [AHS, Utt., 24 5.2]
varge 'tra pakvaṃ kṣīre ca peyaṃ sarpiḥ saśarkaram | [AHS, Utt., 24 6.1]
kārpāsamajjā tvaṅ mustā sumanaḥkorakāṇi ca | [AHS, Utt., 24 6.2]
nasyam uṣṇāmbupiṣṭāni sarvamūrdharujāpaham | [AHS, Utt., 24 7.1]
śarkarākuṅkumaśṛtaṃ ghṛtaṃ pittāsṛganvaye | [AHS, Utt., 24 7.2]
pralepaiḥ saghṛtaiḥ kuṣṭhakuṭilotpalacandanaiḥ | [AHS, Utt., 24 8.1]
vātodrekabhayād raktaṃ na cāsminn avasecayet | [AHS, Utt., 24 8.2]
ityaśāntau cale dāhaḥ kaphe ceṣṭo yathoditaḥ | [AHS, Utt., 24 9.1]
ardhāvabhedake 'pyeṣā tathā doṣānvayāt kriyā | [AHS, Utt., 24 9.2]
śirīṣabījāpāmārgamūlaṃ nasyaṃ viḍānvitam | [AHS, Utt., 24 10.1]
sthirāraso vā lepe tu prapunnāṭo 'mlakalkitaḥ | [AHS, Utt., 24 10.2]
sūryāvarte 'pi tasmiṃstu sirayāpahared asṛk | [AHS, Utt., 24 11.1]
śiro'bhitāpe pittotthe snigdhasya vyadhayet sirām | [AHS, Utt., 24 11.2]
śītāḥ śiromukhālepasekaśodhanavastayaḥ | [AHS, Utt., 24 12.1]
jīvanīyaśṛte kṣīrasarpiṣī pānanasyayoḥ | [AHS, Utt., 24 12.2]
kartavyaṃ raktaje 'pyetat pratyākhyāya ca śaṅkhake | [AHS, Utt., 24 13.1]
śleṣmābhitāpe jīrṇājyasnehitaiḥ kaṭukair vamet | [AHS, Utt., 24 13.2]
svedapralepanasyādyā rūkṣatīkṣṇoṣṇabheṣajaiḥ | [AHS, Utt., 24 14.1]
śasyante copavāso 'tra nicaye miśram ācaret | [AHS, Utt., 24 14.2]
kṛmije śoṇitaṃ nasyaṃ tena mūrchanti jantavaḥ | [AHS, Utt., 24 15.1]
mattāḥ śoṇitagandhena niryānti ghrāṇavaktrayoḥ | [AHS, Utt., 24 15.2]
sutīkṣṇanasyadhūmābhyāṃ kuryān nirharaṇaṃ tataḥ | [AHS, Utt., 24 16.1]
viḍaṅgasvarjikādantīhiṅgugomūtrasādhitam | [AHS, Utt., 24 16.2]
kaṭunimbeṅgudīpīlutailaṃ nasyaṃ pṛthak pṛthak | [AHS, Utt., 24 17.1]
ajāmūtradrutaṃ nasyaṃ kṛmijit kṛmijit param | [AHS, Utt., 24 17.2]
pūtimatsyayutaiḥ kuryāddhūmaṃ nāvanabheṣajaiḥ | [AHS, Utt., 24 18.1]
kṛmibhiḥ pītaraktatvād raktam atra na nirharet | [AHS, Utt., 24 18.2]
vātābhitāpavihitaḥ kampe dāhād vinā kramaḥ | [AHS, Utt., 24 19.1]
nave janmottaraṃ jāte yojayed upaśīrṣake | [AHS, Utt., 24 19.2]
vātavyādhikriyāṃ pakve karma vidradhicoditam | [AHS, Utt., 24 20.1]
āmapakve yathāyogyaṃ vidradhipiṭikārbude | [AHS, Utt., 24 20.2]
arūṃṣikā jalaukobhir hṛtāsrā nimbavāriṇā | [AHS, Utt., 24 21.1]
siktā prabhūtalavaṇair limped aśvaśakṛdrasaiḥ | [AHS, Utt., 24 21.2]
paṭolanimbapattrair vā saharidraiḥ sukalkitaiḥ | [AHS, Utt., 24 22.1]
gomūtrajīrṇapiṇyākakṛkavākumalairapi | [AHS, Utt., 24 22.2]
kapālabhṛṣṭaṃ kuṣṭhaṃ vā cūrṇitaṃ tailasaṃyutam | [AHS, Utt., 24 23.1]
rūṃṣikālepanaṃ kaṇḍūkledadāhārtināśanam | [AHS, Utt., 24 23.2]
mālatīcitrakāśvaghnanaktamālaprasādhitam | [AHS, Utt., 24 24.1]
cācārūṃṣikayostailam abhyaṅgaḥ kṣuraghṛṣṭayoḥ | [AHS, Utt., 24 24.2]
aśāntau śirasaḥ śuddhyai yateta vamanādibhiḥ | [AHS, Utt., 24 25.1]
vidhyet sirāṃ dāruṇake lālāṭyāṃ śīlayen mṛjām | [AHS, Utt., 24 25.2]
nāvanaṃ mūrdhavastiṃ ca lepayecca samākṣikaiḥ | [AHS, Utt., 24 26.1]
priyālabījamadhukakuṣṭhamāṣaiḥ sasarṣapaiḥ | [AHS, Utt., 24 26.2]
lākṣāśamyākapattraiḍagajadhātrīphalaistathā | [AHS, Utt., 24 27.1]
koradūṣatṛṇakṣāravāriprakṣālanaṃ hitam | [AHS, Utt., 24 27.2]
indralupte yathāsannaṃ sirāṃ viddhvā pralepayet | [AHS, Utt., 24 28.1]
pracchāya gāḍhaṃ kāsīsamanohvātutthakoṣaṇaiḥ | [AHS, Utt., 24 28.2]
vanyāmaratarubhyāṃ vā guñjāmūlaphalaistathā | [AHS, Utt., 24 29.1]
tathā lāṅgalikāmūlaiḥ karavīrarasena vā | [AHS, Utt., 24 29.2]
sakṣaudrakṣudravārtākasvarasena rasena vā | [AHS, Utt., 24 30.1]
dhattūrakasya pattrāṇāṃ bhallātakarasena vā | [AHS, Utt., 24 30.2]
athavā mākṣikahavistilapuṣpatrikaṇṭakaiḥ | [AHS, Utt., 24 31.1]
tailāktā hastidantasya maṣī cācauṣadhaṃ param | [AHS, Utt., 24 31.2]
śuklaromodgame tadvan maṣī meṣaviṣāṇajā | [AHS, Utt., 24 32.1]
varjayed vāriṇā sekaṃ yāvad romasamudbhavaḥ | [AHS, Utt., 24 32.2]
khalatau palite valyāṃ haridromni ca śodhitam | [AHS, Utt., 24 33.1]
nasyavaktraśiro'bhyaṅgapradehaiḥ samupācaret | [AHS, Utt., 24 33.2]
siddhaṃ tailaṃ bṛhatyādyair jīvanīyaiśca nāvanam | [AHS, Utt., 24 34.1]
māsaṃ vā nimbajaṃ tailaṃ kṣīrabhuṅnāvayed yatiḥ | [AHS, Utt., 24 34.2]
nīlīśirīṣakoraṇṭabhṛṅgasvarasabhāvitam | [AHS, Utt., 24 35.1]
śelvakṣatilarāmāṇāṃ bījaṃ kākāṇḍakīsamam | [AHS, Utt., 24 35.2]
piṣṭvājapayasā lohālliptād arkāṃśutāpitāt | [AHS, Utt., 24 36.1]
tailaṃ srutaṃ kṣīrabhujo nāvanāt palitāntakṛt | [AHS, Utt., 24 36.2]
kṣīrāt sāhacarād bhṛṅgarajasaḥ saurasād rasāt | [AHS, Utt., 24 37.1]
prasthaistailasya kuḍavaḥ siddho yaṣṭīpalānvitaḥ | [AHS, Utt., 24 37.2]
nasyaṃ śailāsane bhāṇḍe śṛṅge meṣasya vā sthitaḥ | [AHS, Utt., 24 38.1]
kṣīreṇa ślakṣṇapiṣṭau vā dugdhikākaravīrakau | [AHS, Utt., 24 38.2]
utpāṭya palitaṃ deyāvāśaye palitāpahau | [AHS, Utt., 24 39.1]
kṣīraṃ priyālaṃ yaṣṭyāhvaṃ jīvanīyo gaṇastilāḥ | [AHS, Utt., 24 39.2]
kṛṣṇāḥ pralepo vaktrasya haridromavalīhitaḥ | [AHS, Utt., 24 40.1]
tilāḥ sāmalakāḥ padmakiñjalko madhukaṃ madhu | [AHS, Utt., 24 40.2]
bṛṃhayed rañjayeccaitat keśān mūrdhapralepanāt | [AHS, Utt., 24 41.1]
māṃsī kuṣṭhaṃ tilāḥ kṛṣṇāḥ śārivā nīlam utpalam | [AHS, Utt., 24 41.2]
kṣaudraṃ ca kṣīrapiṣṭāni keśasaṃvardhanam param | [AHS, Utt., 24 42.1]
ayorajo bhṛṅgarajastriphalā kṛṣṇamṛttikā | [AHS, Utt., 24 42.2]
sthitam ikṣurase māsaṃ samūlaṃ palitaṃ rajet | [AHS, Utt., 24 43.1]
māṣakodravadhānyāmlair yavāgūṃstridinoṣitā | [AHS, Utt., 24 43.2]
lohaśuklotkaṭā piṣṭā balākām api rañjayet | [AHS, Utt., 24 44.1]
prapauṇḍarīkamadhukapippalīcandanotpalaiḥ | [AHS, Utt., 24 44.2]
siddhaṃ dhātrīrase tailaṃ nasyenābhyañjanena ca | [AHS, Utt., 24 45.1]
sarvān mūrdhagadān hanti palitāni ca śīlitam | [AHS, Utt., 24 45.2]
varījīvantiniryāsapayobhir yamakaṃ pacet | [AHS, Utt., 24 46.1]
jīvanīyaiśca tan nasyaṃ sarvajatrūrdhvarogajit | [AHS, Utt., 24 46.2]
mayūraṃ pakṣapittāntrapādaviṭtuṇḍavarjitam | [AHS, Utt., 24 47.1]
daśamūlabalārāsnāmadhukaistripalair yutam | [AHS, Utt., 24 47.2]
jale paktvā ghṛtaprasthaṃ tasmin kṣīrasamaṃ pacet | [AHS, Utt., 24 48.1]
kalkitair madhuradravyaiḥ sarvajatrūrdhvarogajit | [AHS, Utt., 24 48.2]
tad abhyāsīkṛtaṃ pānavastyabhyañjananāvanaiḥ | [AHS, Utt., 24 49.1]
etenaiva kaṣāyeṇa ghṛtaprasthaṃ vipācayet | [AHS, Utt., 24 49.2]
caturguṇena payasā kalkairebhiśca kārṣikaiḥ | [AHS, Utt., 24 50.1]
jīvantītriphalāmedāmṛdvīkarddhiparūṣakaiḥ | [AHS, Utt., 24 50.2]
samaṅgācavikābhārgīkāśmarīkarkaṭāhvayaiḥ | [AHS, Utt., 24 51.1]
ātmaguptāmahāmedātālakharjūramastakaiḥ | [AHS, Utt., 24 51.2]
mṛṇālabisakharjūrayaṣṭīmadhukajīvakaiḥ | [AHS, Utt., 24 52.1]
śatāvarīvidārīkṣubṛhatīśārivāyugaiḥ | [AHS, Utt., 24 52.2]
mūrvāśvadaṃṣṭrarṣabhakaśṛṅgāṭakakaserukaiḥ | [AHS, Utt., 24 53.1]
rāsnāsthirātāmalakīsūkṣmailāśaṭhipauṣkaraiḥ | [AHS, Utt., 24 53.2]
punarnavātavakṣīrīkākolīdhanvayāsakaiḥ | [AHS, Utt., 24 54.1]
madhūkākṣoṭavātāmamuñjātābhiṣukairapi | [AHS, Utt., 24 54.2]
mahāmāyūram ityetan māyūrād adhikaṃ guṇaiḥ | [AHS, Utt., 24 55.1]
dhātvindriyasvarabhraṃśaśvāsakāsārditāpaham | [AHS, Utt., 24 55.2]
yonyasṛkśukradoṣeṣu śastaṃ vandhyāsutapradam | [AHS, Utt., 24 56.1]
ākhubhiḥ kukkuṭair haṃsaiḥ śaśaiśceti prakalpayet | [AHS, Utt., 24 56.2]
jatrūrdhvajānāṃ vyādhīnām ekatriṃśacchatadvayam | [AHS, Utt., 24 57.1]
parasparam asaṃkīrṇaṃ vistareṇa prakāśitam | [AHS, Utt., 24 57.2]
ūrdhvamūlam adhaḥśākham ṛṣayaḥ puruṣaṃ viduḥ | [AHS, Utt., 24 58.1]
mūlaprahāriṇastasmād rogāñchīghrataraṃ jayet | [AHS, Utt., 24 58.2]
sarvendriyāṇi yenāsmin prāṇā yena ca saṃśritāḥ | [AHS, Utt., 24 59.1]
tena tasyottamāṅgasya rakṣāyām ādṛto bhavet | [AHS, Utt., 24 59.2]
{AHS, Utt., 25}
athāto vraṇapratiṣedhaṃ vyākhyāsyāmaḥ | [AHS, Utt., 25 1.1]
iti ha smāhurātreyādayo maharṣayaḥ | [AHS, Utt., 25 1.2]
vraṇo dvidhā nijāgantuduṣṭaśuddhavibhedataḥ | [AHS, Utt., 25 1.3]
nijo doṣaiḥ śarīrotthairāgantur bāhyahetujaḥ | [AHS, Utt., 25 1.4]
doṣairadhiṣṭhito duṣṭaḥ śuddhas tair anadhiṣṭhitaḥ | [AHS, Utt., 25 2.1]
saṃvṛtatvaṃ vivṛtatā kāṭhinyaṃ mṛdutāti vā | [AHS, Utt., 25 2.2]
atyutsannāvasannatvam atyauṣṇyam atiśītatā | [AHS, Utt., 25 3.1]
raktatvaṃ pāṇḍutā kārṣṇyaṃ pūtipūyaparisrutiḥ | [AHS, Utt., 25 3.2]
pūtimāṃsasirāsnāyucchannatotsaṅgitātiruk | [AHS, Utt., 25 4.1]
saṃrambhadāhaśvayathukaṇḍvādibhirupadrutaḥ | [AHS, Utt., 25 4.2]
dīrghakālānubandhaśca vidyād duṣṭavraṇākṛtim | [AHS, Utt., 25 5.1]
sa pañcadaśadhā doṣaiḥ saraktaistatra mārutāt | [AHS, Utt., 25 5.2]
śyāvaḥ kṛṣṇo 'ruṇo bhasmakapotāsthinibho 'pi vā | [AHS, Utt., 25 6.1]
mastumāṃsapulākāmbutulyatanvalpasaṃsrutiḥ | [AHS, Utt., 25 6.2]
nirmāṃsastodabhedāḍhyo rūkṣaścaṭacaṭāyate | [AHS, Utt., 25 7.1]
pittena kṣiprajaḥ pīto nīlaḥ kapilapiṅgalaḥ | [AHS, Utt., 25 7.2]
mūtrakiṃśukabhasmāmbutailābhoṣṇabahusrutiḥ | [AHS, Utt., 25 8.1]
kṣārokṣitakṣatasamavyatho rāgoṣmapākavān | [AHS, Utt., 25 8.2]
kaphena pāṇḍuḥ kaṇḍūmān bahuśvetaghanasrutiḥ | [AHS, Utt., 25 9.1]
sthūlauṣṭhaḥ kaṭhinaḥ snāyusirājālatato 'lparuk | [AHS, Utt., 25 9.2]
pravālarakto raktena saraktaṃ pūyam udgiret | [AHS, Utt., 25 10.1]
vājisthānasamo gandhe yukto liṅgaiśca paittikaiḥ | [AHS, Utt., 25 10.2]
dvābhyāṃ tribhiśca sarvaiśca vidyāllakṣaṇasaṃkarāt | [AHS, Utt., 25 11.1]
jihvāprabho mṛduḥ ślakṣṇaḥ śyāvauṣṭhapiṭikaḥ samaḥ | [AHS, Utt., 25 11.2]
kiṃcidunnatamadhyo vā vraṇaḥ śuddho 'nupadravaḥ | [AHS, Utt., 25 12.1]
tvagāmiṣasirāsnāyusaṃdhyasthīni vraṇāśayāḥ | [AHS, Utt., 25 12.2]
koṣṭho marma ca tānyaṣṭau duḥsādhyānyuttarottaram | [AHS, Utt., 25 13.1]
susādhyaḥ sattvamāṃsāgnivayobalavati vraṇaḥ | [AHS, Utt., 25 13.2]
vṛtto dīrghastripuṭakaścaturaśrākṛtiśca yaḥ | [AHS, Utt., 25 14.1]
tathā sphikpāyumeḍhrauṣṭhapṛṣṭhāntarvaktragaṇḍagaḥ | [AHS, Utt., 25 14.2]
kṛcchrasādhyo 'kṣidaśananāsikāpāṅganābhiṣu | [AHS, Utt., 25 15.1]
sevanījaṭharaśrotrapārśvakakṣāstaneṣu ca | [AHS, Utt., 25 15.2]
phenapūyānilavahaḥ śalyavān ūrdhvanirvamī | [AHS, Utt., 25 16.1]
bhagandaro 'ntarvadanastathā kaṭyasthisaṃśritaḥ | [AHS, Utt., 25 16.2]
kuṣṭhināṃ viṣajuṣṭānāṃ śoṣiṇāṃ madhumehināṃ | [AHS, Utt., 25 17.1]
vraṇāḥ kṛcchreṇa sidhyanti yeṣāṃ ca syur vraṇe vraṇāḥ | [AHS, Utt., 25 17.2]
naiva sidhyanti vīsarpajvarātīsārakāsinām | [AHS, Utt., 25 18.1]
pipāsūnām anidrāṇāṃ śvāsinām avipākinām | [AHS, Utt., 25 18.2]
bhinne śiraḥkapāle vā mastuluṅgasya darśane | [AHS, Utt., 25 19.1]
snāyukledāt sirāchedād gāmbhīryāt kṛmibhakṣaṇāt | [AHS, Utt., 25 19.2]
asthibhedāt saśalyatvāt saviṣatvād atarkitāt | [AHS, Utt., 25 20.1]
mithyābandhād atisnehād raukṣyād romādighaṭṭanāt | [AHS, Utt., 25 20.2]
kṣobhād aśuddhakoṣṭhatvāt sauhityād atikarśanāt | [AHS, Utt., 25 21.1]
madyapānād divāsvapnād vyavāyād rātrijāgarāt | [AHS, Utt., 25 21.2]
vraṇo mithyopacārācca naiva sādhyo 'pi sidhyati | [AHS, Utt., 25 22.1]
kapotavarṇapratimā yasyāntāḥ kledavarjitāḥ | [AHS, Utt., 25 22.2]
sthirāścipiṭikāvanto rohatīti tam ādiśet | [AHS, Utt., 25 23.1]
athātra śophāvasthāyāṃ yathāsannaṃ viśodhanam | [AHS, Utt., 25 23.2]
yojyaṃ śopho hi śuddhānāṃ vraṇaścāśu praśāmyati | [AHS, Utt., 25 24.1]
kuryācchītopacāraṃ ca śophāvasthasya saṃtatam | [AHS, Utt., 25 24.2]
doṣāgniragnivat tena prayāti sahasā śamam | [AHS, Utt., 25 25.1]
śophe vraṇe ca kaṭhine vivarṇe vedanānvite | [AHS, Utt., 25 25.2]
viṣayukte viśeṣeṇa jalajādyair hared asṛk | [AHS, Utt., 25 26.1]
duṣṭāsre 'pagate sadyaḥ śopharāgarujāṃ śamaḥ | [AHS, Utt., 25 26.2]
hṛte hṛte ca rudhire suśītaiḥ sparśavīryayoḥ | [AHS, Utt., 25 27.1]
suślakṣṇaistadahaḥpiṣṭaiḥ kṣīrekṣusvarasadravaiḥ | [AHS, Utt., 25 27.2]
śatadhautaghṛtopetair muhuranyair aśoṣibhiḥ | [AHS, Utt., 25 28.1]
pratilomaṃ hito lepaḥ sekābhyaṅgāśca tatkṛtāḥ | [AHS, Utt., 25 28.2]
nyagrodhodumbarāśvatthaplakṣavetasavalkalaiḥ | [AHS, Utt., 25 29.1]
pradeho bhūrisarpirbhiḥ śophanirvāpaṇaḥ param | [AHS, Utt., 25 29.2]
vātolbaṇānāṃ stabdhānāṃ kaṭhinānāṃ mahārujām | [AHS, Utt., 25 30.1]
srutāsṛjāṃ ca śophānāṃ vraṇānām api cedṛśām | [AHS, Utt., 25 30.2]
ānūpavesavārādyaiḥ svedaḥ somāstilāḥ punaḥ | [AHS, Utt., 25 31.1]
bhṛṣṭā nirvāpitāḥ kṣīre tatpiṣṭā dāharuggharāḥ | [AHS, Utt., 25 31.2]
sthirān mandarujaḥ śophān snehair vātakaphāpahaiḥ | [AHS, Utt., 25 32.1]
abhyajya svedayitvā ca veṇunāḍyā śanaiḥ śanaiḥ | [AHS, Utt., 25 32.2]
vimlāpanārthaṃ mṛdnīyāt talenāṅguṣṭhakena vā | [AHS, Utt., 25 33.1]
yavagodhūmamudgaiśca siddhapiṣṭaiḥ pralepayet | [AHS, Utt., 25 33.2]
vilīyate sa cen naivaṃ tatastam upanāhayet | [AHS, Utt., 25 34.1]
avidagdhastathā śāntiṃ vidagdhaḥ pākam aśnute | [AHS, Utt., 25 34.2]
sakolatilavallomā dadhyamlā saktupiṇḍikā | [AHS, Utt., 25 35.1]
sakiṇvakuṣṭhalavaṇā koṣṇā śastopanāhane | [AHS, Utt., 25 35.2]
supakve piṇḍite śophe pīḍanairupapīḍite | [AHS, Utt., 25 36.1]
dāraṇaṃ dāraṇārhasya sukumārasya ceṣyate | [AHS, Utt., 25 36.2]
guggulvatasigodantasvarṇakṣīrīkapotaviṭ | [AHS, Utt., 25 37.1]
kṣārauṣadhāni kṣārāśca pakvaśophavidāraṇam | [AHS, Utt., 25 37.2]
pūyagarbhān aṇudvārān sotsaṅgān marmagān api | [AHS, Utt., 25 38.1]
niḥsnehaiḥ pīḍanadravyaiḥ samantāt pratipīḍayet | [AHS, Utt., 25 38.2]
śuṣyantaṃ samupekṣeta pralepaṃ pīḍanaṃ prati | [AHS, Utt., 25 39.1]
na mukhe cainam ālimpet tathā doṣaḥ prasicyate | [AHS, Utt., 25 39.2]
kalāyayavagodhūmamāṣamudgahareṇavaḥ | [AHS, Utt., 25 40.1]
dravyāṇāṃ picchilānāṃ ca tvaṅmūlāni prapīḍanam | [AHS, Utt., 25 40.2]
saptasu kṣālanādyeṣu surasāragvadhādikau | [AHS, Utt., 25 41.1]
bhṛśaṃ duṣṭe vraṇe yojyau mehakuṣṭhavraṇeṣu ca | [AHS, Utt., 25 41.2]
athavā kṣālanaṃ kvāthaḥ paṭolīnimbapattrajaḥ | [AHS, Utt., 25 42.1]
aviśuddhe viśuddhe tu nyagrodhāditvagudbhavaḥ | [AHS, Utt., 25 42.2]
paṭolītilayaṣṭyāhvatrivṛddantīniśādvayam | [AHS, Utt., 25 43.1]
nimbapattrāṇi cālepaḥ sapaṭur vraṇaśodhanaḥ | [AHS, Utt., 25 43.2]
vraṇān viśodhayed vartyā sūkṣmāsyān saṃdhimarmagān | [AHS, Utt., 25 44.1]
kṛtayā trivṛtādantīlāṅgalīmadhusaindhavaiḥ | [AHS, Utt., 25 44.2]
vātābhibhūtān sāsrāvān dhūpayed ugravedanān | [AHS, Utt., 25 45.1]
yavājyabhūrjamadanaśrīveṣṭakasurāhvayaiḥ | [AHS, Utt., 25 45.2]
nirvāpayed bhṛśaṃ śītaiḥ pittaraktaviṣolbaṇān | [AHS, Utt., 25 46.1]
śuṣkālpamāṃse gambhīre vraṇa utsādanaṃ hitam | [AHS, Utt., 25 46.2]
nyagrodhapadmakādibhyām aśvagandhābalātilaiḥ | [AHS, Utt., 25 47.1]
adyān māṃsādamāṃsāni vidhinopahitāni ca | [AHS, Utt., 25 47.2]
māṃsaṃ māṃsādamāṃsena vardhate śuddhacetasaḥ | [AHS, Utt., 25 48.1]
utsannamṛdumāṃsānāṃ vraṇānām avasādanam | [AHS, Utt., 25 48.2]
jātīmukulakāsīsamanohvālapurāgnikaiḥ | [AHS, Utt., 25 49.1]
utsannamāṃsān kaṭhinān kaṇḍūyuktāṃścirotthitān | [AHS, Utt., 25 49.2]
vraṇān suduḥkhaśodhyāṃśca śodhayet kṣārakarmaṇā | [AHS, Utt., 25 50.1]
sravanto 'śmarījā mūtraṃ ye cānye raktavāhinaḥ | [AHS, Utt., 25 50.2]
chinnāśca saṃdhayo yeṣāṃ yathoktair ye ca śodhanaiḥ | [AHS, Utt., 25 51.1]
śodhyamānā na śudhyanti śodhyāḥ syuste 'gnikarmaṇā | [AHS, Utt., 25 51.2]
śuddhānāṃ ropaṇaṃ yojyam utsādāya yad īritam | [AHS, Utt., 25 52.1]
aśvagandhā ruhā lodhraṃ kaṭphalaṃ madhuyaṣṭikā | [AHS, Utt., 25 52.2]
samaṅgā dhātakīpuṣpaṃ paramaṃ vraṇaropaṇam | [AHS, Utt., 25 53.1]
apetapūtimāṃsānāṃ māṃsasthānām arohatām | [AHS, Utt., 25 53.2]
kalkaṃ saṃrohaṇaṃ kuryāt tilānāṃ madhukānvitam | [AHS, Utt., 25 54.1]
snigdhoṣṇatiktamadhurakaṣāyatvaiḥ sa sarvajit | [AHS, Utt., 25 54.2]
sa kṣaudranimbapattrābhyāṃ yuktaḥ saṃśodhanaṃ param | [AHS, Utt., 25 55.1]
pūrvābhyāṃ sarpiṣā cāsau yuktaḥ syād āśu ropaṇaḥ | [AHS, Utt., 25 55.2]
tilavad yavakalkaṃ tu kecid icchanti tadvidaḥ | [AHS, Utt., 25 56.1]
sāsrapittaviṣāgantugambhīrān soṣmaṇo vraṇān | [AHS, Utt., 25 56.2]
kṣīraropaṇabhaiṣajyaśṛtenājyena ropayet | [AHS, Utt., 25 57.1]
ropaṇauṣadhasiddhena tailena kaphavātajān | [AHS, Utt., 25 57.2]
kācchīlodhrābhayāsarjasindūrāñjanatutthakam | [AHS, Utt., 25 58.1]
cūrṇitaṃ tailamadanair yuktaṃ ropaṇam uttamam | [AHS, Utt., 25 58.2]
samānāṃ sthiramāṃsānāṃ tvaksthānāṃ cūrṇa iṣyate | [AHS, Utt., 25 59.1]
kakubhodumbarāśvatthajambūkaṭphalalodhrajaiḥ | [AHS, Utt., 25 59.2]
tvacamāśu nigṛhṇanti tvakcūrṇaiścūrṇitā vraṇāḥ | [AHS, Utt., 25 60.1]
lākṣāmanohvāmañjiṣṭhāharitālaniśādvayaiḥ | [AHS, Utt., 25 60.2]
pralepaḥ saghṛtakṣaudrastvagviśuddhikaraḥ param | [AHS, Utt., 25 61.1]
kālīyakalatāmrāsthihemakālārasottamaiḥ | [AHS, Utt., 25 61.2]
lepaḥ sagomayarasaḥ savarṇakaraṇaḥ param | [AHS, Utt., 25 62.1]
dagdho vāraṇadanto 'ntardhūmaṃ tailaṃ rasāñjanam | [AHS, Utt., 25 62.2]
romasaṃjanano lepastadvat tailapariplutā | [AHS, Utt., 25 63.1]
catuṣpānnakharomāsthitvakśṛṅgakhurajā maṣī | [AHS, Utt., 25 63.2]
vraṇinaḥ śastrakarmoktaṃ pathyāpathyānnam ādiśet | [AHS, Utt., 25 64.1]
dve pañcamūle vargaśca vātaghno vātike hitaḥ | [AHS, Utt., 25 64.2]
nyagrodhapadmakādyau tu tadvat pittapradūṣite | [AHS, Utt., 25 65.1]
āragvadhādiḥ śleṣmaghnaḥ kaphe miśrāstu miśraje | [AHS, Utt., 25 65.2]
ebhiḥ prakṣālanaṃ lepo ghṛtaṃ tailaṃ rasakriyā | [AHS, Utt., 25 66.1]
cūrṇo vartiśca saṃyojya vraṇe sapta yathāyatham | [AHS, Utt., 25 66.2]
jātīnimbapaṭolapattrakaṭukādārvīniśāśārivā | [AHS, Utt., 25 67.1]
mañjiṣṭhābhayasikthatutthamadhukair naktāhvabījānvitaiḥ | [AHS, Utt., 25 67.2]
sarpiḥ sādhyam anena sūkṣmavadanā marmāśritāḥ kledino gambhīrāḥ sarujo vraṇāḥ sagatayaḥ śudhyanti rohanti ca | [AHS, Utt., 25 67.3]
{AHS, Utt., 26}
athātaḥ sadyovraṇapratiṣedhaṃ vyākhyāsyāmaḥ | [AHS, Utt., 26 1.1]
iti ha smāhurātreyādayo maharṣayaḥ | [AHS, Utt., 26 1.2]
sadyovraṇā ye sahasā sambhavantyabhighātataḥ | [AHS, Utt., 26 1.3]
anantairapi tairaṅgam ucyate juṣṭam aṣṭadhā | [AHS, Utt., 26 1.4]
ghṛṣṭāvakṛttavicchinnapravilambitapātitam | [AHS, Utt., 26 2.1]
viddhaṃ bhinnaṃ vidalitaṃ tatra ghṛṣṭaṃ lasīkayā | [AHS, Utt., 26 2.2]
raktaleśena vā yuktaṃ saploṣaṃ chedanāt sravet | [AHS, Utt., 26 3.1]
avagāḍhaṃ tataḥ kṛttaṃ vicchinnaṃ syāt tato 'pi ca | [AHS, Utt., 26 3.2]
pravilambi saśeṣe 'sthni patitaṃ pātitaṃ tanoḥ | [AHS, Utt., 26 4.1]
sūkṣmāsyaśalyaviddhaṃ tu viddhaṃ koṣṭhavivarjitam | [AHS, Utt., 26 4.2]
bhinnam anyad vidalitaṃ majjaraktapariplutam | [AHS, Utt., 26 5.1]
prahārapīḍanotpeṣāt sahāsthnā pṛthutāṃ gatam | [AHS, Utt., 26 5.2]
sadyaḥ sadyovraṇaṃ siñced atha yaṣṭyāhvasarpiṣā | [AHS, Utt., 26 6.1]
tīvravyathaṃ kavoṣṇena balātailena vā punaḥ | [AHS, Utt., 26 6.2]
kṣatoṣmaṇo nigrahārthaṃ tatkālaṃ visṛtasya ca | [AHS, Utt., 26 7.1]
kaṣāyaśītamadhurasnigdhā lepādayo hitāḥ | [AHS, Utt., 26 7.2]
sadyovraṇeṣvāyateṣu saṃdhānārthaṃ viśeṣataḥ | [AHS, Utt., 26 8.1]
madhusarpiśca yuñjīta pittaghnīśca himāḥ kriyāḥ | [AHS, Utt., 26 8.2]
sasaṃrambheṣu kartavyam ūrdhvaṃ cādhaśca śodhanam | [AHS, Utt., 26 9.1]
upavāso hitaṃ bhuktaṃ pratataṃ raktamokṣaṇam | [AHS, Utt., 26 9.2]
ghṛṣṭe vidalite caiṣa sutarām iṣyate vidhiḥ | [AHS, Utt., 26 10.1]
tayor hyalpaṃ sravatyasraṃ pākastenāśu jāyate | [AHS, Utt., 26 10.2]
atyartham asraṃ sravati prāyaśo 'nyatra vikṣate | [AHS, Utt., 26 11.1]
tato raktakṣayād vāyau kupite 'tirujākare | [AHS, Utt., 26 11.2]
snehapānaparīṣekasvedalepopanāhanam | [AHS, Utt., 26 12.1]
snehavastiṃ ca kurvīta vātaghnauṣadhasādhitam | [AHS, Utt., 26 12.2]
iti sāptāhikaḥ proktaḥ sadyovraṇahito vidhiḥ | [AHS, Utt., 26 13.1]
saptāhād gatavege tu pūrvoktaṃ vidhim ācaret | [AHS, Utt., 26 13.2]
prāyaḥ sāmānyakarmedaṃ vakṣyate tu pṛthak pṛthak | [AHS, Utt., 26 14.1]
ghṛṣṭe rujaṃ nigṛhyāśu vraṇe cūrṇāni yojayet | [AHS, Utt., 26 14.2]
kalkādīnyavakṛtte tu vicchinnapravilambinoḥ | [AHS, Utt., 26 15.1]
sīvanaṃ vidhinoktena bandhanaṃ cānu pīḍanam | [AHS, Utt., 26 15.2]
asādhyaṃ sphuṭitaṃ netram adīrṇaṃ lambate tu yat | [AHS, Utt., 26 16.1]
saṃniveśya yathāsthānam avyāviddhasiraṃ bhiṣak | [AHS, Utt., 26 16.2]
pīḍayet pāṇinā padmapalāśāntaritena tat | [AHS, Utt., 26 17.1]
tato 'sya secane nasye tarpaṇe ca hitaṃ haviḥ | [AHS, Utt., 26 17.2]
vipakvam ājaṃ yaṣṭyāhvajīvakarṣabhakotpalaiḥ | [AHS, Utt., 26 18.1]
sapayaskaiḥ paraṃ taddhi sarvanetrābhighātajit | [AHS, Utt., 26 18.2]
galapīḍāvasanne 'kṣṇi vamanotkāsanakṣavāḥ | [AHS, Utt., 26 19.1]
prāṇāyāmo 'thavā kāryaḥ kriyā ca kṣatanetravat | [AHS, Utt., 26 19.2]
karṇe sthānāccyute syūte śrotastailena pūrayet | [AHS, Utt., 26 20.1]
kṛkāṭikāyāṃ chinnāyāṃ nirgacchatyapi mārute | [AHS, Utt., 26 20.2]
samaṃ niveśya badhnīyāt syūtvā śīghraṃ nirantaram | [AHS, Utt., 26 21.1]
ājena sarpiṣā cātra pariṣekaḥ praśasyate | [AHS, Utt., 26 21.2]
uttāno 'nnāni bhuñjīta śayīta ca suyantritaḥ | [AHS, Utt., 26 22.1]
ghātaṃ śākhāsu tiryaksthaṃ gātre samyaṅniveśite | [AHS, Utt., 26 22.2]
syūtvā vellitabandhena badhnīyād ghanavāsasā | [AHS, Utt., 26 23.1]
carmaṇā goṣphaṇābandhaḥ kāryaścāsaṃgate vraṇe | [AHS, Utt., 26 23.2]
pādau vilambimuṣkasya prokṣya netre ca vāriṇā | [AHS, Utt., 26 24.1]
praveśya vṛṣaṇau sīvyet sevanyā tunnasaṃjñayā | [AHS, Utt., 26 24.2]
kāryaśca goṣphaṇābandhaḥ kaṭyām āveśya paṭṭakam | [AHS, Utt., 26 25.1]
snehasekaṃ na kurvīta tatra klidyati hi vraṇaḥ | [AHS, Utt., 26 25.2]
kālānusāryagurvelājātīcandanaparpaṭaiḥ | [AHS, Utt., 26 26.1]
śilādārvyamṛtātutthaiḥ siddhaṃ tailaṃ ca ropaṇam | [AHS, Utt., 26 26.2]
chinnāṃ niḥśeṣataḥ śākhāṃ dagdhvā tailena yuktitaḥ | [AHS, Utt., 26 27.1]
badhnīyāt kośabandhena tato vraṇavad ācaret | [AHS, Utt., 26 27.2]
kāryā śalyāhṛte viddhe bhaṅgād vidalite kriyā | [AHS, Utt., 26 28.1]
śiraso 'pahṛte śalye vālavartiṃ praveśayet | [AHS, Utt., 26 28.2]
mastuluṅgasruteḥ kruddho hanyād enaṃ calo 'nyathā | [AHS, Utt., 26 29.1]
vraṇe rohati caikaikaṃ śanairapanayet kacam | [AHS, Utt., 26 29.2]
mastuluṅgasrutau khāden mastiṣkān anyajīvajān | [AHS, Utt., 26 30.1]
śalye hṛte 'ṅgād anyasmāt snehavartiṃ nidhāpayet | [AHS, Utt., 26 30.2]
dūrāvagāḍhāḥ sūkṣmāsyā ye vraṇāḥ srutaśoṇitāḥ | [AHS, Utt., 26 31.1]
secayeccakratailena sūkṣmanetrārpitena tān | [AHS, Utt., 26 31.2]
bhinne koṣṭhe 'sṛjā pūrṇe mūrchāhṛtpārśvavedanāḥ | [AHS, Utt., 26 32.1]
jvaro dāhastṛḍ ādhmānaṃ bhaktasyānabhinandanam | [AHS, Utt., 26 32.2]
saṅgo viṇmūtramarutāṃ śvāsaḥ svedo 'kṣiraktatā | [AHS, Utt., 26 33.1]
lohagandhitvam āsyasya syād gātre ca vigandhatā | [AHS, Utt., 26 33.2]
āmāśayasthe rudhire rudhiraṃ chardayatyapi | [AHS, Utt., 26 34.1]
ādhmānenātimātreṇa śūlena ca viśasyate | [AHS, Utt., 26 34.2]
pakvāśayasthe rudhire saśūlaṃ gauravaṃ bhavet | [AHS, Utt., 26 35.1]
nābheradhastācchītatvaṃ khebhyo raktasya cāgamaḥ | [AHS, Utt., 26 35.2]
abhinno 'pyāśayaḥ sūkṣmaiḥ srotobhirabhipūryate | [AHS, Utt., 26 36.1]
asṛjā syandamānena pārśve mūtreṇa vastivat | [AHS, Utt., 26 36.2]
tatrāntarlohitaṃ śītapādocchvāsakarānanam | [AHS, Utt., 26 37.1]
raktākṣaṃ pāṇḍuvadanam ānaddhaṃ ca vivarjayet | [AHS, Utt., 26 37.2]
āmāśayasthe vamanaṃ hitaṃ pakvāśayāśrite | [AHS, Utt., 26 38.1]
virecanaṃ nirūhaṃ ca niḥsnehoṣṇair viśodhanaiḥ | [AHS, Utt., 26 38.2]
yavakolakulatthānāṃ rasaiḥ snehavivarjitaiḥ | [AHS, Utt., 26 39.1]
bhuñjītānnaṃ yavāgūṃ vā pibet saindhavasaṃyutām | [AHS, Utt., 26 39.2]
atiniḥsrutaraktastu bhinnakoṣṭhaḥ pibed asṛk | [AHS, Utt., 26 40.1]
kliṣṭacchinnāntrabhedena koṣṭhabhedo dvidhā smṛtaḥ | [AHS, Utt., 26 40.2]
mūrchādayo 'lpāḥ prathame dvitīye tvatibādhakāḥ | [AHS, Utt., 26 41.1]
kliṣṭāntraḥ saṃśayī dehī chinnāntro naiva jīvati | [AHS, Utt., 26 41.2]
yathāsvaṃ mārgam āpannā yasya viṇmūtramārutāḥ | [AHS, Utt., 26 42.1]
vyupadravaḥ sa bhinne 'pi koṣṭhe jīvatyasaṃśayam | [AHS, Utt., 26 42.2]
abhinnam antraṃ niṣkrāntaṃ praveśyaṃ na tvato 'nyathā | [AHS, Utt., 26 43.1]
utpaṅgilaśirograstaṃ tad apyeke vadanti tu | [AHS, Utt., 26 43.2]
prakṣālya payasā digdhaṃ tṛṇaśoṇitapāṃsubhiḥ | [AHS, Utt., 26 44.1]
praveśayet kﾱptanakho ghṛtenāktaṃ śanaiḥ śanaiḥ | [AHS, Utt., 26 44.2]
kṣīreṇārdrīkṛtaṃ śuṣkaṃ bhūrisarpiḥpariplutam | [AHS, Utt., 26 45.1]
aṅgulyā pramṛśet kaṇṭhaṃ jalenodvejayed api | [AHS, Utt., 26 45.2]
tathāntrāṇi viśantyantastatkālaṃ pīḍayanti ca | [AHS, Utt., 26 46.1]
vraṇasaukṣmyād bahutvād vā koṣṭham antram anāviśat | [AHS, Utt., 26 46.2]
tatpramāṇena jaṭharaṃ pāṭayitvā praveśayet | [AHS, Utt., 26 47.1]
yathāsthānaṃ sthite samyak antre sīvyed anu vraṇam | [AHS, Utt., 26 47.2]
sthānād apetam ādatte jīvitaṃ kupitaṃ ca tat | [AHS, Utt., 26 48.1]
veṣṭayitvānu paṭṭena ghṛtena pariṣecayet | [AHS, Utt., 26 48.2]
pāyayeta tataḥ koṣṇaṃ citrātailayutaṃ payaḥ | [AHS, Utt., 26 49.1]
mṛdukriyārthaṃ śakṛto vāyoścādhaḥpravṛttaye | [AHS, Utt., 26 49.2]
anuvarteta varṣaṃ ca yathoktaṃ vraṇayantraṇām | [AHS, Utt., 26 50.1]
udarān medaso vartiṃ nirgatāṃ bhasmanā mṛdā | [AHS, Utt., 26 50.2]
avakīrya kaṣāyair vā ślakṣṇair mūlaistataḥ samam | [AHS, Utt., 26 51.1]
dṛḍhaṃ baddhvā ca sūtreṇa vardhayet kuśalo bhiṣak | [AHS, Utt., 26 51.2]
tīkṣṇenāgniprataptena śastreṇa sakṛd eva tu | [AHS, Utt., 26 52.1]
syād anyathā rug āṭopo mṛtyur vā chidyamānayā | [AHS, Utt., 26 52.2]
sakṣaudre ca vraṇe baddhe sujīrṇe 'nne ghṛtaṃ pibet | [AHS, Utt., 26 53.1]
kṣīraṃ vā śarkarācitrālākṣāgokṣurakaiḥ śṛtam | [AHS, Utt., 26 53.2]
rugdāhajit sayaṣṭyāhvaiḥ paraṃ pūrvodito vidhiḥ | [AHS, Utt., 26 54.1]
medogranthyuditaṃ tatra tailam abhyañjane hitam | [AHS, Utt., 26 54.2]
tālīśaṃ padmakaṃ māṃsī hareṇvagurucandanam | [AHS, Utt., 26 55.1]
haridre padmabījāni sośīraṃ madhukaṃ ca taiḥ | [AHS, Utt., 26 55.2]
pakvaṃ sadyovraṇeṣūktaṃ tailaṃ ropaṇam uttamam | [AHS, Utt., 26 56.1]
gūḍhaprahārābhihate patite viṣamoccakaiḥ | [AHS, Utt., 26 56.2]
kāryaṃ vātāsrajit tṛptimardanābhyañjanādikam | [AHS, Utt., 26 57.1]
viśliṣṭadehaṃ mathitaṃ kṣīṇaṃ marmāhataṃ hatam | [AHS, Utt., 26 57.2]
vāsayet tailapūrṇāyāṃ droṇyāṃ māṃsarasāśinam | [AHS, Utt., 26 57.3]
{AHS, Utt., 27}
athāto bhaṅgapratiṣedhaṃ vyākhyāsyāmaḥ | [AHS, Utt., 27 1.1]
iti ha smāhur ātreyādayo maharṣayaḥ | [AHS, Utt., 27 1.2]
pātaghātādibhir dvedhā bhaṅgo 'sthnāṃ saṃdhyasaṃdhitaḥ | [AHS, Utt., 27 1.3]
prasāraṇākuñcanayoraśaktiḥ saṃdhimuktatā | [AHS, Utt., 27 1.4]
itarasmin bhṛśaṃ śophaḥ sarvāvasthāsvativyathā | [AHS, Utt., 27 2.1]
aśaktiśceṣṭite 'lpe 'pi pīḍyamāne saśabdatā | [AHS, Utt., 27 2.2]
samāsād iti bhaṅgasya lakṣaṇaṃ bahudhā tu tat | [AHS, Utt., 27 3.1]
bhidyate bhaṅgabhedena tasya sarvasya sādhanam | [AHS, Utt., 27 3.2]
yathā syād upayogāya tathā tad upadekṣyate | [AHS, Utt., 27 4.1]
prājyāṇudāri yat tvasthi sparśe śabdaṃ karoti yat | [AHS, Utt., 27 4.2]
yatrāsthileśaḥ praviśen madhyam asthno vidāritaḥ | [AHS, Utt., 27 5.1]
bhagnaṃ yaccābhighātena kiṃcid evāvaśeṣitam | [AHS, Utt., 27 5.2]
unnamyamānaṃ kṣatavad yacca majjani majjati | [AHS, Utt., 27 6.1]
tad duḥsādhyaṃ kṛśāśaktavātalālpāśinām api | [AHS, Utt., 27 6.2]
bhinnaṃ kapālaṃ yat kaṭyāṃ saṃdhimuktaṃ cyutaṃ ca yat | [AHS, Utt., 27 7.1]
jaghanaṃ prati piṣṭaṃ ca bhagnaṃ yat tad vivarjayet | [AHS, Utt., 27 7.2]
asaṃśliṣṭakapālaṃ ca lalāṭaṃ cūrṇitaṃ tathā | [AHS, Utt., 27 8.1]
yacca bhagnaṃ bhavecchaṅkhaśiraḥpṛṣṭhastanāntare | [AHS, Utt., 27 8.2]
samyagyamitam apyasthi durnyāsād durnibandhanāt | [AHS, Utt., 27 9.1]
saṃkṣobhād api yad gacched vikriyāṃ tad vivarjayet | [AHS, Utt., 27 9.2]
ādito yacca durjātam asthi saṃdhirathāpi vā | [AHS, Utt., 27 10.1]
taruṇāsthīni bhujyante bhajyante nalakāni tu | [AHS, Utt., 27 10.2]
kapālāni vibhidyante sphuṭantyanyāni bhūyasā | [AHS, Utt., 27 11.1]
athāvanatam unnamyam unnataṃ cāvapīḍayet | [AHS, Utt., 27 11.2]
āñched atikṣiptam adhogataṃ copari vartayet | [AHS, Utt., 27 12.1]
āñchanotpīḍanonnāmacarmasaṃkṣepabandhanaiḥ | [AHS, Utt., 27 12.2]
saṃdhīñcharīragān sarvāṃścalān apyacalān api | [AHS, Utt., 27 13.1]
ityetaiḥ sthāpanopāyaiḥ samyak saṃsthāpya niścalam | [AHS, Utt., 27 13.2]
paṭṭaiḥ prabhūtasarpirbhiḥ veṣṭayitvā sukhaistataḥ | [AHS, Utt., 27 14.1]
kadambodumbarāśvatthasarjārjunapalāśajaiḥ | [AHS, Utt., 27 14.2]
vaṃśodbhavair vā pṛthubhistanubhiḥ suniveśitaiḥ | [AHS, Utt., 27 15.1]
suślakṣṇaiḥ sapratistambhair valkalaiḥ śakalairapi | [AHS, Utt., 27 15.2]
kuśāhvayaiḥ samaṃ bandhaṃ paṭṭasyopari yojayet | [AHS, Utt., 27 16.1]
śithilena hi bandhena saṃdhisthairyaṃ na jāyate | [AHS, Utt., 27 16.2]
gāḍhenāti rujādāhapākaśvayathusaṃbhavaḥ | [AHS, Utt., 27 17.1]
tryahāt tryahād ṛtau gharme saptāhān mokṣayeddhime | [AHS, Utt., 27 17.2]
sādhāraṇe tu pañcāhād bhaṅgadoṣavaśena vā | [AHS, Utt., 27 18.1]
nyagrodhādikaṣāyeṇa tataḥ śītena secayet | [AHS, Utt., 27 18.2]
taṃ pañcamūlapakvena payasā tu savedanam | [AHS, Utt., 27 19.1]
sukhoṣṇaṃ vāvacāryaṃ syāccakratailaṃ vijānatā | [AHS, Utt., 27 19.2]
vibhajya deśaṃ kālaṃ ca vātaghnauṣadhasaṃyutam | [AHS, Utt., 27 20.1]
pratataṃ sekalepāṃśca vidadhyād bhṛśaśītalān | [AHS, Utt., 27 20.2]
gṛṣṭikṣīraṃ sasarpiṣkaṃ madhurauṣadhasādhitam | [AHS, Utt., 27 21.1]
prātaḥ prātaḥ pibed bhagnaḥ śītalaṃ lākṣayā yutam | [AHS, Utt., 27 21.2]
savraṇasya tu bhagnasya vraṇo madhughṛtottaraiḥ | [AHS, Utt., 27 22.1]
kaṣāyaiḥ pratisāryo 'tha śeṣo bhaṅgoditaḥ kramaḥ | [AHS, Utt., 27 22.2]
lambāni vraṇamāṃsāni pralipya madhusarpiṣā | [AHS, Utt., 27 23.1]
saṃdadhīta vraṇān vaidyo bandhanaiścopapādayet | [AHS, Utt., 27 23.2]
tān samān susthitāñ jñātvā phalinīlodhrakaṭphalaiḥ | [AHS, Utt., 27 24.1]
samaṅgādhātakīyuktaiścūrṇitairavacūrṇayet | [AHS, Utt., 27 24.2]
dhātakīlodhracūrṇair vā rohantyāśu tathā vraṇāḥ | [AHS, Utt., 27 25.1]
iti bhaṅga upakrāntaḥ sthiradhātorṛtau hime | [AHS, Utt., 27 25.2]
māṃsalasyālpadoṣasya susādhyo dāruṇo 'nyathā | [AHS, Utt., 27 26.1]
pūrvamadhyāntavayasām ekadvitriguṇaiḥ kramāt | [AHS, Utt., 27 26.2]
māsaiḥ sthairyaṃ bhavet saṃdher yathoktaṃ bhajatāṃ vidhim | [AHS, Utt., 27 27.1]
kaṭījaṅghorubhagnānāṃ kapāṭaśayanaṃ hitam | [AHS, Utt., 27 27.2]
yantraṇārthaṃ tathā kīlāḥ pañca kāryā nibandhanāḥ | [AHS, Utt., 27 28.1]
jaṅghorvoḥ pārśvayor dvau dvau tala ekaśca kīlakaḥ | [AHS, Utt., 27 28.2]
śroṇyāṃ vā pṛṣṭhavaṃśe vā vakṣasyakṣakayostathā | [AHS, Utt., 27 29.1]
vimokṣe bhagnasaṃdhīnāṃ vidhim evaṃ samācaret | [AHS, Utt., 27 29.2]
saṃdhīṃściravimuktāṃstu snigdhasvinnān mṛdūkṛtān | [AHS, Utt., 27 30.1]
uktair vidhānair buddhyā ca yathāsvaṃ sthānam ānayet | [AHS, Utt., 27 30.2]
asaṃdhibhagne rūḍhe tu viṣamolbaṇasādhite | [AHS, Utt., 27 31.1]
āpothya bhaṅgaṃ yamayet tato bhagnavad ācaret | [AHS, Utt., 27 31.2]
bhagnaṃ naiti yathā pākaṃ prayateta tathā bhiṣak | [AHS, Utt., 27 32.1]
pakvamāṃsasirāsnāyuḥ saṃdhiḥ śleṣaṃ na gacchati | [AHS, Utt., 27 32.2]
vātavyādhivinirdiṣṭān snehān bhagnasya yojayet | [AHS, Utt., 27 33.1]
catuṣprayogān balyāṃśca vastikarma ca śīlayet | [AHS, Utt., 27 33.2]
śālyājyarasadugdhādyaiḥ pauṣṭikairavidāhibhiḥ | [AHS, Utt., 27 34.1]
mātrayopacared bhagnaṃ saṃdhisaṃśleṣakāribhiḥ | [AHS, Utt., 27 34.2]
glānir na śasyate tasya saṃdhiviśleṣakṛddhi sā | [AHS, Utt., 27 35.1]
lavaṇaṃ kaṭukaṃ kṣāram amlaṃ maithunam ātapam | [AHS, Utt., 27 35.2]
vyāyāmaṃ ca na seveta bhagno rūkṣaṃ ca bhojanam | [AHS, Utt., 27 35.3]
kṛṣṇāṃstilān virajaso dṛḍhavastrabaddhān sapta kṣapā vahati vāriṇi vāsayet | [AHS, Utt., 27 36.1]
saṃśoṣayed anudinaṃ pravisārya caitān kṣīre tathaiva madhukakvathite ca toye | [AHS, Utt., 27 36.2]
punarapi pītapayaskāṃstān pūrvavad eva śoṣitān bāḍham | [AHS, Utt., 27 37.1]
vigatatuṣān arajaskān saṃcūrṇya sucūrṇitair yuñjyāt | [AHS, Utt., 27 37.2]
naladavālakalohitayaṣṭikānakhamiśiplavakuṣṭhabalātrayaiḥ | [AHS, Utt., 27 38.1]
agurukuṅkumacandanaśārivāsaralasarjarasāmaradārubhiḥ | [AHS, Utt., 27 38.2]
padmakādigaṇopetaistilapiṣṭaṃ tataśca tat | [AHS, Utt., 27 39.1]
samastagandhabhaiṣajyasiddhadugdhena pīḍayet | [AHS, Utt., 27 39.2]
śaileyarāsnāṃśumatīkaserukālānusārīnatapattralodhraiḥ | [AHS, Utt., 27 40.1]
sakṣīraśuklaiḥ sapayaḥ sadūrvaistailaṃ pacet tan naladādibhiśca | [AHS, Utt., 27 40.2]
gandhatailam idam uttamam asthisthairyakṛj jayati cāśu vikārān | [AHS, Utt., 27 41.1]
vātapittajanitān ativīryān vyāpino 'pi vividhairupayogaiḥ | [AHS, Utt., 27 41.2]
{AHS, Utt., 28}
athāto bhagandarapratiṣedhaṃ vyākhyāsyāmaḥ | [AHS, Utt., 28 1.1]
iti ha smāhurātreyādayo maharṣayaḥ | [AHS, Utt., 28 1.2]
hastyaśvapṛṣṭhagamanakaṭhinotkaṭakāsanaiḥ | [AHS, Utt., 28 1.3]
arśonidānābhihitairaparaiśca niṣevitaiḥ | [AHS, Utt., 28 1.4]
aniṣṭādṛṣṭapākena sadyo vā sādhugarhaṇaiḥ | [AHS, Utt., 28 2.1]
prāyeṇa piṭikāpūrvo yo 'ṅgule dvyaṅgule 'pi vā | [AHS, Utt., 28 2.2]
pāyor vraṇo 'ntar bāhyo vā duṣṭāsṛṅmāṃsago bhavet | [AHS, Utt., 28 3.1]
vastimūtrāśayābhyāsagatatvāt syandanātmakaḥ | [AHS, Utt., 28 3.2]
bhagandaraḥ sa sarvāṃśca dārayatyakriyāvataḥ | [AHS, Utt., 28 4.1]
bhagavastigudāṃsteṣu dīryamāṇeṣu bhūribhiḥ | [AHS, Utt., 28 4.2]
vātamūtraśakṛcchukraṃ khaiḥ sūkṣmair vamati kramāt | [AHS, Utt., 28 5.1]
doṣaiḥ pṛthag yutaiḥ sarvairāgantuḥ so 'ṣṭamaḥ smṛtaḥ | [AHS, Utt., 28 5.2]
apakvaṃ piṭikāṃ āhuḥ pākaprāptaṃ bhagandaram | [AHS, Utt., 28 6.1]
gūḍhamūlāṃ sasaṃrambhāṃ rugāḍhyāṃ rūḍhakopinīm | [AHS, Utt., 28 6.2]
bhagandarakarīṃ vidyāt piṭikāṃ na tvato 'nyathā | [AHS, Utt., 28 7.1]
tatra śyāvāruṇā todabhedasphuraṇarukkarī | [AHS, Utt., 28 7.2]
piṭikā mārutāt pittād uṣṭragrīvāvad ucchritā | [AHS, Utt., 28 8.1]
rāgiṇī tanurūṣmāḍhyā jvaradhūmāyanānvitā | [AHS, Utt., 28 8.2]
sthirā snigdhā mahāmūlā pāṇḍuḥ kaṇḍūmatī kaphāt | [AHS, Utt., 28 9.1]
śyāvā tāmrā sadāhoṣā ghorarug vātapittajā | [AHS, Utt., 28 9.2]
pāṇḍurā kiṃcid āśyāvā kṛcchrapākā kaphānilāt | [AHS, Utt., 28 10.1]
pādāṅguṣṭhasamā sarvair doṣair nānāvidhavyathā | [AHS, Utt., 28 10.2]
śūlārocakatṛḍdāhajvaracchardirupadrutā | [AHS, Utt., 28 11.1]
vraṇatāṃ yānti tāḥ pakvāḥ pramādāt tatra vātajā | [AHS, Utt., 28 11.2]
cīyate 'ṇumukhaiśchidraiḥ śataponakavat kramāt | [AHS, Utt., 28 12.1]
acchaṃ sravadbhirāsrāvam ajasraṃ phenasaṃyutam | [AHS, Utt., 28 12.2]
śataponakasaṃjño 'yam uṣṭragrīvastu pittajaḥ | [AHS, Utt., 28 13.1]
bahupicchāparisrāvī parisrāvī kaphodbhavaḥ | [AHS, Utt., 28 13.2]
vātapittāt parikṣepī parikṣipya gudaṃ gatiḥ | [AHS, Utt., 28 14.1]
jāyate paritastatra prākāraṃ parikheva ca | [AHS, Utt., 28 14.2]
ṛjur vātakaphād ṛjvyā gudo gatyātra dīryate | [AHS, Utt., 28 15.1]
kaphapitte tu pūrvotthaṃ durnāmāśritya kupyataḥ | [AHS, Utt., 28 15.2]
arśomūle tataḥ śophaḥ kaṇḍūdāhādimān bhavet | [AHS, Utt., 28 16.1]
sa śīghraṃ pakvabhinno 'sya kledayan mūlam arśasaḥ | [AHS, Utt., 28 16.2]
sravatyajasraṃ gatibhirayam arśobhagandaraḥ | [AHS, Utt., 28 17.1]
sarvajaḥ śambukāvartaḥ śambukāvartasaṃnibhaḥ | [AHS, Utt., 28 17.2]
gatayo dārayantyasmin rugvegair dāruṇair gudam | [AHS, Utt., 28 18.1]
asthileśo 'bhyavahṛto māṃsagṛddhyā yadā gudam | [AHS, Utt., 28 18.2]
kṣiṇoti tiryaṅ nirgacchann unmārgaṃ kṣatato gatiḥ | [AHS, Utt., 28 19.1]
syāt tataḥ pūyadīrṇāyāṃ māṃsakothena tatra ca | [AHS, Utt., 28 19.2]
jāyante kṛmayastasya khādantaḥ parito gudam | [AHS, Utt., 28 20.1]
vidārayanti na cirād unmārgī kṣatajaśca saḥ | [AHS, Utt., 28 20.2]
teṣu rugdāhakaṇḍvādīn vidyād vraṇaniṣedhataḥ | [AHS, Utt., 28 21.1]
ṣaṭ kṛcchrasādhanāsteṣāṃ nicayakṣatajau tyajet | [AHS, Utt., 28 21.2]
pravāhiṇīṃ valīṃ prāptaṃ sevanīṃ vā samāśritam | [AHS, Utt., 28 22.1]
athāsya piṭikām eva tathā yatnād upācaret | [AHS, Utt., 28 22.2]
śuddhyasṛksrutisekādyair yathā pākaṃ na gacchati | [AHS, Utt., 28 23.1]
pāke punarupasnigdhaṃ sveditaṃ cāvagāhataḥ | [AHS, Utt., 28 23.2]
yantrayitvārśasam iva paśyet samyag bhagandaram | [AHS, Utt., 28 24.1]
arvācīnaṃ parācīnam antarmukhabahirmukham | [AHS, Utt., 28 24.2]
athāntarmukham eṣitvā samyak śastreṇa pāṭayet | [AHS, Utt., 28 25.1]
bahirmukhaṃ ca niḥśeṣaṃ tataḥ kṣāreṇa sādhayet | [AHS, Utt., 28 25.2]
agninā vā bhiṣak sādhu kṣāreṇaivoṣṭrakandharam | [AHS, Utt., 28 26.1]
nāḍīrekāntarāḥ kṛtvā pāṭayecchataponakam | [AHS, Utt., 28 26.2]
tāsu rūḍhāsu śeṣāśca mṛtyur dīrṇe gude 'nyathā | [AHS, Utt., 28 27.1]
parikṣepiṇi cāpyevaṃ nāḍyuktaiḥ kṣārasūtrakaiḥ | [AHS, Utt., 28 27.2]
arśobhagandare pūrvam arśāṃsi pratisādhayet | [AHS, Utt., 28 28.1]
tyaktvopacaryaḥ kṣatajaḥ śalyaṃ śalyavatastataḥ | [AHS, Utt., 28 28.2]
āharecca tathā dadyāt kṛmighnaṃ lepabhojanam | [AHS, Utt., 28 29.1]
piṇḍanāḍyādayaḥ svedāḥ susnigdhā ruji pūjitāḥ | [AHS, Utt., 28 29.2]
sarvatra ca bahucchidre chedān ālocya yojayet | [AHS, Utt., 28 30.1]
gotīrthasarvatobhadradalalāṅgalalāṅgalān | [AHS, Utt., 28 30.2]
pārśvaṃ gatena śastreṇa chedo gotīrthako mataḥ | [AHS, Utt., 28 31.1]
sarvataḥ sarvatobhadraḥ pārśvacchedo 'rdhalāṅgalaḥ | [AHS, Utt., 28 31.2]
pārśvadvaye lāṅgalakaḥ samastāṃścāgninā dahet | [AHS, Utt., 28 32.1]
āsrāvamārgān niḥśeṣaṃ naivaṃ vikurute punaḥ | [AHS, Utt., 28 32.2]
yateta koṣṭhaśuddhau ca bhiṣak tasyāntarāntarā | [AHS, Utt., 28 33.1]
lepo vraṇe biḍālāsthi triphalārasakalkitam | [AHS, Utt., 28 33.2]
jyotiṣmatīmalayulāṅgaliśelupāṭhākumbhāgnisarjakaravīravacāsudhārkaiḥ | [AHS, Utt., 28 34.1]
abhyañjanāya vipaceta bhagandarāṇāṃ tailaṃ vadanti paramaṃ hitam etad eṣām | [AHS, Utt., 28 34.2]
madhukalodhrakaṇātruṭireṇukādvirajanīphalinīpaṭuśārivāḥ | [AHS, Utt., 28 35.1]
kamalakesarapadmakadhātakīmadanasarjarasāmayarodikāḥ | [AHS, Utt., 28 35.2]
sabījapūracchadanairebhistailaṃ vipācitam | [AHS, Utt., 28 36.1]
bhagandarāpacīkuṣṭhamadhumehavraṇāpaham | [AHS, Utt., 28 36.2]
madhutailayutā viḍaṅgasāratriphalāmāgadhikākaṇāśca līḍhāḥ | [AHS, Utt., 28 37.1]
kṛmikuṣṭhabhagandarapramehakṣatanāḍīvraṇaropaṇā bhavanti | [AHS, Utt., 28 37.2]
amṛtātruṭivellavatsakaṃ kalipathyāmalakāni gugguluḥ | [AHS, Utt., 28 38.1]
kramavṛddham idaṃ madhudrutaṃ piṭikāsthaulyabhagandarāñjayet | [AHS, Utt., 28 38.2]
māgadhikāgnikaliṅgaviḍaṅgair bilvaghṛtaiḥ savarāpalaṣaṭkaiḥ | [AHS, Utt., 28 39.1]
guggulunā sadṛśena sametaiḥ kṣaudrayutaiḥ sakalāmayanāśaḥ | [AHS, Utt., 28 39.2]
guggulupañcapalaṃ palikāṃśā māgadhikā triphalā ca pṛthak syāt | [AHS, Utt., 28 40.1]
tvaktruṭikarṣayutaṃ madhulīḍhaṃ kuṣṭhabhagandaragulmagatighnam | [AHS, Utt., 28 40.2]
śṛṅgaverarajoyuktaṃ tad eva ca subhāvitam | [AHS, Utt., 28 41.1]
kvāthena daśamūlasya viśeṣād vātarogajit | [AHS, Utt., 28 41.2]
uttamākhadirasārajaṃ rajaḥ śīlayann asanavāribhāvitam | [AHS, Utt., 28 42.1]
hanti tulyamahiṣākṣamākṣikaṃ kuṣṭhamehapiṭikābhagandarān | [AHS, Utt., 28 42.2]
bhagandareṣveṣa viśeṣa uktaḥ śeṣāṇi tu vyañjanasādhanāni | [AHS, Utt., 28 43.1]
vraṇādhikārāt pariśīlanācca samyag viditvaupayikaṃ vidadhyāt | [AHS, Utt., 28 43.2]
aśvapṛṣṭhagamanaṃ calarodhaṃ madyamaithunam ajīrṇam asātmyam | [AHS, Utt., 28 44.1]
sāhasāni vividhāni ca rūḍhe vatsaraṃ parihared adhikaṃ vā | [AHS, Utt., 28 44.2]
{AHS, Utt., 29}
athāto granthyarbudaślīpadāpacīnāḍīvijñānīyaṃ vyākhyāsyāmaḥ | [AHS, Utt., 29 1.1]
iti ha smāhur ātreyādayo maharṣayaḥ | [AHS, Utt., 29 1.2]
kaphapradhānāḥ kurvanti medomāṃsāsragā malāḥ | [AHS, Utt., 29 1.3]
vṛttonnataṃ yaṃ śvayathuṃ sa granthir grathanāt smṛtaḥ | [AHS, Utt., 29 1.4]
doṣāsramāṃsamedo'sthisirāvraṇabhavā nava | [AHS, Utt., 29 2.1]
te tatra vātād āyāmatodabhedānvito 'sitaḥ | [AHS, Utt., 29 2.2]
sthānāt sthānāntaragatirakasmāddhānivṛddhimān | [AHS, Utt., 29 3.1]
mṛdur vastirivānaddho vibhinno 'cchaṃ sravatyasṛk | [AHS, Utt., 29 3.2]
pittāt sadāhaḥ pītābho rakto vā pacyate drutam | [AHS, Utt., 29 4.1]
bhinno 'sram uṣṇaṃ sravati śleṣmaṇā nīrujo ghanaḥ | [AHS, Utt., 29 4.2]
śītaḥ savarṇaḥ kaṇḍūmān pakvaḥ pūyaṃ sraved ghanam | [AHS, Utt., 29 5.1]
doṣair duṣṭe 'sṛji granthir bhaven mūrchatsu jantuṣu | [AHS, Utt., 29 5.2]
sirāmāṃsaṃ ca saṃśritya sasvāpaḥ pittalakṣaṇaḥ | [AHS, Utt., 29 6.1]
māṃsalair dūṣitaṃ māṃsam āhārair granthim āvahet | [AHS, Utt., 29 6.2]
snigdhaṃ mahāntaṃ kaṭhinaṃ sirānaddhaṃ kaphākṛtim | [AHS, Utt., 29 7.1]
pravṛddhaṃ medurair medo nītaṃ māṃse 'thavā tvaci | [AHS, Utt., 29 7.2]
vāyunā kurute granthiṃ bhṛśaṃ snigdhaṃ mṛduṃ calam | [AHS, Utt., 29 8.1]
śleṣmatulyākṛtiṃ dehakṣayavṛddhikṣayodayam | [AHS, Utt., 29 8.2]
sa vibhinno ghanaṃ medastāmrāsitasitaṃ sravet | [AHS, Utt., 29 9.1]
asthibhaṅgābhighātābhyām unnatāvanataṃ tu yat | [AHS, Utt., 29 9.2]
so 'sthigranthiḥ padātestu sahasāmbho'vagāhanāt | [AHS, Utt., 29 10.1]
vyāyāmād vā pratāntasya sirājālaṃ saśoṇitam | [AHS, Utt., 29 10.2]
vāyuḥ saṃpīḍya saṃkocya vakrīkṛtya viśoṣya ca | [AHS, Utt., 29 11.1]
niḥsphuraṃ nīrujaṃ granthiṃ kurute sa sirāhvayaḥ | [AHS, Utt., 29 11.2]
arūḍhe rūḍhamātre vā vraṇe sarvarasāśinaḥ | [AHS, Utt., 29 12.1]
sārdre vā bandharahite gātre 'śmābhihate 'thavā | [AHS, Utt., 29 12.2]
vāto 'sram asrutaṃ duṣṭaṃ saṃśoṣya grathitaṃ vraṇam | [AHS, Utt., 29 13.1]
kuryāt sadāhaḥ kaṇḍūmān vraṇagranthirayaṃ smṛtaḥ | [AHS, Utt., 29 13.2]
sādhyā doṣāsramedojā na tu sthūlakharāścalāḥ | [AHS, Utt., 29 14.1]
marmakaṇṭhodarasthāśca mahat tu granthito 'rbudam | [AHS, Utt., 29 14.2]
tallakṣaṇaṃ ca medo'ntaiḥ ṣoḍhā doṣādibhistu tat | [AHS, Utt., 29 15.1]
prāyo medaḥkaphāḍhyatvāt sthiratvācca na pacyate | [AHS, Utt., 29 15.2]
sirāsthaṃ śoṇitaṃ doṣaḥ saṃkocyāntaḥ prapīḍya ca | [AHS, Utt., 29 16.1]
pācayeta tad ānaddhaṃ sāsrāvaṃ māṃsapiṇḍitam | [AHS, Utt., 29 16.2]
māṃsāṅkuraiścitaṃ yāti vṛddhiṃ cāśu sravet tataḥ | [AHS, Utt., 29 17.1]
ajasraṃ duṣṭarudhiraṃ bhūri tacchoṇitārbudam | [AHS, Utt., 29 17.2]
teṣvasṛṅmāṃsaje varjye catvāryanyāni sādhayet | [AHS, Utt., 29 18.1]
prasthitā vaṅkṣaṇorvādim adhaḥkāyaṃ kapholbaṇāḥ | [AHS, Utt., 29 18.2]
doṣā māṃsāsragāḥ pādau kālenāśritya kurvate | [AHS, Utt., 29 19.1]
śanaiḥ śanair ghanaṃ śophaṃ ślīpadaṃ tat pracakṣate | [AHS, Utt., 29 19.2]
paripoṭayutaṃ kṛṣṇam animittarujaṃ kharam | [AHS, Utt., 29 20.1]
rūkṣaṃ ca vātāt pittāt tu pītaṃ dāhajvarānvitam | [AHS, Utt., 29 20.2]
kaphād guru snigdham aruk citaṃ māṃsāṅkurair bṛhat | [AHS, Utt., 29 21.1]
tat tyajed vatsarātītaṃ sumahat suparisruti | [AHS, Utt., 29 21.2]
pāṇināsauṣṭhakarṇeṣu vadantyeke tu pādavat | [AHS, Utt., 29 22.1]
ślīpadaṃ jāyate tacca deśe 'nūpe bhṛśaṃ bhṛśam | [AHS, Utt., 29 22.2]
medasthāḥ kaṇṭhamanyākṣakakṣāvaṅkṣaṇagā malāḥ | [AHS, Utt., 29 23.1]
savarṇān kaṭhinān snigdhān vārtākāmalakākṛtīn | [AHS, Utt., 29 23.2]
avagāḍhān bahūn gaṇḍāṃścirapākāṃśca kurvate | [AHS, Utt., 29 24.1]
pacyante 'lparujaste 'nye sravantyanye 'tikaṇḍurāḥ | [AHS, Utt., 29 24.2]
naśyantyanye bhavantyanye dīrghakālānubandhinaḥ | [AHS, Utt., 29 25.1]
gaṇḍamālāpacī ceyaṃ dūrveva kṣayavṛddhibhāk | [AHS, Utt., 29 25.2]
tāṃ tyajet sajvaracchardipārśvarukkāsapīnasām | [AHS, Utt., 29 26.1]
abhedāt pakvaśophasya vraṇe cāpathyasevinaḥ | [AHS, Utt., 29 26.2]
anupraviśya māṃsādīn dūraṃ pūyo 'bhidhāvati | [AHS, Utt., 29 27.1]
gatiḥ sā dūragamanān nāḍī nāḍīva saṃsruteḥ | [AHS, Utt., 29 27.2]
nāḍyekānṛjuranyeṣāṃ saivānekagatir gatiḥ | [AHS, Utt., 29 28.1]
sā doṣaiḥ pṛthag ekasthaiḥ śalyahetuśca pañcamī | [AHS, Utt., 29 28.2]
vātāt saruk sūkṣmamukhī vivarṇā phenilodvamā | [AHS, Utt., 29 29.1]
sravatyabhyadhikaṃ rātrau pittāt tṛḍjvaradāhakṛt | [AHS, Utt., 29 29.2]
pītoṣṇapūtipūyasrud divā cāti niṣiñcati | [AHS, Utt., 29 30.1]
ghanapicchilasaṃsrāvā kaṇḍūlā kaṭhinā kaphāt | [AHS, Utt., 29 30.2]
niśi cābhyadhikakledā sarvaiḥ sarvākṛtiṃ tyajet | [AHS, Utt., 29 31.1]
antaḥsthitaṃ śalyam anāhṛtaṃ tu karoti nāḍīṃ vahate ca sāsya | [AHS, Utt., 29 31.2]
phenānuviddhaṃ tanum alpam uṣṇaṃ sāsraṃ ca pūyaṃ sarujaṃ ca nityam | [AHS, Utt., 29 31.3]
{AHS, Utt., 30}
athāto granthyarbudaślīpadāpacīnāḍīpratiṣedhaṃ vyākhyāsyāmaḥ | [AHS, Utt., 30 1.1]
iti ha smāhur ātreyādayo maharṣayaḥ | [AHS, Utt., 30 1.2]
granthiṣvāmeṣu kartavyā yathāsvaṃ śophavat kriyā | [AHS, Utt., 30 1.3]
bṛhatīcitrakavyāghrīkaṇāsiddhena sarpiṣā | [AHS, Utt., 30 1.4]
snehayecchuddhikāmaṃ ca tīkṣṇaiḥ śuddhasya lepanam | [AHS, Utt., 30 2.1]
saṃsvedya bahuśo granthiṃ vimṛdnīyāt punaḥ punaḥ | [AHS, Utt., 30 2.2]
eṣa vāte viśeṣeṇa kramaḥ pittāsraje punaḥ | [AHS, Utt., 30 3.1]
jalaukaso himaṃ sarvaṃ kaphaje vātiko vidhiḥ | [AHS, Utt., 30 3.2]
tathāpyapakvaṃ chittvainaṃ sthite rakte 'gninā dahet | [AHS, Utt., 30 4.1]
sādhvaśeṣaṃ saśeṣo hi punarāpyāyate dhruvam | [AHS, Utt., 30 4.2]
māṃsavraṇodbhavau granthī yāpayed evam eva ca | [AHS, Utt., 30 5.1]
kāryaṃ medobhave 'pyetat taptaiḥ phalādibhiśca tam | [AHS, Utt., 30 5.2]
pramṛdyāt tiladigdhena channaṃ dviguṇavāsasā | [AHS, Utt., 30 6.1]
śastreṇa pāṭayitvā vā dahen medasi sūddhṛte | [AHS, Utt., 30 6.2]
sirāgranthau nave peyaṃ tailaṃ sāhacaraṃ tathā | [AHS, Utt., 30 7.1]
upanāho 'nilaharair vastikarma sirāvyadhaḥ | [AHS, Utt., 30 7.2]
arbude granthivat kuryāt yathāsvaṃ sutarāṃ hitam | [AHS, Utt., 30 8.1]
ślīpade 'nilaje vidhyet snigdhasvinnopanāhite | [AHS, Utt., 30 8.2]
sirām upari gulphasya dvyaṅgule pāyayecca tam | [AHS, Utt., 30 9.1]
māsam eraṇḍajaṃ tailaṃ gomūtreṇa samanvitam | [AHS, Utt., 30 9.2]
jīrṇe jīrṇānnam aśnīyācchuṇṭhīśṛtapayo'nvitam | [AHS, Utt., 30 10.1]
traivṛtaṃ vā pibed evam aśāntāvagninā dahet | [AHS, Utt., 30 10.2]
gulphasyādhaḥ sirāmokṣaḥ paitte sarvaṃ ca pittajit | [AHS, Utt., 30 11.1]
sirām aṅguṣṭhake viddhvā kaphaje śīlayed yavān | [AHS, Utt., 30 11.2]
sakṣaudrāṇi kaṣāyāṇi vardhamānāstathābhayāḥ | [AHS, Utt., 30 12.1]
limpet sarṣapavārtākīmūlābhyāṃ dhanvayāthavā | [AHS, Utt., 30 12.2]
ūrdhvādhaḥśodhanaṃ peyam apacyāṃ sādhitaṃ ghṛtam | [AHS, Utt., 30 13.1]
dantīdravantītrivṛtājālinīdevadālibhiḥ | [AHS, Utt., 30 13.2]
śīlayet kaphamedoghnaṃ dhūmagaṇḍūṣanāvanam | [AHS, Utt., 30 14.1]
sirayāpahared raktaṃ piben mūtreṇa tārkṣyajam | [AHS, Utt., 30 14.2]
granthīn apakvān ālimpen nākulīpaṭunāgaraiḥ | [AHS, Utt., 30 15.1]
svinnān lavaṇapoṭalyā kaṭhinān anu mardayet | [AHS, Utt., 30 15.2]
śamīmūlakaśigrūṇāṃ bījaiḥ sayavasarṣapaiḥ | [AHS, Utt., 30 16.1]
lepaḥ piṣṭo 'mlatakreṇa granthigaṇḍavilāyanaḥ | [AHS, Utt., 30 16.2]
pākonmukhān srutāsrasya pittaśleṣmaharair jayet | [AHS, Utt., 30 17.1]
apakvān eva voddhṛtya kṣārāgnibhyām upācaret | [AHS, Utt., 30 17.2]
kākādanīlāṅgalikānahikottuṇḍikīphalaiḥ | [AHS, Utt., 30 18.1]
jīmūtabījakarkoṭīviśālākṛtavedhanaiḥ | [AHS, Utt., 30 18.2]
pāṭhānvitaiḥ palārdhāṃśair viṣakarṣayutaiḥ pacet | [AHS, Utt., 30 19.1]
prasthaṃ karañjatailasya nirguṇḍīsvarasāḍhake | [AHS, Utt., 30 19.2]
anena mālā gaṇḍānāṃ cirajā pūyavāhinī | [AHS, Utt., 30 20.1]
sidhyatyasādhyakalpāpi pānābhyañjananāvanaiḥ | [AHS, Utt., 30 20.2]
tailaṃ lāṅgalikīkandakalkapādaṃ caturguṇe | [AHS, Utt., 30 21.1]
nirguṇḍīsvarase pakvaṃ nasyādyairapacīpraṇut | [AHS, Utt., 30 21.2]
bhadraśrīdārumaricadviharidrātrivṛdghanaiḥ | [AHS, Utt., 30 22.1]
manaḥśilālanaladaviśālākaravīrakaiḥ | [AHS, Utt., 30 22.2]
gomūtrapiṣṭaiḥ palikair viṣasyārdhapalena ca | [AHS, Utt., 30 23.1]
brāhmīrasārkajakṣīragośakṛdrasasaṃyutam | [AHS, Utt., 30 23.2]
prasthaṃ sarṣapatailasya siddham āśu vyapohati | [AHS, Utt., 30 24.1]
pānādyaiḥ śīlitaṃ kuṣṭhaduṣṭanāḍīvraṇāpacīḥ | [AHS, Utt., 30 24.2]
vacāharītakīlākṣākaṭurohiṇicandanaiḥ | [AHS, Utt., 30 25.1]
tailaṃ prasādhitaṃ pītaṃ samūlām apacīṃ jayet | [AHS, Utt., 30 25.2]
śarapuṅkhodbhavaṃ mūlaṃ piṣṭaṃ taṇḍulavāriṇā | [AHS, Utt., 30 26.1]
nasyāllepācca duṣṭārurapacīviṣajantujit | [AHS, Utt., 30 26.2]
mūlairuttamakāraṇyāḥ pīluparṇyāḥ sahācarāt | [AHS, Utt., 30 27.1]
salodhrābhayayaṣṭyāhvaśatāhvādvīpidārubhiḥ | [AHS, Utt., 30 27.2]
tailaṃ kṣīrasamaṃ siddhaṃ nasye 'bhyaṅge ca pūjitam | [AHS, Utt., 30 28.1]
go'vyajāśvakhurā dagdhāḥ kaṭutailena lepanam | [AHS, Utt., 30 28.2]
aiṅgudena tu kṛṣṇāhir vāyaso vā svayaṃ mṛtaḥ | [AHS, Utt., 30 29.1]
ityaśāntau gadasyānyapārśvajaṅghāsamāśritam | [AHS, Utt., 30 29.2]
vasterūrdhvam adhastād vā medo hṛtvāgninā dahet | [AHS, Utt., 30 30.1]
sthitasyordhvaṃ padaṃ mitvā tanmānena ca pārṣṇitaḥ | [AHS, Utt., 30 30.2]
tata ūrdhvaṃ hared granthīn ityāha bhagavān nimiḥ | [AHS, Utt., 30 31.1]
pārṣṇiṃ prati dvādaśa cāṅgulāni muktvendravastiṃ ca gadānyapārśve | [AHS, Utt., 30 31.2]
vidārya matsyāṇḍanibhāni madhyājjālāni karṣed iti suśrutoktiḥ | [AHS, Utt., 30 31.3]
ā gulphakarṇāt sumitasya jantostasyāṣṭabhāgaṃ khuḍakād vibhajya | [AHS, Utt., 30 32.1]
ghrāṇārjave 'dhaḥ surarājavaster bhittvākṣamātraṃ tvapare vadanti | [AHS, Utt., 30 32.2]
upanāhyānilān nāḍīṃ pāṭitāṃ sādhu lepayet | [AHS, Utt., 30 33.1]
pratyakpuṣpīphalayutaistailaiḥ piṣṭaiḥ sasaindhavaiḥ | [AHS, Utt., 30 33.2]
paittīṃ tu tilamañjiṣṭhānāgadantīniśādvayaiḥ | [AHS, Utt., 30 34.1]
ślaiṣmikīṃ tilasaurāṣṭrīnikumbhāriṣṭasaindhavaiḥ | [AHS, Utt., 30 34.2]
śalyajāṃ tilamadhvājyair lepayecchinnaśodhitām | [AHS, Utt., 30 35.1]
aśastrakṛtyām eṣiṇyā bhittvānte samyageṣitām | [AHS, Utt., 30 35.2]
kṣārapītena sūtreṇa bahuśo dārayed gatim | [AHS, Utt., 30 36.1]
vraṇeṣu duṣṭasūkṣmāsyagambhīrādiṣu sādhanam | [AHS, Utt., 30 36.2]
yā vartyo yāni tailāni tan nāḍīṣvapi śasyate | [AHS, Utt., 30 37.1]
piṣṭaṃ cañcuphalaṃ lepān nāḍīvraṇaharaṃ param | [AHS, Utt., 30 37.2]
ghoṇṭāphalatvak lavaṇaṃ salākṣaṃ būkasya pattraṃ vanitāpayaśca | [AHS, Utt., 30 38.1]
snugarkadugdhānvita eṣa kalko vartīkṛto hantyacireṇa nāḍīm | [AHS, Utt., 30 38.2]
sāmudrasauvarcalasindhujanmasupakvaghoṇṭāphalaveśmadhūmāḥ | [AHS, Utt., 30 39.1]
āmrātagāyatrijapallavāśca kaṭaṅkaṭeryāvatha cetakī ca | [AHS, Utt., 30 39.2]
kalke 'bhyaṅge cūrṇe vartyāṃ caiteṣu śīlyamāneṣu | [AHS, Utt., 30 40.1]
agatiriva naśyati gatiścapalā capaleṣu bhūtiriva | [AHS, Utt., 30 40.2]
{AHS, Utt., 31}
athātaḥ kṣudrarogavijñānīyaṃ vyākhyāsyāmaḥ | [AHS, Utt., 31 1.1]
iti ha smāhur ātreyādayo maharṣayaḥ | [AHS, Utt., 31 1.2]
snigdhā savarṇā grathitā nīrujā mudgasaṃnibhā | [AHS, Utt., 31 1.3]
piṭikā kaphavātābhyāṃ bālānām ajagallikā | [AHS, Utt., 31 1.4]
yavaprakhyā yavaprakhyā tābhyāṃ māṃsāśritā ghanā | [AHS, Utt., 31 2.1]
avaktrā cālajī vṛttā stokapūyā ghanonnatā | [AHS, Utt., 31 2.2]
granthayaḥ pañca vā ṣaḍ vā kacchapī kacchaponnatāḥ | [AHS, Utt., 31 3.1]
karṇasyordhvaṃ samantād vā piṭikā kaṭhinograruk | [AHS, Utt., 31 3.2]
śālūkābhā panasikā śophastvalparujaḥ sthiraḥ | [AHS, Utt., 31 4.1]
hanusaṃdhisamudbhūtastābhyāṃ pāṣāṇagardabhaḥ | [AHS, Utt., 31 4.2]
śālmalīkaṇṭakākārāḥ piṭikāḥ sarujo ghanāḥ | [AHS, Utt., 31 5.1]
medogarbhā mukhe yūnāṃ tābhyāṃ ca mukhadūṣikāḥ | [AHS, Utt., 31 5.2]
te padmakaṇṭakā jñeyā yaiḥ padmam iva kaṇṭakaiḥ | [AHS, Utt., 31 6.1]
cīyate nīrujaiḥ śvetaiḥ śarīraṃ kaphavātajaiḥ | [AHS, Utt., 31 6.2]
pittena piṭikā vṛttā pakvodumbarasaṃnibhā | [AHS, Utt., 31 7.1]
mahādāhajvarakarī vivṛtā vivṛtānanā | [AHS, Utt., 31 7.2]
gātreṣvantaśca vaktrasya dāhajvararujānvitāḥ | [AHS, Utt., 31 8.1]
masūramātrās tadvarṇās tatsaṃjñāḥ piṭikā ghanāḥ | [AHS, Utt., 31 8.2]
tataḥ kaṣṭatarāḥ sphoṭā visphoṭākhyā mahārujāḥ | [AHS, Utt., 31 9.1]
yā padmakarṇikākārā piṭikā piṭikācitā | [AHS, Utt., 31 9.2]
sā viddhā vātapittābhyāṃ tābhyām eva ca gardabhī | [AHS, Utt., 31 10.1]
maṇḍalā vipulotsannā sarāgapiṭikācitā | [AHS, Utt., 31 10.2]
kakṣeti kakṣāsanneṣu prāyo deśeṣu sānilāt | [AHS, Utt., 31 11.1]
pittād bhavanti piṭikāḥ sūkṣmā lājopamā ghanāḥ | [AHS, Utt., 31 11.2]
tādṛśī mahatī tvekā gandhanāmeti kīrtitā | [AHS, Utt., 31 12.1]
gharmasvedaparīte 'ṅge piṭikāḥ sarujo ghanāḥ | [AHS, Utt., 31 12.2]
rājīkāvarṇasaṃsthānapramāṇā rājikāhvayāḥ | [AHS, Utt., 31 13.1]
doṣaiḥ pittolbaṇair mandair visarpati visarpavat | [AHS, Utt., 31 13.2]
śopho 'pākastanustāmro jvarakṛj jālagardabhaḥ | [AHS, Utt., 31 14.1]
malaiḥ pittolbaṇaiḥ sphoṭā jvariṇo māṃsadāraṇāḥ | [AHS, Utt., 31 14.2]
kakṣābhāgeṣu jāyante ye 'gnyābhāḥ sāgnirohiṇī | [AHS, Utt., 31 15.1]
pañcāhāt saptarātrād vā pakṣād vā hanti jīvitam | [AHS, Utt., 31 15.2]
triliṅgā piṭikā vṛttā jatrūrdhvam irivellikā | [AHS, Utt., 31 16.1]
vidārīkandakaṭhinā vidārī kakṣavaṅkṣaṇe | [AHS, Utt., 31 16.2]
medo'nilakaphair granthiḥ snāyumāṃsasirāśrayaiḥ | [AHS, Utt., 31 17.1]
bhinno vasājyamadhvābhaṃ sravet tatrolbaṇo 'nilaḥ | [AHS, Utt., 31 17.2]
māṃsaṃ viśoṣya grathitāṃ śarkarāṃ upapādayet | [AHS, Utt., 31 18.1]
durgandhaṃ rudhiraṃ klinnaṃ nānāvarṇaṃ tato malāḥ | [AHS, Utt., 31 18.2]
tāṃ srāvayanti nicitāṃ vidyāt taccharkarārbudam | [AHS, Utt., 31 19.1]
pāṇipādatale saṃdhau jatrūrdhvaṃ vopacīyate | [AHS, Utt., 31 19.2]
valmīkavacchanair granthistadvad bahvaṇubhir mukhaiḥ | [AHS, Utt., 31 20.1]
rugdāhakaṇḍūkledāḍhyair valmīko 'sau samastajaḥ | [AHS, Utt., 31 20.2]
śarkaronmathite pāde kṣate vā kaṇṭakādibhiḥ | [AHS, Utt., 31 21.1]
granthiḥ kīlavad utsanno jāyate kadaraṃ tu tat | [AHS, Utt., 31 21.2]
vegasaṃdhāraṇād vāyurapāno 'pānasaṃśrayam | [AHS, Utt., 31 22.1]
aṇūkaroti bāhyāntarmārgam asya tataḥ śakṛt | [AHS, Utt., 31 22.2]
kṛcchrān nirgacchati vyādhirayaṃ ruddhagudo mataḥ | [AHS, Utt., 31 23.1]
kuryāt pittānilaṃ pākaṃ nakhamāṃse sarugjvaram | [AHS, Utt., 31 23.2]
cipyam akṣatarogaṃ ca vidyād upanakhaṃ ca tam | [AHS, Utt., 31 24.1]
kṛṣṇo 'bhighātād rūkṣaśca kharaśca kunakho nakhaḥ | [AHS, Utt., 31 24.2]
duṣṭakardamasaṃsparśāt kaṇḍūkledānvitāntarāḥ | [AHS, Utt., 31 25.1]
aṅgulyo 'lasam ityāhustilābhāṃstilakālakān | [AHS, Utt., 31 25.2]
kṛṣṇān avedanāṃstvaksthān māṣāṃstān eva connatān | [AHS, Utt., 31 26.1]
maṣebhyastūnnatatarāṃścarmakīlān sitāsitān | [AHS, Utt., 31 26.2]
tathāvidho jatumaṇiḥ sahajo lohitastu saḥ | [AHS, Utt., 31 27.1]
kṛṣṇaṃ sitaṃ vā sahajaṃ maṇḍalaṃ lāñchanaṃ samam | [AHS, Utt., 31 27.2]
śokakrodhādikupitād vātapittān mukhe tanu | [AHS, Utt., 31 28.1]
śyāmalaṃ maṇḍalaṃ vyaṅgaṃ vaktrād anyatra nīlikā | [AHS, Utt., 31 28.2]
paruṣaṃ paruṣasparśaṃ vyaṅgaṃ śyāvaṃ ca mārutāt | [AHS, Utt., 31 29.1]
pittāt tāmrāntam ānīlaṃ śvetāntaṃ kaṇḍumat kaphāt | [AHS, Utt., 31 29.2]
raktād raktāntam ātāmraṃ sauṣaṃ cimicimāyate | [AHS, Utt., 31 30.1]
vāyunodīritaḥ śleṣmā tvacaṃ prāpya viśuṣyati | [AHS, Utt., 31 30.2]
tatastvag jāyate pāṇḍuḥ krameṇa ca vicetanā | [AHS, Utt., 31 31.1]
alpakaṇḍūr avikledā sā prasuptiḥ prasuptitaḥ | [AHS, Utt., 31 31.2]
asamyagvamanodīrṇapittaśleṣmānnanigrahaiḥ | [AHS, Utt., 31 32.1]
maṇḍalānyatikaṇḍūni rāgavanti bahūni ca | [AHS, Utt., 31 32.2]
utkoṭhaḥ so 'nubaddhastu koṭha ityabhidhīyate | [AHS, Utt., 31 33.1]
proktāḥ ṣaṭtriṃśad ityete kṣudrarogā vibhāgaśaḥ | [AHS, Utt., 31 33.2]
{AHS, Utt., 32}
athātaḥ kṣudrarogapratiṣedhaṃ vyākhyāsyāmaḥ | [AHS, Utt., 32 1.1]
iti ha smāhurātreyādayo maharṣayaḥ | [AHS, Utt., 32 1.2]
visrāvayejjalaukobhirapakvām ajagallikām | [AHS, Utt., 32 1.3]
svedayitvā yavaprakhyāṃ vilayāya pralepayet | [AHS, Utt., 32 1.4]
dārukuṣṭhamanohvālair ity ā pāṣāṇagardabhāt | [AHS, Utt., 32 2.1]
vidhistāṃścācaret pakvān vraṇavat sājagallikān | [AHS, Utt., 32 2.2]
lodhrakustumburuvacāḥ pralepo mukhadūṣike | [AHS, Utt., 32 3.1]
vaṭapallavayuktā vā nārikelotthaśuktayaḥ | [AHS, Utt., 32 3.2]
aśāntau vamanaṃ nasyaṃ lalāṭe ca sirāvyadhaḥ | [AHS, Utt., 32 4.1]
nimbāmbuvānto nimbāmbusādhitaṃ padmakaṇṭake | [AHS, Utt., 32 4.2]
pibet kṣaudrānvitaṃ sarpir nimbāragvadhalepanam | [AHS, Utt., 32 5.1]
vivṛtādīṃstu jālāntāṃścikitset serivellikān | [AHS, Utt., 32 5.2]
pittavisarpavat tadvat pratyākhyāyāgnirohiṇīm | [AHS, Utt., 32 5.3]
vilaṅghanaṃ raktavimokṣaṇaṃ ca virūkṣaṇaṃ kāyaviśodhanaṃ ca | [AHS, Utt., 32 6.1]
dhātrīprayogāñchiśirapradehān kuryāt sadā jālakagardabhasya | [AHS, Utt., 32 6.2]
vidārikāṃ hṛte rakte śleṣmagranthivad ācaret | [AHS, Utt., 32 7.1]
medo'rbudakriyāṃ kuryāt sutarāṃ śarkarārbude | [AHS, Utt., 32 7.2]
pravṛddhaṃ subahucchidraṃ saśophaṃ marmaṇi sthitam | [AHS, Utt., 32 8.1]
valmīkaṃ hastapāde ca varjayed itarat punaḥ | [AHS, Utt., 32 8.2]
śuddhasyāsre hṛte limpet sapaṭvārevatāmṛtaiḥ | [AHS, Utt., 32 9.1]
śyāmākulatthikāmūladantīpalalasaktubhiḥ | [AHS, Utt., 32 9.2]
pakve tu duṣṭamāṃsāni gatīḥ sarvāśca śodhayet | [AHS, Utt., 32 10.1]
śastreṇa samyag anu ca kṣāreṇa jvalanena vā | [AHS, Utt., 32 10.2]
śastreṇotkṛtya niḥśeṣaṃ snehena kadaraṃ dahet | [AHS, Utt., 32 11.1]
niruddhamaṇivat kāryaṃ ruddhapāyościkitsitam | [AHS, Utt., 32 11.2]
cipyaṃ śuddhyā jitoṣmāṇaṃ sādhayecchastrakarmaṇā | [AHS, Utt., 32 12.1]
duṣṭaṃ kunakham apyevaṃ caraṇāvalase punaḥ | [AHS, Utt., 32 12.2]
dhānyāmlasiktau kāsīsapaṭolīrocanātilaiḥ | [AHS, Utt., 32 13.1]
sanimbapattrairālimped dahet tu tilakālakān | [AHS, Utt., 32 13.2]
maṣāṃśca sūryakāntena kṣāreṇa yadi vāgninā | [AHS, Utt., 32 14.1]
tadvad utkṛtya śastreṇa carmakīlajatūmaṇī | [AHS, Utt., 32 14.2]
lāñchanāditraye kuryād yathāsannaṃ sirāvyadham | [AHS, Utt., 32 15.1]
lepayet kṣīrapiṣṭaiśca kṣīrivṛkṣatvagaṅkuraiḥ | [AHS, Utt., 32 15.2]
vyaṅgeṣu cārjunatvag vā mañjiṣṭhā vā samākṣikā | [AHS, Utt., 32 16.1]
lepaḥ sanavanītā vā śvetāśvakhurajā maṣī | [AHS, Utt., 32 16.2]
raktacandanamañjiṣṭhākuṣṭhalodhrapriyaṅgavaḥ | [AHS, Utt., 32 17.1]
vaṭāṅkurā masūrāśca vyaṅgaghnā mukhakāntidāḥ | [AHS, Utt., 32 17.2]
dve jīrake kṛṣṇatilāḥ sarṣapāḥ payasā saha | [AHS, Utt., 32 18.1]
piṣṭāḥ kurvanti vaktrendum apāstavyaṅgalāñchanam | [AHS, Utt., 32 18.2]
kṣīrapiṣṭā ghṛtakṣaudrayuktā vā bhṛṣṭanistuṣāḥ | [AHS, Utt., 32 19.1]
masūrāḥ kṣīrapiṣṭā vā tīkṣṇāḥ śālmalikaṇṭakāḥ | [AHS, Utt., 32 19.2]
saguḍaḥ kolamajjā vā śaśāsṛkkṣaudrakalkitaḥ | [AHS, Utt., 32 20.1]
saptāhaṃ mātuluṅgasthaṃ kuṣṭhaṃ vā madhunānvitam | [AHS, Utt., 32 20.2]
piṣṭā vā chāgapayasā sakṣaudrā mausalī jaṭā | [AHS, Utt., 32 21.1]
gorasthi musalīmūlayuktaṃ vā sājyamākṣikam | [AHS, Utt., 32 21.2]
jambvāmrapallavā mastu haridre dve navo guḍaḥ | [AHS, Utt., 32 22.1]
lepaḥ savarṇakṛt piṣṭaṃ svarasena ca tindukam | [AHS, Utt., 32 22.2]
utpalam utpalakuṣṭhaṃ priyaṅgukālīyakaṃ badaramajjā | [AHS, Utt., 32 23.1]
idam udvartanam āsyaṃ karoti śatapattrasaṃkāśam | [AHS, Utt., 32 23.2]
ebhirevauṣadhaiḥ piṣṭair mukhābhyaṅgāya sādhayet | [AHS, Utt., 32 24.1]
yathādoṣartukān snehān madhukakvāthasaṃyutaiḥ | [AHS, Utt., 32 24.2]
yavān sarjarasaṃ lodhram uśīraṃ madanaṃ madhu | [AHS, Utt., 32 25.1]
ghṛtaṃ guḍaṃ ca gomūtre paced ā darvilepanāt | [AHS, Utt., 32 25.2]
tad abhyaṅgān nihantyāśu nīlikāvyaṅgadūṣikān | [AHS, Utt., 32 26.1]
mukhaṃ karoti padmābhaṃ pādau padmadalopamau | [AHS, Utt., 32 26.2]
kuṅkumośīrakālīyalākṣāyaṣṭyāhvacandanam | [AHS, Utt., 32 27.1]
nyagrodhapādāṃstaruṇān padmakaṃ padmakesaram | [AHS, Utt., 32 27.2]
sanīlotpalamañjiṣṭhaṃ pālikaṃ salilāḍhake | [AHS, Utt., 32 28.1]
paktvā pādāvaśeṣeṇa tena piṣṭaiśca kārṣikaiḥ | [AHS, Utt., 32 28.2]
lākṣāpattaṅgamañjiṣṭhāyaṣṭīmadhukakuṅkumaiḥ | [AHS, Utt., 32 29.1]
ajākṣīraṃ dviguṇitaṃ tailasya kuḍavaṃ pacet | [AHS, Utt., 32 29.2]
nīlikāpalitavyaṅgavalītilakadūṣikān | [AHS, Utt., 32 30.1]
hanti tan nasyam abhyastaṃ mukhopacayavarṇakṛt | [AHS, Utt., 32 30.2]
mañjiṣṭhā śabarodbhavastubarikā lākṣā haridrādvayaṃ nepālī haritālakuṅkumagadā gorocanā gairikam | [AHS, Utt., 32 31.1]
pattraṃ pāṇḍu vaṭasya candanayugaṃ kālīyakaṃ pāradaṃ pattaṅgaṃ kanakatvacaṃ kamalajaṃ bījaṃ tathā kesaram | [AHS, Utt., 32 31.2]
sikthaṃ tutthaṃ padmakādyo vasājyaṃ majjā kṣīraṃ kṣīrivṛkṣāmbu cāgnau | [AHS, Utt., 32 32.1]
siddhaṃ siddhaṃ vyaṅganīlyādināśe vaktre chāyām aindavīṃ cāśu dhatte | [AHS, Utt., 32 32.2]
mārkavasvarasakṣīratoyānīṣṭāni nāvane | [AHS, Utt., 32 33.1]
prasuptau vātakuṣṭhoktaṃ kuryād dāhaṃ ca vahninā | [AHS, Utt., 32 33.2]
utkoṭhe kaphapittoktaṃ koṭhe sarvaṃ ca kauṣṭhikam | [AHS, Utt., 32 33.3]
{AHS, Utt., 33}
athāto guhyarogavijñānīyaṃ vyākhyāsyāmaḥ | [AHS, Utt., 33 1.1]
iti ha smāhurātreyādayo maharṣayaḥ | [AHS, Utt., 33 1.2]
strīvyavāyanivṛttasya sahasā bhajato 'thavā | [AHS, Utt., 33 1.3]
doṣādhyuṣitasaṃkīrṇamalināṇurajaḥpathām | [AHS, Utt., 33 1.4]
anyayonim anicchantīm agamyāṃ navasūtikām | [AHS, Utt., 33 2.1]
dūṣitaṃ spṛśatastoyaṃ ratānteṣvapi naiva vā | [AHS, Utt., 33 2.2]
vivardhayiṣayā tīkṣṇān pralepādīn prayacchataḥ | [AHS, Utt., 33 3.1]
muṣṭidantanakhotpīḍāviṣavacchūkapātanaiḥ | [AHS, Utt., 33 3.2]
veganigrahadīrghātikharasparśavighaṭṭanaiḥ | [AHS, Utt., 33 4.1]
doṣā duṣṭā gatā guhyaṃ trayoviṃśatim āmayān | [AHS, Utt., 33 4.2]
janayantyupadaṃśādīn upadaṃśo 'tra pañcadhā | [AHS, Utt., 33 5.1]
pṛthag doṣaiḥ sarudhiraiḥ samastaiścātra mārutāt | [AHS, Utt., 33 5.2]
meḍhre śopho rujaścitrāḥ stambhastvakparipoṭanam | [AHS, Utt., 33 6.1]
pakvodumbarasaṃkāśaḥ pittena śvayathur jvaraḥ | [AHS, Utt., 33 6.2]
śleṣmaṇā kaṭhinaḥ snigdhaḥ kaṇḍūmāñchītalo guruḥ | [AHS, Utt., 33 7.1]
śoṇitenāsitasphoṭasaṃbhavo 'srasrutir jvaraḥ | [AHS, Utt., 33 7.2]
sarvaje sarvaliṅgatvaṃ śvayathur muṣkayorapi | [AHS, Utt., 33 8.1]
tīvrā rug āśupacanaṃ daraṇaṃ kṛmisaṃbhavaḥ | [AHS, Utt., 33 8.2]
yāpyo raktodbhavasteṣāṃ mṛtyave saṃnipātajaḥ | [AHS, Utt., 33 9.1]
jāyante kupitair doṣair guhyāsṛkpiśitāśrayaiḥ | [AHS, Utt., 33 9.2]
antar bahir vā meḍhrasya kaṇḍūlā māṃsakīlakāḥ | [AHS, Utt., 33 10.1]
picchilāsrasravā yonau tadvacca chattrasaṃnibhāḥ | [AHS, Utt., 33 10.2]
te 'rśāṃsyupekṣayā ghnanti meḍhrapuṃstvaṃ bhagārtavaṃ | [AHS, Utt., 33 11.1]
guhyasya bahirantar vā piṭikāḥ kapharaktajāḥ | [AHS, Utt., 33 11.2]
sarṣapāmānasaṃsthānā ghanāḥ sarṣapikāḥ smṛtāḥ | [AHS, Utt., 33 12.1]
piṭikā bahavo dīrghā dīryante madhyataśca yāḥ | [AHS, Utt., 33 12.2]
so 'vamanthaḥ kaphāsṛgbhyāṃ vedanāromaharṣavān | [AHS, Utt., 33 13.1]
kumbhīkā raktapittotthā jāmbavāsthinibhāśujā | [AHS, Utt., 33 13.2]
alajīṃ mehavad vidyād uttamāṃ pittaraktajām | [AHS, Utt., 33 14.1]
piṭikāṃ māṣamudgābhāṃ piṭikā piṭikācitā | [AHS, Utt., 33 14.2]
karṇikā puṣkarasyeva jñeyā puṣkariketi sā | [AHS, Utt., 33 15.1]
pāṇibhyāṃ bhṛśasaṃvyūḍhe saṃvyūḍhapiṭikā bhavet | [AHS, Utt., 33 15.2]
mṛditaṃ mṛditaṃ vastrasaṃrabdhaṃ vātakopataḥ | [AHS, Utt., 33 16.1]
viṣamā kaṭhinā bhugnā vāyunāṣṭhīlikā smṛtā | [AHS, Utt., 33 16.2]
vimardanādiduṣṭena vāyunā carma meḍhrajam | [AHS, Utt., 33 17.1]
nivartate sarugdāhaṃ kvacit pākaṃ ca gacchati | [AHS, Utt., 33 17.2]
piṇḍitaṃ granthitaṃ carma tat pralambam adho maṇeḥ | [AHS, Utt., 33 18.1]
nivṛttasaṃjñaṃ sakaphaṃ kaṇḍūkāṭhinyavat tu tat | [AHS, Utt., 33 18.2]
durūḍhaṃ sphuṭitaṃ carma nirdiṣṭam avapāṭikā | [AHS, Utt., 33 19.1]
vātena dūṣitaṃ carma maṇau saktaṃ ruṇaddhi cet | [AHS, Utt., 33 19.2]
sroto mūtraṃ tato 'bhyeti mandadhāram avedanam | [AHS, Utt., 33 20.1]
maṇer vikāśarodhaśca sa niruddhamaṇir gadaḥ | [AHS, Utt., 33 20.2]
liṅgaṃ śūkairivāpūrṇaṃ grathitākhyaṃ kaphodbhavam | [AHS, Utt., 33 21.1]
śūkadūṣitaraktotthā sparśahānistadāhvayā | [AHS, Utt., 33 21.2]
chidrairaṇumukhair yat tu mehanaṃ sarvataścitam | [AHS, Utt., 33 22.1]
vātaśoṇitakopena taṃ vidyācchataponakam | [AHS, Utt., 33 22.2]
pittāsṛgbhyāṃ tvacaḥ pākastvakpāko jvaradāhavān | [AHS, Utt., 33 23.1]
māṃspākaḥ sarvajaḥ sarvavedano māṃsaśātanaḥ | [AHS, Utt., 33 23.2]
sarāgairasitaiḥ sphoṭaiḥ piṭikābhiśca pīḍitam | [AHS, Utt., 33 24.1]
mehanaṃ vedanā cogrā taṃ vidyād asṛgarbudam | [AHS, Utt., 33 24.2]
māṃsārbudaṃ prāg uditaṃ vidradhiśca tridoṣajaḥ | [AHS, Utt., 33 25.1]
kṛṣṇāni bhūtvā māṃsāni viśīryante samantataḥ | [AHS, Utt., 33 25.2]
pakvāni saṃnipātena tān vidyāt tilakālakān | [AHS, Utt., 33 26.1]
māṃsottham arbudaṃ pākaṃ vidradhiṃ tilakālakān | [AHS, Utt., 33 26.2]
caturo varjayed eṣāṃ śeṣāñchīghram upācaret | [AHS, Utt., 33 27.1]
viṃśatir vyāpado yoner jāyante duṣṭabhojanāt | [AHS, Utt., 33 27.2]
viṣamasthāṅgaśayanabhṛśamaithunasevanaiḥ | [AHS, Utt., 33 28.1]
duṣṭārtavād apadravair bījadoṣeṇa daivataḥ | [AHS, Utt., 33 28.2]
yonau kruddho 'nilaḥ kuryād ruktodāyāmasuptatāḥ | [AHS, Utt., 33 29.1]
pipīlikāsṛptim iva stambhaṃ karkaśatāṃ svanam | [AHS, Utt., 33 29.2]
phenilāruṇakṛṣṇālpatanurūkṣārtavasrutim | [AHS, Utt., 33 30.1]
sraṃsaṃ vaṅkṣaṇapārśvādau vyathāṃ gulmaṃ krameṇa ca | [AHS, Utt., 33 30.2]
tāṃstāṃśca svān gadān vyāpad vātikī nāma sā smṛtā | [AHS, Utt., 33 31.1]
saivāticaraṇā śophasaṃyuktātivyavāyataḥ | [AHS, Utt., 33 31.2]
maithunād atibālāyāḥ pṛṣṭhajaṅghoruvaṅkṣaṇam | [AHS, Utt., 33 32.1]
rujan saṃdūṣayed yoniṃ vāyuḥ prākcaraṇeti sā | [AHS, Utt., 33 32.2]
vegodāvartanād yoniṃ prapīḍayati mārutaḥ | [AHS, Utt., 33 33.1]
sā phenilaṃ rajaḥ kṛcchrād udāvṛttaṃ vimuñcati | [AHS, Utt., 33 33.2]
iyaṃ vyāpad udāvṛttā jātaghnī tu yadānilaḥ | [AHS, Utt., 33 34.1]
jātaṃ jātaṃ sutaṃ hanti raukṣyād duṣṭārtavodbhavam | [AHS, Utt., 33 34.2]
atyāśitāyā viṣamaṃ sthitāyāḥ surate marut | [AHS, Utt., 33 35.1]
annenotpīḍito yoneḥ sthitaḥ srotasi vakrayet | [AHS, Utt., 33 35.2]
sāsthimāṃsaṃ mukhaṃ tīvrarujam antarmukhīti sā | [AHS, Utt., 33 36.1]
vātalāhārasevinyāṃ jananyāṃ kupito 'nilaḥ | [AHS, Utt., 33 36.2]
striyo yonim aṇudvārāṃ kuryāt sūcīmukhīti sā | [AHS, Utt., 33 37.1]
vegarodhād ṛtau vāyur duṣṭo viṇmūtrasaṃgraham | [AHS, Utt., 33 37.2]
karoti yoneḥ śoṣaṃ ca śuṣkākhyā sātivedanā | [AHS, Utt., 33 38.1]
ṣaḍahāt saptarātrād vā śukraṃ garbhāśayān marut | [AHS, Utt., 33 38.2]
vamet saruṅ nīrujo vā yasyāḥ sā vāminī matā | [AHS, Utt., 33 39.1]
yonau vātopataptāyāṃ strīgarbhe bījadoṣataḥ | [AHS, Utt., 33 39.2]
nṛdveṣiṇyastanī ca syāt ṣaṇḍhasaṃjñānupakramā | [AHS, Utt., 33 40.1]
duṣṭo viṣṭabhya yonyāsyaṃ garbhakoṣṭhaṃ ca mārutaḥ | [AHS, Utt., 33 40.2]
kurute vivṛtāṃ srastāṃ vātikīm iva duḥkhitām | [AHS, Utt., 33 41.1]
utsannamāṃsāṃ tām āhur mahāyoniṃ mahārujām | [AHS, Utt., 33 41.2]
yathāsvair dūṣaṇair duṣṭaṃ pittaṃ yonim upāśritam | [AHS, Utt., 33 42.1]
karoti dāhapākoṣāpūtigandhijvarānvitām | [AHS, Utt., 33 42.2]
bhṛśoṣṇabhūrikuṇapanīlapītāsitārtavām | [AHS, Utt., 33 43.1]
sā vyāpat paittikī raktayonyākhyāsṛgatisruteḥ | [AHS, Utt., 33 43.2]
kapho 'bhiṣyandibhiḥ kruddhaḥ kuryād yonim avedanām | [AHS, Utt., 33 44.1]
śītalāṃ kaṇḍulāṃ pāṇḍupicchilāṃ tadvidhasrutim | [AHS, Utt., 33 44.2]
sā vyāpacchlaiṣmikī vātapittābhyāṃ kṣīyate rajaḥ | [AHS, Utt., 33 45.1]
sadāhakārśyavaivarṇyaṃ yasyāḥ sā lohitakṣayā | [AHS, Utt., 33 45.2]
pittalāyā nṛsaṃvāse kṣavathūdgāradhāraṇāt | [AHS, Utt., 33 46.1]
pittayuktena marutā yonir bhavati dūṣitā | [AHS, Utt., 33 46.2]
śūnā sparśāsahā sārtir nīlapītāsravāhinī | [AHS, Utt., 33 47.1]
vastikukṣigurutvātīsārārocakakāriṇī | [AHS, Utt., 33 47.2]
śroṇivaṅkṣaṇaruktodajvarakṛt sā pariplutā | [AHS, Utt., 33 48.1]
vātaśleṣmāmayavyāptā śvetapicchilavāhinī | [AHS, Utt., 33 48.2]
upaplutā smṛtā yonir viplutākhyā tvadhāvanāt | [AHS, Utt., 33 49.1]
saṃjātajantuḥ kaṇḍūlā kaṇḍvā cātiratipriyā | [AHS, Utt., 33 49.2]
akālavāhanād vāyuḥ śleṣmaraktavimūrchitaḥ | [AHS, Utt., 33 50.1]
karṇikāṃ janayed yonau rajomārganirodhinīm | [AHS, Utt., 33 50.2]
sā karṇinī tribhir doṣair yonigarbhāśayāśritaiḥ | [AHS, Utt., 33 51.1]
yathāsvopadravakarair vyāpat sā sāṃnipātikī | [AHS, Utt., 33 51.2]
iti yonigadā nārī yaiḥ śukraṃ na pratīcchati | [AHS, Utt., 33 52.1]
tato garbhaṃ na gṛhṇāti rogāṃścāpnoti dāruṇān | [AHS, Utt., 33 52.2]
asṛgdarārśogulmādīn ābādhāṃścānilādibhiḥ | [AHS, Utt., 33 52.3]
{AHS, Utt., 34}
athāto guhyarogapratiṣedhaṃ vyākhyāsyāmaḥ | [AHS, Utt., 34 1.1]
iti ha smāhurātreyādayo maharṣayaḥ | [AHS, Utt., 34 1.2]
meḍhramadhye sirāṃ vidhyed upadaṃśe navotthite | [AHS, Utt., 34 1.3]
śītāṃ kuryāt kriyāṃ śuddhiṃ virekeṇa viśeṣataḥ | [AHS, Utt., 34 1.4]
tilakalkaghṛtakṣaudrair lepaḥ pakve tu pāṭite | [AHS, Utt., 34 2.1]
jambvāmrasumanonīpaśvetakāmbojikāṅkurān | [AHS, Utt., 34 2.2]
śallakībadarībilvapalāśatiniśodbhavāḥ | [AHS, Utt., 34 3.1]
tvacaḥ kṣīridrumāṇāṃ ca triphalāṃ ca pacej jale | [AHS, Utt., 34 3.2]
sa kvāthaḥ kṣālanaṃ tena pakvaṃ tailaṃ ca ropaṇam | [AHS, Utt., 34 4.1]
tutthagairikalodhrailāmanohvālarasāñjanaiḥ | [AHS, Utt., 34 4.2]
hareṇupuṣpakāsīsasaurāṣṭrīlavaṇottamaiḥ | [AHS, Utt., 34 5.1]
lepaḥ kṣaudrayutaiḥ sūkṣmairupadaṃśavraṇāpahaḥ | [AHS, Utt., 34 5.2]
kapāle triphalā dagdhā saghṛtā ropaṇaṃ param | [AHS, Utt., 34 6.1]
sāmānyaṃ sādhanam idaṃ pratidoṣaṃ tu śophavat | [AHS, Utt., 34 6.2]
na ca yāti yathā pākaṃ prayateta tathā bhṛśam | [AHS, Utt., 34 7.1]
pakvaiḥ snāyusirāmāṃsaiḥ prāyo naśyati hi dhvajaḥ | [AHS, Utt., 34 7.2]
arśasāṃ chinnadagdhānāṃ kriyā kāryopadaṃśavat | [AHS, Utt., 34 8.1]
sarṣapā likhitāḥ sūkṣmaiḥ kaṣāyairavacūrṇayet | [AHS, Utt., 34 8.2]
tairevābhyañjanaṃ tailaṃ sādhayed vraṇaropaṇam | [AHS, Utt., 34 9.1]
kriyeyam avamanthe 'pi raktaṃ srāvyaṃ tathobhayoḥ | [AHS, Utt., 34 9.2]
kumbhīkāyāṃ hared raktaṃ pakvāyāṃ śodhite vraṇe | [AHS, Utt., 34 10.1]
tindukatriphalālodhrair lepastailaṃ ca ropaṇam | [AHS, Utt., 34 10.2]
alajyāṃ srutaraktāyām ayam eva kriyākramaḥ | [AHS, Utt., 34 11.1]
uttamākhyāṃ tu piṭikāṃ saṃchidya baḍiśoddhṛtām | [AHS, Utt., 34 11.2]
kalkaiścūrṇaiḥ kaṣāyāṇāṃ kṣaudrayuktairupācaret | [AHS, Utt., 34 12.1]
kramaḥ pittavisarpoktaḥ puṣkaravyūḍhayor hitaḥ | [AHS, Utt., 34 12.2]
tvakpāke sparśahānyāṃ ca secayenmṛditaṃ punaḥ | [AHS, Utt., 34 13.1]
balātailena koṣṇena madhuraiścopanāhayet | [AHS, Utt., 34 13.2]
aṣṭhīlikāṃ hṛte rakte śleṣmagranthivad ācaret | [AHS, Utt., 34 14.1]
nivṛttaṃ sarpiṣābhyajya svedayitvopanāhayet | [AHS, Utt., 34 14.2]
trirātraṃ pañcarātraṃ vā susnigdhaiḥ śālvaṇādibhiḥ | [AHS, Utt., 34 15.1]
svedayitvā tato bhūyaḥ snigdhaṃ carma samānayet | [AHS, Utt., 34 15.2]
maṇiṃ prapīḍya śanakaiḥ praviṣṭe copanāhanam | [AHS, Utt., 34 16.1]
maṇau punaḥ punaḥ snigdhaṃ bhojanaṃ cātra śasyate | [AHS, Utt., 34 16.2]
ayam eva prayojyaḥ syād avapāṭyām api kramaḥ | [AHS, Utt., 34 17.1]
nāḍīm ubhayatodvārāṃ niruddhe jatunā sṛtām | [AHS, Utt., 34 17.2]
snehāktāṃ srotasi nyasya siñcet snehaiścalāpahaiḥ | [AHS, Utt., 34 18.1]
tryahāt tryahāt sthūlatarāṃ nyasya nāḍīṃ vivardhayet | [AHS, Utt., 34 18.2]
srotodvāram asiddhau tu vidvān śastreṇa pāṭayet | [AHS, Utt., 34 19.1]
sevanīṃ varjayan yuñjyāt sadyaḥkṣatavidhiṃ tataḥ | [AHS, Utt., 34 19.2]
granthitaṃ sveditaṃ nāḍyā snigdhoṣṇairupanāhayet | [AHS, Utt., 34 20.1]
limpet kaṣāyaiḥ sakṣaudrair likhitvā śataponakam | [AHS, Utt., 34 20.2]
raktavidradhivat kāryā cikitsā śoṇitārbude | [AHS, Utt., 34 21.1]
vraṇopacāraṃ sarveṣu yathāvasthaṃ prayojayet | [AHS, Utt., 34 21.2]
yonivyāpatsu bhūyiṣṭhaṃ śasyate karma vātajit | [AHS, Utt., 34 22.1]
snehanasvedavastyādi vātajāsu viśeṣataḥ | [AHS, Utt., 34 22.2]
na hi vātād ṛte yonir vanitānāṃ praduṣyati | [AHS, Utt., 34 23.1]
ato jitvā tam anyasya kuryād doṣasya bheṣajam | [AHS, Utt., 34 23.2]
pāyayeta balātailaṃ miśrakaṃ sukumārakam | [AHS, Utt., 34 24.1]
snigdhasvinnāṃ tathā yoniṃ duḥsthitāṃ sthāpayet samām | [AHS, Utt., 34 24.2]
pāṇinā namayejjihmāṃ saṃvṛtāṃ vyadhayet punaḥ | [AHS, Utt., 34 25.1]
praveśayen niḥsṛtāṃ ca vivṛtāṃ parivartayet | [AHS, Utt., 34 25.2]
sthānāpavṛttā yonir hi śalyabhūtā striyo matā | [AHS, Utt., 34 26.1]
karmabhir vamanādyaiśca mṛdubhir yojayet striyam | [AHS, Utt., 34 26.2]
sarvataḥ suviśuddhāyāḥ śeṣaṃ karma vidhīyate | [AHS, Utt., 34 27.1]
vastyabhyaṅgaparīṣekapralepapicudhāraṇam | [AHS, Utt., 34 27.2]
kāśmaryatriphalādrākṣākāsamardaniśādvayaiḥ | [AHS, Utt., 34 28.1]
guḍūcīsairyakābhīruśukanāsāpunarnavaiḥ | [AHS, Utt., 34 28.2]
parūṣakaiśca vipacet prastham akṣasamair ghṛtāt | [AHS, Utt., 34 29.1]
yonivātavikāraghnaṃ tat pītaṃ garbhadaṃ param | [AHS, Utt., 34 29.2]
vacopakuñcikājājīkṛṣṇāvṛṣakasaindhavam | [AHS, Utt., 34 30.1]
ajamodāyavakṣāraśarkarācitrakānvitam | [AHS, Utt., 34 30.2]
piṣṭvā prasannayāloḍya khādet tad ghṛtabharjitam | [AHS, Utt., 34 31.1]
yonipārśvārtihṛdrogagulmārśovinivṛttaye | [AHS, Utt., 34 31.2]
vṛṣakaṃ mātuluṅgasya mūlāni madayantikām | [AHS, Utt., 34 32.1]
piben madyaiḥ salavaṇaistathā kṛṣṇopakuñcike | [AHS, Utt., 34 32.2]
rāsnāśvadaṃṣṭrāvṛṣakaiḥ śṛtaṃ śūlaharaṃ payaḥ | [AHS, Utt., 34 33.1]
guḍūcītriphalādantīkvāthaiśca pariṣecanam | [AHS, Utt., 34 33.2]
natavārtākinīkuṣṭhasaindhavāmaradārubhiḥ | [AHS, Utt., 34 34.1]
tailāt prasādhitāddhāryaḥ picur yonau rujāpahaḥ | [AHS, Utt., 34 34.2]
pittalānāṃ tu yonīnāṃ sekābhyaṅgapicukriyāḥ | [AHS, Utt., 34 35.1]
śītāḥ pittajitaḥ kāryāḥ snehanārthaṃ ghṛtāni ca | [AHS, Utt., 34 35.2]
śatāvarīmūlatulācatuṣkāt kṣuṇṇapīḍitāt | [AHS, Utt., 34 36.1]
rasena kṣīratulyena pācayeta ghṛtāḍhakam | [AHS, Utt., 34 36.2]
jīvanīyaiḥ śatāvaryā mṛdvīkābhiḥ parūṣakaiḥ | [AHS, Utt., 34 37.1]
piṣṭaiḥ priyālaiścākṣāṃśair dvibalāmadhukānvitaiḥ | [AHS, Utt., 34 37.2]
siddhaśīte tu madhunaḥ pippalyāśca palāṣṭakam | [AHS, Utt., 34 38.1]
śarkarāyā daśapalaṃ kṣipellihyāt picuṃ tataḥ | [AHS, Utt., 34 38.2]
yonyasṛkśukradoṣaghnaṃ vṛṣyaṃ puṃsavanaṃ param | [AHS, Utt., 34 39.1]
kṣataṃ kṣayam asṛkpittaṃ kāsaṃ śvāsaṃ halīmakam | [AHS, Utt., 34 39.2]
kāmalāṃ vātarudhiraṃ visarpaṃ hṛcchirograham | [AHS, Utt., 34 40.1]
apasmārārditāyāmamadonmādāṃśca nāśayet | [AHS, Utt., 34 40.2]
evam eva payaḥsarpir jīvanīyopasādhitam | [AHS, Utt., 34 41.1]
garbhadaṃ pittajānāṃ ca rogāṇāṃ paramaṃ hitam | [AHS, Utt., 34 41.2]
balādroṇadvayakvāthe ghṛtatailāḍhakaṃ pacet | [AHS, Utt., 34 42.1]
kṣīre caturguṇe kṛṣṇākākanāsāsitānvitaiḥ | [AHS, Utt., 34 42.2]
jīvantīkṣīrakākolīsthirāvīrarddhijīvakaiḥ | [AHS, Utt., 34 43.1]
payasyāśrāvaṇīmudgapīlumāṣākhyaparṇibhiḥ | [AHS, Utt., 34 43.2]
vātapittāmayān hatvā pānād garbhaṃ dadhāti tat | [AHS, Utt., 34 44.1]
raktayonyām asṛgvarṇairanubandham avekṣya ca | [AHS, Utt., 34 44.2]
yathādoṣodayaṃ yuñjyād raktasthāpanam auṣadham | [AHS, Utt., 34 45.1]
pāṭhāṃ jambvāmrayorasthi śilodbhedaṃ rasāñjanam | [AHS, Utt., 34 45.2]
ambaṣṭhāṃ śālmalīpicchāṃ samaṅgāṃ vatsakatvacam | [AHS, Utt., 34 46.1]
bāhlīkabilvātiviṣālodhratoyadagairikam | [AHS, Utt., 34 46.2]
śuṇṭhīmadhūkamācīkaraktacandanakaṭphalam | [AHS, Utt., 34 47.1]
kaṭvaṅgavatsakānantādhātakīmadhukārjunam | [AHS, Utt., 34 47.2]
puṣye gṛhītvā saṃcūrṇya sakṣaudraṃ taṇḍulāmbhasā | [AHS, Utt., 34 48.1]
pibed arśaḥsvatīsāre raktaṃ yaścopaveśyate | [AHS, Utt., 34 48.2]
doṣā jantukṛtā ye ca bālānāṃ tāṃśca nāśayet | [AHS, Utt., 34 49.1]
yonidoṣaṃ rajodoṣaṃ śyāvaśvetāruṇāsitam | [AHS, Utt., 34 49.2]
cūrṇaṃ puṣyānugaṃ nāma hitam ātreyapūjitam | [AHS, Utt., 34 50.1]
yonyāṃ balāsaduṣṭāyāṃ sarvaṃ rūkṣoṣṇam auṣadham | [AHS, Utt., 34 50.2]
dhātakyāmalakīpattrasrotojamadhukotpalaiḥ | [AHS, Utt., 34 51.1]
jambvāmrasārakāsīsalodhrakaṭphalatindukaiḥ | [AHS, Utt., 34 51.2]
saurāṣṭrikādāḍimatvagudumbaraśalāṭubhiḥ | [AHS, Utt., 34 52.1]
akṣamātrairajāmūtre kṣīre ca dviguṇe pacet | [AHS, Utt., 34 52.2]
tailaprasthaṃ tad abhyaṅgapicuvastiṣu yojayet | [AHS, Utt., 34 53.1]
tena śūnonnatā stabdhā picchilā srāviṇī tathā | [AHS, Utt., 34 53.2]
viplutopaplutā yoniḥ sidhyet sasphoṭaśūlinī | [AHS, Utt., 34 54.1]
yavānnam abhayāriṣṭaṃ sīdhu tailaṃ ca śīlayet | [AHS, Utt., 34 54.2]
pippalyayorajaḥpathyāprayogāṃśca samākṣikān | [AHS, Utt., 34 55.1]
kāsīsaṃ triphalā kāṅkṣī sāmrajambvasthi dhātakī | [AHS, Utt., 34 55.2]
paicchilye kṣaudrasaṃyuktaścūrṇo vaiśadyakārakaḥ | [AHS, Utt., 34 56.1]
palāśadhātakījambūsamaṅgāmocasarjajaḥ | [AHS, Utt., 34 56.2]
durgandhe picchile klede stambhanaścūrṇa iṣyate | [AHS, Utt., 34 57.1]
āragvadhādivargasya kaṣāyaḥ pariṣecanam | [AHS, Utt., 34 57.2]
stabdhānāṃ karkaśānāṃ ca kāryaṃ mārdavakārakam | [AHS, Utt., 34 58.1]
dhāraṇaṃ vesavārasya kṛśarāpāyasasya ca | [AHS, Utt., 34 58.2]
durgandhānāṃ kaṣāyaḥ syāt tailaṃ vā kalka eva vā | [AHS, Utt., 34 59.1]
cūrṇo vā sarvagandhānāṃ pūtigandhāpakarṣaṇaḥ | [AHS, Utt., 34 59.2]
śleṣmalānāṃ kaṭuprāyāḥ samūtrā vastayo hitāḥ | [AHS, Utt., 34 60.1]
pitte samadhukakṣīrā vāte tailāmlasaṃyutāḥ | [AHS, Utt., 34 60.2]
saṃnipātasamutthāyāḥ karma sādhāraṇaṃ hitam | [AHS, Utt., 34 61.1]
evaṃ yoniṣu śuddhāsu garbhaṃ vindanti yoṣitaḥ | [AHS, Utt., 34 61.2]
aduṣṭe prākṛte bīje jīvopakramaṇe sati | [AHS, Utt., 34 62.1]
pañcakarmaviśuddhasya puruṣasyāpi cendriyam | [AHS, Utt., 34 62.2]
parīkṣya varṇair doṣāṇāṃ duṣṭaṃ tadghnairupācaret | [AHS, Utt., 34 63.1]
mañjiṣṭhākuṣṭhatagaratriphalāśarkarāvacāḥ | [AHS, Utt., 34 63.2]
dve niśe madhukaṃ medāṃ dīpyakaṃ kaṭurohiṇīm | [AHS, Utt., 34 64.1]
payasyāhiṅgukākolīvājigandhāśatāvarīḥ | [AHS, Utt., 34 64.2]
piṣṭvākṣāṃśā ghṛtaprasthaṃ pacet kṣīracaturguṇam | [AHS, Utt., 34 65.1]
yoniśukrapradoṣeṣu tat sarveṣu praśasyate | [AHS, Utt., 34 65.2]
āyuṣyaṃ pauṣṭikaṃ medhyaṃ dhanyaṃ puṃsavanaṃ param | [AHS, Utt., 34 66.1]
phalasarpiriti khyātaṃ puṣpe pītaṃ phalāya yat | [AHS, Utt., 34 66.2]
mriyamāṇaprajānāṃ ca garbhiṇīnāṃ ca pūjitam | [AHS, Utt., 34 67.1]
etat paraṃ ca bālānāṃ grahaghnaṃ dehavardhanam | [AHS, Utt., 34 67.2]
{AHS, Utt., 35}
athāto viṣapratiṣedhaṃ vyākhyāsyāmaḥ | [AHS, Utt., 35 1.1]
iti ha smāhur ātreyādayo maharṣayaḥ | [AHS, Utt., 35 1.2]
mathyamāne jalanidhāvamṛtārthaṃ surāsuraiḥ | [AHS, Utt., 35 1.3]
jātaḥ prāg amṛtotpatteḥ puruṣo ghoradarśanaḥ | [AHS, Utt., 35 1.4]
dīptatejāścaturdaṃṣṭro harikeśo 'nalekṣaṇaḥ | [AHS, Utt., 35 2.1]
jagad viṣaṇṇaṃ taṃ dṛṣṭvā tenāsau viṣasaṃjñitaḥ | [AHS, Utt., 35 2.2]
huṃkṛto brahmaṇā mūrtī tataḥ sthāvarajaṅgame | [AHS, Utt., 35 3.1]
so 'dhyatiṣṭhan nijaṃ rūpam ujjhitvā vañcanātmakam | [AHS, Utt., 35 3.2]
sthiram ityulbaṇaṃ vīrye yat kandeṣu pratiṣṭhitam | [AHS, Utt., 35 4.1]
kālakūṭendravatsākhyaśṛṅgīhālāhalādikam | [AHS, Utt., 35 4.2]
sarpalūtādidaṃṣṭrāsu dāruṇaṃ jaṅgamaṃ viṣam | [AHS, Utt., 35 5.1]
sthāvaraṃ jaṅgamaṃ ceti viṣaṃ proktam akṛtrimam | [AHS, Utt., 35 5.2]
kṛtrimaṃ garasaṃjñaṃ tu kriyate vividhauṣadhaiḥ | [AHS, Utt., 35 6.1]
hanti yogavaśenāśu cirācciratarācca tat | [AHS, Utt., 35 6.2]
śophapāṇḍūdaronmādadurnāmādīn karoti vā | [AHS, Utt., 35 7.1]
tīkṣṇoṣṇarūkṣaviśadaṃ vyavāyyāśukaraṃ laghu | [AHS, Utt., 35 7.2]
vikāṣi sūkṣmam avyaktarasaṃ viṣamapāki ca | [AHS, Utt., 35 8.1]
ojaso viparītaṃ tat tīkṣṇādyairanvitaṃ guṇaiḥ | [AHS, Utt., 35 8.2]
vātapittottaraṃ nṝṇāṃ sadyo harati jīvitam | [AHS, Utt., 35 9.1]
viṣaṃ hi dehaṃ samprāpya prāg dūṣayati śoṇitam | [AHS, Utt., 35 9.2]
kaphapittānilāṃścānu samaṃ doṣān sahāśayān | [AHS, Utt., 35 10.1]
tato hṛdayam āsthāya dehocchedāya kalpate | [AHS, Utt., 35 10.2]
sthāvarasyopayuktasya vege pūrve prajāyate | [AHS, Utt., 35 11.1]
jihvāyāḥ śyāvatā stambho mūrchā trāsaḥ klamo vamiḥ | [AHS, Utt., 35 11.2]
dvitīye vepathuḥ svedo dāhaḥ kaṇṭhe ca vedanā | [AHS, Utt., 35 12.1]
viṣaṃ cāmāśayaṃ prāptaṃ kurute hṛdi vedanām | [AHS, Utt., 35 12.2]
tāluśoṣastṛtīye tu śūlaṃ cāmāśaye bhṛśam | [AHS, Utt., 35 13.1]
durbale harite śūne jāyete cāsya locane | [AHS, Utt., 35 13.2]
pakvāśayagate todahidhmākāsāntrakūjanam | [AHS, Utt., 35 14.1]
caturthe jāyate vege śirasaścātigauravam | [AHS, Utt., 35 14.2]
kaphapraseko vaivarṇyaṃ parvabhedaśca pañcame | [AHS, Utt., 35 15.1]
sarvadoṣaprakopaśca pakvādhāne ca vedanā | [AHS, Utt., 35 15.2]
ṣaṣṭhe saṃjñāpraṇāśaśca subhṛśaṃ cātisāryate | [AHS, Utt., 35 16.1]
skandhapṛṣṭhakaṭībhaṅgo bhaven mṛtyuśca saptame | [AHS, Utt., 35 16.2]
prathame viṣavege tu vāntaṃ śītāmbusecinam | [AHS, Utt., 35 17.1]
sarpirmadhubhyāṃ saṃyuktam agadaṃ pāyayed drutam | [AHS, Utt., 35 17.2]
dvitīye pūrvavad vāntaṃ viriktaṃ cānupāyayet | [AHS, Utt., 35 18.1]
tṛtīye 'gadapānaṃ tu hitaṃ nasyaṃ tathāñjanam | [AHS, Utt., 35 18.2]
caturthe snehasaṃyuktam agadaṃ pratiyojayet | [AHS, Utt., 35 19.1]
pañcame madhukakvāthamākṣikābhyāṃ yutaṃ hitam | [AHS, Utt., 35 19.2]
ṣaṣṭhe 'tīsāravat siddhiravapīḍastu saptame | [AHS, Utt., 35 20.1]
mūrdhni kākapadaṃ kṛtvā sāsṛg vā piśitaṃ kṣipet | [AHS, Utt., 35 20.2]
kośātakyagnikaḥ pāṭhā sūryavallyamṛtābhayāḥ | [AHS, Utt., 35 21.1]
śeluḥ śirīṣaḥ kiṇihī haridre kṣaudrasāhvayā | [AHS, Utt., 35 21.2]
punarnave trikaṭukaṃ bṛhatyau śārive balā | [AHS, Utt., 35 22.1]
eṣāṃ yavāgūṃ niryūhe śītāṃ saghṛtamākṣikām | [AHS, Utt., 35 22.2]
yuñjyād vegāntare sarvaviṣaghnīṃ kṛtakarmaṇaḥ | [AHS, Utt., 35 23.1]
tadvan madhūkamadhukapadmakesaracandanaiḥ | [AHS, Utt., 35 23.2]
añjanaṃ tagaraṃ kuṣṭhaṃ haritālaṃ manaḥśilā | [AHS, Utt., 35 24.1]
phalinī trikaṭu spṛkkā nāgapuṣpaṃ sakesaram | [AHS, Utt., 35 24.2]
hareṇur madhukaṃ māṃsī rocanā kākamālikā | [AHS, Utt., 35 25.1]
śrīveṣṭakaṃ sarjarasaḥ śatāhvā kuṅkumaṃ balā | [AHS, Utt., 35 25.2]
tamālapattratālīśabhūrjośīraniśādvayam | [AHS, Utt., 35 26.1]
kanyopavāsinī snātā śuklavāsā madhudrutaiḥ | [AHS, Utt., 35 26.2]
dvijān abhyarcya taiḥ puṣye kalpayed agadottamam | [AHS, Utt., 35 27.1]
vaidyaścātra tadā mantraṃ prayatātmā paṭhed imam | [AHS, Utt., 35 27.2]
namaḥ puruṣasiṃhāya namo nārāyaṇāya ca | [AHS, Utt., 35 28.1]
yathāsau nābhijānāti raṇe kṛṣṇaparājayam | [AHS, Utt., 35 28.2]
etena satyavākyena agado me prasidhyatu | [AHS, Utt., 35 29.1]
namo vaiḍūryamāte hulu hulu rakṣa māṃ sarvaviṣebhyaḥ | [AHS, Utt., 35 29.2]
gauri gāndhāri cāṇḍāli mātaṅgi svāhā | [AHS, Utt., 35 30.1]
piṣṭe ca dvitīyo mantraḥ harimāyi svāhā | [AHS, Utt., 35 30.2]
aśeṣaviṣavetālagrahakārmaṇapāpmasu | [AHS, Utt., 35 31.1]
marakavyādhidurbhikṣayuddhāśanibhayeṣu ca | [AHS, Utt., 35 31.2]
pānanasyāñjanālepamaṇibandhādiyojitaḥ | [AHS, Utt., 35 32.1]
eṣa candrodayo nāma śāntisvastyayanaṃ param | [AHS, Utt., 35 32.2]
jīrṇaṃ viṣaghnauṣadhibhir hataṃ vā dāvāgnivātātapaśoṣitaṃ vā | [AHS, Utt., 35 33.1]
svabhāvato vā na guṇaiḥ suyuktaṃ dūṣīviṣākhyāṃ viṣam abhyupaiti | [AHS, Utt., 35 33.2]
vīryālpabhāvād avibhāvyam etat kaphāvṛtaṃ varṣagaṇānubandhi | [AHS, Utt., 35 34.1]
tenārdito bhinnapurīṣavarṇo duṣṭāsrarogī tṛḍarocakārtaḥ | [AHS, Utt., 35 34.2]
mūrchan vaman gadgadavāg vimuhyan bhavecca dūṣyodaraliṅgajuṣṭaḥ | [AHS, Utt., 35 35.1]
āmāśayasthe kaphavātarogī pakvāśayasthe 'nilapittarogī | [AHS, Utt., 35 35.2]
bhaven naro dhvastaśiroruhāṅgo vilūnapakṣaḥ sa yathā vihaṅgaḥ | [AHS, Utt., 35 36.1]
sthitaṃ rasādiṣvathavā vicitrān karoti dhātuprabhavān vikārān | [AHS, Utt., 35 36.2]
prāgvātājīrṇaśītābhradivāsvapnāhitāśanaiḥ | [AHS, Utt., 35 37.1]
duṣṭaṃ dūṣayate dhātūn ato dūṣīviṣaṃ smṛtam | [AHS, Utt., 35 37.2]
dūṣīviṣārtaṃ susvinnam ūrdhvaṃ cādhaśca śodhitam | [AHS, Utt., 35 38.1]
dūṣīviṣārim agadaṃ lehayen madhunāplutam | [AHS, Utt., 35 38.2]
pippalyo dhyāmakaṃ māṃsī lodhram elā suvarcikā | [AHS, Utt., 35 39.1]
kuṭannaṭaṃ nataṃ kuṣṭhaṃ yaṣṭī candanagairikam | [AHS, Utt., 35 39.2]
dūṣīviṣārir nāmnāyaṃ na cānyatrāpi vāryate | [AHS, Utt., 35 40.1]
viṣadigdhena viddhastu pratāmyati muhur muhuḥ | [AHS, Utt., 35 40.2]
vivarṇabhāvaṃ bhajate viṣādaṃ cāśu gacchati | [AHS, Utt., 35 41.1]
kīṭairivāvṛtaṃ cāsya gātraṃ cimicimāyate | [AHS, Utt., 35 41.2]
śroṇipṛṣṭhaśiraḥskandhasaṃdhayaḥ syuḥ savedanāḥ | [AHS, Utt., 35 42.1]
kṛṣṇaduṣṭāsravisrāvī tṛṇmūrchājvaradāhavān | [AHS, Utt., 35 42.2]
dṛṣṭikāluṣyavamathuśvāsakāsakaraḥ kṣaṇāt | [AHS, Utt., 35 43.1]
āraktapītaparyantaḥ śyāvamadhyo 'tirug vraṇaḥ | [AHS, Utt., 35 43.2]
śūyate pacyate sadyo gatvā māṃsaṃ ca kṛṣṇatām | [AHS, Utt., 35 44.1]
praklinnaṃ śīryate 'bhīkṣṇaṃ sapicchilaparisravam | [AHS, Utt., 35 44.2]
kuryād amarmaviddhasya hṛdayāvaraṇaṃ drutam | [AHS, Utt., 35 45.1]
śalyam ākṛṣya taptena lohenānu dahed vraṇam | [AHS, Utt., 35 45.2]
athavā muṣkakaśvetāsomatvaktāmravallitaḥ | [AHS, Utt., 35 46.1]
śirīṣād gṛdhranakhyāśca kṣāreṇa pratisārayet | [AHS, Utt., 35 46.2]
śukanāsāprativiṣāvyāghrīmūlaiśca lepayet | [AHS, Utt., 35 47.1]
kīṭadaṣṭacikitsāṃ ca kuryāt tasya yathārhataḥ | [AHS, Utt., 35 47.2]
vraṇe tu pūtipiśite kriyā pittavisarpavat | [AHS, Utt., 35 48.1]
saubhāgyārthaṃ striyo bhartre rājñe vāraticoditāḥ | [AHS, Utt., 35 48.2]
garam āhārasaṃpṛktaṃ yacchantyāsannavartinaḥ | [AHS, Utt., 35 49.1]
nānāprāṇyaṅgaśamalaviruddhauṣadhibhasmanām | [AHS, Utt., 35 49.2]
viṣāṇāṃ cālpavīryāṇāṃ yogo gara iti smṛtaḥ | [AHS, Utt., 35 50.1]
tena pāṇḍuḥ kṛśo 'lpāgniḥ kāsaśvāsajvarārditaḥ | [AHS, Utt., 35 50.2]
vāyunā pratilomena svapnacintāparāyaṇaḥ | [AHS, Utt., 35 51.1]
mahodarayakṛtplīhī dīnavāg durbalo 'lasaḥ | [AHS, Utt., 35 51.2]
śophavān satatādhmātaḥ śuṣkapādakaraḥ kṣayī | [AHS, Utt., 35 52.1]
svapne gomāyumārjāranakulavyālavānarān | [AHS, Utt., 35 52.2]
prāyaḥ paśyati śuṣkāṃśca vanaspatijalāśayān | [AHS, Utt., 35 53.1]
manyate kṛṣṇam ātmānaṃ gauro gauraṃ ca kālakaḥ | [AHS, Utt., 35 53.2]
vikarṇanāsānayanaṃ paśyet tadvihatendriyaḥ | [AHS, Utt., 35 54.1]
etairanyaiśca bahubhiḥ kliṣṭo ghorairupadravaiḥ | [AHS, Utt., 35 54.2]
garārto nāśam āpnoti kaścit sadyo 'cikitsitaḥ | [AHS, Utt., 35 55.1]
garārto vāntavān bhuktvā tat pathyaṃ pānabhojanam | [AHS, Utt., 35 55.2]
śuddhahṛcchīlayeddhema sūtrasthānavidheḥ smaran | [AHS, Utt., 35 56.1]
śarkarākṣaudrasaṃyuktaṃ cūrṇaṃ tāpyasuvarṇayoḥ | [AHS, Utt., 35 56.2]
lehaḥ praśamayantyugraṃ sarvayogakṛtaṃ viṣam | [AHS, Utt., 35 57.1]
mūrvāmṛtānatakaṇāpaṭolīcavyacitrakān | [AHS, Utt., 35 57.2]
vacāmustaviḍaṅgāni takrakoṣṇāmbumastubhiḥ | [AHS, Utt., 35 58.1]
pibed rasena vāmlena garopahatapāvakaḥ | [AHS, Utt., 35 58.2]
pārāvatāmiṣaśaṭhīpuṣkarāhvaśṛtaṃ himam | [AHS, Utt., 35 59.1]
garatṛṣṇārujākāsaśvāsahidhmājvarāpaham | [AHS, Utt., 35 59.2]
viṣaprakṛtikālānnadoṣadūṣyādisaṃgame | [AHS, Utt., 35 60.1]
viṣasaṃkaṭam uddiṣṭaṃ śatasyaiko 'tra jīvati | [AHS, Utt., 35 60.2]
kṣuttṛṣṇāgharmadaurbalyakrodhaśokabhayaśramaiḥ | [AHS, Utt., 35 61.1]
ajīrṇavarcodravatāpittamārutavṛddhibhiḥ | [AHS, Utt., 35 61.2]
tilapuṣpaphalāghrāṇabhūbāṣpaghanagarjitaiḥ | [AHS, Utt., 35 62.1]
hastimūṣikavāditraniḥsvanair viṣasaṃkaṭaiḥ | [AHS, Utt., 35 62.2]
purovātotpalāmodamadanair vardhate viṣam | [AHS, Utt., 35 63.1]
varṣāsu cāmbuyonitvāt saṃkledaṃ guḍavad gatam | [AHS, Utt., 35 63.2]
visarpati ghanāpāye tad agastyo hinasti ca | [AHS, Utt., 35 64.1]
prayāti mandavīryatvaṃ viṣaṃ tasmād ghanātyaye | [AHS, Utt., 35 64.2]
iti prakṛtisātmyartusthānavegabalābalam | [AHS, Utt., 35 65.1]
ālocya nipuṇaṃ buddhyā karmānantaram ācaret | [AHS, Utt., 35 65.2]
ślaiṣmikaṃ vamanairuṣṇarūkṣatīkṣṇaiḥ pralepanaiḥ | [AHS, Utt., 35 66.1]
kaṣāyakaṭutiktaiśca bhojanaiḥ śamayed viṣam | [AHS, Utt., 35 66.2]
paittikaṃ sraṃsanaiḥ sekapradehair bhṛśaśītalaiḥ | [AHS, Utt., 35 67.1]
kaṣāyatiktamadhurair ghṛtayuktaiśca bhojanaiḥ | [AHS, Utt., 35 67.2]
vātātmakaṃ jayet svādusnigdhāmlalavaṇānvitaiḥ | [AHS, Utt., 35 68.1]
saghṛtair bhojanair lepaistathaiva piśitāśanaiḥ | [AHS, Utt., 35 68.2]
nāghṛtaṃ sraṃsanaṃ śastaṃ pralepo bhojyam auṣadham | [AHS, Utt., 35 69.1]
sarveṣu sarvāvasthāsu viṣeṣu na ghṛtopamam | [AHS, Utt., 35 69.2]
vidyate bheṣajaṃ kiṃcid viśeṣāt prabale 'nile | [AHS, Utt., 35 70.1]
ayatnācchleṣmagaṃ sādhyaṃ yatnāt pittāśayāśrayam | [AHS, Utt., 35 70.2]
suduḥsādhyam asādhyaṃ vā vātāśayagataṃ viṣam | [AHS, Utt., 35 70.3]
{AHS, Utt., 36}
athātaḥ sarpaviṣapratiṣedhaṃ vyākhyāsyāmaḥ | [AHS, Utt., 36 1.1]
iti ha smāhur ātreyādayo maharṣayaḥ | [AHS, Utt., 36 1.2]
darvīkarā maṇḍalino rājīmantaśca pannagāḥ | [AHS, Utt., 36 1.3]
tridhā samāsato bhaumā bhidyante te tvanekadhā | [AHS, Utt., 36 1.4]
vyāsato yonibhedena nocyante 'nupayoginaḥ | [AHS, Utt., 36 2.1]
viśeṣād rūkṣakaṭukam amloṣṇaṃ svāduśītalam | [AHS, Utt., 36 2.2]
viṣaṃ darvīkarādīnāṃ kramād vātādikopanam | [AHS, Utt., 36 3.1]
tāruṇyamadhyavṛddhatve vṛṣṭiśītātapeṣu ca | [AHS, Utt., 36 3.2]
viṣolbaṇā bhavantyete vyantarā ṛtusaṃdhiṣu | [AHS, Utt., 36 4.1]
rathāṅgalāṅgalacchattrasvastikāṅkuśadhāriṇaḥ | [AHS, Utt., 36 4.2]
phaṇinaḥ śīghragatayaḥ sarpā darvīkarāḥ smṛtāḥ | [AHS, Utt., 36 5.1]
jñeyā maṇḍalino 'bhogā maṇḍalair vividhaiścitāḥ | [AHS, Utt., 36 5.2]
prāṃśavo mandagamanā rājīmantastu rājibhiḥ | [AHS, Utt., 36 6.1]
snigdhā vicitravarṇābhistiryag ūrdhvaṃ ca citritāḥ | [AHS, Utt., 36 6.2]
godhāsutastu gaudhero viṣe darvīkaraiḥ samaḥ | [AHS, Utt., 36 7.1]
catuṣpād vyantarān vidyād eteṣām eva saṃkarāt | [AHS, Utt., 36 7.2]
vyāmiśralakṣaṇāste hi saṃnipātaprakopaṇāḥ | [AHS, Utt., 36 8.1]
āhārārthaṃ bhayāt pādasparśād ativiṣāt krudhaḥ | [AHS, Utt., 36 8.2]
pāpavṛttitayā vairād devarṣiyamacodanāt | [AHS, Utt., 36 9.1]
daśanti sarpāsteṣūktaṃ viṣādhikyaṃ yathottaram | [AHS, Utt., 36 9.2]
ādiṣṭāt kāraṇaṃ jñātvā pratikuryād yathāyatham | [AHS, Utt., 36 10.1]
vyantaraḥ pāpaśīlatvān mārgam āśritya tiṣṭhati | [AHS, Utt., 36 10.2]
yatra lālāparikledamātraṃ gātre pradṛśyate | [AHS, Utt., 36 11.1]
na tu daṃṣṭrākṛtaṃ daṃśaṃ tat tuṇḍāhatam ādiśet | [AHS, Utt., 36 11.2]
ekaṃ daṃṣṭrāpadaṃ dve vā vyālīḍhākhyam aśoṇitam | [AHS, Utt., 36 12.1]
daṃṣṭrāpade sarakte dve vyāluptaṃ trīṇi tāni tu | [AHS, Utt., 36 12.2]
māṃsacchedād avicchinnaraktavāhīni daṣṭakam | [AHS, Utt., 36 13.1]
daṃṣṭrāpadāni catvāri tadvad daṣṭanipīḍitam | [AHS, Utt., 36 13.2]
nirviṣaṃ dvayam atrādyam asādhyaṃ paścimaṃ vadet | [AHS, Utt., 36 14.1]
viṣaṃ nāheyam aprāpya raktaṃ dūṣayate vapuḥ | [AHS, Utt., 36 14.2]
raktam aṇvapi tu prāptaṃ vardhate tailam ambuvat | [AHS, Utt., 36 15.1]
bhīrostu sarpasaṃsparśād bhayena kupito 'nilaḥ | [AHS, Utt., 36 15.2]
kadācit kurute śophaṃ sarpāṅgābhihataṃ tu tat | [AHS, Utt., 36 16.1]
durgāndhakāre viddhasya kenacid daṣṭaśaṅkayā | [AHS, Utt., 36 16.2]
viṣodvego jvaraśchardir mūrchā dāho 'pi vā bhavet | [AHS, Utt., 36 17.1]
glānir moho 'tisāro vā tacchaṅkāviṣam ucyate | [AHS, Utt., 36 17.2]
tudyate saviṣo daṃśaḥ kaṇḍūśopharujānvitaḥ | [AHS, Utt., 36 18.1]
dahyate grathitaḥ kiṃcid viparītastu nirviṣaḥ | [AHS, Utt., 36 18.2]
pūrve darvīkṛtāṃ vege duṣṭaṃ śyāvībhavatyasṛk | [AHS, Utt., 36 19.1]
śyāvatā tena vaktrādau sarpantīva ca kīṭakāḥ | [AHS, Utt., 36 19.2]
dvitīye granthayo vege tṛtīye mūrdhni gauravam | [AHS, Utt., 36 20.1]
dṛgrodho daṃśavikledaścaturthe ṣṭhīvanaṃ vamiḥ | [AHS, Utt., 36 20.2]
saṃdhiviśleṣaṇaṃ tandrā pañcame parvabhedanam | [AHS, Utt., 36 21.1]
dāho hidhmā ca ṣaṣṭhe tu hṛtpīḍā gātragauravam | [AHS, Utt., 36 21.2]
mūrchāvipāko 'tīsāraḥ prāpya śukraṃ tu saptame | [AHS, Utt., 36 22.1]
skandhapṛṣṭhakaṭībhaṅgaḥ sarvaceṣṭānivartanam | [AHS, Utt., 36 22.2]
atha maṇḍalidaṣṭasya duṣṭaṃ pītībhavatyasṛk | [AHS, Utt., 36 23.1]
tena pītāṅgatā dāho dvitīye śvayathūdbhavaḥ | [AHS, Utt., 36 23.2]
tṛtīye daṃśavikledaḥ svedastṛṣṇā ca jāyate | [AHS, Utt., 36 24.1]
caturthe jvaryate dāhaḥ pañcame sarvagātragaḥ | [AHS, Utt., 36 24.2]
daṣṭasya rājilair duṣṭaṃ pāṇḍutāṃ yāti śoṇitam | [AHS, Utt., 36 25.1]
pāṇḍutā tena gātrāṇāṃ dvitīye gurutāti ca | [AHS, Utt., 36 25.2]
tṛtīye daṃśavikledo nāsikākṣimukhasravāḥ | [AHS, Utt., 36 26.1]
caturthe garimā mūrdhno manyāstambhaśca pañcame | [AHS, Utt., 36 26.2]
gātrabhaṅgo jvaraḥ śītaḥ śeṣayoḥ pūrvavad vadet | [AHS, Utt., 36 27.1]
kuryāt pañcasu vegeṣu cikitsāṃ na tataḥ param | [AHS, Utt., 36 27.2]
jalāplutā ratikṣīṇā bhītā nakulanirjitāḥ | [AHS, Utt., 36 28.1]
śītavātātapavyādhikṣuttṛṣṇāśramapīḍitāḥ | [AHS, Utt., 36 28.2]
tūrṇaṃ deśāntarāyātā vimuktaviṣakañcukāḥ | [AHS, Utt., 36 29.1]
kuśauṣadhikaṇṭakavad ye caranti ca kānanam | [AHS, Utt., 36 29.2]
deśaṃ ca divyādhyuṣitaṃ sarpāste 'lpaviṣā matāḥ | [AHS, Utt., 36 30.1]
śmaśānaciticaityādau pañcamīpakṣasaṃdhiṣu | [AHS, Utt., 36 30.2]
aṣṭamīnavamīsaṃdhyāmadhyarātridineṣu ca | [AHS, Utt., 36 31.1]
yāmyāgneyamaghāśleṣāviśākhāpūrvanairṛte | [AHS, Utt., 36 31.2]
nairṛtākhye muhūrte ca daṣṭaṃ marmasu ca tyajet | [AHS, Utt., 36 32.1]
daṣṭamātraḥ sitāsyākṣaḥ śīryamāṇaśiroruhaḥ | [AHS, Utt., 36 32.2]
stabdhajihvo muhur mūrchan śītocchvāso na jīvati | [AHS, Utt., 36 33.1]
hidhmā śvāso vamiḥ kāso daṣṭamātrasya dehinaḥ | [AHS, Utt., 36 33.2]
jāyante yugapad yasya sa hṛcchūlī na jīvati | [AHS, Utt., 36 34.1]
phenaṃ vamati niḥsaṃjñaḥ śyāvapādakarānanaḥ | [AHS, Utt., 36 34.2]
nāsāvasādo bhaṅgo 'ṅge viḍbhedaḥ ślathasaṃdhitā | [AHS, Utt., 36 35.1]
viṣapītasya daṣṭasya digdhenābhihatasya ca | [AHS, Utt., 36 35.2]
bhavantyetāni rūpāṇi samprāpte jīvitakṣaye | [AHS, Utt., 36 36.1]
na nasyaiścetanā tīkṣṇair na kṣatāt kṣatajāgamaḥ | [AHS, Utt., 36 36.2]
daṇḍāhatasya no rājī prayātasya yamāntikam | [AHS, Utt., 36 37.1]
ato 'nyathā tu tvarayā pradīptāgāravad bhiṣak | [AHS, Utt., 36 37.2]
rakṣan kaṇṭhagatān prāṇān viṣam āśu śamaṃ nayet | [AHS, Utt., 36 38.1]
mātrāśataṃ viṣaṃ sthitvā daṃśe daṣṭasya dehinaḥ | [AHS, Utt., 36 38.2]
dehaṃ prakramate dhātūn rudhirādīn pradūṣayan | [AHS, Utt., 36 39.1]
etasminn antare karma daṃśasyotkartanādikam | [AHS, Utt., 36 39.2]
kuryācchīghraṃ yathā dehe viṣavallī na rohati | [AHS, Utt., 36 40.1]
daṣṭamātro daśed āśu tam eva pavanāśinam | [AHS, Utt., 36 40.2]
loṣṭaṃ mahīṃ vā daśanaiśchittvā cānu sasaṃbhramam | [AHS, Utt., 36 41.1]
niṣṭhīvena samālimped daṃśaṃ karṇamalena vā | [AHS, Utt., 36 41.2]
daṃśasyopari badhnīyād ariṣṭāṃ caturaṅgule | [AHS, Utt., 36 42.1]
kṣaumādibhir veṇikayā siddhair mantraiśca mantravit | [AHS, Utt., 36 42.2]
ambuvat setubandhena bandhena stabhyate viṣam | [AHS, Utt., 36 43.1]
na vahanti sirāścāsya viṣaṃ bandhābhipīḍitāḥ | [AHS, Utt., 36 43.2]
niṣpīḍyānūddhared daṃśaṃ marmasaṃdhyagataṃ tathā | [AHS, Utt., 36 44.1]
na jāyate viṣād vego bījanāśād ivāṅkuraḥ | [AHS, Utt., 36 44.2]
daṃśaṃ maṇḍalināṃ muktvā pittalatvād athāparam | [AHS, Utt., 36 45.1]
prataptair hemalohādyair dahed āśūlmukena vā | [AHS, Utt., 36 45.2]
karoti bhasmasāt sadyo vahniḥ kiṃ nāma tu kṣatam | [AHS, Utt., 36 46.1]
ācūṣet pūrṇavaktro vā mṛdbhasmāgadagomayaiḥ | [AHS, Utt., 36 46.2]
pracchāyāntarariṣṭāyāṃ māṃsalaṃ tu viśeṣataḥ | [AHS, Utt., 36 47.1]
aṅgaṃ sahaiva daṃśena lepayed agadair muhuḥ | [AHS, Utt., 36 47.2]
candanośīrayuktena salilena ca secayet | [AHS, Utt., 36 48.1]
viṣe pravisṛte vidhyet sirāṃ sā paramā kriyā | [AHS, Utt., 36 48.2]
rakte nirhriyamāṇe hi kṛtsnaṃ nirhriyate viṣam | [AHS, Utt., 36 49.1]
durgandhaṃ saviṣaṃ raktam agnau caṭacaṭāyate | [AHS, Utt., 36 49.2]
yathādoṣaṃ viśuddhaṃ ca pūrvavallakṣayed asṛk | [AHS, Utt., 36 50.1]
sirāsvadṛśyamānāsu yojyāḥ śṛṅgajalaukasaḥ | [AHS, Utt., 36 50.2]
śoṇitaṃ srutaśeṣaṃ ca pravilīnaṃ viṣoṣmaṇā | [AHS, Utt., 36 51.1]
lepasekaiḥ subahuśaḥ stambhayed bhṛśaśītalaiḥ | [AHS, Utt., 36 51.2]
askanne viṣavegāddhi mūrchāyamadahṛddravāḥ | [AHS, Utt., 36 52.1]
bhavanti tān jayecchītair vījeccāromaharṣataḥ | [AHS, Utt., 36 52.2]
skanne tu rudhire sadyo viṣavegaḥ praśāmyati | [AHS, Utt., 36 53.1]
viṣaṃ karṣati tīkṣṇatvāddhṛdayaṃ tasya guptaye | [AHS, Utt., 36 53.2]
pibed ghṛtaṃ ghṛtakṣaudram agadaṃ vā ghṛtāplutam | [AHS, Utt., 36 54.1]
hṛdayāvaraṇe cāsya śleṣmā hṛdyupacīyate | [AHS, Utt., 36 54.2]
pravṛttagauravotkleśahṛllāsaṃ vāmayet tataḥ | [AHS, Utt., 36 55.1]
dravaiḥ kāñjikakaulatthatailamadyādivarjitaiḥ | [AHS, Utt., 36 55.2]
vamanair viṣahṛdbhiśca naivaṃ vyāpnoti tad vapuḥ | [AHS, Utt., 36 56.1]
bhujaṅgadoṣaprakṛtisthānavegaviśeṣataḥ | [AHS, Utt., 36 56.2]
susūkṣmaṃ samyag ālocya viśiṣṭāṃ cācaret kriyām | [AHS, Utt., 36 57.1]
sindhuvāritamūlāni śvetā ca girikarṇikā | [AHS, Utt., 36 57.2]
pānaṃ darvīkarair daṣṭe nasyaṃ madhu sapākalam | [AHS, Utt., 36 58.1]
kṛṣṇasarpeṇa daṣṭasya limped daṃśaṃ hṛte 'sṛji | [AHS, Utt., 36 58.2]
cāraṭīnākulībhyāṃ vā tīkṣṇamūlaviṣeṇa vā | [AHS, Utt., 36 59.1]
pānaṃ ca kṣaudramañjiṣṭhāgṛhadhūmayutaṃ ghṛtam | [AHS, Utt., 36 59.2]
taṇḍulīyakakāśmaryakiṇihīgirikarṇikāḥ | [AHS, Utt., 36 60.1]
mātuluṅgī sitā śeluḥ pānanasyāñjanair hitaḥ | [AHS, Utt., 36 60.2]
agadaḥ phaṇināṃ ghore viṣe rājīmatām api | [AHS, Utt., 36 61.1]
samāḥ sugandhāmṛdvīkāśvetākhyāgajadantikāḥ | [AHS, Utt., 36 61.2]
ardhāṃśaṃ saurasaṃ pattraṃ kapitthaṃ bilvadāḍimam | [AHS, Utt., 36 62.1]
sakṣaudro maṇḍaliviṣe viśeṣād agado hitaḥ | [AHS, Utt., 36 62.2]
pañcavalkavarāyaṣṭīnāgapuṣpailavālukam | [AHS, Utt., 36 63.1]
jīvakarṣabhakau śītaṃ sitā padmakam utpalam | [AHS, Utt., 36 63.2]
sakṣaudro himavān nāma hanti maṇḍalināṃ viṣam | [AHS, Utt., 36 64.1]
lepācchvayathuvīsarpavisphoṭajvaradāhahā | [AHS, Utt., 36 64.2]
kāśmaryaṃ vaṭaśuṅgāni jīvakarṣabhakau sitā | [AHS, Utt., 36 65.1]
mañjiṣṭhā madhukaṃ ceti daṣṭo maṇḍalinā pibet | [AHS, Utt., 36 65.2]
vaṃśatvagbījakaṭukāpāṭalībījanāgaram | [AHS, Utt., 36 66.1]
śirīṣabījātiviṣe mūlaṃ gāvedhukaṃ vacā | [AHS, Utt., 36 66.2]
piṣṭo govāriṇāṣṭāṅgo hanti gonasajaṃ viṣam | [AHS, Utt., 36 67.1]
kaṭukātiviṣākuṣṭhagṛhadhūmahareṇukāḥ | [AHS, Utt., 36 67.2]
sakṣaudravyoṣatagarā ghnanti rājīmatāṃ viṣam | [AHS, Utt., 36 68.1]
nikhanet kāṇḍacitrāyā daṃśaṃ yāmadvayaṃ bhuvi | [AHS, Utt., 36 68.2]
uddhṛtya pracchitaṃ sarpirdhānyamṛdbhyāṃ pralepayet | [AHS, Utt., 36 69.1]
pibet purāṇaṃ ca ghṛtaṃ varācūrṇāvacūrṇitam | [AHS, Utt., 36 69.2]
jīrṇe virikto bhuñjīta yavānnaṃ sūpasaṃskṛtam | [AHS, Utt., 36 70.1]
karavīrārkakusumamūlalāṅgalikākaṇāḥ | [AHS, Utt., 36 70.2]
kalkayed āranālena pāṭhāmaricasaṃyutāḥ | [AHS, Utt., 36 71.1]
eṣa vyantaradaṣṭānām agadaḥ sārvakārmikaḥ | [AHS, Utt., 36 71.2]
śirīṣapuṣpasvarase saptāhvaṃ maricaṃ sitam | [AHS, Utt., 36 72.1]
bhāvitaṃ sarpadaṣṭānāṃ pānanasyāñjane hitam | [AHS, Utt., 36 72.2]
dvipalaṃ natakuṣṭhābhyāṃ ghṛtakṣaudraṃ catuḥpalam | [AHS, Utt., 36 73.1]
api takṣakadaṣṭānāṃ pānam etat sukhapradam | [AHS, Utt., 36 73.2]
atha darvīkṛtāṃ vege pūrve visrāvya śoṇitam | [AHS, Utt., 36 74.1]
agadaṃ madhusarpirbhyāṃ saṃyuktaṃ tvaritaṃ pibet | [AHS, Utt., 36 74.2]
dvitīye vamanaṃ kṛtvā tadvad evāgadaṃ pibet | [AHS, Utt., 36 75.1]
viṣāpahe prayuñjīta tṛtīye 'ñjananāvane | [AHS, Utt., 36 75.2]
pibeccaturthe pūrvoktāṃ yavāgūṃ vamane kṛte | [AHS, Utt., 36 76.1]
ṣaṣṭhapañcamayoḥ śītair digdhaṃ siktam abhīkṣṇaśaḥ | [AHS, Utt., 36 76.2]
pāyayed vamanaṃ tīkṣṇaṃ yavāgūṃ ca viṣāpahaiḥ | [AHS, Utt., 36 77.1]
agadaṃ saptame tīkṣṇaṃ yuñjyād añjananasyayoḥ | [AHS, Utt., 36 77.2]
kṛtvāvagāḍhaṃ śastreṇa mūrdhni kākapadaṃ tataḥ | [AHS, Utt., 36 78.1]
māṃsaṃ sarudhiraṃ tasya carma vā tatra nikṣipet | [AHS, Utt., 36 78.2]
tṛtīye vamitaḥ peyāṃ vege maṇḍalināṃ pibet | [AHS, Utt., 36 79.1]
atīkṣṇam agadaṃ ṣaṣṭhe gaṇaṃ vā padmakādikam | [AHS, Utt., 36 79.2]
ādye 'vagāḍhaṃ pracchāya vege daṣṭasya rājilaiḥ | [AHS, Utt., 36 80.1]
alābunā hared raktaṃ pūrvavaccāgadaṃ pibet | [AHS, Utt., 36 80.2]
ṣaṣṭhe 'ñjanaṃ tīkṣṇatamam avapīḍaṃ ca yojayet | [AHS, Utt., 36 81.1]
anukteṣu ca vegeṣu kriyāṃ darvīkaroditām | [AHS, Utt., 36 81.2]
garbhiṇībālavṛddheṣu mṛduṃ vidhyet sirāṃ na ca | [AHS, Utt., 36 82.1]
tvaṅ manohvā niśe vakraṃ rasaḥ śārdūlajo nakhaḥ | [AHS, Utt., 36 82.2]
tamālaḥ kesaraṃ śītaṃ pītaṃ taṇḍulavāriṇā | [AHS, Utt., 36 83.1]
hanti sarvaviṣāṇyetad vajraṃ vajram ivāsurān | [AHS, Utt., 36 83.2]
bilvasya mūlaṃ surasasya puṣpaṃ phalaṃ karañjasya nataṃ surāhvam | [AHS, Utt., 36 84.1]
phalatrikaṃ vyoṣaniśādvayaṃ ca bastasya mūtreṇa susūkṣmapiṣṭam | [AHS, Utt., 36 84.2]
bhujaṅgalūtonduravṛścikādyair viṣūcikājīrṇagarajvaraiśca | [AHS, Utt., 36 85.1]
ārtān narān bhūtavidharṣitāṃśca svasthīkarotyañjanapānanasyaiḥ | [AHS, Utt., 36 85.2]
pralepādyaiśca niḥśeṣaṃ daṃśād apyuddhared viṣam | [AHS, Utt., 36 86.1]
bhūyo vegāya jāyeta śeṣaṃ dūṣīviṣāya vā | [AHS, Utt., 36 86.2]
viṣāpāye 'nilaṃ kruddhaṃ snehādibhirupācaret | [AHS, Utt., 36 87.1]
tailamadyakulatthāmlavarjyaiḥ pavananāśanaiḥ | [AHS, Utt., 36 87.2]
pittaṃ pittajvaraharaiḥ kaṣāyasnehavastibhiḥ | [AHS, Utt., 36 88.1]
samākṣikeṇa vargeṇa kapham āragvadhādinā | [AHS, Utt., 36 88.2]
sitā vaigandhiko drākṣā payasyā madhukaṃ madhu | [AHS, Utt., 36 89.1]
pānaṃ samantrapūtāmbu prokṣaṇaṃ sāntvaharṣaṇam | [AHS, Utt., 36 89.2]
sarpāṅgābhihate yuñjyāt tathā śaṅkāviṣārdite | [AHS, Utt., 36 90.1]
karketanaṃ marakataṃ vajraṃ vāraṇamauktikam | [AHS, Utt., 36 90.2]
vaiḍūryaṃ gardabhamaṇiṃ picukaṃ viṣamūṣikām | [AHS, Utt., 36 91.1]
himavadgirisambhūtāṃ somarājīṃ punarnavām | [AHS, Utt., 36 91.2]
tathā droṇāṃ mahādroṇāṃ mānasīṃ sarpajaṃ maṇim | [AHS, Utt., 36 92.1]
viṣāṇi viṣaśāntyarthaṃ vīryavanti ca dhārayet | [AHS, Utt., 36 92.2]
chattrī jharjharapāṇiśca cared rātrau viśeṣataḥ | [AHS, Utt., 36 93.1]
tacchāyāśabdavitrastāḥ praṇaśyanti bhujaṅgamāḥ | [AHS, Utt., 36 93.2]
{AHS, Utt., 37}
athātaḥ kīṭalūtādiviṣapratiṣedhaṃ vyākhyāsyāmaḥ | [AHS, Utt., 37 1.1]
iti ha smāhur ātreyādayo maharṣayaḥ | [AHS, Utt., 37 1.2]
sarpāṇām eva viṇmūtraśukrāṇḍaśavakothajāḥ | [AHS, Utt., 37 1.3]
doṣair vyastaiḥ samastaiśca yuktāḥ kīṭāścaturvidhāḥ | [AHS, Utt., 37 1.4]
daṣṭasya kīṭair vāyavyair daṃśastodarujolbaṇaḥ | [AHS, Utt., 37 2.1]
āgneyairalpasaṃsrāvo dāharāgavisarpavān | [AHS, Utt., 37 2.2]
pakvapīluphalaprakhyaḥ kharjūrasadṛśo 'thavā | [AHS, Utt., 37 3.1]
kaphādhikair mandarujaḥ pakvodumbarasaṃnibhaḥ | [AHS, Utt., 37 3.2]
srāvāḍhyaḥ sarvaliṅgastu vivarjyaḥ sāṃnipātikaiḥ | [AHS, Utt., 37 4.1]
vegāśca sarpavacchopho vardhiṣṇur visraraktatā | [AHS, Utt., 37 4.2]
śiro'kṣigauravaṃ mūrchā bhramaḥ śvāso 'tivedanā | [AHS, Utt., 37 5.1]
sarveṣāṃ karṇikā śopho jvaraḥ kaṇḍūrarocakaḥ | [AHS, Utt., 37 5.2]
vṛścikasya viṣaṃ tīkṣṇam ādau dahati vahnivat | [AHS, Utt., 37 6.1]
ūrdhvam ārohati kṣipraṃ daṃśe paścāt tu tiṣṭhati | [AHS, Utt., 37 6.2]
daṃśaḥ sadyo 'tiruk śyāvastudyate sphuṭatīva ca | [AHS, Utt., 37 7.1]
te gavādiśakṛtkothād digdhadaṣṭādikothataḥ | [AHS, Utt., 37 7.2]
sarpakothācca sambhūtā mandamadhyamahāviṣāḥ | [AHS, Utt., 37 8.1]
mandāḥ pītāḥ sitāḥ śyāvā rūkṣāḥ karburamecakāḥ | [AHS, Utt., 37 8.2]
romaśā bahuparvāṇo lohitāḥ pāṇḍurodarāḥ | [AHS, Utt., 37 9.1]
dhūmrodarāstriparvāṇo madhyāstu kapilāruṇāḥ | [AHS, Utt., 37 9.2]
piśaṅgāḥ śabarāścitrāḥ śoṇitābhā mahāviṣāḥ | [AHS, Utt., 37 10.1]
agnyābhā dvyekaparvāṇo raktāsitasitodarāḥ | [AHS, Utt., 37 10.2]
tair daṣṭaḥ śūnarasanaḥ stabdhagātro jvarārditaḥ | [AHS, Utt., 37 11.1]
khair vamañchoṇitaṃ kṛṣṇam indriyārthān asaṃvidan | [AHS, Utt., 37 11.2]
svidyan mūrchan viśuṣkāsyo vihvalo vedanāturaḥ | [AHS, Utt., 37 12.1]
viśīryamāṇamāṃsaśca prāyaśo vijahātyasūn | [AHS, Utt., 37 12.2]
ucciṭiṅgastu vaktreṇa daśatyabhyadhikavyathaḥ | [AHS, Utt., 37 13.1]
sādhyato vṛścikāt stambhaṃ śephaso hṛṣṭaromatām | [AHS, Utt., 37 13.2]
karoti sekam aṅgānāṃ daṃśaḥ śītāmbuneva ca | [AHS, Utt., 37 14.1]
uṣṭradhūmaḥ sa evokto rātricārācca rātrikaḥ | [AHS, Utt., 37 14.2]
vātapittottarāḥ kīṭāḥ ślaiṣmikāḥ kaṇabhondurāḥ | [AHS, Utt., 37 15.1]
prāyo vātolbaṇaviṣā vṛścikāḥ soṣṭradhūmakāḥ | [AHS, Utt., 37 15.2]
yasya yasyaiva doṣasya liṅgādhikyaṃ pratarkayet | [AHS, Utt., 37 16.1]
tasya tasyauṣadhaiḥ kuryād viparītaguṇaiḥ kriyām | [AHS, Utt., 37 16.2]
hṛtpīḍordhvānilastambhaḥ sirāyāmo 'sthiparvaruk | [AHS, Utt., 37 17.1]
ghūrṇanodveṣṭanaṃ gātraśyāvatā vātike viṣe | [AHS, Utt., 37 17.2]
saṃjñānāśoṣṇaniśvāsau hṛddāhaḥ kaṭukāsyatā | [AHS, Utt., 37 18.1]
māṃsāvadaraṇaṃ śopho raktapītaśca paittike | [AHS, Utt., 37 18.2]
chardyarocakahṛllāsaprasekotkleśapīnasaiḥ | [AHS, Utt., 37 19.1]
saśaityamukhamādhuryair vidyācchleṣmādhikaṃ viṣam | [AHS, Utt., 37 19.2]
piṇyākena vraṇālepastailābhyaṅgaśca vātike | [AHS, Utt., 37 20.1]
svedo nāḍīpulākādyair bṛṃhaṇaśca vidhir hitaḥ | [AHS, Utt., 37 20.2]
paittikaṃ stambhayet sekaiḥ pradehaiścātiśītalaiḥ | [AHS, Utt., 37 21.1]
lekhanacchedanasvedavamanaiḥ ślaiṣmikaṃ jayet | [AHS, Utt., 37 21.2]
kīṭānāṃ triprakārāṇāṃ traividhyena kriyā hitā | [AHS, Utt., 37 22.1]
svedālepanasekāṃstu koṣṇān prāyo 'vacārayet | [AHS, Utt., 37 22.2]
anyatra mūrchitād daṃśapākataḥ kothato 'thavā | [AHS, Utt., 37 23.1]
nṛkeśāḥ sarṣapāḥ pītā guḍo jīrṇaśca dhūpanam | [AHS, Utt., 37 23.2]
viṣadaṃśasya sarvasya kāśyapaḥ param abravīt | [AHS, Utt., 37 24.1]
viṣaghnaṃ ca vidhiṃ sarvaṃ kuryāt saṃśodhanāni ca | [AHS, Utt., 37 24.2]
sādhayet sarpavad daṣṭān viṣograiḥ kīṭavṛścikaiḥ | [AHS, Utt., 37 25.1]
taṇḍulīyakatulyāṃśāṃ trivṛtāṃ sarpiṣā pibet | [AHS, Utt., 37 25.2]
yāti kīṭaviṣaiḥ kampaṃ na kailāsa ivānilaiḥ | [AHS, Utt., 37 26.1]
kṣīrivṛkṣatvagālepaḥ śuddhe kīṭaviṣāpahaḥ | [AHS, Utt., 37 26.2]
muktālepo varaḥ śophatodadāhajvarapraṇut | [AHS, Utt., 37 27.1]
vacāhiṅguviḍaṅgāni saindhavaṃ gajapippalī | [AHS, Utt., 37 27.2]
pāṭhā prativiṣā vyoṣaṃ kāśyapena vinirmitam | [AHS, Utt., 37 28.1]
daśāṅgam agadaṃ pītvā sarvakīṭaviṣaṃ jayet | [AHS, Utt., 37 28.2]
sadyo vṛścikajaṃ daṃśaṃ cakratailena secayet | [AHS, Utt., 37 29.1]
vidārigandhāsiddhena kavoṣṇenetareṇa vā | [AHS, Utt., 37 29.2]
lavaṇottamayuktena sarpiṣā vā punaḥ punaḥ | [AHS, Utt., 37 30.1]
siñcet koṣṇāranālena sakṣīralavaṇena vā | [AHS, Utt., 37 30.2]
upanāho ghṛte bhṛṣṭaḥ kalko 'jājyāḥ sasaindhavaḥ | [AHS, Utt., 37 31.1]
ādaṃśaṃ sveditaṃ cūrṇaiḥ pracchāya pratisārayet | [AHS, Utt., 37 31.2]
rajanīsaindhavavyoṣaśirīṣaphalapuṣpajaiḥ | [AHS, Utt., 37 32.1]
mātuluṅgāmlagomūtrapiṣṭaṃ ca surasāgrajam | [AHS, Utt., 37 32.2]
lepaḥ sukhoṣṇaśca hitaḥ piṇyāko gomayo 'pi vā | [AHS, Utt., 37 33.1]
pāne sarpir madhuyutaṃ kṣīraṃ vā bhūriśarkaram | [AHS, Utt., 37 33.2]
pārāvataśakṛt pathyā tagaraṃ viśvabheṣajam | [AHS, Utt., 37 34.1]
bījapūrarasonmiśraḥ paramo vṛścikāgadaḥ | [AHS, Utt., 37 34.2]
saśaivaloṣṭradaṃṣṭrā ca hanti vṛścikajaṃ viṣam | [AHS, Utt., 37 35.1]
hiṅgunā haritālena mātuluṅgarasena ca | [AHS, Utt., 37 35.2]
lepāñjanābhyāṃ guṭikā paramaṃ vṛścikāpahā | [AHS, Utt., 37 36.1]
karañjārjunaśelūnāṃ kaṭabhyāḥ kuṭajasya ca | [AHS, Utt., 37 36.2]
śirīṣasya ca puṣpāṇi mastunā daṃśalepanam | [AHS, Utt., 37 37.1]
yo muhyati praśvasiti pralapatyugravedanaḥ | [AHS, Utt., 37 37.2]
tasya pathyāniśākṛṣṇāmañjiṣṭhātiviṣoṣaṇam | [AHS, Utt., 37 38.1]
sālābuvṛntaṃ vārtākarasapiṣṭaṃ pralepanam | [AHS, Utt., 37 38.2]
sarvatra cogrāliviṣe pāyayed dadhisarpiṣī | [AHS, Utt., 37 39.1]
vidhyet sirāṃ vidadhyācca vamanāñjananāvanam | [AHS, Utt., 37 39.2]
uṣṇasnigdhāmlamadhuraṃ bhojanaṃ cānilāpaham | [AHS, Utt., 37 39.3]
nāgaraṃ gṛhakapotapurīṣaṃ bījapūrakaraso haritālam | [AHS, Utt., 37 40.1]
saindhavaṃ ca vinihantyagado 'yaṃ lepato 'likulajaṃ viṣam āśu | [AHS, Utt., 37 40.2]
ante vṛścikadaṣṭānāṃ samudīrṇe bhṛśaṃ viṣe | [AHS, Utt., 37 41.1]
viṣeṇālepayed daṃśam ucciṭiṅge 'pyayaṃ vidhiḥ | [AHS, Utt., 37 41.2]
nāgapurīṣacchattraṃ rohiṣamūlaṃ ca śelutoyena | [AHS, Utt., 37 42.1]
kuryād guṭikāṃ lepād iyam aliviṣanāśanī śreṣṭhā | [AHS, Utt., 37 42.2]
arkasya dugdhena śirīṣabījaṃ trir bhāvitaṃ pippalicūrṇamiśram | [AHS, Utt., 37 43.1]
eṣo 'gado hanti viṣāṇi kīṭabhujaṅgalūtonduravṛścikānām | [AHS, Utt., 37 43.2]
śirīṣapuṣpaṃ sakarañjabījaṃ kāśmīrajaṃ kuṣṭhamanaḥśile ca | [AHS, Utt., 37 44.1]
eṣo 'gado rātrikavṛścikānāṃ saṃkrāntikārī kathito jinena | [AHS, Utt., 37 44.2]
kīṭebhyo dāruṇatarā lūtāḥ ṣoḍaśa tā jaguḥ | [AHS, Utt., 37 45.1]
aṣṭāviṃśatirityeke tato 'pyanye tu bhūyasīḥ | [AHS, Utt., 37 45.2]
sahasraraśmyanucarā vadantyanye sahasraśaḥ | [AHS, Utt., 37 46.1]
bahūpadravarūpā tu lūtaikaiva viṣātmikā | [AHS, Utt., 37 46.2]
rūpāṇi nāmatastasyā durjñeyānyatisaṃkarāt | [AHS, Utt., 37 47.1]
nāsti sthānavyavasthā ca doṣato 'taḥ pracakṣate | [AHS, Utt., 37 47.2]
kṛcchrasādhyā pṛthagdoṣairasādhyā nicayena sā | [AHS, Utt., 37 48.1]
taddaṃśaḥ paittiko dāhatṛṭsphoṭajvaramohavān | [AHS, Utt., 37 48.2]
bhṛśoṣmā raktapītābhaḥ kledī drākṣāphalopamaḥ | [AHS, Utt., 37 49.1]
ślaiṣmikaḥ kaṭhinaḥ pāṇḍuḥ parūṣakaphalākṛtiḥ | [AHS, Utt., 37 49.2]
nidrāṃ śītajvaraṃ kāsaṃ kaṇḍūṃ ca kurute bhṛśam | [AHS, Utt., 37 50.1]
vātikaḥ paruṣaḥ śyāvaḥ parvabhedajvarapradaḥ | [AHS, Utt., 37 50.2]
tadvibhāgaṃ yathāsvaṃ ca doṣaliṅgair vibhāvayet | [AHS, Utt., 37 51.1]
asādhyāyāṃ tu hṛnmohaśvāsahidhmāśirograhāḥ | [AHS, Utt., 37 51.2]
śvetapītāsitāraktāḥ piṭikāḥ śvayathūdbhavaḥ | [AHS, Utt., 37 52.1]
vepathur vamathur dāhastṛḍ āndhyaṃ vakranāsatā | [AHS, Utt., 37 52.2]
śyāvauṣṭhavaktradantatvaṃ pṛṣṭhagrīvāvabhañjanam | [AHS, Utt., 37 53.1]
pakvajambūsavarṇaṃ ca daṃśāt sravati śoṇitam | [AHS, Utt., 37 53.2]
sarvāpi sarvajā prāyo vyapadeśastu bhūyasā | [AHS, Utt., 37 54.1]
tīkṣṇamadhyāvaratvena sā tridhā hantyupekṣitā | [AHS, Utt., 37 54.2]
saptāhena daśāhena pakṣeṇa ca paraṃ kramāt | [AHS, Utt., 37 55.1]
lūtādaṃśaśca sarvo 'pi dadrūmaṇḍalasaṃnibhaḥ | [AHS, Utt., 37 55.2]
sito 'sito 'ruṇaḥ pītaḥ śyāvo vā mṛdurunnataḥ | [AHS, Utt., 37 56.1]
madhye kṛṣṇo 'thavā śyāvaḥ paryante jālakāvṛtaḥ | [AHS, Utt., 37 56.2]
visarpavāñchophayutas tapyate bahuvedanaḥ | [AHS, Utt., 37 57.1]
jvarāśupākavikledakothāvadaraṇānvitaḥ | [AHS, Utt., 37 57.2]
kledena yat spṛśatyaṅgaṃ tatrāpi kurute vraṇam | [AHS, Utt., 37 58.1]
śvāsadaṃṣṭrāśakṛnmūtraśukralālānakhārtavaiḥ | [AHS, Utt., 37 58.2]
aṣṭābhirudvamatyeṣā viṣaṃ vaktrād viśeṣataḥ | [AHS, Utt., 37 59.1]
lūtā nābher daśatyūrdhvam ūrdhvaṃ cādhaśca kīṭakāḥ | [AHS, Utt., 37 59.2]
taddūṣitaṃ ca vastrādi dehe pṛktaṃ vikārakṛt | [AHS, Utt., 37 60.1]
dinārdhaṃ lakṣyate naiva daṃśo lūtāviṣodbhavaḥ | [AHS, Utt., 37 60.2]
sūcīvyadhavad ābhāti tato 'sau prathame 'hani | [AHS, Utt., 37 61.1]
avyaktavarṇaḥ pracalaḥ kiṃcitkaṇḍūrujānvitaḥ | [AHS, Utt., 37 61.2]
dvitīye 'bhyunnato 'nteṣu piṭikairiva vācitaḥ | [AHS, Utt., 37 62.1]
vyaktavarṇo nato madhye kaṇḍūmān granthisaṃnibhaḥ | [AHS, Utt., 37 62.2]
tṛtīye sajvaro romaharṣakṛd raktamaṇḍalaḥ | [AHS, Utt., 37 63.1]
śarāvarūpastodāḍhyo romakūpeṣu sāsravaḥ | [AHS, Utt., 37 63.2]
mahāṃścaturthe śvayathustāpaśvāsabhramapradaḥ | [AHS, Utt., 37 64.1]
vikārān kurute tāṃstān pañcame viṣakopajān | [AHS, Utt., 37 64.2]
ṣaṣṭhe vyāpnoti marmāṇi saptame hanti jīvitam | [AHS, Utt., 37 65.1]
iti tīkṣṇaṃ viṣaṃ madhyaṃ hīnaṃ ca vibhajed ataḥ | [AHS, Utt., 37 65.2]
ekaviṃśatirātreṇa viṣaṃ śāmyati sarvathā | [AHS, Utt., 37 66.1]
athāśu lūtādaṣṭasya śastreṇādaṃśam uddharet | [AHS, Utt., 37 66.2]
dahecca jāmbavauṣṭhādyair na tu pittottaraṃ dahet | [AHS, Utt., 37 67.1]
karkaśaṃ bhinnaromāṇaṃ marmasaṃdhyādisaṃśritam | [AHS, Utt., 37 67.2]
prasṛtaṃ sarvato daṃśaṃ na chindīta dahen na ca | [AHS, Utt., 37 68.1]
lepayed dagdham agadair madhusaindhavasaṃyutaiḥ | [AHS, Utt., 37 68.2]
suśītaiḥ secayeccānu kaṣāyaiḥ kṣīrivṛkṣajaiḥ | [AHS, Utt., 37 69.1]
sarvato 'pahared raktaṃ śṛṅgādyaiḥ sirayāpi vā | [AHS, Utt., 37 69.2]
sekalepāstataḥ śītā bodhiśleṣmātakākṣakaiḥ | [AHS, Utt., 37 70.1]
phalinīdviniśākṣaudrasarpirbhiḥ padmakāhvayaḥ | [AHS, Utt., 37 70.2]
aśeṣalūtākīṭānām agadaḥ sārvakārmikaḥ | [AHS, Utt., 37 71.1]
haridrādvayapattaṅgamañjiṣṭhānatakesaraiḥ | [AHS, Utt., 37 71.2]
sakṣaudrasarpiḥ pūrvasmād adhikaścampakāhvayaḥ | [AHS, Utt., 37 72.1]
tadvad gomayaniṣpīḍaśarkarāghṛtamākṣikaiḥ | [AHS, Utt., 37 72.2]
apāmārgamanohvāladārvīdhyāmakagairikaiḥ | [AHS, Utt., 37 73.1]
natailākuṣṭhamaricayaṣṭyāhvaghṛtamākṣikaiḥ | [AHS, Utt., 37 73.2]
agado mandaro nāma tathānyo gandhamādanaḥ | [AHS, Utt., 37 74.1]
natalodhravacākaṭvīpāṭhailāpattrakuṅkumaiḥ | [AHS, Utt., 37 74.2]
viṣaghnaṃ bahudoṣeṣu prayuñjīta viśodhanam | [AHS, Utt., 37 75.1]
yaṣṭyāhvamadanāṅkollajālinīsindhuvārikāḥ | [AHS, Utt., 37 75.2]
kaphe jyeṣṭhāmbunā pītvā viṣam āśu samudvamet | [AHS, Utt., 37 76.1]
śirīṣapattratvaṅmūlaphalaṃ vāṅkollamūlavat | [AHS, Utt., 37 76.2]
virecayecca triphalānīlinītrivṛtādibhiḥ | [AHS, Utt., 37 77.1]
nivṛtte dāhaśophādau karṇikāṃ pātayed vraṇāt | [AHS, Utt., 37 77.2]
kusumbhapuṣpaṃ godantaḥ svarṇakṣīrī kapotaviṭ | [AHS, Utt., 37 78.1]
trivṛtā saindhavaṃ dantī karṇikāpātanaṃ tathā | [AHS, Utt., 37 78.2]
mūlam uttaravāruṇyā vaṃśanirlekhasaṃyutam | [AHS, Utt., 37 79.1]
tadvacca saindhavaṃ kuṣṭhaṃ dantī kaṭukadaugdhikam | [AHS, Utt., 37 79.2]
rājakośātakīmūlaṃ kiṇvo vā mathitodbhavaḥ | [AHS, Utt., 37 80.1]
karṇikāpātasamaye bṛṃhayecca viṣāpahaiḥ | [AHS, Utt., 37 80.2]
snehakāryam aśeṣaṃ ca sarpiṣaiva samācaret | [AHS, Utt., 37 81.1]
viṣasya vṛddhaye tailam agneriva tṛṇolupam | [AHS, Utt., 37 81.2]
hrīveravaikaṅkatagopakanyāmustāśamīcandanaṭuṇṭukāni | [AHS, Utt., 37 82.1]
śaivālanīlotpalavakrayaṣṭītvaṅnākulīpadmakarāṭhamadhyam | [AHS, Utt., 37 82.2]
rajanīghanasarpalocanākaṇaśuṇṭhīkaṇamūlacitrakāḥ | [AHS, Utt., 37 83.1]
varuṇāgurubilvapāṭalīpicumandāmayaśelukesaram | [AHS, Utt., 37 83.2]
bilvacandananatotpalaśuṇṭhīpippalīniculavetasakuṣṭham | [AHS, Utt., 37 84.1]
śuktiśākavarapāṭalibhārgīsindhuvārakaraghāṭavarāṅgam | [AHS, Utt., 37 84.2]
pittakaphānilalūtāḥ pānāñjananasyalepasekena | [AHS, Utt., 37 85.1]
agadavarā vṛttasthāḥ kugatīriva vārayantyete | [AHS, Utt., 37 85.2]
lodhraṃ sevyaṃ padmakaṃ padmareṇuḥ kālīyākhyaṃ candanaṃ yacca raktam | [AHS, Utt., 37 86.1]
kāntāpuṣpaṃ dugdhinīkā mṛṇālaṃ lūtāḥ sarvā ghnanti sarvakriyābhiḥ | [AHS, Utt., 37 86.2]
{AHS, Utt., 38}
athāto mūṣikālarkaviṣapratiṣedhaṃ vyākhyāsyāmaḥ | [AHS, Utt., 38 1.1]
iti ha smāhur ātreyādayo maharṣayaḥ | [AHS, Utt., 38 1.2]
lālanaścapalaḥ putro hasiraścikkiro 'jiraḥ | [AHS, Utt., 38 1.3]
kaṣāyadantaḥ kulakaḥ kokilaḥ kapilo 'sitaḥ | [AHS, Utt., 38 1.4]
aruṇaḥ śabaraḥ śvetaḥ kapotaḥ palitonduraḥ | [AHS, Utt., 38 2.1]
chucchundaro rasālākhyo daśāṣṭau ceti mūṣikāḥ | [AHS, Utt., 38 2.2]
śukraṃ patati yatraiṣāṃ śukradigdhaiḥ spṛśanti vā | [AHS, Utt., 38 3.1]
yad aṅgam aṅgaistatrāsre dūṣite pāṇḍutāṃ gate | [AHS, Utt., 38 3.2]
granthayaḥ śvayathuḥ koṭho maṇḍalāni bhramo 'ruciḥ | [AHS, Utt., 38 4.1]
śītajvaro 'tiruk sādo vepathuḥ parvabhedanam | [AHS, Utt., 38 4.2]
romaharṣaḥ srutir mūrchā dīrghakālānubandhanam | [AHS, Utt., 38 5.1]
śleṣmānubaddhabahvākhupotakacchardanaṃ satṛṭ | [AHS, Utt., 38 5.2]
vyavāyyākhuviṣaṃ kṛcchraṃ bhūyo bhūyaśca kupyati | [AHS, Utt., 38 6.1]
mūrchāṅgaśophavaivarṇyakledaśabdāśrutijvarāḥ | [AHS, Utt., 38 6.2]
śirogurutvaṃ lālāsṛkchardiścāsādhyalakṣaṇam | [AHS, Utt., 38 7.1]
śūnavastiṃ vivarṇauṣṭham ākhvābhair granthibhiścitam | [AHS, Utt., 38 7.2]
chucchundarasagandhaṃ ca varjayed ākhudūṣitam | [AHS, Utt., 38 8.1]
śunaḥ śleṣmolbaṇā doṣāḥ saṃjñāṃ saṃjñāvahāśritāḥ | [AHS, Utt., 38 8.2]
muṣṇantaḥ kurvate kṣobhaṃ dhātūnām atidāruṇam | [AHS, Utt., 38 9.1]
lālāvān andhabadhiraḥ sarvataḥ so 'bhidhāvati | [AHS, Utt., 38 9.2]
srastapucchahanuskandhaḥ śiroduḥkhī natānanaḥ | [AHS, Utt., 38 10.1]
daṃśastena vidaṣṭasya suptaṃ kṛṣṇaṃ kṣaratyasṛk | [AHS, Utt., 38 10.2]
hṛcchirorugjvarastambhatṛṣṇāmūrchodbhavo 'nu ca | [AHS, Utt., 38 11.1]
anenānye 'pi boddhavyā vyālā daṃṣṭrāprahāriṇaḥ | [AHS, Utt., 38 11.2]
śṛgālāśvatarāśvarkṣadvīpivyāghravṛkādayaḥ | [AHS, Utt., 38 12.1]
kaṇḍūnistodavaivarṇyasuptikledajvarabhramāḥ | [AHS, Utt., 38 12.2]
vidāharāgarukpākaśophagranthivikuñcanam | [AHS, Utt., 38 13.1]
daṃśāvadaraṇaṃ sphoṭāḥ karṇikā maṇḍalāni ca | [AHS, Utt., 38 13.2]
sarvatra saviṣe liṅgaṃ viparītaṃ tu nirviṣe | [AHS, Utt., 38 14.1]
daṣṭo yena tu tacceṣṭārutaṃ kurvan vinaśyati | [AHS, Utt., 38 14.2]
paśyaṃstam eva cākasmād ādarśasalilādiṣu | [AHS, Utt., 38 15.1]
yo 'dbhyas trasyed adaṣṭo 'pi śabdasaṃsparśadarśanaiḥ | [AHS, Utt., 38 15.2]
jalasaṃtrāsanāmānaṃ daṣṭaṃ tam api varjayet | [AHS, Utt., 38 16.1]
ākhunā daṣṭamātrasya daṃśaṃ kāṇḍena dāhayet | [AHS, Utt., 38 16.2]
darpaṇenāthavā tīvrarujā syāt karṇikānyathā | [AHS, Utt., 38 17.1]
dagdhaṃ visrāvayed daṃśaṃ pracchitaṃ ca pralepayet | [AHS, Utt., 38 17.2]
śirīṣarajanīvakrakuṅkumāmṛtavallibhiḥ | [AHS, Utt., 38 18.1]
agāradhūmamañjiṣṭhārajanīlavaṇottamaiḥ | [AHS, Utt., 38 18.2]
lepo jayatyākhuviṣaṃ karṇikāyāśca pātanaḥ | [AHS, Utt., 38 19.1]
tato 'mlaiḥ kṣālayitvānu toyairanu ca lepayet | [AHS, Utt., 38 19.2]
pālindīśvetakaṭabhībilvamūlaguḍūcibhiḥ | [AHS, Utt., 38 20.1]
anyaiśca viṣaśophaghnaiḥ sirāṃ vā mokṣayed drutam | [AHS, Utt., 38 20.2]
chardanaṃ nīlinīkvāthaiḥ śukākhyāṅkollayorapi | [AHS, Utt., 38 21.1]
kośātakyāḥ śukākhyāyāḥ phalaṃ jīmūtakasya ca | [AHS, Utt., 38 21.2]
madanasya ca saṃcūrṇya dadhnā pītvā viṣaṃ vamet | [AHS, Utt., 38 22.1]
vacāmadanajīmūtakuṣṭhaṃ vā mūtrapeṣitam | [AHS, Utt., 38 22.2]
pūrvakalpena pātavyaṃ sarvonduraviṣāpaham | [AHS, Utt., 38 23.1]
virecanaṃ trivṛnnīlītriphalākalka iṣyate | [AHS, Utt., 38 23.2]
śirovirecane sāraḥ śirīṣasya phalāni ca | [AHS, Utt., 38 24.1]
añjanaṃ gomayaraso vyoṣasūkṣmarajo'nvitaḥ | [AHS, Utt., 38 24.2]
kapitthagomayaraso madhumān avalehanam | [AHS, Utt., 38 25.1]
taṇḍulīyakamūlena siddhaṃ pāne hitaṃ ghṛtam | [AHS, Utt., 38 25.2]
dviniśākaṭabhīraktāyaṣṭyāhvair vāmṛtānvitaiḥ | [AHS, Utt., 38 26.1]
āsphotamūlasiddhaṃ vā pañcakāpittham eva vā | [AHS, Utt., 38 26.2]
sindhuvāraṃ nataṃ śigrubilvamūlaṃ punarnavā | [AHS, Utt., 38 27.1]
vacāśvadaṃṣṭrājīmūtam eṣāṃ kvāthaṃ samākṣikam | [AHS, Utt., 38 27.2]
pibecchālyodanaṃ dadhnā bhuñjāno mūṣikārditaḥ | [AHS, Utt., 38 28.1]
takreṇa śarapuṅkhāyā bījaṃ saṃcūrṇya vā pibet | [AHS, Utt., 38 28.2]
aṅkollamūlakalko vā bastamūtreṇa kalkitaḥ | [AHS, Utt., 38 29.1]
pānālepanayor yuktaḥ sarvākhuviṣanāśanaḥ | [AHS, Utt., 38 29.2]
kapitthamadhyatilakatilāṅkollajaṭāḥ pibet | [AHS, Utt., 38 30.1]
gavāṃ mūtreṇa payasā mañjarīṃ tilakasya vā | [AHS, Utt., 38 30.2]
athavā sairyakān mūlaṃ sakṣaudraṃ taṇḍulāmbunā | [AHS, Utt., 38 31.1]
kaṭukālābuvinyastaṃ pītaṃ vāmbu niśoṣitam | [AHS, Utt., 38 31.2]
sindhuvārasya mūlāni biḍālāsthi viṣaṃ natam | [AHS, Utt., 38 32.1]
jalapiṣṭo 'gado hanti nasyādyairākhujaṃ viṣam | [AHS, Utt., 38 32.2]
saśeṣaṃ mūṣikaviṣaṃ prakupyatyabhradarśane | [AHS, Utt., 38 33.1]
yathāyathaṃ vā kāleṣu doṣāṇāṃ vṛddhihetuṣu | [AHS, Utt., 38 33.2]
tatra sarve yathāvasthaṃ prayojyāḥ syurupakramāḥ | [AHS, Utt., 38 34.1]
yathāsvaṃ ye ca nirdiṣṭāstathā dūṣīviṣāpahāḥ | [AHS, Utt., 38 34.2]
daṃśaṃ tvalarkadaṣṭasya dagdham uṣṇena sarpiṣā | [AHS, Utt., 38 35.1]
pradihyād agadaistaistaiḥ purāṇaṃ ca ghṛtaṃ pibet | [AHS, Utt., 38 35.2]
arkakṣīrayutaṃ cāsya yojyam āśu virecanam | [AHS, Utt., 38 36.1]
aṅkollottaramūlāmbu tripalaṃ sahaviḥpalam | [AHS, Utt., 38 36.2]
pibet sadhattūraphalāṃ śvetāṃ vāpi punarnavām | [AHS, Utt., 38 37.1]
aikadhyaṃ palalaṃ tailaṃ rūpikāyāḥ payo guḍaḥ | [AHS, Utt., 38 37.2]
bhinatti viṣam ālarkaṃ ghanavṛndam ivānilaḥ | [AHS, Utt., 38 38.1]
samantraṃ sauṣadhīratnaṃ snapanaṃ ca prayojayet | [AHS, Utt., 38 38.2]
catuṣpādbhir dvipādbhir vā nakhadantaparikṣatam | [AHS, Utt., 38 39.1]
śūyate pacyate rāgajvarasrāvarujānvitam | [AHS, Utt., 38 39.2]
somavalko 'śvakarṇaśca gojihvā haṃsapādikā | [AHS, Utt., 38 40.1]
rajanyau gairikaṃ lepo nakhadantaviṣāpahaḥ | [AHS, Utt., 38 40.2]
{AHS, Utt., 39}
dīrgham āyuḥ smṛtiṃ medhām ārogyaṃ taruṇaṃ vayaḥ | [AHS, Utt., 39 1.1]
prabhāvarṇasvaraudāryaṃ dehendriyabalodayam | [AHS, Utt., 39 1.2]
vāksiddhiṃ vṛṣatāṃ kāntim avāpnoti rasāyanāt | [AHS, Utt., 39 2.1]
lābhopāyo hi śastānāṃ rasādīnāṃ rasāyanam | [AHS, Utt., 39 2.2]
pūrve vayasi madhye vā tat prayojyaṃ jitātmanaḥ | [AHS, Utt., 39 3.1]
snigdhasya srutaraktasya viśuddhasya ca sarvathā | [AHS, Utt., 39 3.2]
aviśuddhe śarīre hi yukto rāsāyano vidhiḥ | [AHS, Utt., 39 4.1]
vājīkaro vā maline vastre raṅga ivāphalaḥ | [AHS, Utt., 39 4.2]
rasāyanānāṃ dvividhaṃ prayogam ṛṣayo viduḥ | [AHS, Utt., 39 5.1]
kuṭīprāveśikaṃ mukhyaṃ vātātapikam anyathā | [AHS, Utt., 39 5.2]
pure prāpyopakaraṇe harmyanirvātanirbhaye | [AHS, Utt., 39 6.1]
diśy udīcyāṃ śubhe deśe trigarbhāṃ sūkṣmalocanām | [AHS, Utt., 39 6.2]
dhūmātaparajovyālastrīmūrkhādyavilaṅghitām | [AHS, Utt., 39 7.1]
sajjavaidyopakaraṇāṃ sumṛṣṭāṃ kārayet kuṭīm | [AHS, Utt., 39 7.2]
atha puṇye 'hni sampūjya pūjyāṃs tāṃ praviśec chuciḥ | [AHS, Utt., 39 8.1]
tatra saṃśodhanaiḥ śuddhaḥ sukhī jātabalaḥ punaḥ | [AHS, Utt., 39 8.2]
brahmacārī dhṛtiyutaḥ śraddadhāno jitendriyaḥ | [AHS, Utt., 39 9.1]
dānaśīladayāsatyavratadharmaparāyaṇaḥ | [AHS, Utt., 39 9.2]
devatānusmṛtau yukto yuktasvapnaprajāgaraḥ | [AHS, Utt., 39 10.1]
priyauṣadhaḥ peśalavāg ārabheta rasāyanam | [AHS, Utt., 39 10.2]
harītakīm āmalakaṃ saindhavaṃ nāgaraṃ vacām | [AHS, Utt., 39 11.1]
haridrāṃ pippalīṃ vellaṃ guḍaṃ coṣṇāmbunā pibet | [AHS, Utt., 39 11.2]
snigdhasvinno naraḥ pūrvaṃ tena sādhu viricyate | [AHS, Utt., 39 12.1]
tataḥ śuddhaśarīrāya kṛtasaṃsarjanāya ca | [AHS, Utt., 39 12.2]
trirātraṃ pañcarātraṃ vā saptāhaṃ vā ghṛtānvitam | [AHS, Utt., 39 13.1]
dadyād yāvakam ā śuddheḥ purāṇaśakṛto 'thavā | [AHS, Utt., 39 13.2]
itthaṃ saṃskṛtakoṣṭhasya rasāyanam upāharet | [AHS, Utt., 39 14.1]
yasya yad yaugikaṃ paśyet sarvam ālocya sātmyavit | [AHS, Utt., 39 14.2]
pathyāsahasraṃ triguṇadhātrīphalasamanvitam | [AHS, Utt., 39 15.1]
pañcānāṃ pañcamūlānāṃ sārdhaṃ palaśatadvayam | [AHS, Utt., 39 15.2]
jale daśaguṇe paktvā daśabhāgasthite rase | [AHS, Utt., 39 16.1]
āpothya kṛtvā vyasthīni vijayāmalakāny atha | [AHS, Utt., 39 16.2]
vinīya tasmin niryūhe yojayet kuḍavāṃśakam | [AHS, Utt., 39 17.1]
tvagelāmustarajanīpippalyagurucandanam | [AHS, Utt., 39 17.2]
maṇḍūkaparṇīkanakaśaṅkhapuṣpīvacāplavam | [AHS, Utt., 39 18.1]
yaṣṭyāhvayaṃ viḍaṅgaṃ ca cūrṇitaṃ tulayādhikam | [AHS, Utt., 39 18.2]
sitopalārdhabhāraṃ ca pātrāṇi trīṇi sarpiṣaḥ | [AHS, Utt., 39 19.1]
dve ca tailāt pacet sarvaṃ tad agnau lehatāṃ gatam | [AHS, Utt., 39 19.2]
avatīrṇaṃ himaṃ yuñjyād viṃśaiḥ kṣaudraśatais tribhiḥ | [AHS, Utt., 39 20.1]
tataḥ khajena mathitaṃ nidadhyād ghṛtabhājane | [AHS, Utt., 39 20.2]
yā noparundhyād āhāram ekaṃ mātrāsya sā smṛtā | [AHS, Utt., 39 21.1]
ṣaṣṭikaḥ payasā cātra jīrṇe bhojanam iṣyate | [AHS, Utt., 39 21.2]
vaikhānasā vālakhilyās tathā cānye tapodhanāḥ | [AHS, Utt., 39 22.1]
brahmaṇā vihitaṃ dhanyam idaṃ prāśya rasāyanam | [AHS, Utt., 39 22.2]
tandrāśramaklamavalīpalitāmayavarjitāḥ | [AHS, Utt., 39 23.1]
medhāsmṛtibalopetā babhūvur amitāyuṣaḥ | [AHS, Utt., 39 23.2]
abhayāmalakasahasraṃ nirāmayaṃ pippalīsahasrayutam | [AHS, Utt., 39 24.1]
taruṇapalāśakṣāradravīkṛtaṃ sthāpayed bhāṇḍe | [AHS, Utt., 39 24.2]
upayukte ca kṣāre chāyāsaṃśuṣkacūrṇitaṃ yojyam | [AHS, Utt., 39 25.1]
pādāṃśena sitāyāś caturguṇābhyāṃ madhughṛtābhyām | [AHS, Utt., 39 25.2]
tad ghṛtakumbhe bhūmau nidhāya ṣaṇmāsasaṃstham uddhṛtya | [AHS, Utt., 39 26.1]
prāhṇe prāśya yathānalam ucitāhāro bhavet satatam | [AHS, Utt., 39 26.2]
ity upayuñjyāśeṣaṃ varṣaśatam anāmayo jarārahitaḥ | [AHS, Utt., 39 27.1]
jīvati balapuṣṭivapuḥsmṛtimedhādyanvito viśeṣeṇa | [AHS, Utt., 39 27.2]
nīrujārdrapalāśasya chinne śirasi tat kṣatam | [AHS, Utt., 39 28.1]
antar dvihastaṃ gambhīraṃ pūryam āmalakair navaiḥ | [AHS, Utt., 39 28.2]
āmūlaṃ veṣṭitaṃ darbhaiḥ padminīpaṅkalepitam | [AHS, Utt., 39 29.1]
ādīpya gomayair vanyair nirvāte svedayet tataḥ | [AHS, Utt., 39 29.2]
svinnāni tāny āmalakāni tṛptyā khāden naraḥ kṣaudraghṛtānvitāni | [AHS, Utt., 39 30.1]
kṣīraṃ śṛtaṃ cānu pibet prakāmaṃ tenaiva varteta ca māsam ekam | [AHS, Utt., 39 30.2]
varjyāni varjyāni ca tatra yatnāt spṛśyaṃ ca śītāmbu na pāṇināpi | [AHS, Utt., 39 31.1]
ekādaśāhe 'sya tato vyatīte patanti keśā daśanā nakhāś ca | [AHS, Utt., 39 31.2]
athālpakair eva dinaiḥ surūpaḥ strīṣv akṣayaḥ kuñjaratulyavīryaḥ | [AHS, Utt., 39 32.1]
viśiṣṭamedhābalabuddhisattvo bhavaty asau varṣasahasrajīvī | [AHS, Utt., 39 32.2]
daśamūlabalāmustajīvakarṣabhakotpalam | [AHS, Utt., 39 33.1]
parṇinyau pippalī śṛṅgī medā tāmalakī truṭī | [AHS, Utt., 39 33.2]
jīvantī joṅgakaṃ drākṣā pauṣkaraṃ candanaṃ śaṭhī | [AHS, Utt., 39 34.1]
punarnavarddhikākolīkākanāsāmṛtādvayam | [AHS, Utt., 39 34.2]
vidārī vṛṣamūlaṃ ca tad aikadhyaṃ palonmitam | [AHS, Utt., 39 35.1]
jaladroṇe pacet pañca dhātrīphalaśatāni ca | [AHS, Utt., 39 35.2]
pādaśeṣaṃ rasaṃ tasmād vyasthīny āmalakāni ca | [AHS, Utt., 39 36.1]
gṛhītvā bharjayet tailaghṛtād dvādaśabhiḥ palaiḥ | [AHS, Utt., 39 36.2]
matsyaṇḍikātulārdhena yuktaṃ tal lehavat pacet | [AHS, Utt., 39 37.1]
snehārdhaṃ madhu siddhe tu tavakṣīryāś catuḥpalam | [AHS, Utt., 39 37.2]
pippalyā dvipalaṃ dadyāc caturjātaṃ kaṇārdhitam | [AHS, Utt., 39 38.1]
ato 'valehayen mātrāṃ kuṭīsthaḥ pathyabhojanaḥ | [AHS, Utt., 39 38.2]
ity eṣa cyavanaprāśo yaṃ prāśya cyavano muniḥ | [AHS, Utt., 39 39.1]
jarājarjarito 'py āsīn nārīnayananandanaḥ | [AHS, Utt., 39 39.2]
kāsaṃ śvāsaṃ jvaraṃ śoṣaṃ hṛdrogaṃ vātaśoṇitam | [AHS, Utt., 39 40.1]
mūtraśukrāśrayān doṣān vaisvaryaṃ ca vyapohati | [AHS, Utt., 39 40.2]
bālavṛddhakṣatakṣīṇakṛśānām aṅgavardhanaḥ | [AHS, Utt., 39 41.1]
medhāṃ smṛtiṃ kāntim anāmayatvam āyuḥprakarṣaṃ pavanānulomyam | [AHS, Utt., 39 41.2]
strīṣu praharṣaṃ balam indriyāṇām agneś ca kuryād vidhinopayuktaḥ | [AHS, Utt., 39 41.3]
madhukena tavakṣīryā pippalyā sindhujanmanā | [AHS, Utt., 39 42.1]
pṛthag lohaiḥ suvarṇena vacayā madhusarpiṣā | [AHS, Utt., 39 42.2]
sitayā vā samā yuktā samāyuktā rasāyanam | [AHS, Utt., 39 43.1]
triphalā sarvarogaghnī medhāyuḥsmṛtibuddhidā | [AHS, Utt., 39 43.2]
maṇḍūkaparṇyāḥ svarasaṃ yathāgni kṣīreṇa yaṣṭīmadhukasya cūrṇam | [AHS, Utt., 39 44.1]
rasaṃ guḍūcyāḥ sahamūlapuṣpyāḥ kalkaṃ prayuñjīta ca śaṅkhapuṣpyāḥ | [AHS, Utt., 39 44.2]
āyuḥpradāny āmayanāśanāni balāgnivarṇasvaravardhanāni | [AHS, Utt., 39 45.1]
medhyāni caitāni rasāyanāni medhyā viśeṣeṇa tu śaṅkhapuṣpī | [AHS, Utt., 39 45.2]
naladaṃ kaṭurohiṇī payasyā madhukaṃ candanasārivogragandhāḥ | [AHS, Utt., 39 46.1]
triphalā kaṭukatrayaṃ haridre sapaṭolaṃ lavaṇaṃ ca taiḥ supiṣṭaiḥ | [AHS, Utt., 39 46.2]
triguṇena rasena śaṅkhapuṣpyāḥ sapayaskaṃ ghṛtanalvaṇaṃ vipakvam | [AHS, Utt., 39 47.1]
upayujya bhavej jaḍo 'pi vāgmī śrutadhārī pratibhānavān arogaḥ | [AHS, Utt., 39 47.2]
peṣyair mṛṇālabisakesarapattrabījaiḥ siddhaṃ sahemaśakalaṃ payasā ca sarpiḥ | [AHS, Utt., 39 48.1]
pañcāravindam iti tat prathitaṃ pṛthivyāṃ prabhraṣṭapauruṣabalapratibhair niṣevyam | [AHS, Utt., 39 48.2]
yan nālakandadalakesaravad vipakvaṃ nīlotpalasya tad api prathitaṃ dvitīyam | [AHS, Utt., 39 49.1]
sarpiś catuṣkuvalayaṃ sahiraṇyapattraṃ medhyaṃ gavām api bhavet kimu mānuṣāṇām | [AHS, Utt., 39 49.2]
brāhmīvacāsaindhavaśaṅkhapuṣpīmatsyākṣakabrahmasuvarcalaindryaḥ | [AHS, Utt., 39 50.1]
vaidehikā ca triyavāḥ pṛthak syur yavau suvarṇasya tilo viṣasya | [AHS, Utt., 39 50.2]
sarpiṣaś ca palam ekata etad yojayet pariṇate ca ghṛtāḍhyam | [AHS, Utt., 39 51.1]
bhojanaṃ samadhu vatsaram evaṃ śīlayann adhikadhīsmṛtimedhaḥ | [AHS, Utt., 39 51.2]
atikrāntajarāvyādhitandrālasyaśramaklamaḥ | [AHS, Utt., 39 52.1]
jīvaty abdaśataṃ pūrṇaṃ śrītejaḥkāntidīptimān | [AHS, Utt., 39 52.2]
viśeṣataḥ kuṣṭhakilāsagulmaviṣajvaronmādagarodarāṇi | [AHS, Utt., 39 53.1]
atharvamantrādikṛtāś ca kṛtyāḥ śāmyanty anenātibalāś ca vātāḥ | [AHS, Utt., 39 53.2]
śaranmukhe nāgabalāṃ puṣyayoge samuddharet | [AHS, Utt., 39 54.1]
akṣamātraṃ tato mūlāc cūrṇitāt payasā pibet | [AHS, Utt., 39 54.2]
lihyān madhughṛtābhyāṃ vā kṣīravṛttir anannabhuk | [AHS, Utt., 39 55.1]
evaṃ varṣaprayogena jīved varṣaśataṃ balī | [AHS, Utt., 39 55.2]
phalonmukho gokṣurakaḥ samūlaś chāyāviśuṣkaḥ suvicūrṇitāṅgaḥ | [AHS, Utt., 39 56.1]
subhāvitaḥ svena rasena tasmān mātrāṃ parāṃ prāsṛtikīṃ pibed yaḥ | [AHS, Utt., 39 56.2]
kṣīreṇa tenaiva ca śālim aśnan jīrṇe bhavet sa dvitulopayogāt | [AHS, Utt., 39 57.1]
śaktaḥ surūpaḥ subhagaḥ śatāyuḥ kāmī kakudmān iva gokulasthaḥ | [AHS, Utt., 39 57.2]
vārāhīkandam ārdrārdraṃ kṣīreṇa kṣīrapaḥ pibet | [AHS, Utt., 39 58.1]
māsaṃ niranno māsaṃ ca kṣīrānnādo jarāṃ jayet | [AHS, Utt., 39 58.2]
tatkandaślakṣṇacūrṇaṃ vā svarasena subhāvitam | [AHS, Utt., 39 59.1]
ghṛtakṣaudraplutaṃ lihyāt tatpakvaṃ vā ghṛtaṃ pibet | [AHS, Utt., 39 59.2]
tadvad vidāryatibalābalāmadhukavāyasīḥ | [AHS, Utt., 39 60.1]
śreyasīśreyasīyuktāpathyādhātrīsthirāmṛtāḥ | [AHS, Utt., 39 60.2]
maṇḍūkīśaṅkhakusumāvājigandhāśatāvarīḥ | [AHS, Utt., 39 61.1]
upayuñjīta medhādhīvayaḥsthairyabalapradāḥ | [AHS, Utt., 39 61.2]
yathāsvaṃ citrakaḥ puṣpair jñeyaḥ pītasitāsitaiḥ | [AHS, Utt., 39 62.1]
yathottaraṃ sa guṇavān vidhinā ca rasāyanam | [AHS, Utt., 39 62.2]
chāyāśuṣkaṃ tato mūlaṃ māsaṃ cūrṇīkṛtaṃ lihan | [AHS, Utt., 39 63.1]
sarpiṣā madhusarpirbhyāṃ piban vā payasā yatiḥ | [AHS, Utt., 39 63.2]
ambhasā vā hitānnāśī śataṃ jīvati nīrujaḥ | [AHS, Utt., 39 64.1]
medhāvī balavān kānto vapuṣmān dīptapāvakaḥ | [AHS, Utt., 39 64.2]
tailena līḍho māsena vātān hanti sudustarān | [AHS, Utt., 39 65.1]
mūtreṇa śvitrakuṣṭhāni pītas takreṇa pāyujān | [AHS, Utt., 39 65.2]
bhallātakāni puṣṭāni dhānyarāśau nidhāpayet | [AHS, Utt., 39 66.1]
grīṣme saṃgṛhya hemante svādusnigdhahimair vapuḥ | [AHS, Utt., 39 66.2]
saṃskṛtya tāny aṣṭaguṇe salile 'ṣṭau vipācayet | [AHS, Utt., 39 67.1]
aṣṭāṃśaśiṣṭaṃ tatkvāthaṃ sakṣīraṃ śītalaṃ pibet | [AHS, Utt., 39 67.2]
vardhayet pratyahaṃ cānu tatraikaikam aruṣkaram | [AHS, Utt., 39 68.1]
saptarātratrayaṃ yāvat trīṇi trīṇi tataḥ param | [AHS, Utt., 39 68.2]
ā catvāriṃśatas tāni hrāsayed vṛddhivat tataḥ | [AHS, Utt., 39 69.1]
sahasram upayuñjīta saptāhair iti saptabhiḥ | [AHS, Utt., 39 69.2]
yantritātmā ghṛtakṣīraśāliṣaṣṭikabhojanaḥ | [AHS, Utt., 39 70.1]
tadvat triguṇitaṃ kālaṃ prayogānte 'pi cācaret | [AHS, Utt., 39 70.2]
āśiṣo labhate 'pūrvā vahner dīptiṃ viśeṣataḥ | [AHS, Utt., 39 71.1]
pramehakṛmikuṣṭhārśomedodoṣavivarjitaḥ | [AHS, Utt., 39 71.2]
piṣṭasvedanam arujaiḥ pūrṇaṃ bhallātakair vijarjaritaiḥ | [AHS, Utt., 39 72.1]
bhūminikhāte kumbhe pratiṣṭhitaṃ kṛṣṇamṛlliptam | [AHS, Utt., 39 72.2]
parivāritaṃ samantāt pacet tato gomayāgninā mṛdunā | [AHS, Utt., 39 73.1]
tatsvaraso yaś cyavate gṛhṇīyāt taṃ dine 'nyasmin | [AHS, Utt., 39 73.2]
amum upayujya svarasaṃ madhvaṣṭamabhāgikaṃ dviguṇasarpiḥ | [AHS, Utt., 39 74.1]
pūrvavidhiyantritātmā prāpnoti guṇān sa tān eva | [AHS, Utt., 39 74.2]
puṣṭāni pākena paricyutāni bhallātakāny āḍhakasaṃmitāni | [AHS, Utt., 39 75.1]
ghṛṣṭveṣṭikācūrṇakaṇair jalena prakṣālya saṃśoṣya ca mārutena | [AHS, Utt., 39 75.2]
jarjarāṇi vipacej jalakumbhe pādaśeṣaghṛtagālitaśītam | [AHS, Utt., 39 76.1]
tadrasaṃ punar api śrapayeta kṣīrakumbhasahitaṃ caraṇasthe | [AHS, Utt., 39 76.2]
sarpiḥ pakvaṃ tatra tulyapramāṇaṃ yuñjyāt svecchaṃ śarkarayā rajobhiḥ | [AHS, Utt., 39 77.1]
ekībhūtaṃ tat khajakṣobhaṇena sthāpyaṃ dhānye saptarātraṃ suguptam | [AHS, Utt., 39 77.2]
tam amṛtarasapākaṃ yaḥ prage prāśam aśnann anupibati yatheṣṭaṃ vāri dugdhaṃ rasaṃ vā | [AHS, Utt., 39 78.1]
smṛtimatibalamedhāsattvasārair upetaḥ kanakanicayagauraḥ so 'śnute dīrgham āyuḥ | [AHS, Utt., 39 78.2]
droṇe 'mbhaso vraṇakṛtāṃ triśatād vipakvāt kvāthāḍhake palasamais tilatailapātram | [AHS, Utt., 39 79.1]
tiktāviṣādvayavarāgirijanmatārkṣyaiḥ siddhaṃ paraṃ nikhilakuṣṭhanibarhaṇāya | [AHS, Utt., 39 79.2]
sahāmalakaśuktibhir dadhisareṇa tailena vā guḍena payasā ghṛtena yavasaktubhir vā saha | [AHS, Utt., 39 80.1]
tilena saha mākṣikeṇa palalena sūpena vā vapuṣkaram aruṣkaraṃ paramamedhyam āyuṣkaram | [AHS, Utt., 39 80.2]
bhallātakāni tīkṣṇāni pākīny agnisamāni ca | [AHS, Utt., 39 81.1]
bhavanty amṛtakalpāni prayuktāni yathāvidhi | [AHS, Utt., 39 81.2]
kaphajo na sa rogo 'sti na vibandho 'sti kaścana | [AHS, Utt., 39 82.1]
yaṃ na bhallātakaṃ hanyāc chīghram agnibalapradam | [AHS, Utt., 39 82.2]
vātātapavidhāne 'pi viśeṣeṇa vivarjayet | [AHS, Utt., 39 83.1]
kulatthadadhiśuktāni tailābhyaṅgāgnisevanam | [AHS, Utt., 39 83.2]
vṛkṣās tubarakā nāma paścimārṇavatīrajāḥ | [AHS, Utt., 39 84.1]
vīcītaraṃgavikṣobhamārutoddhūtapallavāḥ | [AHS, Utt., 39 84.2]
tebhyaḥ phalāny ādadīta supakvāny ambudāgame | [AHS, Utt., 39 85.1]
majjñaḥ phalebhyaś cādāya śoṣayitvāvacūrṇya ca | [AHS, Utt., 39 85.2]
tilavat pīḍayed droṇyāṃ kvāthayed vā kusumbhavat | [AHS, Utt., 39 86.1]
tattailaṃ saṃbhṛtaṃ bhūyaḥ paced ā salilakṣayāt | [AHS, Utt., 39 86.2]
avatārya karīṣe ca pakṣamātraṃ nidhāpayet | [AHS, Utt., 39 87.1]
snigdhasvinno hṛtamalaḥ pakṣād uddhṛtya tat tataḥ | [AHS, Utt., 39 87.2]
caturthabhaktāntaritaḥ prātaḥ pāṇitalaṃ pibet | [AHS, Utt., 39 88.1]
mantreṇānena pūtasya tailasya divase śubhe | [AHS, Utt., 39 88.2]
majjasāra mahāvīrya sarvān dhātūn viśodhaya | [AHS, Utt., 39 89.1]
śaṅkhacakragadāpāṇis tvām ājñāpayate 'cyutaḥ | [AHS, Utt., 39 89.2]
tenāsyordhvam adhastāc ca doṣā yānty asakṛt tataḥ | [AHS, Utt., 39 90.1]
sāyam asnehalavaṇāṃ yavāgūṃ śītalāṃ pibet | [AHS, Utt., 39 90.2]
pañcāhāni pibet tailam itthaṃ varjyān vivarjayan | [AHS, Utt., 39 91.1]
pakṣaṃ mudgarasānnāśī sarvakuṣṭhair vimucyate | [AHS, Utt., 39 91.2]
tad eva khadirakvāthe triguṇe sādhu sādhitam | [AHS, Utt., 39 92.1]
nihitaṃ pūrvavat pakṣaṃ piben māsaṃ suyantritaḥ | [AHS, Utt., 39 92.2]
tenābhyaktaśarīraś ca kurvann āhāram īritam | [AHS, Utt., 39 93.1]
anenāśu prayogeṇa sādhayet kuṣṭhinaṃ naram | [AHS, Utt., 39 93.2]
sarpirmadhuyutaṃ pītaṃ tad eva khadirād vinā | [AHS, Utt., 39 94.1]
pakṣaṃ māṃsarasāhāraṃ karoti dviśatāyuṣam | [AHS, Utt., 39 94.2]
tad eva nasye pañcāśad divasān upayojitam | [AHS, Utt., 39 95.1]
vapuṣmataṃ śrutadharaṃ karoti triśatāyuṣam | [AHS, Utt., 39 95.2]
pañcāṣṭau sapta daśa vā pippalīr madhusarpiṣā | [AHS, Utt., 39 96.1]
rasāyanaguṇānveṣī samām ekāṃ prayojayet | [AHS, Utt., 39 96.2]
tisras tisras tu pūrvāhṇe bhuktvāgre bhojanasya ca | [AHS, Utt., 39 97.1]
pippalyaḥ kiṃśukakṣārabhāvitā ghṛtabharjitāḥ | [AHS, Utt., 39 97.2]
prayojyā madhusammiśrā rasāyanaguṇaiṣiṇā | [AHS, Utt., 39 98.1]
kramavṛddhyā daśāhāni daśapaippalikaṃ dinam | [AHS, Utt., 39 98.2]
vardhayet payasā sārdhaṃ tathaivāpanayet punaḥ | [AHS, Utt., 39 99.1]
jīrṇauṣadhaś ca bhuñjīta ṣaṣṭikaṃ kṣīrasarpiṣā | [AHS, Utt., 39 99.2]
pippalīnāṃ sahasrasya prayogo 'yaṃ rasāyanam | [AHS, Utt., 39 100.1]
piṣṭās tā balibhiḥ peyāḥ śṛtā madhyabalair naraiḥ | [AHS, Utt., 39 100.2]
tadvac ca chāgadugdhena dve sahasre prayojayet | [AHS, Utt., 39 101.1]
ebhiḥ prayogaiḥ pippalyaḥ kāsaśvāsagalagrahān | [AHS, Utt., 39 101.2]
yakṣmamehagrahaṇyarśaḥpāṇḍutvaviṣamajvarān | [AHS, Utt., 39 102.1]
ghnanti śophaṃ vamiṃ hidhmāṃ plīhānaṃ vātaśoṇitam | [AHS, Utt., 39 102.2]
bilvārdhamātreṇa ca pippalīnāṃ pātraṃ pralimped ayaso niśāyām | [AHS, Utt., 39 103.1]
prātaḥ pibet tat salilāñjalibhyāṃ varṣaṃ yatheṣṭāśanapānaceṣṭaḥ | [AHS, Utt., 39 103.2]
śuṇṭhīviḍaṅgatriphalāguḍūcī yaṣṭīharidrātibalābalāś ca | [AHS, Utt., 39 104.1]
mustāsurāhvāgurucitrakāś ca saugandhikaṃ paṅkajam utpalāni | [AHS, Utt., 39 104.2]
dhavāśvakarṇāsanabālapattrasārās tathā pippalivat prayojyāḥ | [AHS, Utt., 39 105.1]
lohopaliptāḥ pṛthag eva jīvet samāḥ śataṃ vyādhijarāvimuktaḥ | [AHS, Utt., 39 105.2]
kṣīrāñjalibhyāṃ ca rasāyanāni yuktāny amūny āyasalepanāni | [AHS, Utt., 39 106.1]
kurvanti pūrvoktaguṇaprakarṣam āyuḥprakarṣaṃ dviguṇaṃ tataś ca | [AHS, Utt., 39 106.2]
asanakhadirayūṣair bhāvitāṃ somarājīṃ madhughṛtaśikhipathyālohacūrṇair upetām | [AHS, Utt., 39 107.1]
śaradam avalihānaḥ pāriṇāmān vikārāṃs tyajati mitahitāśī tadvad āhārajātān | [AHS, Utt., 39 107.2]
tīvreṇa kuṣṭhena parītamūrtir yaḥ somarājīṃ niyamena khādet | [AHS, Utt., 39 108.1]
saṃvatsaraṃ kṛṣṇatiladvitīyāṃ sa somarājīṃ vapuṣātiśete | [AHS, Utt., 39 108.2]
ye somarājyā vituṣīkṛtāyāś cūrṇair upetāt payasaḥ sujātāt | [AHS, Utt., 39 109.1]
uddhṛtya sāraṃ madhunā lihanti takraṃ tad evānupibanti cānte | [AHS, Utt., 39 109.2]
kuṣṭhinaḥ śīryamāṇāṅgās te jātāṅgulināsikāḥ | [AHS, Utt., 39 110.1]
bhānti vṛkṣā iva punaḥ prarūḍhanavapallavāḥ | [AHS, Utt., 39 110.2]
rāhor amṛtacauryeṇa lūnād ye patitā galāt | [AHS, Utt., 39 111.1]
amṛtasya kaṇā bhūmau te laśunatvam āgatāḥ | [AHS, Utt., 39 111.2]
dvijā nāśnanti tam ato daityadehasamudbhavam | [AHS, Utt., 39 112.1]
sākṣād amṛtasambhūter grāmaṇīḥ sa rasāyanam | [AHS, Utt., 39 112.2]
śīlayellaśunaṃ śīte vasante 'pi kapholbaṇaḥ | [AHS, Utt., 39 113.1]
ghanodaye 'pi vātārtaḥ sadā vā grīṣmalīlayā | [AHS, Utt., 39 113.2]
snigdhaśuddhatanuḥ śītamadhuropaskṛtāśayaḥ | [AHS, Utt., 39 114.1]
taduttaṃsāvataṃsābhyāṃ carcitānucarājiraḥ | [AHS, Utt., 39 114.2]
tasya kandān vasantānte himavacchakadeśajān | [AHS, Utt., 39 115.1]
apanītatvaco rātrau timayen madirādibhiḥ | [AHS, Utt., 39 115.2]
tatkalkasvarasaṃ prātaḥ śucitāntavapīḍitam | [AHS, Utt., 39 116.1]
madirāyāḥ surūḍhāyās tribhāgena samanvitam | [AHS, Utt., 39 116.2]
madyasyānyasya takrasya mastunaḥ kāñjikasya vā | [AHS, Utt., 39 117.1]
tatkāla eva vā yuktaṃ yuktam ālocya mātrayā | [AHS, Utt., 39 117.2]
tailasarpirvasāmajjakṣīramāṃsarasaiḥ pṛthak | [AHS, Utt., 39 118.1]
kvāthena vā yathāvyādhi rasaṃ kevalam eva vā | [AHS, Utt., 39 118.2]
pibed gaṇḍūṣamātraṃ prāk kaṇṭhanālīviśuddhaye | [AHS, Utt., 39 119.1]
pratataṃ svedanaṃ cānu vedanāyāṃ praśasyate | [AHS, Utt., 39 119.2]
śītāmbusekaḥ sahasā vamimūrchāyayor mukhe | [AHS, Utt., 39 120.1]
śeṣaṃ pibet klamāpāye sthiratāṃ gata ojasi | [AHS, Utt., 39 120.2]
vidāhaparihārāya paraṃ śītānulepanaḥ | [AHS, Utt., 39 121.1]
dhārayet sāmbukaṇikā muktākarpūramālikāḥ | [AHS, Utt., 39 121.2]
kuḍavo 'sya parā mātrā tadardhaṃ kevalasya tu | [AHS, Utt., 39 122.1]
palaṃ piṣṭasya tanmajjñaḥ sabhaktaṃ prāk ca śīlayet | [AHS, Utt., 39 122.2]
jīrṇaśālyodanaṃ jīrṇe śaṅkhakundendupāṇḍuram | [AHS, Utt., 39 123.1]
bhuñjīta yūṣair payasā rasair vā dhanvacāriṇām | [AHS, Utt., 39 123.2]
madyam ekaṃ pibet tatra tṛṭprabandhe jalānvitam | [AHS, Utt., 39 124.1]
amadyapas tvāranālaṃ phalāmbu parisikthakām | [AHS, Utt., 39 124.2]
tatkalkaṃ vā samaghṛtaṃ ghṛtapātre khajāhatam | [AHS, Utt., 39 125.1]
sthitaṃ daśāhād aśnīyāt tadvad vā vasayā samam | [AHS, Utt., 39 125.2]
vikañcukaprājyarasonagarbhān saśūlyamāṃsān vividhopadaṃśān | [AHS, Utt., 39 126.1]
nimardakān vā ghṛtaśuktayuktān prakāmam adyāllaghu tuccham aśnan | [AHS, Utt., 39 126.2]
pittaraktavinirmuktasamastāvaraṇāvṛte | [AHS, Utt., 39 127.1]
śuddhe vā vidyate vāyau na dravyaṃ laśunāt param | [AHS, Utt., 39 127.2]
priyāmbuguḍadugdhasya māṃsamadyāmlavidviṣaḥ | [AHS, Utt., 39 128.1]
atitikṣor ajīrṇaṃ ca laśuno vyāpade dhruvam | [AHS, Utt., 39 128.2]
pittakopabhayād ante yuñjyān mṛdu virecanam | [AHS, Utt., 39 129.1]
rasāyanaguṇān evaṃ paripūrṇān samaśnute | [AHS, Utt., 39 129.2]
grīṣme 'rkataptā girayo jatutulyaṃ vamanti yat | [AHS, Utt., 39 130.1]
hemādiṣaḍdhāturasaṃ procyate tacchilājatu | [AHS, Utt., 39 130.2]
sarvaṃ ca tiktakaṭukaṃ nātyuṣṇaṃ kaṭu pākataḥ | [AHS, Utt., 39 131.1]
chedanaṃ ca viśeṣeṇa lauhaṃ tatra praśasyate | [AHS, Utt., 39 131.2]
gomūtragandhi kṛṣṇaṃ guggulvābhaṃ viśarkaraṃ mṛtsnam | [AHS, Utt., 39 132.1]
snigdham anamlakaṣāyaṃ mṛdu guru ca śilājatu śreṣṭham | [AHS, Utt., 39 132.2]
vyādhivyādhitasātmyaṃ samanusmaran bhāvayed ayaḥpātre | [AHS, Utt., 39 133.1]
prāk kevalajaladhautaṃ śuṣkaṃ kvāthais tato bhāvyam | [AHS, Utt., 39 133.2]
samagirijam aṣṭaguṇite niṣkvāthyaṃ bhāvanauṣadhaṃ toye | [AHS, Utt., 39 134.1]
tanniryūhe 'ṣṭāṃśe pūtoṣṇe prakṣiped girijam | [AHS, Utt., 39 134.2]
tat samarasatāṃ yātaṃ saṃśuṣkaṃ prakṣiped rase bhūyaḥ | [AHS, Utt., 39 135.1]
svaiḥ svair evaṃ kvāthair bhāvyaṃ vārān bhavet sapta | [AHS, Utt., 39 135.2]
atha snigdhasya śuddhasya ghṛtaṃ tiktakasādhitam | [AHS, Utt., 39 136.1]
tryahaṃ yuñjīta girijam ekaikena tathā tryaham | [AHS, Utt., 39 136.2]
phalatrayasya yūṣeṇa paṭolyā madhukasya ca | [AHS, Utt., 39 137.1]
yogaṃ yogyaṃ tatas tasya kālāpekṣaṃ prayojayet | [AHS, Utt., 39 137.2]
śilājam evaṃ dehasya bhavatyatyupakārakam | [AHS, Utt., 39 138.1]
guṇān samagrān kurute sahasā vyāpadaṃ na ca | [AHS, Utt., 39 138.2]
ekatrisaptasaptāhaṃ karṣam ardhapalaṃ palam | [AHS, Utt., 39 139.1]
hīnamadhyottamo yogaḥ śilājasya kramān mataḥ | [AHS, Utt., 39 139.2]
saṃskṛtaṃ saṃskṛte dehe prayuktaṃ girijāhvayam | [AHS, Utt., 39 140.1]
yuktaṃ vyastaiḥ samastair vā tāmrāyorūpyahemabhiḥ | [AHS, Utt., 39 140.2]
kṣīreṇāloḍitaṃ kuryācchīghraṃ rāsāyanaṃ phalam | [AHS, Utt., 39 141.1]
kulatthān kākamācīṃ ca kapotāṃśca sadā tyajet | [AHS, Utt., 39 141.2]
na so 'sti rogo bhuvi sādhyarūpo jatvaśmajaṃ yaṃ na jayet prasahya | [AHS, Utt., 39 142.1]
tatkālayogair vidhivat prayuktaṃ svasthasya corjāṃ vipulāṃ dadhāti | [AHS, Utt., 39 142.2]
kuṭīpraveśaḥ kṣaṇināṃ paricchadavatāṃ hitaḥ | [AHS, Utt., 39 143.1]
ato 'nyathā tu ye teṣāṃ sauryamārutiko vidhiḥ | [AHS, Utt., 39 143.2]
vātātapasahā yogā vakṣyante 'to viśeṣataḥ | [AHS, Utt., 39 144.1]
sukhopacārā bhraṃśe 'pi ye na dehasya bādhakāḥ | [AHS, Utt., 39 144.2]
śītodakaṃ payaḥ kṣaudraṃ ghṛtam ekaikaśo dviśaḥ | [AHS, Utt., 39 145.1]
triśaḥ samastam athavā prāk pītaṃ sthāpayed vayaḥ | [AHS, Utt., 39 145.2]
guḍena madhunā śuṇṭhyā kṛṣṇayā lavaṇena vā | [AHS, Utt., 39 146.1]
dve dve khādan sadā pathye jīved varṣaśataṃ sukhī | [AHS, Utt., 39 146.2]
harītakīṃ sarpiṣi sampratāpya samaśnatas tat pibato ghṛtaṃ ca | [AHS, Utt., 39 147.1]
bhaveccirasthāyi balaṃ śarīre sakṛt kṛtaṃ sādhu yathā kṛtajñe | [AHS, Utt., 39 147.2]
dhātrīrasakṣaudrasitāghṛtāni hitāśanānāṃ lihatāṃ narāṇām | [AHS, Utt., 39 148.1]
praṇāśam āyānti jarāvikārā granthā viśālā iva durgṛhītāḥ | [AHS, Utt., 39 148.2]
dhātrīkṛmighnāsanasāracūrṇaṃ satailasarpirmadhulohareṇu | [AHS, Utt., 39 149.1]
niṣevamāṇasya bhaven narasya tāruṇyalāvaṇyam avipraṇaṣṭam | [AHS, Utt., 39 149.2]
lauhaṃ rajo vellabhavaṃ ca sarpiḥkṣaudradrutaṃ sthāpitam abdamātram | [AHS, Utt., 39 150.1]
samudgake bījakasārakﾱpte lihan balī jīvati kṛṣṇakeśaḥ | [AHS, Utt., 39 150.2]
viḍaṅgabhallātakanāgarāṇi ye 'śnanti sarpirmadhusaṃyutāni | [AHS, Utt., 39 151.1]
jarānadīṃ rogataraṃgiṇīṃ te lāvaṇyayuktāḥ puruṣās taranti | [AHS, Utt., 39 151.2]
khadirāsanayūṣabhāvitāyās triphalāyā ghṛtamākṣikaplutāyāḥ | [AHS, Utt., 39 152.1]
niyamena narā niṣevitāro yadi jīvantyarujaḥ kim atra citram | [AHS, Utt., 39 152.2]
bījakasya rasam aṅgulihāryaṃ śarkarāṃ madhu ghṛtaṃ triphalāṃ ca | [AHS, Utt., 39 153.1]
śīlayatsu puruṣeṣu jarattā svāgatāpi vinivartata eva | [AHS, Utt., 39 153.2]
punarnavasyārdhapalaṃ navasya piṣṭaṃ pibed yaḥ payasārdhamāsam | [AHS, Utt., 39 154.1]
māsadvayaṃ tattriguṇaṃ samāṃ vā jīrṇo 'pi bhūyaḥ sa punarnavaḥ syāt | [AHS, Utt., 39 154.2]
mūrvābṛhatyaṃśumatībalānām uśīrapāṭhāsanasārivāṇām | [AHS, Utt., 39 155.1]
kālānusāryāgurucandanānāṃ vadanti paunarnavam eva kalpam | [AHS, Utt., 39 155.2]
śatāvarīkalkakaṣāyasiddhaṃ ye sarpir aśnanti sitādvitīyam | [AHS, Utt., 39 156.1]
tāñjīvitādhvānam abhiprapannān na vipralumpanti vikāracaurāḥ | [AHS, Utt., 39 156.2]
pītāśvagandhā payasārdhamāsaṃ ghṛtena tailena sukhāmbunā vā | [AHS, Utt., 39 157.1]
kṛśasya puṣṭiṃ vapuṣo vidhatte bālasya sasyasya yathā suvṛṣṭiḥ | [AHS, Utt., 39 157.2]
dine dine kṛṣṇatilaprakuñcaṃ samaśnatāṃ śītajalānupānam | [AHS, Utt., 39 158.1]
poṣaḥ śarīrasya bhavatyanalpo dṛḍhībhavanty ā maraṇācca dantāḥ | [AHS, Utt., 39 158.2]
cūrṇaṃ śvadaṃṣṭrāmalakāmṛtānāṃ lihan sasarpir madhubhāgamiśram | [AHS, Utt., 39 159.1]
vṛṣaḥ sthiraḥ śāntavikāraduḥkhaḥ samāḥ śataṃ jīvati kṛṣṇakeśaḥ | [AHS, Utt., 39 159.2]
sārdhaṃ tilair āmalakāni kṛṣṇair akṣāṇi saṃkṣudya harītakīr vā | [AHS, Utt., 39 160.1]
ye 'dyur mayūrā iva te manuṣyā ramyaṃ parīṇāmam avāpnuvanti | [AHS, Utt., 39 160.2]
śilājatukṣaudraviḍaṅgasarpirlohābhayāpāradatāpyabhakṣaḥ | [AHS, Utt., 39 161.1]
āpūryate durbaladehadhātus tripañcarātreṇa yathā śaśāṅkaḥ | [AHS, Utt., 39 161.2]
ye māsam ekaṃ svarasaṃ pibanti dine dine bhṛṅgarajaḥsamuttham | [AHS, Utt., 39 162.1]
kṣīrāśinas te balavīryayuktāḥ samāḥ śataṃ jīvitam āpnuvanti | [AHS, Utt., 39 162.2]
māsaṃ vacām apyupasevamānāḥ kṣīreṇa tailena ghṛtena vāpi | [AHS, Utt., 39 163.1]
bhavanti rakṣobhir adhṛṣyarūpā medhāvino nirmalamṛṣṭavākyāḥ | [AHS, Utt., 39 163.2]
maṇḍūkaparṇīm api bhakṣayanto bhṛṣṭāṃ ghṛte māsam anannabhakṣāḥ | [AHS, Utt., 39 164.1]
jīvanti kālaṃ vipulaṃ pragalbhās tāruṇyalāvaṇyaguṇodayasthāḥ | [AHS, Utt., 39 164.2]
lāṅgalītriphalālohapalapañcāśatā kṛtam | [AHS, Utt., 39 165.1]
mārkavasvarase ṣaṣṭyā guṭikānāṃ śatatrayam | [AHS, Utt., 39 165.2]
chāyāviśuṣkaṃ guṭikārdham adyāt pūrvaṃ samastām api tāṃ krameṇa | [AHS, Utt., 39 166.1]
bhajed viriktaḥ kramaśaśca maṇḍaṃ peyāṃ vilepīṃ rasakaudanaṃ ca | [AHS, Utt., 39 166.2]
sarpiḥsnigdhaṃ māsam ekaṃ yatātmā māsād ūrdhvaṃ sarvathā svairavṛttiḥ | [AHS, Utt., 39 167.1]
varjyaṃ yatnāt sarvakālaṃ tvajīrṇaṃ varṣeṇaivaṃ yogam evopayuñjyāt | [AHS, Utt., 39 167.2]
bhavati vigatarogo yo 'pyasādhyāmayārtaḥ prabalapuruṣakāraḥ śobhate yo 'pi vṛddhaḥ | [AHS, Utt., 39 168.1]
upacitapṛthugātraśrotranetrādiyuktas taruṇa iva samānāṃ pañca jīvecchatāni | [AHS, Utt., 39 168.2]
gāyatrīśikhiśiṃśipāsanaśivāvellākṣakāruṣkarān | [AHS, Utt., 39 169.1]
piṣṭvāṣṭādaśasaṃguṇe 'mbhasi dhṛtān khaṇḍaiḥ sahāyomayaiḥ | [AHS, Utt., 39 169.2]
pātre lohamaye tryahaṃ ravikarair āloḍayan pācayet | [AHS, Utt., 39 169.3]
agnau cānu mṛdau salohaśakalaṃ pādasthitaṃ tat pacet | [AHS, Utt., 39 169.4]
pūtasyāṃśaḥ kṣīrato 'ṃśastathāṃśau bhārgān niryāsād dvau varāyās trayo 'ṃśāḥ | [AHS, Utt., 39 170.1]
aṃśāś catvāraś ceha haiyaṃgavīnād ekīkṛtyaitat sādhayet kṛṣṇalauhe | [AHS, Utt., 39 170.2]
vimalakhaṇḍasitāmadhubhiḥ pṛthag yutam ayuktam idaṃ yadi vā ghṛtam | [AHS, Utt., 39 171.1]
svarucibhojanapānaviceṣṭito bhavati nā palaśaḥ pariśīlayan | [AHS, Utt., 39 171.2]
śrīmān nirdhūtapāpmā vanamahiṣabalo vājivegaḥ sthirāṅgaḥ | [AHS, Utt., 39 172.1]
keśair bhṛṅgāṅganīlair madhusurabhimukho naikayoṣinniṣevī | [AHS, Utt., 39 172.2]
vāṅmedhādhīsamṛddhaḥ supaṭuhutavaho māsamātropayogāt | [AHS, Utt., 39 172.3]
dhatte 'sau nārasiṃhaṃ vapur analaśikhātaptacāmīkarābham | [AHS, Utt., 39 172.4]
attāraṃ nārasiṃhasya vyādhayo na spṛśantyapi | [AHS, Utt., 39 173.1]
cakrojjvalabhujaṃ bhītā nārasiṃham ivāsurāḥ | [AHS, Utt., 39 173.2]
bhṛṅgapravālān amunaiva bhṛṣṭān ghṛtena yaḥ khādati yantritātmā | [AHS, Utt., 39 174.1]
viśuddhakoṣṭho 'sanasārasiddhadugdhānupas tatkṛtabhojanārthaḥ | [AHS, Utt., 39 174.2]
māsopayogāt sa sukhī jīvatyabdaśatatrayam | [AHS, Utt., 39 175.1]
gṛhṇāti sakṛd apyuktam aviluptasmṛtīndriyaḥ | [AHS, Utt., 39 175.2]
anenaiva ca kalpena yas tailam upayojayet | [AHS, Utt., 39 176.1]
tān evāpnoti sa guṇān kṛṣṇakeśaś ca jāyate | [AHS, Utt., 39 176.2]
uktāni śakyāni phalānvitāni yugānurūpāṇi rasāyanāni | [AHS, Utt., 39 177.1]
mahānuśaṃsānyapi cāparāṇi prāptyādikaṣṭāni na kīrtitāni | [AHS, Utt., 39 177.2]
rasāyanavidhibhraṃśājjāyeran vyādhayo yadi | [AHS, Utt., 39 178.1]
yathāsvam auṣadhaṃ teṣāṃ kāryaṃ muktvā rasāyanam | [AHS, Utt., 39 178.2]
satyavādinam akrodham adhyātmapravaṇendriyam | [AHS, Utt., 39 179.1]
śāntaṃ sadvṛttanirataṃ vidyān nityarasāyanam | [AHS, Utt., 39 179.2]
guṇair ebhiḥ samuditaḥ sevate yo rasāyanam | [AHS, Utt., 39 180.1]
sa nivṛttātmā dīrghāyuḥ paratreha ca modate | [AHS, Utt., 39 180.2]
śāstrānusāriṇī caryā cittajñāḥ pārśvavartinaḥ | [AHS, Utt., 39 181.1]
buddhir askhalitārtheṣu paripūrṇaṃ rasāyanam | [AHS, Utt., 39 181.2]
{AHS, Utt., 40}
athāto vājīkaraṇavidhim adhyāyaṃ vyākhyāsyāmaḥ | [AHS, Utt., 40 1.1]
iti ha smāhur ātreyādayo maharṣayaḥ | [AHS, Utt., 40 1.2]
vājīkaraṇam anvicchet satataṃ viṣayī pumān | [AHS, Utt., 40 1.3]
tuṣṭiḥ puṣṭirapatyaṃ ca guṇavat tatra saṃśritam | [AHS, Utt., 40 1.4]
apatyasaṃtānakaraṃ yat sadyaḥ saṃpraharṣaṇam | [AHS, Utt., 40 2.1]
vājīvātibalo yena yātyapratihato 'ṅganāḥ | [AHS, Utt., 40 2.2]
bhavatyatipriyaḥ strīṇāṃ yena yenopacīyate | [AHS, Utt., 40 3.1]
tad vājīkaraṇaṃ taddhi dehasyorjaskaraṃ param | [AHS, Utt., 40 3.2]
dharmyaṃ yaśasyam āyuṣyaṃ lokadvayarasāyanam | [AHS, Utt., 40 4.1]
anumodāmahe brahmacaryam ekāntanirmalam | [AHS, Utt., 40 4.2]
alpasattvasya tu kleśair bādhyamānasya rāgiṇaḥ | [AHS, Utt., 40 5.1]
śarīrakṣayarakṣārthaṃ vājīkaraṇam ucyate | [AHS, Utt., 40 5.2]
kalyasyodagravayaso vājīkaraṇasevinaḥ | [AHS, Utt., 40 6.1]
sarveṣvṛtuṣvaharahar vyavāyo na nivāryate | [AHS, Utt., 40 6.2]
atha snigdhaviśuddhānāṃ nirūhān sānuvāsanān | [AHS, Utt., 40 7.1]
ghṛtatailarasakṣīraśarkarākṣaudrasaṃyutān | [AHS, Utt., 40 7.2]
yogavid yojayet pūrvaṃ kṣīramāṃsarasāśinām | [AHS, Utt., 40 8.1]
tato vājīkarān yogān śukrāpatyabalapradān | [AHS, Utt., 40 8.2]
acchāyaḥ pūtikusumaḥ phalena rahito drumaḥ | [AHS, Utt., 40 9.1]
yathaikaścaikaśākhaśca nirapatyastathā naraḥ | [AHS, Utt., 40 9.2]
skhaladgamanam avyaktavacanaṃ dhūlidhūsaram | [AHS, Utt., 40 10.1]
api lālāvilamukhaṃ hṛdayāhlādakārakam | [AHS, Utt., 40 10.2]
apatyaṃ tulyatāṃ kena darśanasparśanādiṣu | [AHS, Utt., 40 11.1]
kiṃ punar yad yaśodharmamānaśrīkulavardhanam | [AHS, Utt., 40 11.2]
śuddhakāye yathāśakti vṛṣyayogān prayojayet | [AHS, Utt., 40 12.1]
śarekṣukuśakāśānāṃ vidāryā vīraṇasya ca | [AHS, Utt., 40 12.2]
mūlāni kaṇṭakāryāśca jīvakarṣabhakau balām | [AHS, Utt., 40 13.1]
mede dve dve ca kākolyau śūrpaparṇyau śatāvarīm | [AHS, Utt., 40 13.2]
aśvagandhām atibalāṃ ātmaguptāṃ punarnavām | [AHS, Utt., 40 14.1]
vīrāṃ payasyāṃ jīvantīm ṛddhiṃ rāsnāṃ trikaṇṭakam | [AHS, Utt., 40 14.2]
madhukaṃ śāliparṇīṃ ca bhāgāṃstripalikān pṛthak | [AHS, Utt., 40 15.1]
māṣāṇām āḍhakaṃ caitad dvidroṇe sādhayed apām | [AHS, Utt., 40 15.2]
rasenāḍhakaśeṣeṇa pacet tena ghṛtāḍhakam | [AHS, Utt., 40 16.1]
dattvā vidārīdhātrīkṣurasānām āḍhakāḍhakam | [AHS, Utt., 40 16.2]
ghṛtāccaturguṇaṃ kṣīraṃ peṣyāṇīmāni cāvapet | [AHS, Utt., 40 17.1]
vīrāṃ svaguptāṃ kākolyau yaṣṭīṃ phalgūni pippalīm | [AHS, Utt., 40 17.2]
drākṣāṃ vidārīṃ kharjūraṃ madhukāni śatāvarīm | [AHS, Utt., 40 18.1]
tat siddhapūtaṃ cūrṇasya pṛthak prasthena yojayet | [AHS, Utt., 40 18.2]
śarkarāyāstugāyāśca pippalyāḥ kuḍavena ca | [AHS, Utt., 40 19.1]
maricasya prakuñcena pṛthag ardhapalonmitaiḥ | [AHS, Utt., 40 19.2]
tvagelākesaraiḥ ślakṣṇaiḥ kṣaudradvikuḍavena ca | [AHS, Utt., 40 20.1]
palamātraṃ tataḥ khādet pratyahaṃ rasadugdhabhuk | [AHS, Utt., 40 20.2]
tenārohati vājīva kuliṅga iva hṛṣyati | [AHS, Utt., 40 21.1]
vidārīpippalīśālipriyālekṣurakād rajaḥ | [AHS, Utt., 40 21.2]
pṛthak svaguptāmūlācca kuḍavāṃśaṃ tathā madhu | [AHS, Utt., 40 22.1]
tulārdhaṃ śarkarācūrṇāt prasthārdhaṃ navasarpiṣaḥ | [AHS, Utt., 40 22.2]
so 'kṣamātram ataḥ khādet yasya rāmāśataṃ gṛhe | [AHS, Utt., 40 23.1]
sātmaguptāphalān kṣīre godhūmān sādhitān himān | [AHS, Utt., 40 23.2]
māṣān vā saghṛtakṣaudrān khādan gṛṣṭipayo'nupaḥ | [AHS, Utt., 40 24.1]
jāgarti rātriṃ sakalām akhinnaḥ khedayan striyaḥ | [AHS, Utt., 40 24.2]
bastāṇḍasiddhe payasi bhāvitān asakṛt tilān | [AHS, Utt., 40 25.1]
yaḥ khādet sasitān gacchet sa strīśatam apūrvavat | [AHS, Utt., 40 25.2]
cūrṇaṃ vidāryā bahuśaḥ svarasenaiva bhāvitam | [AHS, Utt., 40 26.1]
kṣaudrasarpiryutaṃ līḍhvā pramadāśatam ṛcchati | [AHS, Utt., 40 26.2]
kṛṣṇādhātrīphalarajaḥ svarasena subhāvitam | [AHS, Utt., 40 27.1]
śarkarāmadhusarpirbhir līḍhvā yo 'nu payaḥ pibet | [AHS, Utt., 40 27.2]
sa naro 'śītivarṣo 'pi yuveva parihṛṣyati | [AHS, Utt., 40 28.1]
karṣaṃ madhukacūrṇasya ghṛtakṣaudrasamanvitam | [AHS, Utt., 40 28.2]
payo'nupānaṃ yo lihyān nityavegaḥ sa nā bhavet | [AHS, Utt., 40 29.1]
kulīraśṛṅgyā yaḥ kalkam āloḍya payasā pibet | [AHS, Utt., 40 29.2]
sitāghṛtapayo'nnāśī sa nārīṣu vṛṣāyate | [AHS, Utt., 40 30.1]
yaḥ payasyāṃ payaḥsiddhāṃ khāden madhughṛtānvitām | [AHS, Utt., 40 30.2]
pibed bāṣkayaṇaṃ cānu kṣīraṃ na kṣayam eti saḥ | [AHS, Utt., 40 31.1]
svayaṅguptekṣurakayor bījacūrṇaṃ saśarkaram | [AHS, Utt., 40 31.2]
dhāroṣṇena naraḥ pītvā payasā rāsabhāyate | [AHS, Utt., 40 32.1]
uccaṭācūrṇam apyevaṃ śatāvaryāśca yojayet | [AHS, Utt., 40 32.2]
candraśubhraṃ dadhisaraṃ sasitāṣaṣṭikaudanam | [AHS, Utt., 40 33.1]
paṭe sumārjitaṃ bhuktvā vṛddho 'pi taruṇāyate | [AHS, Utt., 40 33.2]
śvadaṃṣṭrekṣuramāṣātmaguptābījaśatāvarīḥ | [AHS, Utt., 40 34.1]
piban kṣīreṇa jīrṇo 'pi gacchati pramadāśatam | [AHS, Utt., 40 34.2]
yat kiṃcin madhuraṃ snigdhaṃ bṛṃhaṇaṃ balavardhanam | [AHS, Utt., 40 35.1]
manaso harṣaṇaṃ yacca tat sarvaṃ vṛṣyam ucyate | [AHS, Utt., 40 35.2]
dravyairevaṃvidhaistasmād darpitaḥ pramadāṃ vrajet | [AHS, Utt., 40 36.1]
ātmavegena codīrṇaḥ strīguṇaiśca praharṣitaḥ | [AHS, Utt., 40 36.2]
sevyāḥ sarvendriyasukhā dharmakalpadrumāṅkurāḥ | [AHS, Utt., 40 37.1]
viṣayātiśayāḥ pañca śarāḥ kusumadhanvanaḥ | [AHS, Utt., 40 37.2]
iṣṭā hyekaikaśo 'pyarthā harṣaprītikarāḥ param | [AHS, Utt., 40 38.1]
kiṃ punaḥ strīśarīre ye saṃghātena pratiṣṭhitāḥ | [AHS, Utt., 40 38.2]
nāmāpi yasyā hṛdayotsavāya yāṃ paśyatāṃ tṛptiranāptapūrvā | [AHS, Utt., 40 39.1]
sarvendriyākarṣaṇapāśabhūtā kāntānuvṛttivratadīkṣitā yā | [AHS, Utt., 40 39.2]
kalāvilāsāṅgavayovibhūṣā śuciḥ salajjā rahasi pragalbhā | [AHS, Utt., 40 40.1]
priyaṃvadā tulyamanaḥśayā yā sā strī vṛṣyatvāya paraṃ narasya | [AHS, Utt., 40 40.2]
ācarecca sakalāṃ raticaryāṃ kāmasūtravihitām anavadyām | [AHS, Utt., 40 41.1]
deśakālabalaśaktyanurodhād vaidyatantrasamayoktyaviruddhām | [AHS, Utt., 40 41.2]
abhyañjanodvartanasekagandhasrakcitravastrābharaṇaprakārāḥ | [AHS, Utt., 40 42.1]
gāndharvakāvyādikathāpravīṇāḥ samasvabhāvā vaśagā vayasyāḥ | [AHS, Utt., 40 42.2]
dīrghikā svabhavanāntaniviṣṭā padmareṇumadhumattavihaṅgā | [AHS, Utt., 40 43.1]
nīlasānugirikūṭanitambe kānanāni purakaṇṭhagatāni | [AHS, Utt., 40 43.2]
dṛṣṭisukhā vividhā tarujātiḥ śrotrasukhaḥ kalakokilanādaḥ | [AHS, Utt., 40 44.1]
aṅgasukhartuvaśena vibhūṣā cittasukhaḥ sakalaḥ parivāraḥ | [AHS, Utt., 40 44.2]
tāmbūlam acchamadirā kāntā kāntā niśā śaśāṅkāṅkā | [AHS, Utt., 40 45.1]
yad yacca kiṃcid iṣṭaṃ manaso vājīkaraṃ tat tat | [AHS, Utt., 40 45.2]
madhu mukham iva sotpalaṃ priyāyāḥ kalaraṇanā parivādinī priyeva | [AHS, Utt., 40 46.1]
kusumacayamanoramā ca śayyā kisalayinī latikeva puṣpitāgrā | [AHS, Utt., 40 46.2]
deśe śarīre ca na kācid artirartheṣu nālpo 'pi manovidhānaḥ | [AHS, Utt., 40 47.1]
vājīkarāḥ saṃnihitāśca yogāḥ kāmasya kāmaṃ paripūrayanti | [AHS, Utt., 40 47.2]
mustā parpaṭakaṃ jvare tṛṣi jalaṃ mṛdbhṛṣṭaloṣṭodbhavaṃ lājāśchardiṣu vastijeṣu girijaṃ meheṣu dhātrīniśe | [AHS, Utt., 40 48.1]
pāṇḍau śreṣṭham ayo 'bhayānilakaphe plīhāmaye pippalī saṃdhāne kṛmijā viṣe śukatarur medo'nile gugguluḥ | [AHS, Utt., 40 48.2]
vṛṣo 'srapitte kuṭajo 'tisāre bhallātako 'rśaḥsu gareṣu hema | [AHS, Utt., 40 49.1]
sthūleṣu tārkṣyaṃ kṛmiṣu kṛmighnaṃ śoṣe surā chāgapayo 'tha māṃsam | [AHS, Utt., 40 49.2]
akṣyāmayeṣu triphalā guḍūcī vātāsraroge mathitaṃ grahaṇyām | [AHS, Utt., 40 50.1]
kuṣṭheṣu sevyaḥ khadirasya sāraḥ sarveṣu rogeṣu śilāhvayaṃ ca | [AHS, Utt., 40 50.2]
unmādaṃ ghṛtam anavaṃ śokaṃ madyaṃ vyapasmṛtiṃ brāhmī | [AHS, Utt., 40 51.1]
nidrānāśaṃ kṣīraṃ jayati rasālā pratiśyāyam | [AHS, Utt., 40 51.2]
māṃsaṃ kārśyaṃ laśunaḥ prabhañjanaṃ stabdhagātratāṃ svedaḥ | [AHS, Utt., 40 52.1]
guḍamañjaryāḥ khapuro nasyāt skandhāṃsabāhurujam | [AHS, Utt., 40 52.2]
navanītakhaṇḍamarditam auṣṭraṃ mūtraṃ payaśca hantyudaram | [AHS, Utt., 40 53.1]
nasyaṃ mūrdhavikārān vidradhim acirotthitam asravisrāvaḥ | [AHS, Utt., 40 53.2]
nasyaṃ kavaḍo mukhajān nasyāñjanatarpaṇāni netrarujaḥ | [AHS, Utt., 40 54.1]
vṛddhasya kṣīraghṛte mūrchāṃ śītāmbumārutacchāyāḥ | [AHS, Utt., 40 54.2]
samaśuktārdrakamātrā mande vahnau śrame surā snānam | [AHS, Utt., 40 55.1]
duḥkhasahatve sthairye vyāyāmo gokṣurur hitaḥ kṛcchre | [AHS, Utt., 40 55.2]
kāse nidigdhikā pārśvaśūle puṣkarajā jaṭā | [AHS, Utt., 40 56.1]
vayasaḥ sthāpane dhātrī triphalā guggulur vraṇe | [AHS, Utt., 40 56.2]
vastir vātavikārān paittān rekaḥ kaphodbhavān vamanam | [AHS, Utt., 40 57.1]
kṣaudraṃ jayati balāsaṃ sarpiḥ pittaṃ samīraṇaṃ tailam | [AHS, Utt., 40 57.2]
ityagryaṃ yat proktaṃ rogāṇām auṣadhaṃ śamāyālam | [AHS, Utt., 40 58.1]
tad deśakālabalato vikalpanīyaṃ yathāyogam | [AHS, Utt., 40 58.2]
ityātreyād āgamayyārthasūtraṃ tatsūktānāṃ peśalānām atṛptaḥ | [AHS, Utt., 40 59.1]
bheḍādīnāṃ saṃmato bhaktinamraḥ papracchedaṃ saṃśayāno 'gniveśaḥ | [AHS, Utt., 40 59.2]
dṛśyante bhagavan kecid ātmavanto 'pi rogiṇaḥ | [AHS, Utt., 40 60.1]
dravyopasthātṛsampannā vṛddhavaidyamatānugāḥ | [AHS, Utt., 40 60.2]
kṣīyamāṇāmayaprāṇā viparītāstathāpare | [AHS, Utt., 40 61.1]
hitāhitavibhāgasya phalaṃ tasmād aniścitam | [AHS, Utt., 40 61.2]
kiṃ śāsti śāstram asmin iti kalpayato 'gniveśamukhyasya | [AHS, Utt., 40 62.1]
śiṣyagaṇasya punarvasurācakhyau kārtsnyatastattvam | [AHS, Utt., 40 62.2]
na cikitsācikitsā ca tulyā bhavitum arhati | [AHS, Utt., 40 63.1]
vināpi kriyayā svāsthyaṃ gacchatāṃ ṣoḍaśāṃśayā | [AHS, Utt., 40 63.2]
ātaṅkapaṅkamagnānāṃ hastālambo bhiṣagjitam | [AHS, Utt., 40 64.1]
jīvitaṃ mriyamāṇānāṃ sarveṣām eva nauṣadhāt | [AHS, Utt., 40 64.2]
na hyupāyam apekṣante sarve rogā na cānyathā | [AHS, Utt., 40 65.1]
upāyasādhyāḥ sidhyanti nāhetur hetumān yataḥ | [AHS, Utt., 40 65.2]
yad uktaṃ sarvasaṃpattiyuktayāpi cikitsayā | [AHS, Utt., 40 66.1]
mṛtyur bhavati tan naivaṃ nopāye 'styanupāyatā | [AHS, Utt., 40 66.2]
api copāyayuktasya dhīmato jātucit kriyā | [AHS, Utt., 40 67.1]
na sidhyed daivavaiguṇyān na tviyaṃ ṣoḍaśātmikā | [AHS, Utt., 40 67.2]
kasyāsiddho 'gnitoyādiḥ svedastambhādikarmaṇi | [AHS, Utt., 40 68.1]
na prīṇanaṃ karṣaṇaṃ vā kasya kṣīraṃ gavedhukam | [AHS, Utt., 40 68.2]
kasya māṣātmaguptādau vṛṣyatve nāsti niścayaḥ | [AHS, Utt., 40 69.1]
viṇmūtrakaraṇākṣepau kasya saṃśayitau yave | [AHS, Utt., 40 69.2]
viṣaṃ kasya jarāṃ yāti mantratantravivarjitam | [AHS, Utt., 40 70.1]
kaḥ prāptaḥ kalyatāṃ pathyād ṛte rohiṇikādiṣu | [AHS, Utt., 40 70.2]
api cākālamaraṇaṃ sarvasiddhāntaniścitam | [AHS, Utt., 40 71.1]
mahatāpi prayatnena vāryatāṃ katham anyathā | [AHS, Utt., 40 71.2]
candanādyapi dāhādau rūḍham āgamapūrvakam | [AHS, Utt., 40 72.1]
śāstrād eva gataṃ siddhiṃ jvare laṅghanabṛṃhaṇam | [AHS, Utt., 40 72.2]
catuṣpādguṇasampanne samyag ālocya yojite | [AHS, Utt., 40 73.1]
mā kṛthā vyādhinirghātaṃ vicikitsāṃ cikitsite | [AHS, Utt., 40 73.2]
etaddhi mṛtyupāśānām akāṇḍe chedanaṃ dṛḍham | [AHS, Utt., 40 74.1]
rogottrāsitabhītānāṃ rakṣāsūtram asūtrakam | [AHS, Utt., 40 74.2]
etat tad amṛtaṃ sākṣājjagadāyāsavarjitam | [AHS, Utt., 40 75.1]
yāti hālāhalatvaṃ tu sadyo durbhājanasthitam | [AHS, Utt., 40 75.2]
ajñātaśāstrasadbhāvāñchāstramātraparāyaṇān | [AHS, Utt., 40 76.1]
tyajed dūrād bhiṣakpāśān pāśān vaivasvatān iva | [AHS, Utt., 40 76.2]
bhiṣajāṃ sādhuvṛttānāṃ bhadram āgamaśālinām | [AHS, Utt., 40 77.1]
abhyastakarmaṇāṃ bhadraṃ bhadraṃ bhadrābhilāṣiṇām | [AHS, Utt., 40 77.2]
iti tantraguṇair yuktaṃ tantradoṣair vivarjitam | [AHS, Utt., 40 78.1]
cikitsāśāstram akhilaṃ vyāpya yat paritaḥ sthitam | [AHS, Utt., 40 78.2]
vipulāmalavijñānamahāmunimatānugam | [AHS, Utt., 40 79.1]
mahāsāgaragambhīrasaṃgrahārthopalakṣaṇam | [AHS, Utt., 40 79.2]
aṣṭāṅgavaidyakamahodadhimanthanena yo 'ṣṭāṅgasaṃgrahamahāmṛtarāśirāptaḥ | [AHS, Utt., 40 80.1]
tasmād analpaphalam alpasamudyamānāṃ prītyartham etad uditaṃ pṛthag eva tantram | [AHS, Utt., 40 80.2]
idam āgamasiddhatvāt pratyakṣaphaladarśanāt | [AHS, Utt., 40 81.1]
mantravat samprayoktavyaṃ na mīmāṃsyaṃ kathañcana | [AHS, Utt., 40 81.2]
dīrghajīvitam ārogyaṃ dharmam arthaṃ sukhaṃ yaśaḥ | [AHS, Utt., 40 82.1]
pāṭhāvabodhānuṣṭhānairadhigacchatyato dhruvam | [AHS, Utt., 40 82.2]
etat paṭhan saṃgrahabodhaśaktaḥ svabhyastakarmā bhiṣag aprakampyaḥ | [AHS, Utt., 40 83.1]
ākampayatyanyaviśālatantrakṛtābhiyogān yadi tan na citram | [AHS, Utt., 40 83.2]
yadi carakam adhīte taddhruvaṃ suśrutādipraṇigaditagadānāṃ nāmamātre 'pi bāhyaḥ | [AHS, Utt., 40 84.1]
atha carakavihīnaḥ prakriyāyām aklinnaḥ kim iva khalu karotu vyādhitānāṃ varākaḥ | [AHS, Utt., 40 84.2]
abhiniveśavaśād abhiyujyate subhaṇite 'pi na yo dṛḍhamūḍhakaḥ | [AHS, Utt., 40 85.1]
paṭhatu yatnaparaḥ puruṣāyuṣaṃ sa khalu vaidyakam ādyam anirvidaḥ | [AHS, Utt., 40 85.2]
vāte pitte śleṣmaśāntau ca pathyaṃ tailaṃ sarpir mākṣikaṃ ca krameṇa | [AHS, Utt., 40 86.1]
etad brahmā bhāṣatāṃ brahmajo vā kā nirmantre vaktṛbhedoktiśaktiḥ | [AHS, Utt., 40 86.2]
abhidhātṛvaśāt kiṃ vā dravyaśaktir viśiṣyate | [AHS, Utt., 40 87.1]
ato matsaram utsṛjya mādhyasthyam avalambyatām | [AHS, Utt., 40 87.2]
ṛṣipraṇīte prītiścen muktvā carakasuśrutau | [AHS, Utt., 40 88.1]
bheḍādyāḥ kiṃ na paṭhyante tasmād grāhyaṃ subhāṣitam | [AHS, Utt., 40 88.2]
hṛdayam iva hṛdayam etat sarvāyurvedavāṅmayapayodheḥ | [AHS, Utt., 40 89.1]
kṛtvā yacchubham āptaṃ śubham astu paraṃ tato jagataḥ | [AHS, Utt., 40 89.2]
