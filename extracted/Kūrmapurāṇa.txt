{KūPur, 1, 1}
namaskṛtvāprameyāya viṣṇave kūrmarūpiṇe | [KūPur, 1, 1 1.1]
purāṇaṃ sampravakṣyāmi yaduktaṃ viśvayoninā | [KūPur, 1, 1 1.2]
satrānte sūtamanaghaṃ naimiṣīyā maharṣayaḥ | [KūPur, 1, 1 2.1]
purāṇasaṃhitāṃ puṇyāṃ papracchū romaharṣaṇam | [KūPur, 1, 1 2.2]
tvayā sūta mahābuddhe bhagavān brahmavittamaḥ | [KūPur, 1, 1 3.1]
itihāsapurāṇārthaṃ vyāsaḥ samyagupāsitaḥ | [KūPur, 1, 1 3.2]
tasya te sarvaromāṇi vacasā hṛṣitāni yat | [KūPur, 1, 1 4.1]
dvaipāyanasya bhagavāṃstato vai romaharṣaṇaḥ | [KūPur, 1, 1 4.2]
bhavantameva bhagavān vyājahāra svayaṃ prabhuḥ | [KūPur, 1, 1 5.1]
munīnāṃ saṃhitāṃ vaktuṃ vyāsaḥ paurāṇikīṃ purā | [KūPur, 1, 1 5.2]
tvaṃ hi svāyaṃbhuve yajñe sutyāhe vitate hariḥ | [KūPur, 1, 1 6.1]
sambhūtaḥ saṃhitāṃ vaktuṃ svāṃśena puruṣottamaḥ | [KūPur, 1, 1 6.2]
tasmād bhavantaṃ pṛcchāmaḥ purāṇaṃ kaurmamuttamam | [KūPur, 1, 1 7.1]
vaktumarhasi cāsmākaṃ purāṇārthaviśārada | [KūPur, 1, 1 7.2]
munīnāṃ vacanaṃ śrutvā sūtaḥ paurāṇikottamaḥ | [KūPur, 1, 1 8.1]
praṇamya manasā prāha guruṃ satyavatīsutam | [KūPur, 1, 1 8.2]
romaharṣaṇa uvāca | [KūPur, 1, 1 9.1]
namaskṛtvā jagadyoniṃ kūrmarūpadharaṃ harim | [KūPur, 1, 1 9.2]
vakṣye paurāṇikīṃ divyāṃ kathāṃ pāpapraṇāśinīm | [KūPur, 1, 1 9.3]
yāṃ śrutvā pāpakarmāpi gaccheta paramāṃ gatim | [KūPur, 1, 1 10.1]
na nāstike kathāṃ puṇyāmimāṃ brūyāt kadācana | [KūPur, 1, 1 10.2]
śraddadhānāya śāntāya dhārmikāya dvijātaye | [KūPur, 1, 1 11.1]
imāṃ kathāmanubrūyāt sākṣānnārāyaṇeritām | [KūPur, 1, 1 11.2]
sargaśca pratisargaśca vaṃśo manvantarāṇi ca | [KūPur, 1, 1 12.1]
vaṃśānucaritaṃ caiva purāṇaṃ pañcalakṣaṇam | [KūPur, 1, 1 12.2]
brāhmaṃ purāṇaṃ prathamaṃ pādmaṃ vaiṣṇavameva ca | [KūPur, 1, 1 13.1]
śaivaṃ bhāgavataṃ caiva bhaviṣyaṃ nāradīyakam | [KūPur, 1, 1 13.2]
mārkaṇḍeyamathāgneyaṃ brahmavaivartameva ca | [KūPur, 1, 1 14.1]
laiṅgaṃ tathā ca vārāhaṃ skāndaṃ vāmanameva ca | [KūPur, 1, 1 14.2]
kaurmaṃ mātsyaṃ gāruḍaṃ ca vāyavīyamanantaram | [KūPur, 1, 1 15.1]
aṣṭādaśaṃ samuddiṣṭaṃ brahmāṇḍamiti saṃjñitam | [KūPur, 1, 1 15.2]
anyānyupapurāṇāni munibhiḥ kathitāni tu | [KūPur, 1, 1 16.1]
aṣṭādaśa purāṇāni śrutvā saṃkṣepato dvijāḥ | [KūPur, 1, 1 16.2]
ādyaṃ sanatkumāroktaṃ nārasiṃhamataḥ param | [KūPur, 1, 1 17.1]
tṛtīyaṃ skāndamuddiṣṭaṃ kumāreṇa tu bhāṣitam | [KūPur, 1, 1 17.2]
caturthaṃ śivadharmākhyaṃ sākṣānnandīśabhāṣitam | [KūPur, 1, 1 18.1]
durvāsasoktamāścaryaṃ nāradoktamataḥ param | [KūPur, 1, 1 18.2]
kāpilaṃ mānavaṃ caiva tathaivośanaseritam | [KūPur, 1, 1 19.1]
brahmāṇḍaṃ vāruṇaṃ cātha kālikāhvayameva ca | [KūPur, 1, 1 19.2]
māheśvaraṃ tathā sāmbaṃ sauraṃ sarvārthasaṃcayam | [KūPur, 1, 1 20.1]
parāśaroktamaparaṃ mārīcaṃ bhārgavāhvayam | [KūPur, 1, 1 20.2]
idaṃ tu pañcadaśamaṃ purāṇaṃ kaurmamuttamam | [KūPur, 1, 1 21.1]
caturdhā saṃsthitaṃ puṇyaṃ saṃhitānāṃ prabhedataḥ | [KūPur, 1, 1 21.2]
brāhmī bhagavatī saurī vaiṣṇavī ca prakīrtitāḥ | [KūPur, 1, 1 22.1]
catasraḥ saṃhitāḥ puṇyā dharmakāmārthamokṣadāḥ | [KūPur, 1, 1 22.2]
iyaṃ tu saṃhitā brāhmī caturvedaistu saṃmitā | [KūPur, 1, 1 23.1]
bhavanti ṣaṭsahasrāṇi ślokānāmatra saṃkhyayā | [KūPur, 1, 1 23.2]
yatra dharmārthakāmānāṃ mokṣasya ca munīśvarāḥ | [KūPur, 1, 1 24.1]
māhātmyamakhilaṃ brahma jñāyate parameśvaraḥ | [KūPur, 1, 1 24.2]
sargaśca pratisargaśca vaṃśo manvantarāṇi ca | [KūPur, 1, 1 25.1]
vaṃśānucaritaṃ divyāḥ puṇyāḥ prāsaṅgikīḥ kathāḥ | [KūPur, 1, 1 25.2]
brāhmaṇādyairiyaṃ dhāryā dhārmikaiḥ śāntamānasaiḥ | [KūPur, 1, 1 26.1]
tāmahaṃ vartayiṣyāmi vyāsena kathitāṃ purā | [KūPur, 1, 1 26.2]
purāmṛtārthaṃ daiteyadānavaiḥ saha devatāḥ | [KūPur, 1, 1 27.1]
manthānaṃ mandaraṃ kṛtvā mamanthuḥ kṣīrasāgaram | [KūPur, 1, 1 27.2]
mathyamāne tadā tasmin kūrmarūpī janārdanaḥ | [KūPur, 1, 1 28.1]
babhāra mandaraṃ devo devānāṃ hitakāmyayā | [KūPur, 1, 1 28.2]
devāśca tuṣṭuvurdevaṃ nāradādyā maharṣayaḥ | [KūPur, 1, 1 29.1]
kūrmarūpadharaṃ dṛṣṭvā sākṣiṇaṃ viṣṇumavyayam | [KūPur, 1, 1 29.2]
tadantare 'bhavad devī śrīrnārāyaṇavallabhā | [KūPur, 1, 1 30.1]
jagrāha bhagavān viṣṇustāmeva puruṣottamaḥ | [KūPur, 1, 1 30.2]
tejasā viṣṇumavyaktaṃ nāradādyā maharṣayaḥ | [KūPur, 1, 1 31.1]
mohitāḥ saha śakreṇa śriyo vacanamabruvan | [KūPur, 1, 1 31.2]
bhagavan devadeveśa nārāyaṇa jaganmaya | [KūPur, 1, 1 32.1]
kaiṣā devī viśālākṣī yathāvad brūhi pṛcchatām | [KūPur, 1, 1 32.2]
śrutvā teṣāṃ tadā vākyaṃ viṣṇurdānavamardanaḥ | [KūPur, 1, 1 33.1]
provāca devīṃ samprekṣya nāradādīnakalmaṣān | [KūPur, 1, 1 33.2]
iyaṃ sā paramā śaktirmanmayī brahmarūpiṇī | [KūPur, 1, 1 34.1]
māyā mama priyānantā yayedaṃ mohitaṃ jagat | [KūPur, 1, 1 34.2]
anayaiva jagatsarvaṃ sadevāsuramānuṣam | [KūPur, 1, 1 35.1]
mohayāmi dvijaśreṣṭhā grasāmi visṛjāmi ca | [KūPur, 1, 1 35.2]
utpattiṃ pralayaṃ caiva bhūtānāmāgatiṃ gatim | [KūPur, 1, 1 36.1]
vijñāyānvīkṣya cātmānaṃ taranti vipulāmimām | [KūPur, 1, 1 36.2]
asyāstvaṃśānadhiṣṭhāya śaktimanto 'bhavan dvijāḥ | [KūPur, 1, 1 37.1]
brahmeśānādayo devāḥ sarvaśaktiriyaṃ mama | [KūPur, 1, 1 37.2]
saiṣā sarvajagatsūtiḥ prakṛtistriguṇātmikā | [KūPur, 1, 1 38.1]
prāgeva mattaḥ saṃjātā śrīkalpe padmavāsinī | [KūPur, 1, 1 38.2]
caturbhujā śaṅkhacakrapadmahastā śubhānvitā | [KūPur, 1, 1 39.1]
koṭisūryapratīkāśā mohinī sarvadehinām | [KūPur, 1, 1 39.2]
nālaṃ devā na pitaro mānavā vasavo 'pi ca | [KūPur, 1, 1 40.1]
māyāmetāṃ samuttartuṃ ye cānye bhuvi dehinaḥ | [KūPur, 1, 1 40.2]
ityukto vāsudevena munayo viṣṇumabruvan | [KūPur, 1, 1 41.1]
brūhi tvaṃ puṇḍarīkākṣa yadi kālatraye 'pi ca | [KūPur, 1, 1 41.2]
ko vā tarati tāṃ māyāṃ durjayāṃ devanirmitām | [KūPur, 1, 1 41.3]
athovāca hṛṣīkeśo munīn munigaṇārcitaḥ | [KūPur, 1, 1 42.1]
asti dvijātipravara indradyumna iti śrutaḥ | [KūPur, 1, 1 42.2]
pūrvajanmani rājāsāvadhṛṣyaḥ śaṅkarādibhiḥ | [KūPur, 1, 1 43.1]
dṛṣṭvā māṃ kūrmasaṃsthānaṃ śrutvā paurāṇikīṃ svayam | [KūPur, 1, 1 43.2]
saṃhitāṃ manmukhād divyāṃ puraskṛtya munīśvarān | [KūPur, 1, 1 43.3]
brahmāṇaṃ ca mahādevaṃ devāṃścānyān svaśaktibhiḥ | [KūPur, 1, 1 44.1]
macchaktau saṃsthitān buddhvā māmeva śaraṇaṃ gataḥ | [KūPur, 1, 1 44.2]
saṃbhāṣito mayā cātha viprayoniṃ gamiṣyasi | [KūPur, 1, 1 45.1]
indradyumna iti khyāto jātiṃ smarasi paurvikīm | [KūPur, 1, 1 45.2]
sarveṣāmeva bhūtānāṃ devānāmapyagocaram | [KūPur, 1, 1 46.1]
vaktavyaṃ yad guhyatamaṃ dāsye jñānaṃ tavānagha | [KūPur, 1, 1 46.2]
labdhvā tanmāmakaṃ jñānaṃ māmevānte pravekṣyasi | [KūPur, 1, 1 46.3]
aṃśāntareṇa bhūmyāṃ tvaṃ tatra tiṣṭha sunirvṛtaḥ | [KūPur, 1, 1 47.1]
vaivasvate 'ntare 'tīte kāryārthaṃ māṃ pravekṣyasi | [KūPur, 1, 1 47.2]
māṃ praṇamya purīṃ gatvā pālayāmāsa medinīm | [KūPur, 1, 1 48.1]
kāladharmaṃ gataḥ kālācchvetadvīpe mayā saha | [KūPur, 1, 1 48.2]
bhuktvā tān vaiṣṇavān bhogān yogināmapyagocarān | [KūPur, 1, 1 49.1]
madājñayā muniśreṣṭhā jajñe viprakule punaḥ | [KūPur, 1, 1 49.2]
jñātvā māṃ vāsudevākhyaṃ yatra dve nihite 'kṣare | [KūPur, 1, 1 50.1]
vidyāvidye gūḍharūpe yattad brahma paraṃ viduḥ | [KūPur, 1, 1 50.2]
so 'rcayāmāsa bhūtānāmāśrayaṃ parameśvaram | [KūPur, 1, 1 51.1]
vratopavāsaniyamair homair brāhmaṇatarpaṇaiḥ | [KūPur, 1, 1 51.2]
tadāśīstannamaskārastanniṣṭhastatparāyaṇaḥ | [KūPur, 1, 1 52.1]
ārādhayan mahādevaṃ yogināṃ hṛdi saṃsthitam | [KūPur, 1, 1 52.2]
tasyaivaṃ vartamānasya kadācit paramā kalā | [KūPur, 1, 1 53.1]
svarūpaṃ darśayāmāsa divyaṃ viṣṇusamudbhavam | [KūPur, 1, 1 53.2]
dṛṣṭvā praṇamya śirasā viṣṇorbhagavataḥ priyām | [KūPur, 1, 1 54.1]
saṃstūya vividhaiḥ stotraiḥ kṛtāñjalirabhāṣata | [KūPur, 1, 1 54.2]
indradyumna uvāca | [KūPur, 1, 1 55.1]
kā tvaṃ devi viśālākṣi viṣṇucihnāṅkite śubhe | [KūPur, 1, 1 55.2]
yāthātathyena vai bhāvaṃ tavedānīṃ bravīhi me | [KūPur, 1, 1 55.3]
tasya tad vākyamākarṇya suprasannā sumaṅgalā | [KūPur, 1, 1 56.1]
hasantī saṃsmaran viṣṇuṃ priyaṃ brāhmaṇamabravīt | [KūPur, 1, 1 56.2]
na māṃ paśyanti munayo devāḥ śakrapurogamāḥ | [KūPur, 1, 1 57.1]
nārāyaṇātmikā caikā māyāhaṃ tanmayā parā | [KūPur, 1, 1 57.2]
na me nārāyaṇād bhedo vidyate hi vicārataḥ | [KūPur, 1, 1 58.1]
tanmayāhaṃ paraṃ brahma sa viṣṇuḥ parameśvaraḥ | [KūPur, 1, 1 58.2]
ye 'rcayantīha bhūtānāmāśrayaṃ parameśvaram | [KūPur, 1, 1 59.1]
jñānena karmayogena na teṣāṃ prabhavāmyaham | [KūPur, 1, 1 59.2]
tasmādanādinidhanaṃ karmayogaparāyaṇaḥ | [KūPur, 1, 1 60.1]
jñānenārādhayānantaṃ tato mokṣamavāpsyasi | [KūPur, 1, 1 60.2]
ityuktaḥ sa muniśreṣṭha indradyumno mahāmatiḥ | [KūPur, 1, 1 61.1]
praṇamya śirasā devīṃ prāñjaliḥ punarabravīt | [KūPur, 1, 1 61.2]
kathaṃ sa bhagavānīśaḥ śāśvato niṣkalo 'cyutaḥ | [KūPur, 1, 1 62.1]
jñātuṃ hi śakyate devi brūhi me parameśvari | [KūPur, 1, 1 62.2]
evam uktātha vipreṇa devī kamalavāsinī | [KūPur, 1, 1 63.1]
sākṣānnārāyaṇo jñānaṃ dāsyatītyāha taṃ munim | [KūPur, 1, 1 63.2]
ubhābhyāmatha hastābhyāṃ saṃspṛśya praṇataṃ munim | [KūPur, 1, 1 64.1]
smṛtvā parātparaṃ viṣṇuṃ tatraivāntaradhīyata | [KūPur, 1, 1 64.2]
so 'pi nārāyaṇaṃ draṣṭuṃ parameṇa samādhinā | [KūPur, 1, 1 65.1]
ārādhayaddhṛṣīkeśaṃ praṇatārtiprabhañjanam | [KūPur, 1, 1 65.2]
tato bahutithe kāle gate nārāyaṇaḥ svayam | [KūPur, 1, 1 66.1]
prādurāsīnmahāyogī pītavāsā jaganmayaḥ | [KūPur, 1, 1 66.2]
dṛṣṭvā devaṃ samāyāntaṃ viṣṇumātmānamavyayam | [KūPur, 1, 1 67.1]
jānubhyāmavaniṃ gatvā tuṣṭāva garuḍadhvajam | [KūPur, 1, 1 67.2]
indradyumna uvāca | [KūPur, 1, 1 68.1]
yajñeśācyuta govinda mādhavānanta keśava | [KūPur, 1, 1 68.2]
kṛṣṇa viṣṇo hṛṣīkeśa tubhyaṃ viśvātmane namaḥ | [KūPur, 1, 1 68.3]
namo 'stu te purāṇāya haraye viśvamūrtaye | [KūPur, 1, 1 69.1]
sargasthitivināśānāṃ hetave 'nantaśaktaye | [KūPur, 1, 1 69.2]
nirguṇāya namastubhyaṃ niṣkalāyāmalātmane | [KūPur, 1, 1 70.1]
puruṣāya namastubhyaṃ viśvarūpāya te namaḥ | [KūPur, 1, 1 70.2]
namaste vāsudevāya viṣṇave viśvayonaye | [KūPur, 1, 1 71.1]
ādimadhyāntahīnāya jñānagamyāya te namaḥ | [KūPur, 1, 1 71.2]
namaste nirvikārāya niṣprapañcāya te namaḥ | [KūPur, 1, 1 72.1]
bhedābhedavihīnāya namo 'stvānandarūpiṇe | [KūPur, 1, 1 72.2]
namastārāya śāntāya namo 'pratihatātmane | [KūPur, 1, 1 73.1]
anantamūrtaye tubhyamamūrtāya namo namaḥ | [KūPur, 1, 1 73.2]
namaste paramārthāya māyātītāya te namaḥ | [KūPur, 1, 1 74.1]
namaste parameśāya brahmaṇe paramātmane | [KūPur, 1, 1 74.2]
namo 'stu te susūkṣmāya mahādevāya te namaḥ | [KūPur, 1, 1 75.1]
namaḥ śivāya śuddhāya namaste parameṣṭhine | [KūPur, 1, 1 75.2]
tvayaiva sṛṣṭamakhilaṃ tvameva paramā gatiḥ | [KūPur, 1, 1 76.1]
tvaṃ pitā sarvabhūtānāṃ tvaṃ mātā puruṣottama | [KūPur, 1, 1 76.2]
tvamakṣaraṃ paraṃ dhāma cinmātraṃ vyoma niṣkalam | [KūPur, 1, 1 77.1]
sarvasyādhāramavyaktamanantaṃ tamasaḥ param | [KūPur, 1, 1 77.2]
prapaśyanti parātmānaṃ jñānadīpena kevalam | [KūPur, 1, 1 78.1]
prapadye bhavato rūpaṃ tadviṣṇoḥ paramaṃ padam | [KūPur, 1, 1 78.2]
evaṃ stuvantaṃ bhagavān bhūtātmā bhūtabhāvanaḥ | [KūPur, 1, 1 79.1]
ubhābhyāmatha hastābhyāṃ pasparśa prahasanniva | [KūPur, 1, 1 79.2]
spṛṣṭamātro bhagavatā viṣṇunā munipuṅgavaḥ | [KūPur, 1, 1 80.1]
yathāvat paramaṃ tattvaṃ jñātavāṃstatprasādataḥ | [KūPur, 1, 1 80.2]
tataḥ prahṛṣṭamanasā praṇipatya janārdanam | [KūPur, 1, 1 81.1]
provāconnidrapadmākṣaṃ pītavāsasamacyutam | [KūPur, 1, 1 81.2]
tvatprasādādasaṃdigdhamutpannaṃ puruṣottama | [KūPur, 1, 1 82.1]
jñānaṃ brahmaikaviṣayaṃ paramānandasiddhidam | [KūPur, 1, 1 82.2]
namo bhagavate tubhyaṃ vāsudevāya vedhase | [KūPur, 1, 1 83.1]
kiṃ kariṣyāmi yogeśa tanme vada jaganmaya | [KūPur, 1, 1 83.2]
śrutvā nārāyaṇo vākyamindradyumnasya mādhavaḥ | [KūPur, 1, 1 84.1]
uvāca sasmitaṃ vākyamaśeṣajagato hitam | [KūPur, 1, 1 84.2]
śrībhagavānuvāca | [KūPur, 1, 1 85.1]
varṇāśramācāravatāṃ puṃsāṃ devo maheśvaraḥ | [KūPur, 1, 1 85.2]
jñānena bhaktiyogena pūjanīyo na cānyathā | [KūPur, 1, 1 85.3]
vijñāya tatparaṃ tattvaṃ vibhūtiṃ kāryakāraṇam | [KūPur, 1, 1 86.1]
pravṛttiṃ cāpi me jñātvā mokṣārthīśvaram arcayet | [KūPur, 1, 1 86.2]
sarvasaṅgān parityajya jñātvā māyāmayaṃ jagat | [KūPur, 1, 1 87.1]
advaitaṃ bhāvayātmānaṃ drakṣyase parameśvaram | [KūPur, 1, 1 87.2]
trividhā bhāvanā brahman procyamānā nibodha me | [KūPur, 1, 1 88.1]
ekā madviṣayā tatra dvitīyā vyaktasaṃśrayā | [KūPur, 1, 1 88.2]
anyā ca bhāvanā brāhmī vijñeyā sā guṇātigā | [KūPur, 1, 1 88.3]
āsāmanyatamāṃ cātha bhāvanāṃ bhāvayed budhaḥ | [KūPur, 1, 1 89.1]
aśaktaḥ saṃśrayedādyāmityeṣā vaidikī śrutiḥ | [KūPur, 1, 1 89.2]
tasmāt sarvaprayatnena tanniṣṭhastatparāyaṇaḥ | [KūPur, 1, 1 90.1]
samārādhaya viśveśaṃ tato mokṣamavāpsyasi | [KūPur, 1, 1 90.2]
indradyumna uvāca | [KūPur, 1, 1 91.1]
kiṃ tat parataraṃ tattvaṃ kā vibhūtirjanārdana | [KūPur, 1, 1 91.2]
kiṃ kāryaṃ kāraṇaṃ kastvaṃ pravṛttiścāpi kā tava | [KūPur, 1, 1 91.3]
parātparataraṃ tattvaṃ paraṃ brahmaikamavyayam | [KūPur, 1, 1 92.1]
nityānandaṃ svayaṃjyotir akṣaraṃ tamasaḥ param | [KūPur, 1, 1 92.2]
aiśvaryaṃ tasya yannityaṃ vibhūtiriti gīyate | [KūPur, 1, 1 93.1]
kāryaṃ jagadathāvyaktaṃ kāraṇaṃ śuddhamakṣaram | [KūPur, 1, 1 93.2]
ahaṃ hi sarvabhūtānāmantaryāmīśvaraḥ paraḥ | [KūPur, 1, 1 94.1]
sargasthityantakartṛtvaṃ pravṛttirmama gīyate | [KūPur, 1, 1 94.2]
etad vijñāya bhāvena yathāvadakhilaṃ dvija | [KūPur, 1, 1 95.1]
tatastvaṃ karmayogena śāśvataṃ samyagarcaya | [KūPur, 1, 1 95.2]
indradyumna uvāca | [KūPur, 1, 1 96.1]
ke te varṇāśramācārā yaiḥ samārādhyate paraḥ | [KūPur, 1, 1 96.2]
jñānaṃ ca kīdṛśaṃ divyaṃ bhāvanātrayasaṃsthitam | [KūPur, 1, 1 96.3]
kathaṃ sṛṣṭamidaṃ pūrvaṃ kathaṃ saṃhriyate punaḥ | [KūPur, 1, 1 97.1]
kiyatyaḥ sṛṣṭayo loke vaṃśā manvantarāṇi ca | [KūPur, 1, 1 97.2]
kāni teṣāṃ pramāṇāni pāvanāni vratāni ca | [KūPur, 1, 1 97.3]
tīrthānyarkādisaṃsthānaṃ pṛthivyāyāmavistare | [KūPur, 1, 1 98.1]
kati dvīpāḥ samudrāśca parvatāśca nadīnadāḥ | [KūPur, 1, 1 98.2]
brūhi me puṇḍarīkākṣa yathāvadadhunākhilam | [KūPur, 1, 1 98.3]
śrīkūrma uvāca | [KūPur, 1, 1 99.1]
evamukto 'tha tenāhaṃ bhaktānugrahakāmyayā | [KūPur, 1, 1 99.2]
yathāvadakhilaṃ sarvamavocaṃ munipuṅgavāḥ | [KūPur, 1, 1 99.3]
vyākhyāyāśeṣamevedaṃ yatpṛṣṭo 'haṃ dvijena tu | [KūPur, 1, 1 100.1]
anugṛhya ca taṃ vipraṃ tatraivāntarhito 'bhavam | [KūPur, 1, 1 100.2]
so 'pi tena vidhānena maduktena dvijottamaḥ | [KūPur, 1, 1 101.1]
ārādhayāmāsa paraṃ bhāvapūtaḥ samāhitaḥ | [KūPur, 1, 1 101.2]
tyaktvā putrādiṣu snehaṃ nirdvandvo niṣparigrahaḥ | [KūPur, 1, 1 102.1]
saṃnyasya sarvakarmāṇi paraṃ vairāgyamāśritaḥ | [KūPur, 1, 1 102.2]
ātmanyātmānamanvīkṣya svātmanyevākhilaṃ jagat | [KūPur, 1, 1 103.1]
samprāpya bhāvanāmantyāṃ brāhmīmakṣarapūrvikām | [KūPur, 1, 1 103.2]
avāpa paramaṃ yogaṃ yenaikaṃ paripaśyati | [KūPur, 1, 1 104.1]
yaṃ vinidrā jitaśvāsāḥ kāṅkṣante mokṣakāṅkṣiṇaḥ | [KūPur, 1, 1 104.2]
tataḥ kadācid yogīndro brahmāṇaṃ draṣṭumavyayam | [KūPur, 1, 1 105.1]
jagāmādityanirdeśānmānasottaraparvatam | [KūPur, 1, 1 105.2]
ākāśenaiva viprendro yogaiśvaryaprabhāvataḥ | [KūPur, 1, 1 105.3]
vimānaṃ sūryasaṃkāśaṃ prādurbhūtam anuttamam | [KūPur, 1, 1 106.1]
anvagacchan devagaṇā gandharvāpsarasāṃ gaṇāḥ | [KūPur, 1, 1 106.2]
dṛṣṭvānye pathi yogīndraṃ siddhā brahmarṣayo yayuḥ | [KūPur, 1, 1 106.3]
tataḥ sa gatvā tu giriṃ viveśa suravanditam | [KūPur, 1, 1 107.1]
sthānaṃ tadyogibhirjuṣṭaṃ yatrāste paramaḥ pumān | [KūPur, 1, 1 107.2]
samprāpya paramaṃ sthānaṃ sūryāyutasamaprabham | [KūPur, 1, 1 108.1]
viveśa cāntarbhavanaṃ devānāṃ ca durāsadam | [KūPur, 1, 1 108.2]
vicintayāmāsa paraṃ śaraṇyaṃ sarvadehinām | [KūPur, 1, 1 109.1]
anādinidhanaṃ devaṃ devadevaṃ pitāmaham | [KūPur, 1, 1 109.2]
tataḥ prādurabhūt tasmin prakāśaḥ paramātmanaḥ | [KūPur, 1, 1 110.1]
tanmadhye puruṣaṃ pūrvamapaśyat paramaṃ padam | [KūPur, 1, 1 110.2]
mahāntaṃ tejaso rāśimagamyaṃ brahmavidviṣām | [KūPur, 1, 1 111.1]
caturmukhamudārāṅgamarcibhirupaśobhitam | [KūPur, 1, 1 111.2]
so 'pi yoginamanvīkṣya praṇamantamupasthitam | [KūPur, 1, 1 112.1]
pratyudgamya svayaṃ devo viśvātmā pariṣasvaje | [KūPur, 1, 1 112.2]
pariṣvaktasya devena dvijendrasyātha dehataḥ | [KūPur, 1, 1 113.1]
nirgatya mahatī jyotsnā viveśādityamaṇḍalam | [KūPur, 1, 1 113.2]
ṛgyajuḥsāmasaṃjñaṃ tat pavitramamalaṃ padam | [KūPur, 1, 1 113.3]
hiraṇyagarbho bhagavān yatrāste havyakavyabhuk | [KūPur, 1, 1 114.1]
dvāraṃ tad yogināmādyaṃ vedānteṣu pratiṣṭhitam | [KūPur, 1, 1 114.2]
brahmatejomayaṃ śrīmanniṣṭhā caiva manīṣiṇām | [KūPur, 1, 1 114.3]
dṛṣṭamātro bhagavatā brahmaṇārcirmayo muniḥ | [KūPur, 1, 1 115.1]
apaśyadaiśvaraṃ tejaḥ śāntaṃ sarvatragaṃ śivam | [KūPur, 1, 1 115.2]
svātmānamakṣaraṃ vyoma tad viṣṇoḥ paramaṃ padam | [KūPur, 1, 1 116.1]
ānandamacalaṃ brahma sthānaṃ tatpārameśvaram | [KūPur, 1, 1 116.2]
sarvabhūtātmabhūtaḥ sa paramaiśvaryamāsthitaḥ | [KūPur, 1, 1 117.1]
prāptavānātmano dhāma yattanmokṣākhyamavyayam | [KūPur, 1, 1 117.2]
tasmāt sarvaprayatnena varṇāśramavidhau sthitaḥ | [KūPur, 1, 1 118.1]
samāśrityāntimaṃ bhāvaṃ māyāṃ lakṣmīṃ tared budhaḥ | [KūPur, 1, 1 118.2]
sūta uvāca | [KūPur, 1, 1 119.1]
vyāhṛtā hariṇā tvevaṃ nāradādyā maharṣayaḥ | [KūPur, 1, 1 119.2]
śakreṇa sahitāḥ sarve papracchurgaruḍadhvajam | [KūPur, 1, 1 119.3]
ṛṣaya ūcuḥ | [KūPur, 1, 1 120.1]
devadeva hṛṣīkeśa nātha nārāyaṇāmala | [KūPur, 1, 1 120.2]
tad vadāśeṣamasmākaṃ yaduktaṃ bhavatā purā | [KūPur, 1, 1 120.3]
indradyumnāya viprāya jñānaṃ dharmādigocaram | [KūPur, 1, 1 121.1]
śuśrūṣuścāpyayaṃ śakraḥ sakhā tava jaganmaya | [KūPur, 1, 1 121.2]
tataḥ sa bhagavān viṣṇuḥ kūrmarūpī janārdanaḥ | [KūPur, 1, 1 122.1]
rasātalagato devo nāradādyairmaharṣibhiḥ | [KūPur, 1, 1 122.2]
pṛṣṭaḥ provāca sakalaṃ purāṇaṃ kaurmamuttamam | [KūPur, 1, 1 123.1]
sannidhau devarājasya tad vakṣye bhavatāmaham | [KūPur, 1, 1 123.2]
dhanyaṃ yaśasyam āyuṣyaṃ puṇyaṃ mokṣapradaṃ nṛṇām | [KūPur, 1, 1 124.1]
purāṇaśravaṇaṃ viprāḥ kathanaṃ ca viśeṣataḥ | [KūPur, 1, 1 124.2]
śrutvā cādhyāyamevaikaṃ sarvapāpaiḥ pramucyate | [KūPur, 1, 1 125.1]
upākhyānamathaikaṃ vā brahmaloke mahīyate | [KūPur, 1, 1 125.2]
idaṃ purāṇaṃ paramaṃ kaurmaṃ kūrmasvarūpiṇā | [KūPur, 1, 1 126.1]
uktaṃ devādhidevena śraddhātavyaṃ dvijātibhiḥ | [KūPur, 1, 1 126.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge prathamo 'dhyāyaḥ | [KūPur, 1, 1 127.1]
{KūPur, 1, 2}
śrīkūrma uvāca | [KūPur, 1, 2 1.1]
śṛṇudhvamṛṣayaḥ sarve yatpṛṣṭo 'haṃ jagaddhitam | [KūPur, 1, 2 1.2]
vakṣyamāṇaṃ mayā sarvamindradyumnāya bhāṣitam | [KūPur, 1, 2 1.3]
bhūtair bhavyair bhaviṣyadbhiścaritair upabṛṃhitam | [KūPur, 1, 2 2.1]
purāṇaṃ puṇyadaṃ nṛṇāṃ mokṣadharmānukīrtanam | [KūPur, 1, 2 2.2]
ahaṃ nārāyaṇo devaḥ pūrvamāsaṃ na me param | [KūPur, 1, 2 3.1]
upāsya vipulāṃ nidrāṃ bhogiśayyāṃ samāśritaḥ | [KūPur, 1, 2 3.2]
cintayāmi punaḥ sṛṣṭiṃ niśānte pratibudhya tu | [KūPur, 1, 2 4.1]
tato me sahasotpannaḥ prasādo munipuṅgavāḥ | [KūPur, 1, 2 4.2]
caturmukhastato jāto brahmā lokapitāmahaḥ | [KūPur, 1, 2 5.1]
tadantare 'bhavat krodhaḥ kasmāccit kāraṇāt tadā | [KūPur, 1, 2 5.2]
ātmano muniśārdūlāstatra devo maheśvaraḥ | [KūPur, 1, 2 6.1]
rudraḥ krodhātmajo jajñe śūlapāṇistrilocanaḥ | [KūPur, 1, 2 6.2]
tejasā sūryasaṃkāśastrailokyaṃ saṃharanniva | [KūPur, 1, 2 6.3]
tataḥ śrīrabhavad devī kamalāyatalocanā | [KūPur, 1, 2 7.1]
surūpā saumyavadanā mohinī sarvadehinām | [KūPur, 1, 2 7.2]
śucismitā suprasannā maṅgalā mahimāspadā | [KūPur, 1, 2 8.1]
divyakāntisamāyuktā divyamālyopaśobhitā | [KūPur, 1, 2 8.2]
nārāyaṇī mahāmāyā mūlaprakṛtiravyayā | [KūPur, 1, 2 9.1]
svadhāmnā pūrayantīdaṃ matpārśvaṃ samupāviśat | [KūPur, 1, 2 9.2]
tāṃ dṛṣṭvā bhagavān brahmā māmuvāca jagatpatiḥ | [KūPur, 1, 2 10.1]
mohāyāśeṣabhūtānāṃ niyojaya surūpiṇīm | [KūPur, 1, 2 10.2]
yeneyaṃ vipulā sṛṣṭirvardhate mama mādhava | [KūPur, 1, 2 10.3]
tathokto 'haṃ śriyaṃ devīmabruvaṃ prahasanniva | [KūPur, 1, 2 11.1]
devīdamakhilaṃ viśvaṃ sadevāsuramānuṣam | [KūPur, 1, 2 11.2]
mohayitvā mamādeśāt saṃsāre vinipātaya | [KūPur, 1, 2 11.3]
jñānayogaratān dāntān brahmiṣṭhān brahmavādinaḥ | [KūPur, 1, 2 12.1]
akrodhanān satyaparān dūrataḥ parivarjaya | [KūPur, 1, 2 12.2]
dhyāyino nirmamān śāntān dhārmikān vedapāragān | [KūPur, 1, 2 13.1]
jāpinastāpasān viprān dūrataḥ parivarjaya | [KūPur, 1, 2 13.2]
vedavedāntavijñānasaṃchinnāśeṣasaṃśayān | [KūPur, 1, 2 14.1]
mahāyajñaparān viprān dūrataḥ parivarjaya | [KūPur, 1, 2 14.2]
ye yajanti japair homair devadevaṃ maheśvaram | [KūPur, 1, 2 15.1]
svādhyāyenejyayā dūrāt tān prayatnena varjaya | [KūPur, 1, 2 15.2]
bhaktiyogasamāyuktān īśvarārpitamānasān | [KūPur, 1, 2 16.1]
prāṇāyāmādiṣu ratān dūrāt pariharāmalān | [KūPur, 1, 2 16.2]
praṇavāsaktamanaso rudrajapyaparāyaṇān | [KūPur, 1, 2 17.1]
atharvaśiraso 'dhyetṝn dharmajñān parivarjaya | [KūPur, 1, 2 17.2]
bahunātra kimuktena svadharmaparipālakān | [KūPur, 1, 2 18.1]
īśvarārādhanaratān manniyogānna mohaya | [KūPur, 1, 2 18.2]
evaṃ mayā mahāmāyā preritā harivallabhā | [KūPur, 1, 2 19.1]
yathādeśaṃ cakārāsau tasmāllakṣmīṃ samarcayet | [KūPur, 1, 2 19.2]
śriyaṃ dadāti vipulāṃ puṣṭiṃ medhāṃ yaśo balam | [KūPur, 1, 2 20.1]
arcitā bhagavatpatnī tasmāllakṣmīṃ samarcayet | [KūPur, 1, 2 20.2]
tato 'sṛjat sa bhagavān brahmā lokapitāmahaḥ | [KūPur, 1, 2 21.1]
carācarāṇi bhūtāni yathāpūrvaṃ mamājñayā | [KūPur, 1, 2 21.2]
marīcibhṛgvaṅgirasaḥ pulastyaṃ pulahaṃ kratum | [KūPur, 1, 2 22.1]
dakṣamatriṃ vasiṣṭhaṃ ca so 'sṛjad yogavidyayā | [KūPur, 1, 2 22.2]
navaite brahmaṇaḥ putrā brahmāṇo brāhmaṇottamāḥ | [KūPur, 1, 2 23.1]
brahmavādina evaite marīcyādyāstu sādhakāḥ | [KūPur, 1, 2 23.2]
sasarja brāhmaṇān vaktrāt kṣatriyāṃśca bhujād vibhuḥ | [KūPur, 1, 2 24.1]
vaiśyānūrudvayād devaḥ pādācchūdrān pitāmahaḥ | [KūPur, 1, 2 24.2]
yajñaniṣpattaye brahmā śūdravarjaṃ sasarja ha | [KūPur, 1, 2 25.1]
guptaye sarvavedānāṃ tebhyo yajño hi nirbabhau | [KūPur, 1, 2 25.2]
ṛco yajūṃṣi sāmāni tathaivātharvaṇāni ca | [KūPur, 1, 2 26.1]
brahmaṇaḥ sahajaṃ rūpaṃ nityaiṣā śaktiravyayā | [KūPur, 1, 2 26.2]
anādinidhanā divyā vāgutsṛṣṭā svayaṃbhuvā | [KūPur, 1, 2 27.1]
ādau vedamayī bhūtā yataḥ sarvāḥ pravṛttayaḥ | [KūPur, 1, 2 27.2]
ato 'nyāni tu śāstrāṇi pṛthivyāṃ yāni kānicit | [KūPur, 1, 2 28.1]
na teṣu ramate dhīraḥ pāṣaṇḍī tena jāyate | [KūPur, 1, 2 28.2]
vedārthavittamaiḥ kāryaṃ yatsmṛtaṃ munibhiḥ purā | [KūPur, 1, 2 29.1]
sa jñeyaḥ paramo dharmo nānyaśāstreṣu saṃsthitaḥ | [KūPur, 1, 2 29.2]
yā vedabāhyāḥ smṛtayo yāśca kāśca kudṛṣṭayaḥ | [KūPur, 1, 2 30.1]
sarvāstā niṣphalāḥ pretya tamoniṣṭhā hi tāḥ smṛtāḥ | [KūPur, 1, 2 30.2]
pūrvakalpe prajā jātāḥ sarvabādhāvivarjitāḥ | [KūPur, 1, 2 31.1]
śuddhāntaḥkaraṇāḥ sarvāḥ svadharmaniratāḥ sadā | [KūPur, 1, 2 31.2]
tataḥ kālavaśāt tāsāṃ rāgadveṣādiko 'bhavat | [KūPur, 1, 2 32.1]
adharmo muniśārdūlāḥ svadharmapratibandhakaḥ | [KūPur, 1, 2 32.2]
tataḥ sā sahajā siddhistāsāṃ nātīva jāyate | [KūPur, 1, 2 33.1]
rajomātrātmikāstāsāṃ siddhayo 'nyāstadābhavan | [KūPur, 1, 2 33.2]
tāsu kṣīṇāsvaśeṣāsu kālayogena tāḥ punaḥ | [KūPur, 1, 2 34.1]
vārtopāyaṃ punaścakrurhastasiddhiṃ ca karmajām | [KūPur, 1, 2 34.2]
tatastāsāṃ vibhurbrahmā karmājīvamakalpayat | [KūPur, 1, 2 34.3]
svāyaṃbhuvo manuḥ pūrvaṃ dharmān provāca dharmadṛk | [KūPur, 1, 2 35.1]
sākṣāt prajāpatermūrtirnisṛṣṭā brahmaṇā dvijāḥ | [KūPur, 1, 2 35.2]
bhṛgvādayastadvadanācchrutvā dharmānathocire | [KūPur, 1, 2 35.3]
yajanaṃ yājanaṃ dānaṃ brāhmaṇasya pratigraham | [KūPur, 1, 2 36.1]
adhyāpanaṃ cādhyayanaṃ ṣaṭ karmāṇi dvijottamāḥ | [KūPur, 1, 2 36.2]
dānamadhyayanaṃ yajño dharmaḥ kṣatriyavaiśyayoḥ | [KūPur, 1, 2 37.1]
daṇḍo yuddhaṃ kṣatriyasya kṛṣirvaiśyasya śasyate | [KūPur, 1, 2 37.2]
śuśrūṣaiva dvijātīnāṃ śūdrāṇāṃ dharmasādhanam | [KūPur, 1, 2 38.1]
kārukarma tathājīvaḥ pākayajño 'pi dharmataḥ | [KūPur, 1, 2 38.2]
tataḥ sthiteṣu varṇeṣu sthāpayāmāsa cāśramān | [KūPur, 1, 2 39.1]
gṛhasthaṃ ca vanasthaṃ ca bhikṣukaṃ brahmacāriṇam | [KūPur, 1, 2 39.2]
agnayo 'tithiśuśrūṣā yajño dānaṃ surārcanam | [KūPur, 1, 2 40.1]
gṛhasthasya samāsena dharmo 'yaṃ munipuṅgavāḥ | [KūPur, 1, 2 40.2]
homo mūlaphalāśitvaṃ svādhyāyastapa eva ca | [KūPur, 1, 2 41.1]
saṃvibhāgo yathānyāyaṃ dharmo 'yaṃ vanavāsinām | [KūPur, 1, 2 41.2]
bhaikṣāśanaṃ ca maunitvaṃ tapo dhyānaṃ viśeṣataḥ | [KūPur, 1, 2 42.1]
samyagjñānaṃ ca vairāgyaṃ dharmo 'yaṃ bhikṣuke mataḥ | [KūPur, 1, 2 42.2]
bhikṣācaryā ca śuśrūṣā guroḥ svādhyāya eva ca | [KūPur, 1, 2 43.1]
sandhyākarmāgnikāryaṃ ca dharmo 'yaṃ brahmacāriṇām | [KūPur, 1, 2 43.2]
brahmacārivanasthānāṃ bhikṣukāṇāṃ dvijottamāḥ | [KūPur, 1, 2 44.1]
sādhāraṇaṃ brahmacaryaṃ provāca kamalodbhavaḥ | [KūPur, 1, 2 44.2]
ṛtukālābhigāmitvaṃ svadāreṣu na cānyataḥ | [KūPur, 1, 2 45.1]
parvavarjaṃ gṛhasthasya brahmacaryamudāhṛtam | [KūPur, 1, 2 45.2]
ā garbhasaṃbhavād ādyāt kāryaṃ tenāpramādataḥ | [KūPur, 1, 2 46.1]
akurvāṇastu viprendrā bhrūṇahā tu prajāyate | [KūPur, 1, 2 46.2]
vedābhyāso 'nvahaṃ śaktyā śrāddhaṃ cātithipūjanam | [KūPur, 1, 2 47.1]
gṛhasthasya paro dharmo devatābhyarcanaṃ tathā | [KūPur, 1, 2 47.2]
vaivāhyam agnim indhīta sāyaṃ prātaryathāvidhi | [KūPur, 1, 2 48.1]
deśāntaragato vātha mṛtapatnīka eva vā | [KūPur, 1, 2 48.2]
trayāṇāmāśramāṇāṃ tu gṛhastho yonirucyate | [KūPur, 1, 2 49.1]
anye tamupajīvanti tasmācchreyān gṛhāśramī | [KūPur, 1, 2 49.2]
aikāśramyaṃ gṛhasthasya trayāṇāṃ śrutidarśanāt | [KūPur, 1, 2 50.1]
tasmād gārhasthyamevaikaṃ vijñeyaṃ dharmasādhanam | [KūPur, 1, 2 50.2]
parityajedarthakāmau yau syātāṃ dharmavarjitau | [KūPur, 1, 2 51.1]
sarvalokaviruddhaṃ ca dharmamapyācarenna tu | [KūPur, 1, 2 51.2]
dharmāt saṃjāyate hyartho dharmāt kāmo 'bhijāyate | [KūPur, 1, 2 52.1]
dharma evāpavargāya tasmād dharmaṃ samāśrayet | [KūPur, 1, 2 52.2]
dharmaścārthaśca kāmaśca trivargastriguṇo mataḥ | [KūPur, 1, 2 53.1]
sattvaṃ rajastamaśceti tasmāddharmaṃ samāśrayet | [KūPur, 1, 2 53.2]
ūrdhvaṃ gacchanti sattvasthā madhye tiṣṭhanti rājasāḥ | [KūPur, 1, 2 54.1]
jaghanyaguṇavṛttisthā adho gacchanti tāmasāḥ | [KūPur, 1, 2 54.2]
yasmin dharmasamāyuktāvarthakāmau vyavasthitau | [KūPur, 1, 2 55.1]
iha loke sukhī bhūtvā pretyānantyāya kalpate | [KūPur, 1, 2 55.2]
dharmāt saṃjāyate mokṣo hyarthāt kāmo 'bhijāyate | [KūPur, 1, 2 56.1]
evaṃ sādhanasādhyatvaṃ cāturvidhye pradarśitam | [KūPur, 1, 2 56.2]
ya evaṃ veda dharmārthakāmamokṣasya mānavaḥ | [KūPur, 1, 2 57.1]
māhātmyaṃ cānutiṣṭheta sa cānantyāya kalpate | [KūPur, 1, 2 57.2]
tasmādarthaṃ ca kāmaṃ ca tyaktvā dharmaṃ samāśrayet | [KūPur, 1, 2 58.1]
dharmāt saṃjāyate sarvamityāhurbrahmavādinaḥ | [KūPur, 1, 2 58.2]
dharmeṇa dhāryate sarvaṃ jagat sthāvarajaṅgamam | [KūPur, 1, 2 59.1]
anādinidhanā śaktiḥ saiṣā brāhmī dvijottamāḥ | [KūPur, 1, 2 59.2]
karmaṇā prāpyate dharmo jñānena ca na saṃśayaḥ | [KūPur, 1, 2 60.1]
tasmājjñānena sahitaṃ karmayogaṃ samācaret | [KūPur, 1, 2 60.2]
pravṛttaṃ ca nivṛttaṃ ca dvividhaṃ karma vaidikam | [KūPur, 1, 2 61.1]
jñānapūrvaṃ nivṛttaṃ syāt pravṛttaṃ yadato 'nyathā | [KūPur, 1, 2 61.2]
nivṛttaṃ sevamānastu yāti tat paramaṃ padam | [KūPur, 1, 2 62.1]
tasmānnivṛttaṃ saṃsevyamanyathā saṃsaret punaḥ | [KūPur, 1, 2 62.2]
kṣamā damo dayā dānamalobhastyāga eva ca | [KūPur, 1, 2 63.1]
ārjavaṃ cānasūyā ca tīrthānusaraṇaṃ tathā | [KūPur, 1, 2 63.2]
satyaṃ santoṣa āstikyaṃ śraddhā cendriyanigrahaḥ | [KūPur, 1, 2 64.1]
devatābhyarcanaṃ pūjā brāhmaṇānāṃ viśeṣataḥ | [KūPur, 1, 2 64.2]
ahiṃsā priyavāditvam apaiśunyam akalkatā | [KūPur, 1, 2 65.1]
sāmāsikamimaṃ dharmaṃ cāturvarṇye 'bravīnmanuḥ | [KūPur, 1, 2 65.2]
prājāpatyaṃ brāhmaṇānāṃ smṛtaṃ sthānaṃ kriyāvatām | [KūPur, 1, 2 66.1]
sthānamaindraṃ kṣatriyāṇāṃ saṃgrāmeṣvapalāyinām | [KūPur, 1, 2 66.2]
vaiśyānāṃ mārutaṃ sthānaṃ svadharmamanuvartatām | [KūPur, 1, 2 67.1]
gāndharvaṃ śūdrajātīnāṃ paricāreṇa vartatām | [KūPur, 1, 2 67.2]
aṣṭāśītisahasrāṇām ṛṣīṇām ūrdhvaretasām | [KūPur, 1, 2 68.1]
smṛtaṃ teṣāṃ tu yatsthānaṃ tadeva guruvāsinām | [KūPur, 1, 2 68.2]
saptarṣīṇāṃ tu yatsthānaṃ smṛtaṃ tad vai vanaukasām | [KūPur, 1, 2 69.1]
prājāpatyaṃ gṛhasthānāṃ sthānamuktaṃ svayaṃbhuvā | [KūPur, 1, 2 69.2]
yatīnāṃ yatacittānāṃ nyāsināmūrdhvaretasām | [KūPur, 1, 2 70.1]
hairaṇyagarbhaṃ tat sthānaṃ yasmānnāvartate punaḥ | [KūPur, 1, 2 70.2]
yogināmamṛtaṃ sthānaṃ vyomākhyaṃ paramākṣaram | [KūPur, 1, 2 71.1]
ānandamaiśvaraṃ dhāma sā kāṣṭhā sā parā gatiḥ | [KūPur, 1, 2 71.2]
ṛṣaya ūcuḥ | [KūPur, 1, 2 72.1]
bhagavan devatārighna hiraṇyākṣaniṣūdana | [KūPur, 1, 2 72.2]
catvāro hyāśramāḥ proktā yogināmeka ucyate | [KūPur, 1, 2 72.3]
śrīkūrma uvāca | [KūPur, 1, 2 73.1]
sarvakarmāṇi saṃnyasya samādhimacalaṃ śritaḥ | [KūPur, 1, 2 73.2]
ya āste niścalo yogī sa saṃnyāsī na pañcamaḥ | [KūPur, 1, 2 73.3]
sarveṣāmāśramāṇāṃ tu dvaividhyaṃ śrutadarśitam | [KūPur, 1, 2 74.1]
brahmacāryupakurvāṇo naiṣṭhiko brahmatatparaḥ | [KūPur, 1, 2 74.2]
yo 'dhītya vidhivad vedān gṛhasthāśramamāvrajet | [KūPur, 1, 2 75.1]
upakurvāṇako jñeyo naiṣṭhiko maraṇāntikaḥ | [KūPur, 1, 2 75.2]
udāsīnaḥ sādhakaśca gṛhastho dvividho bhavet | [KūPur, 1, 2 76.1]
kuṭumbabharaṇe yattaḥ sādhako 'sau gṛhī bhavet | [KūPur, 1, 2 76.2]
ṛṇāni trīṇyapākṛtya tyaktvā bhāryādhanādikam | [KūPur, 1, 2 77.1]
ekākī yastu vicaredudāsīnaḥ sa maukṣikaḥ | [KūPur, 1, 2 77.2]
tapastapyati yo 'raṇye yajed devān juhoti ca | [KūPur, 1, 2 78.1]
svādhyāye caiva nirato vanasthastāpaso mataḥ | [KūPur, 1, 2 78.2]
tapasā karṣito 'tyarthaṃ yastu dhyānaparo bhavet | [KūPur, 1, 2 79.1]
sāṃnyāsikaḥ sa vijñeyo vānaprasthāśrame sthitaḥ | [KūPur, 1, 2 79.2]
yogābhyāsarato nityamārurukṣurjitendriyaḥ | [KūPur, 1, 2 80.1]
jñānāya vartate bhikṣuḥ procyate pārameṣṭhikaḥ | [KūPur, 1, 2 80.2]
yastvātmaratireva syānnityatṛpto mahāmuniḥ | [KūPur, 1, 2 81.1]
samyag darśanasampannaḥ sa yogī bhikṣurucyate | [KūPur, 1, 2 81.2]
jñānasaṃnyāsinaḥ kecid vedasaṃnyāsino 'pare | [KūPur, 1, 2 82.1]
karmasaṃnyāsinaḥ kecit trividhāḥ pārameṣṭhikāḥ | [KūPur, 1, 2 82.2]
yogī ca trividho jñeyo bhautikaḥ sāṃkhya eva ca | [KūPur, 1, 2 83.1]
tṛtīyotyāśramī prokto yogamuttamamāsthitaḥ | [KūPur, 1, 2 83.2]
prathamā bhāvanā pūrve sāṃkhye tvakṣarabhāvanā | [KūPur, 1, 2 84.1]
tṛtīye cāntimā proktā bhāvanā pārameśvarī | [KūPur, 1, 2 84.2]
tasmādetad vijānīdhvamāśramāṇāṃ catuṣṭayam | [KūPur, 1, 2 85.1]
sarveṣu vedaśāstreṣu pañcamo nopapadyate | [KūPur, 1, 2 85.2]
evaṃ varṇāśramān sṛṣṭvā devadevo nirañjanaḥ | [KūPur, 1, 2 86.1]
dakṣādīn prāha viśvātmā sṛjadhvaṃ vividhāḥ prajāḥ | [KūPur, 1, 2 86.2]
brahmaṇo vacanāt putrā dakṣādyā munisattamāḥ | [KūPur, 1, 2 87.1]
asṛjanta prajāḥ sarvā devamānuṣapūrvikāḥ | [KūPur, 1, 2 87.2]
ityeṣa bhagavān brahmā sraṣṭṛtve sa vyavasthitaḥ | [KūPur, 1, 2 88.1]
ahaṃ vai pālayāmīdaṃ saṃhariṣyati śūlabhṛt | [KūPur, 1, 2 88.2]
tisrastu mūrtayaḥ proktā brahmaviṣṇumaheśvarāḥ | [KūPur, 1, 2 89.1]
rajaḥsattvatamoyogāt parasya paramātmanaḥ | [KūPur, 1, 2 89.2]
anyonyam anuraktāste hyanyonyamupajīvinaḥ | [KūPur, 1, 2 90.1]
anyonyaṃ praṇatāścaiva līlayā parameśvarāḥ | [KūPur, 1, 2 90.2]
brāhmī māheśvarī caiva tathaivākṣarabhāvanā | [KūPur, 1, 2 91.1]
tisrastu bhāvanā rudre vartante satataṃ dvijāḥ | [KūPur, 1, 2 91.2]
pravartate mayyajasram ādyā cākṣarabhāvanā | [KūPur, 1, 2 92.1]
dvitīyā brahmaṇaḥ proktā devasyākṣarabhāvanā | [KūPur, 1, 2 92.2]
ahaṃ caiva mahādevo na bhinnau paramārthataḥ | [KūPur, 1, 2 93.1]
vibhajya svecchayātmānaṃ so 'ntaryāmīśvaraḥ sthitaḥ | [KūPur, 1, 2 93.2]
trailokyamakhilaṃ sraṣṭuṃ sadevāsuramānuṣam | [KūPur, 1, 2 94.1]
puruṣaḥ parato 'vyaktād brahmatvaṃ samupāgamat | [KūPur, 1, 2 94.2]
tasmād brahmā mahādevo viṣṇurviśveśvaraḥ paraḥ | [KūPur, 1, 2 95.1]
ekasyaiva smṛtāstisrastanūḥ kāryavaśāt prabhoḥ | [KūPur, 1, 2 95.2]
tasmāt sarvaprayatnena vandyāḥ pūjyāḥ prayatnataḥ | [KūPur, 1, 2 96.1]
yadīcchedacirāt sthānaṃ yattanmokṣākhyamavyayam | [KūPur, 1, 2 96.2]
varṇāśramaprayuktena dharmeṇa prītisaṃyutaḥ | [KūPur, 1, 2 97.1]
pūjayed bhāvayuktena yāvajjīvaṃ pratijñayā | [KūPur, 1, 2 97.2]
caturṇāmāśramāṇāṃ tu prokto 'yaṃ vidhivaddvijāḥ | [KūPur, 1, 2 98.1]
āśramo vaiṣṇavo brāhmo harāśrama iti trayaḥ | [KūPur, 1, 2 98.2]
talliṅgadhārī satataṃ tadbhaktajanavatsalaḥ | [KūPur, 1, 2 99.1]
dhyāyedathārcayedetān brahmavidyāparāyaṇaḥ | [KūPur, 1, 2 99.2]
sarveṣāmeva bhaktānāṃ śaṃbhorliṅgamanuttamam | [KūPur, 1, 2 100.1]
sitena bhasmanā kāryaṃ lalāṭe tu tripuṇḍrakam | [KūPur, 1, 2 100.2]
yastu nārāyaṇaṃ devaṃ prapannaḥ paramaṃ padam | [KūPur, 1, 2 101.1]
dhārayet sarvadā śūlaṃ lalāṭe gandhavāribhiḥ | [KūPur, 1, 2 101.2]
prapannā ye jagadbījaṃ brahmāṇaṃ parameṣṭhinam | [KūPur, 1, 2 102.1]
teṣāṃ lalāṭe tilakaṃ dhāraṇīyaṃ tu sarvadā | [KūPur, 1, 2 102.2]
yo 'sāvanādirbhūtādiḥ kālātmāsau dhṛto bhavet | [KūPur, 1, 2 103.1]
uparyadho bhāvayogāt tripuṇḍrasya tu dhāraṇāt | [KūPur, 1, 2 103.2]
yattat pradhānaṃ triguṇaṃ brahmaviṣṇuśivātmakam | [KūPur, 1, 2 104.1]
dhṛtaṃ triśūladharaṇād bhavatyeva na saṃśayaḥ | [KūPur, 1, 2 104.2]
brahmatejomayaṃ śuklaṃ yadetan maṇḍalaṃ raveḥ | [KūPur, 1, 2 105.1]
bhavatyeva dhṛtaṃ sthānamaiśvaraṃ tilake kṛte | [KūPur, 1, 2 105.2]
tasmāt kāryaṃ triśūlāṅkaṃ tathā ca tilakaṃ śubham | [KūPur, 1, 2 106.1]
triyāyuṣaṃ ca bhaktānāṃ trayāṇāṃ vidhipūrvakam | [KūPur, 1, 2 106.2]
yajeta juhuyādagnau japed dadyājjitendriyaḥ | [KūPur, 1, 2 107.1]
śānto dānto jitakrodho varṇāśramavidhānavit | [KūPur, 1, 2 107.2]
evaṃ paricared devān yāvajjīvaṃ samāhitaḥ | [KūPur, 1, 2 108.1]
teṣāṃ saṃsthānamacalaṃ so 'cirādadhigacchati | [KūPur, 1, 2 108.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvitīyo 'dhyāyaḥ | [KūPur, 1, 2 109.1]
{KūPur, 1, 3}
ṛṣaya ūcuḥ | [KūPur, 1, 3 1.1]
varṇā bhagavatoddiṣṭāścatvāro 'pyāśramāstathā | [KūPur, 1, 3 1.2]
idānīṃ kramamasmākamāśramāṇāṃ vada prabho | [KūPur, 1, 3 1.3]
śrīkūrma uvāca | [KūPur, 1, 3 2.1]
brahmacārī gṛhasthaśca vānaprastho yatistathā | [KūPur, 1, 3 2.2]
krameṇaivāśramāḥ proktāḥ kāraṇādanyathā bhavet | [KūPur, 1, 3 2.3]
utpannajñānavijñāno vairāgyaṃ paramaṃ gataḥ | [KūPur, 1, 3 3.1]
pravrajed brahmacaryāt tu yadīcchet paramāṃ gatim | [KūPur, 1, 3 3.2]
dārānāhṛtya vidhivadanyathā vividhairmakhaiḥ | [KūPur, 1, 3 4.1]
yajedutpādayet putrān virakto yadi saṃnyaset | [KūPur, 1, 3 4.2]
aniṣṭvā vidhivad yajñair anutpādya tathātmajam | [KūPur, 1, 3 5.1]
na gārhasthyaṃ gṛhī tyaktvā saṃnyased buddhimān dvijaḥ | [KūPur, 1, 3 5.2]
atha vairāgyavegena sthātuṃ notsahate gṛhe | [KūPur, 1, 3 6.1]
tatraiva saṃnyased vidvān aniṣṭvāpi dvijottamaḥ | [KūPur, 1, 3 6.2]
anyathā vividhairyajñairiṣṭvā vanam athāśrayet | [KūPur, 1, 3 7.1]
tapastaptvā tapoyogād viraktaḥ saṃnyased yadi | [KūPur, 1, 3 7.2]
vānaprasthāśramaṃ gatvā na gṛhaṃ praviśet punaḥ | [KūPur, 1, 3 8.1]
na saṃnyāsī vanaṃ cātha brahmacaryaṃ na sādhakaḥ | [KūPur, 1, 3 8.2]
prājāpatyāṃ nirūpyeṣṭimāgneyīmathavā dvijaḥ | [KūPur, 1, 3 9.1]
pravrajeta gṛhī vidvān vanād vā śruticodanāt | [KūPur, 1, 3 9.2]
prakartumasamartho 'pi juhotiyajatikriyāḥ | [KūPur, 1, 3 10.1]
andhaḥ paṅgurdaridro vā viraktaḥ saṃnyased dvijaḥ | [KūPur, 1, 3 10.2]
sarveṣāmeva vairāgyaṃ saṃnyāsāya vidhīyate | [KūPur, 1, 3 11.1]
patatyevāvirakto yaḥ saṃnyāsaṃ kartumicchati | [KūPur, 1, 3 11.2]
ekasminnathavā samyag vartetāmaraṇaṃ dvijaḥ | [KūPur, 1, 3 12.1]
śraddhāvanāśrame yuktaḥ so 'mṛtatvāya kalpate | [KūPur, 1, 3 12.2]
nyāyāgatadhanaḥ śānto brahmavidyāparāyaṇaḥ | [KūPur, 1, 3 13.1]
svadharmapālako nityaṃ so 'mṛtatvāya kalpate | [KūPur, 1, 3 13.2]
brahmaṇyādhāya karmāṇi niḥsaṅgaḥ kāmavarjitaḥ | [KūPur, 1, 3 14.1]
prasannenaiva manasā kurvāṇo yāti tatpadam | [KūPur, 1, 3 14.2]
brahmaṇā dīyate deyaṃ brahmaṇe sampradīyate | [KūPur, 1, 3 15.1]
brahmaiva dīyate ceti brahmārpaṇamidaṃ param | [KūPur, 1, 3 15.2]
nāhaṃ kartā sarvametad brahmaiva kurute tathā | [KūPur, 1, 3 16.1]
etad brahmārpaṇaṃ proktamṛṣibhiḥ tattvadarśibhiḥ | [KūPur, 1, 3 16.2]
prīṇātu bhagavānīśaḥ karmaṇānena śāśvataḥ | [KūPur, 1, 3 17.1]
karoti satataṃ buddhyā brahmārpaṇamidaṃ param | [KūPur, 1, 3 17.2]
yadvā phalānāṃ saṃnyāsaṃ prakuryāt parameśvare | [KūPur, 1, 3 18.1]
karmaṇāmetadapyāhuḥ brahmārpaṇamanuttamam | [KūPur, 1, 3 18.2]
kāryamityeva yatkarma niyataṃ saṅgavarjitam | [KūPur, 1, 3 19.1]
kriyate viduṣā karma tadbhavedapi mokṣadam | [KūPur, 1, 3 19.2]
anyathā yadi karmāṇi kuryānnityamapi dvijaḥ | [KūPur, 1, 3 20.1]
akṛtvā phalasaṃnyāsaṃ badhyate tatphalena tu | [KūPur, 1, 3 20.2]
tasmāt sarvaprayatnena tyaktvā karmāśritaṃ phalam | [KūPur, 1, 3 21.1]
avidvānapi kurvīta karmāpnotyacirāt padam | [KūPur, 1, 3 21.2]
karmaṇā kṣīyate pāpamaihikaṃ paurvikaṃ tathā | [KūPur, 1, 3 22.1]
manaḥ prasādamanveti brahma vijñāyate tataḥ | [KūPur, 1, 3 22.2]
karmaṇā sahitājjñānāt samyag yogo 'bhijāyate | [KūPur, 1, 3 23.1]
jñānaṃ ca karmasahitaṃ jāyate doṣavarjitam | [KūPur, 1, 3 23.2]
tasmāt sarvaprayatnena tatra tatrāśrame rataḥ | [KūPur, 1, 3 24.1]
karmāṇīśvaratuṣṭyarthaṃ kuryānnaiṣkarmyamāpnuyāt | [KūPur, 1, 3 24.2]
samprāpya paramaṃ jñānaṃ naiṣkarmyaṃ tatprasādataḥ | [KūPur, 1, 3 25.1]
ekākī nirmamaḥ śānto jīvanneva vimucyate | [KūPur, 1, 3 25.2]
vīkṣate paramātmānaṃ paraṃ brahma maheśvaram | [KūPur, 1, 3 26.1]
nityānandaṃ nirābhāsaṃ tasminneva layaṃ vrajet | [KūPur, 1, 3 26.2]
tasmāt seveta satataṃ karmayogaṃ prasannadhīḥ | [KūPur, 1, 3 27.1]
tṛptaye parameśasya tat padaṃ yāti śāśvatam | [KūPur, 1, 3 27.2]
etad vaḥ kathitaṃ sarvaṃ cāturāśramyamuttamam | [KūPur, 1, 3 28.1]
na hyetat samatikramya siddhiṃ vindati mānavaḥ | [KūPur, 1, 3 28.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge tṛtīyo 'dhyāyaḥ | [KūPur, 1, 3 29.1]
{KūPur, 1, 4}
sūta uvāca | [KūPur, 1, 4 1.1]
śrutvāśramavidhiṃ kṛtsnam ṛṣayo hṛṣṭamānasāḥ | [KūPur, 1, 4 1.2]
namaskṛtya hṛṣīkeśaṃ punarvacanamabruvan | [KūPur, 1, 4 1.3]
munaya ūcuḥ | [KūPur, 1, 4 2.1]
bhāṣitaṃ bhavatā sarvaṃ cāturāśramyamuttamam | [KūPur, 1, 4 2.2]
idānīṃ śrotumicchāmo yathā saṃbhavate jagat | [KūPur, 1, 4 2.3]
kutaḥ sarvamidaṃ jātaṃ kasmiṃśca layameṣyati | [KūPur, 1, 4 3.1]
niyantā kaśca sarveṣāṃ vadasva puruṣottama | [KūPur, 1, 4 3.2]
śrutvā nārāyaṇo vākyamṛṣīṇāṃ kūrmarūpadhṛk | [KūPur, 1, 4 4.1]
prāha gambhīrayā vācā bhūtānāṃ prabhavāpyayau | [KūPur, 1, 4 4.2]
śrīkūrma uvāca | [KūPur, 1, 4 5.1]
maheśvaraḥ paro 'vyaktaścaturvyūhaḥ sanātanaḥ | [KūPur, 1, 4 5.2]
anantaścāprameyaśca niyantā viśvatomukhaḥ | [KūPur, 1, 4 5.3]
avyaktaṃ kāraṇaṃ yattannityaṃ sadasadātmakam | [KūPur, 1, 4 6.1]
pradhānaṃ prakṛtiśceti yadāhustattvacintakāḥ | [KūPur, 1, 4 6.2]
gandhavarṇarasair hīnaṃ śabdasparśavivarjitam | [KūPur, 1, 4 7.1]
ajaraṃ dhruvamakṣayyaṃ nityaṃ svātmanyavasthitam | [KūPur, 1, 4 7.2]
jagadyonirmahābhūtaṃ paraṃ brahma sanātanam | [KūPur, 1, 4 8.1]
vigrahaḥ sarvabhūtānāmātmanādhiṣṭhitaṃ mahat | [KūPur, 1, 4 8.2]
anādyantamajaṃ sūkṣmaṃ triguṇaṃ prabhavāpyayam | [KūPur, 1, 4 9.1]
asāṃpratamavijñeyaṃ brahmāgre samavartata | [KūPur, 1, 4 9.2]
guṇasāmye tadā tasmin puruṣe cātmani sthite | [KūPur, 1, 4 10.1]
prākṛtaḥ pralayo jñeyo yāvad viśvasamudbhavaḥ | [KūPur, 1, 4 10.2]
brāhmī rātririyaṃ proktā ahaḥ sṛṣṭir udāhṛtā | [KūPur, 1, 4 11.1]
aharna vidyate tasya na rātrirhyupacārataḥ | [KūPur, 1, 4 11.2]
niśānte pratibuddho 'sau jagadādiranādimān | [KūPur, 1, 4 12.1]
sarvabhūtamayo 'vyakto hyantaryāmīśvaraḥ paraḥ | [KūPur, 1, 4 12.2]
prakṛtiṃ puruṣaṃ caiva praviśyāśu maheśvaraḥ | [KūPur, 1, 4 13.1]
kṣobhayāmāsa yogena pareṇa parameśvaraḥ | [KūPur, 1, 4 13.2]
yathā mado narastrīṇāṃ yathā vā mādhavo 'nilaḥ | [KūPur, 1, 4 14.1]
anupraviṣṭaḥ kṣobhāya tathāsau yogamūrtimān | [KūPur, 1, 4 14.2]
sa eva kṣobhako viprāḥ kṣobhyaśca parameśvaraḥ | [KūPur, 1, 4 15.1]
sa saṃkocavikāsābhyāṃ pradhānatve 'pi ca sthitaḥ | [KūPur, 1, 4 15.2]
pradhānāt kṣobhyamāṇācca tathā puṃsaḥ purātanāt | [KūPur, 1, 4 16.1]
prādurāsīnmahad bījaṃ pradhānapuruṣātmakam | [KūPur, 1, 4 16.2]
mahānātmā matirbrahmā prabuddhiḥ khyātirīśvaraḥ | [KūPur, 1, 4 17.1]
prajñā dhṛtiḥ smṛtiḥ saṃvidetasmāditi tat smṛtam | [KūPur, 1, 4 17.2]
vaikārikastaijasaśca bhūtādiścaiva tāmasaḥ | [KūPur, 1, 4 18.1]
trividho 'yamahaṅkāro mahataḥ saṃbabhūva ha | [KūPur, 1, 4 18.2]
ahaṅkāro 'bhimānaśca kartā mantā ca sa smṛtaḥ | [KūPur, 1, 4 19.1]
ātmā ca pudgalo jīvo yataḥ sarvāḥ pravṛttayaḥ | [KūPur, 1, 4 19.2]
pañcabhūtānyahaṅkārāt tanmātrāṇi ca jajñire | [KūPur, 1, 4 20.1]
indriyāṇi tathā devāḥ sarvaṃ tasyātmajaṃ jagat | [KūPur, 1, 4 20.2]
manastvavyaktajaṃ proktaṃ vikāraḥ prathamaḥ smṛtaḥ | [KūPur, 1, 4 21.1]
yenāsau jāyate kartā bhūtādīṃścānupaśyati | [KūPur, 1, 4 21.2]
vaikārikādahaṅkārāt sargo vaikāriko 'bhavat | [KūPur, 1, 4 22.1]
taijasānīndriyāṇi syurdevā vaikārikā daśa | [KūPur, 1, 4 22.2]
ekādaśaṃ manastatra svaguṇenobhayātmakam | [KūPur, 1, 4 23.1]
bhūtatanmātrasargo 'yaṃ bhūtāderabhavan prajāḥ | [KūPur, 1, 4 23.2]
bhūtādistu vikurvāṇaḥ śabdamātraṃ sasarja ha | [KūPur, 1, 4 24.1]
ākāśaṃ śuṣiraṃ tasmādutpannaṃ śabdalakṣaṇam | [KūPur, 1, 4 24.2]
ākāśastu vikurvāṇaḥ sparśamātraṃ sasarja ha | [KūPur, 1, 4 25.1]
vāyurutpadyate tasmāt tasya sparśo guṇo mataḥ | [KūPur, 1, 4 25.2]
vāyuścāpi vikurvāṇo rūpamātraṃ sasarja ha | [KūPur, 1, 4 26.1]
jyotirutpadyate vāyostadrūpaguṇamucyate | [KūPur, 1, 4 26.2]
jyotiścāpi vikurvāṇaṃ rasamātraṃ sasarja ha | [KūPur, 1, 4 27.1]
sambhavanti tato 'mbhāṃsi rasādhārāṇi tāni tu | [KūPur, 1, 4 27.2]
āpaścāpi vikurvantyo gandhamātraṃ sasarjire | [KūPur, 1, 4 28.1]
saṃghāto jāyate tasmāt tasya gandho guṇo mataḥ | [KūPur, 1, 4 28.2]
ākāśaṃ śabdamātraṃ yat sparśamātraṃ samāvṛṇot | [KūPur, 1, 4 29.1]
dviguṇastu tato vāyuḥ śabdasparśātmako 'bhavat | [KūPur, 1, 4 29.2]
rūpaṃ tathaivāviśataḥ śabdasparśau guṇāvubhau | [KūPur, 1, 4 30.1]
triguṇaḥ syāt tato vahniḥ sa śabdasparśarūpavān | [KūPur, 1, 4 30.2]
śabdaḥ sparśaśca rūpaṃ ca rasamātraṃ samāviśan | [KūPur, 1, 4 31.1]
tasmāccaturguṇā āpo vijñeyāstu rasātmikāḥ | [KūPur, 1, 4 31.2]
śabdaḥ sparśaśca rūpaṃ ca raso gandhaṃ samāviśan | [KūPur, 1, 4 32.1]
tasmāt pañcaguṇā bhūmiḥ sthūlā bhūteṣu śabdyate | [KūPur, 1, 4 32.2]
śāntā ghorāśca mūḍhāśca viśeṣāstena te smṛtāḥ | [KūPur, 1, 4 33.1]
parasparānupraveśād dhārayanti parasparam | [KūPur, 1, 4 33.2]
ete sapta mahātmāno hyanyonyasya samāśrayāt | [KūPur, 1, 4 34.1]
nāśaknuvan prajāḥ sraṣṭum asamāgamya kṛtsnaśaḥ | [KūPur, 1, 4 34.2]
puruṣādhiṣṭhitatvācca avyaktānugraheṇa ca | [KūPur, 1, 4 35.1]
mahadādayo viśeṣāntā hyaṇḍam utpādayanti te | [KūPur, 1, 4 35.2]
ekakālasamutpannaṃ jalabudbudavacca tat | [KūPur, 1, 4 36.1]
viśeṣebhyo 'ṇḍamabhavad bṛhat tadudakeśayam | [KūPur, 1, 4 36.2]
tasmin kāryasya karaṇaṃ saṃsiddhiḥ parameṣṭhinaḥ | [KūPur, 1, 4 37.1]
prākṛte 'ṇḍe vivṛttaḥ sa kṣetrajño brahmasaṃjñitaḥ | [KūPur, 1, 4 37.2]
sa vai śarīrī prathamaḥ sa vai puruṣa ucyate | [KūPur, 1, 4 38.1]
ādikartā sa bhūtānāṃ brahmāgre samavartata | [KūPur, 1, 4 38.2]
yamāhuḥ puruṣaṃ haṃsaṃ pradhānāt parataḥ sthitam | [KūPur, 1, 4 39.1]
hiraṇyagarbhaṃ kapilaṃ chandomūrtiṃ sanātanam | [KūPur, 1, 4 39.2]
merurulbamabhūt tasya jarāyuścāpi parvatāḥ | [KūPur, 1, 4 40.1]
garbhodakaṃ samudrāśca tasyāsan paramātmanaḥ | [KūPur, 1, 4 40.2]
tasminnaṇḍe 'bhavad viśvaṃ sadevāsuramānuṣam | [KūPur, 1, 4 41.1]
candrādityau sanakṣatrau sagrahau saha vāyunā | [KūPur, 1, 4 41.2]
adbhirdaśaguṇābhiśca bāhyato 'ṇḍaṃ samāvṛtam | [KūPur, 1, 4 42.1]
āpo daśaguṇenaiva tejasā bāhyato vṛtāḥ | [KūPur, 1, 4 42.2]
tejo daśaguṇenaiva bāhyato vāyunāvṛtam | [KūPur, 1, 4 43.1]
ākāśenāvṛto vāyuḥ khaṃ tu bhūtādināvṛtam | [KūPur, 1, 4 43.2]
bhūtādirmahatā tadvadavyaktenāvṛto mahān | [KūPur, 1, 4 44.1]
ete lokā mahātmanaḥ sarvatattvābhimāninaḥ | [KūPur, 1, 4 44.2]
vasanti tatra puruṣāstadātmāno vyavasthitāḥ | [KūPur, 1, 4 45.1]
īśvarā yogadharmāṇo ye cānye tattvacintakāḥ | [KūPur, 1, 4 45.2]
sarvajñāḥ śāntarajaso nityaṃ muditamānasāḥ | [KūPur, 1, 4 46.1]
etairāvaraṇairaṇḍaṃ saptabhiḥ prākṛtairvṛtam | [KūPur, 1, 4 46.2]
etāvacchakyate vaktuṃ māyaiṣā gahanā dvijāḥ | [KūPur, 1, 4 47.1]
etat prādhānikaṃ kāryaṃ yanmayā bījamīritam | [KūPur, 1, 4 47.2]
prajāpateḥ parā mūrtiritīyaṃ vaidikī śrutiḥ | [KūPur, 1, 4 47.3]
brahmāṇḍametat sakalaṃ saptalokatalānvitam | [KūPur, 1, 4 48.1]
dvitīyaṃ tasya devasya śarīraṃ parameṣṭhinaḥ | [KūPur, 1, 4 48.2]
hiraṇyagarbho bhagavān brahmā vai kanakāṇḍajaḥ | [KūPur, 1, 4 49.1]
tṛtīyaṃ bhagavadrūpaṃ prāhurvedārthavedinaḥ | [KūPur, 1, 4 49.2]
rajoguṇamayaṃ cānyad rūpaṃ tasyaiva dhīmataḥ | [KūPur, 1, 4 50.1]
caturmukhaḥ sa bhagavān jagatsṛṣṭau pravartate | [KūPur, 1, 4 50.2]
sṛṣṭaṃ ca pāti sakalaṃ viśvātmā viśvatomukhaḥ | [KūPur, 1, 4 51.1]
sattvaṃ guṇamupāśritya viṣṇurviśveśvaraḥ svayam | [KūPur, 1, 4 51.2]
antakāle svayaṃ devaḥ sarvātmā parameśvaraḥ | [KūPur, 1, 4 52.1]
tamoguṇaṃ samāśritya rudraḥ saṃharate jagat | [KūPur, 1, 4 52.2]
eko 'pi sanmahādevastridhāsau samavasthitaḥ | [KūPur, 1, 4 53.1]
sargarakṣālayaguṇairnirguṇo 'pi nirañjanaḥ | [KūPur, 1, 4 53.2]
ekadhā sa dvidhā caiva tridhā ca bahudhā punaḥ | [KūPur, 1, 4 53.3]
yogeśvaraḥ śarīrāṇi karoti vikaroti ca | [KūPur, 1, 4 54.1]
nānākṛtikriyārūpanāmavanti svalīlayā | [KūPur, 1, 4 54.2]
hitāya caiva bhaktānāṃ sa eva grasate punaḥ | [KūPur, 1, 4 55.1]
tridhā vibhajya cātmānaṃ traikālye sampravartate | [KūPur, 1, 4 55.2]
sṛjate grasate caiva vīkṣate ca viśeṣataḥ | [KūPur, 1, 4 55.3]
yasmāt sṛṣṭvānugṛhṇāti grasate ca punaḥ prajāḥ | [KūPur, 1, 4 56.1]
guṇātmakatvāt traikālye tasmādekaḥ sa ucyate | [KūPur, 1, 4 56.2]
agre hiraṇyagarbhaḥ sa prādurbhūtaḥ sanātanaḥ | [KūPur, 1, 4 57.1]
āditvādādidevo 'sau ajātatvād ajaḥ smṛtaḥ | [KūPur, 1, 4 57.2]
pāti yasmāt prajāḥ sarvāḥ prajāpatiriti smṛtaḥ | [KūPur, 1, 4 58.1]
deveṣu ca mahādevo mahādeva iti smṛtaḥ | [KūPur, 1, 4 58.2]
bṛhattvācca smṛto brahmā paratvāt parameśvaraḥ | [KūPur, 1, 4 59.1]
vaśitvādapyavaśyatvādīśvaraḥ paribhāṣitaḥ | [KūPur, 1, 4 59.2]
ṛṣiḥ sarvatragatvena hariḥ sarvaharo yataḥ | [KūPur, 1, 4 60.1]
anutpādācca pūrvatvāt svayaṃbhūriti sa smṛtaḥ | [KūPur, 1, 4 60.2]
narāṇāmayano yasmāt tena nārāyaṇaḥ smṛtaḥ | [KūPur, 1, 4 61.1]
haraḥ saṃsāraharaṇād vibhutvād viṣṇurucyate | [KūPur, 1, 4 61.2]
bhagavān sarvavijñānād avanādom iti smṛtaḥ | [KūPur, 1, 4 62.1]
sarvajñaḥ sarvavijñānāt sarvaḥ sarvamayo yataḥ | [KūPur, 1, 4 62.2]
śivaḥ sa nirmalo yasmād vibhuḥ sarvagato yataḥ | [KūPur, 1, 4 63.1]
tāraṇāt sarvaduḥkhānāṃ tārakaḥ parigīyate | [KūPur, 1, 4 63.2]
bahunātra kimuktena sarvaṃ brahmamayaṃ jagat | [KūPur, 1, 4 64.1]
anekabhedabhinnastu krīḍate parameśvaraḥ | [KūPur, 1, 4 64.2]
ityeṣa prākṛtaḥ sargaḥ saṃkṣepāt kathito mayā | [KūPur, 1, 4 65.1]
abuddhipūrvako viprā brāhmīṃ sṛṣṭiṃ nibodhata | [KūPur, 1, 4 65.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge caturtho 'dhyāyaḥ | [KūPur, 1, 4 66.1]
{KūPur, 1, 5}
śrīkūrma uvāca | [KūPur, 1, 5 1.1]
svayaṃbhuvo vivṛttasya kālasaṃkhyā dvijottamāḥ | [KūPur, 1, 5 1.2]
na śakyate samākhyātuṃ bahuvarṣairapi svayam | [KūPur, 1, 5 1.3]
kālasaṃkhyā samāsena parārdhadvayakalpitā | [KūPur, 1, 5 2.1]
sa eva syāt paraḥ kālaḥ tadante pratisṛjyate | [KūPur, 1, 5 2.2]
nijena tasya mānena āyurvarṣaśataṃ smṛtam | [KūPur, 1, 5 3.1]
tat parākhyaṃ tadardhaṃ ca parārdhamabhidīyate | [KūPur, 1, 5 3.2]
kāṣṭhā pañcadaśa khyātā nimeṣā dvijasattamāḥ | [KūPur, 1, 5 4.1]
kāṣṭhāstriṃśat kalā triṃśat kalā mauhūrtikī gatiḥ | [KūPur, 1, 5 4.2]
tāvatsaṃkhyairahorātraṃ muhūrtairmānuṣaṃ smṛtam | [KūPur, 1, 5 5.1]
ahorātrāṇi tāvanti māsaḥ pakṣadvayātmakaḥ | [KūPur, 1, 5 5.2]
taiḥ ṣaḍbhirayanaṃ varṣaṃ dve 'yane dakṣiṇottare | [KūPur, 1, 5 6.1]
ayanaṃ dakṣiṇaṃ rātrirdevānāmuttaraṃ dinam | [KūPur, 1, 5 6.2]
divyair varṣasahasraistu kṛtatretādisaṃjñitam | [KūPur, 1, 5 7.1]
caturyugaṃ dvādaśabhiḥ tadvibhāgaṃ nibodhata | [KūPur, 1, 5 7.2]
catvāryāhuḥ sahasrāṇi varṣāṇāṃ tatkṛtaṃ yugam | [KūPur, 1, 5 8.1]
tasya tāvacchatī sandhyā saṃdhyāṃśaśca kṛtasya tu | [KūPur, 1, 5 8.2]
triśatī dviśatī sandhyā tathā caikaśatī kramāt | [KūPur, 1, 5 9.1]
aṃśakaṃ ṣaṭśataṃ tasmāt kṛtasaṃdhyāṃśakaṃ vinā | [KūPur, 1, 5 9.2]
tridvyekasāhasram ato vinā sandhyāṃśakena tu | [KūPur, 1, 5 10.1]
tretādvāparatiṣyāṇāṃ kālajñāne prakīrtitam | [KūPur, 1, 5 10.2]
etad dvādaśasāhasraṃ sādhikaṃ parikalpitam | [KūPur, 1, 5 11.1]
tadekasaptatiguṇaṃ manorantaramucyate | [KūPur, 1, 5 11.2]
brahmaṇo divase viprā manavaḥ syuścaturdaśa | [KūPur, 1, 5 12.1]
svāyaṃbhuvādayaḥ sarve tataḥ sāvarṇikādayaḥ | [KūPur, 1, 5 12.2]
tairiyaṃ pṛthivī sarvā saptadvīpā saparvatā | [KūPur, 1, 5 13.1]
pūrṇaṃ yugasahasraṃ vai paripālyā nareśvaraiḥ | [KūPur, 1, 5 13.2]
manvantareṇa caikena sarvāṇyevāntarāṇi vai | [KūPur, 1, 5 14.1]
vyākhyātāni na saṃdehaḥ kalpaṃ kalpena caiva hi | [KūPur, 1, 5 14.2]
brāhmamekamahaḥ kalpastāvatī rātririṣyate | [KūPur, 1, 5 15.1]
caturyugasahasraṃ tu kalpamāhurmanīṣiṇaḥ | [KūPur, 1, 5 15.2]
trīṇi kalpaśatāni syuḥ tathā ṣaṣṭirdvijottamāḥ | [KūPur, 1, 5 16.1]
brahmaṇaḥ kathitaṃ varṣaṃ parākhyaṃ tacchataṃ viduḥ | [KūPur, 1, 5 16.2]
tasyānte sarvatattvānāṃ svahetau prakṛtau layaḥ | [KūPur, 1, 5 17.1]
tenāyaṃ procyate sadbhiḥ prākṛtaḥ pratisaṃcaraḥ | [KūPur, 1, 5 17.2]
brahmanārāyaṇeśānāṃ trayāṇāṃ prakṛtau layaḥ | [KūPur, 1, 5 18.1]
procyate kālayogena punareva ca saṃbhavaḥ | [KūPur, 1, 5 18.2]
evaṃ brahmā ca bhūtāni vāsudevo 'pi śaṅkaraḥ | [KūPur, 1, 5 19.1]
kālenaiva tu sṛjyante sa eva grasate punaḥ | [KūPur, 1, 5 19.2]
anādireṣa bhagavān kālo 'nanto 'jaro 'maraḥ | [KūPur, 1, 5 20.1]
sarvagatvāt svatantratvāt sarvātmāsau maheśvaraḥ | [KūPur, 1, 5 20.2]
brahmāṇo bahavo rudrā hyanye nārāyaṇādayaḥ | [KūPur, 1, 5 21.1]
eko hi bhagavānīśaḥ kālaḥ kaviriti śrutiḥ | [KūPur, 1, 5 21.2]
ekamatra vyatītaṃ tu parārdhaṃ brahmaṇo dvijāḥ | [KūPur, 1, 5 22.1]
sāṃprataṃ vartate tadvat tasya kalpo 'yamaṣṭamaḥ | [KūPur, 1, 5 22.2]
yo 'tītaḥ saptamaḥ kalpaḥ pādma ityucyate budhaiḥ | [KūPur, 1, 5 23.1]
vārāho vartate kalpaḥ tasya vakṣyāmi vistaram | [KūPur, 1, 5 23.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcamo 'dhyāyaḥ | [KūPur, 1, 5 24.1]
{KūPur, 1, 6}
śrīkūrma uvāca | [KūPur, 1, 6 1.1]
āsīdekārṇavaṃ ghoramavibhāgaṃ tamomayam | [KūPur, 1, 6 1.2]
śāntavātādikaṃ sarvaṃ na prajñāyata kiṃcana | [KūPur, 1, 6 1.3]
ekārṇave tadā tasmin naṣṭe sthāvarajaṅgame | [KūPur, 1, 6 2.1]
tadā samabhavad brahmā sahasrākṣaḥ sahasrapāt | [KūPur, 1, 6 2.2]
sahasraśīrṣā puruṣo rukmavarṇastvatīndriyaḥ | [KūPur, 1, 6 3.1]
brahmā nārāyaṇākhyastu suṣvāpa salile tadā | [KūPur, 1, 6 3.2]
imaṃ codāharantyatra ślokaṃ nārāyaṇaṃ prati | [KūPur, 1, 6 4.1]
brahmasvarūpiṇaṃ devaṃ jagataḥ prabhavāpyayam | [KūPur, 1, 6 4.2]
āpo nārā iti proktā nāmnā pūrvamiti śrutiḥ | [KūPur, 1, 6 5.1]
ayanaṃ tasya tā yasmāt tena nārāyaṇaḥ smṛtaḥ | [KūPur, 1, 6 5.2]
tulyaṃ yugasahasrasya naiśaṃ kālamupāsya saḥ | [KūPur, 1, 6 6.1]
śarvaryante prakurute brahmatvaṃ sargakāraṇāt | [KūPur, 1, 6 6.2]
tatastu salile tasmin vijñāyāntargatāṃ mahīm | [KūPur, 1, 6 7.1]
anumānāt taduddhāraṃ kartukāmaḥ prajāpatiḥ | [KūPur, 1, 6 7.2]
jalakrīḍāsu ruciraṃ vārāhaṃ rūpam āsthitaḥ | [KūPur, 1, 6 8.1]
adhṛṣyaṃ manasāpyanyairvāṅmayaṃ brahmasaṃjñitam | [KūPur, 1, 6 8.2]
pṛthivyuddharaṇārthāya praviśya ca rasātalam | [KūPur, 1, 6 9.1]
daṃṣṭrayābhyujjahāraināmātmādhāro dharādharaḥ | [KūPur, 1, 6 9.2]
dṛṣṭvā daṃṣṭrāgravinyastāṃ pṛthivīṃ prathitapauruṣam | [KūPur, 1, 6 10.1]
astuvañjanalokasthāḥ siddhā brahmarṣayo harim | [KūPur, 1, 6 10.2]
ṛṣaya ūcuḥ | [KūPur, 1, 6 11.1]
namaste devadevāya brahmaṇe parameṣṭhine | [KūPur, 1, 6 11.2]
puruṣāya purāṇāya śāśvatāya jayāya ca | [KūPur, 1, 6 11.3]
namaḥ svayaṃbhuve tubhyaṃ sraṣṭre sarvārthavedine | [KūPur, 1, 6 12.1]
namo hiraṇyagarbhāya vedhase paramātmane | [KūPur, 1, 6 12.2]
namaste vāsudevāya viṣṇave viśvayonaye | [KūPur, 1, 6 13.1]
nārāyaṇāya devāya devānāṃ hitakāriṇe | [KūPur, 1, 6 13.2]
namo 'stu te caturvaktre śārṅgacakrāsidhāriṇe | [KūPur, 1, 6 14.1]
sarvabhūtātmabhūtāya kūṭasthāya namo namaḥ | [KūPur, 1, 6 14.2]
namo vedarahasyāya namaste vedayonaye | [KūPur, 1, 6 15.1]
namo buddhāya śuddhāya namaste jñānarūpiṇe | [KūPur, 1, 6 15.2]
namo 'stvānandarūpāya sākṣiṇe jagatāṃ namaḥ | [KūPur, 1, 6 16.1]
anantāyāprameyāya kāryāya karaṇāya ca | [KūPur, 1, 6 16.2]
namaste pañcabhūtāya pañcabhūtātmane namaḥ | [KūPur, 1, 6 17.1]
namo mūlaprakṛtaye māyārūpāya te namaḥ | [KūPur, 1, 6 17.2]
namo 'stu te varāhāya namaste matsyarūpiṇe | [KūPur, 1, 6 18.1]
namo yogādhigamyāya namaḥ saṃkarṣaṇāya te | [KūPur, 1, 6 18.2]
namastrimūrtaye tubhyaṃ tridhāmne divyatejase | [KūPur, 1, 6 19.1]
namaḥ siddhāya pūjyāya guṇatrayavibhāvine | [KūPur, 1, 6 19.2]
namo 'stvādityavarṇāya namaste padmayonaye | [KūPur, 1, 6 20.1]
namo 'mūrtāya mūrtāya mādhavāya namo namaḥ | [KūPur, 1, 6 20.2]
tvayaiva sṛṣṭamakhilaṃ tvayyeva layameṣyati | [KūPur, 1, 6 21.1]
pālayaitajjagat sarvaṃ trātā tvaṃ śaraṇaṃ gatiḥ | [KūPur, 1, 6 21.2]
itthaṃ sa bhagavān viṣṇuḥ sanakādyairabhiṣṭutaḥ | [KūPur, 1, 6 22.1]
prasādamakarot teṣāṃ varāhavapurīśvaraḥ | [KūPur, 1, 6 22.2]
tataḥ saṃsthānamānīya pṛthivīṃ pṛthivīpatiḥ | [KūPur, 1, 6 23.1]
mumoca rūpaṃ manasā dhārayitvā prajāpatiḥ | [KūPur, 1, 6 23.2]
tasyopari jalaughasya mahatī nauriva sthitā | [KūPur, 1, 6 24.1]
vitatatvācca dehasya na mahī yāti saṃplavam | [KūPur, 1, 6 24.2]
pṛthivīṃ tu samīkṛtya pṛthivyāṃ so 'cinod girīn | [KūPur, 1, 6 25.1]
prāksargadagdhānakhilāṃs tataḥ sarge 'dadhanmanaḥ | [KūPur, 1, 6 25.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaṣṭho 'dhyāyaḥ | [KūPur, 1, 6 26.1]
{KūPur, 1, 7}
śrīkūrma uvāca | [KūPur, 1, 7 1.1]
sṛṣṭiṃ cintayatastasya kalpādiṣu yathā purā | [KūPur, 1, 7 1.2]
abuddhipūrvakaḥ sargaḥ prādurbhūtastamomayaḥ | [KūPur, 1, 7 1.3]
tamo moho mahāmohas tāmisraścāndhasaṃjñitaḥ | [KūPur, 1, 7 2.1]
avidyā pañcaparvaiṣā prādurbhūtā mahātmanaḥ | [KūPur, 1, 7 2.2]
pañcadhāvasthitaḥ sargo dhyāyataḥ so 'bhimāninaḥ | [KūPur, 1, 7 3.1]
saṃvṛtastamasā caiva bījakambhuvanāvṛtaḥ | [KūPur, 1, 7 3.2]
bahirantaścāprakāśaḥ stabdho niḥsaṃjña eva ca | [KūPur, 1, 7 4.1]
mukhyā nagā iti proktā mukhyasargastu sa smṛtaḥ | [KūPur, 1, 7 4.2]
taṃ dṛṣṭvāsādhakaṃ sargamamanyadaparaṃ prabhuḥ | [KūPur, 1, 7 5.1]
tasyābhidhyāyataḥ sargastiryaksroto 'bhyavartata | [KūPur, 1, 7 5.2]
yasmāt tiryak pravṛttaḥ sa tiryaksrotastataḥ smṛtaḥ | [KūPur, 1, 7 6.1]
paśvādayaste vikhyātā utpathagrāhiṇo dvijāḥ | [KūPur, 1, 7 6.2]
tamapyasādhakaṃ jñātvā sargamanyaṃ sasarja ha | [KūPur, 1, 7 7.1]
ūrdhvasrota iti prokto devasargastu sāttvikaḥ | [KūPur, 1, 7 7.2]
te sukhaprītibahulā bahirantaśca nāvṛtāḥ | [KūPur, 1, 7 8.1]
prakāśā bahirantaśca svabhāvād devasaṃjñitāḥ | [KūPur, 1, 7 8.2]
tato 'bhidhyāyatastasya satyābhidhyāyinastadā | [KūPur, 1, 7 9.1]
prādurāsīt tadāvyaktād arvāksrotastu sādhakaḥ | [KūPur, 1, 7 9.2]
te ca prakāśabahulāstamodriktā rajodhikāḥ | [KūPur, 1, 7 10.1]
duḥkhotkaṭāḥ sattvayutā manuṣyāḥ parikīrtitāḥ | [KūPur, 1, 7 10.2]
taṃ dṛṣṭvā cāparaṃ sargamamanyad bhagavānajaḥ | [KūPur, 1, 7 11.1]
tasyābhidhyāyataḥ sargaṃ sargo bhūtādiko 'bhavat | [KūPur, 1, 7 11.2]
te 'parigrāhiṇaḥ sarve saṃvibhāgaratāḥ punaḥ | [KūPur, 1, 7 12.1]
khādanāścāpyaśīlāśca bhūtādyāḥ parikīrtitāḥ | [KūPur, 1, 7 12.2]
ityete pañca kathitāḥ sargā vai dvijapuṅgavāḥ | [KūPur, 1, 7 12.3]
prathamo mahataḥ sargo vijñeyo brahmaṇastu saḥ | [KūPur, 1, 7 13.1]
tanmātrāṇāṃ dvitīyastu bhūtasargo hi sa smṛtaḥ | [KūPur, 1, 7 13.2]
vaikārikastṛtīyastu sarga aindriyakaḥ smṛtaḥ | [KūPur, 1, 7 14.1]
ityeṣa prākṛtaḥ sargaḥ sambhūto 'buddhipūrvakaḥ | [KūPur, 1, 7 14.2]
mukhyasargaścaturthastu mukhyā vai sthāvarāḥ smṛtāḥ | [KūPur, 1, 7 15.1]
tiryaksrotastu yaḥ proktastiryagyonyaḥ sa pañcamaḥ | [KūPur, 1, 7 15.2]
tathordhvasrotasāṃ ṣaṣṭho devasargastu sa smṛtaḥ | [KūPur, 1, 7 16.1]
tato'rvāksrotasāṃ sargaḥ saptamaḥ sa tu mānuṣaḥ | [KūPur, 1, 7 16.2]
aṣṭamo bhautikaḥ sargo bhūtādīnāṃ prakīrtitaḥ | [KūPur, 1, 7 17.1]
navamaścaiva kaumāraḥ prākṛtā vaikṛtāstvime | [KūPur, 1, 7 17.2]
prākṛtāstu trayaḥ pūrve sargāste 'buddhipūrvakāḥ | [KūPur, 1, 7 18.1]
buddhipūrvaṃ pravartante mukhyādyā munipuṅgavāḥ | [KūPur, 1, 7 18.2]
agre sasarja vai brahmā mānasānātmanaḥ samān | [KūPur, 1, 7 19.1]
sanakaṃ sanātanaṃ caiva tathaiva ca sanandanam | [KūPur, 1, 7 19.2]
ṛbhuṃ sanatkumāraṃ ca pūrvameva prajāpatiḥ | [KūPur, 1, 7 19.3]
pañcaite yogino viprāḥ paraṃ vairāgyamāsthitāḥ | [KūPur, 1, 7 20.1]
īśvarāsaktamanaso na sṛṣṭau dadhire matim | [KūPur, 1, 7 20.2]
teṣvevaṃ nirapekṣeṣu lokasṛṣṭau prajāpatiḥ | [KūPur, 1, 7 21.1]
mumoha māyayā sadyo māyinaḥ parameṣṭhinaḥ | [KūPur, 1, 7 21.2]
taṃ bodhayāmāsa sutaṃ jaganmāyo mahāmuniḥ | [KūPur, 1, 7 22.1]
nārāyaṇo mahāyogī yogicittānurañjanaḥ | [KūPur, 1, 7 22.2]
bodhitastena viśvātmā tatāpa paramaṃ tapaḥ | [KūPur, 1, 7 23.1]
sa tapyamāno bhagavān na kiṃcit pratipadyata | [KūPur, 1, 7 23.2]
tato dīrgheṇa kālena duḥkhāt krodho vyajāyata | [KūPur, 1, 7 24.1]
krodhāviṣṭasya netrābhyāṃ prāpatannaśrubindavaḥ | [KūPur, 1, 7 24.2]
bhrukuṭīkuṭilāt tasya lalāṭāt parameśvaraḥ | [KūPur, 1, 7 25.1]
samutpanno mahādevaḥ śaraṇyo nīlalohitaḥ | [KūPur, 1, 7 25.2]
sa eva bhagavānīśastejorāśiḥ sanātanaḥ | [KūPur, 1, 7 26.1]
yaṃ prapaśyanti vidvāṃsaḥ svātmasthaṃ parameśvaram | [KūPur, 1, 7 26.2]
oṅkāraṃ samanusmṛtya praṇamya ca kṛtāñjaliḥ | [KūPur, 1, 7 27.1]
tamāha bhagavān brahmā sṛjemā vividhāḥ prajāḥ | [KūPur, 1, 7 27.2]
niśamya bhagavān vākyaṃ śaṅkaro dharmavāhanaḥ | [KūPur, 1, 7 28.1]
svātmanā sadṛśān rudrān sasarja manasā śivaḥ | [KūPur, 1, 7 28.2]
kapardino nirātaṅkāṃstrinetrān nīlalohitān | [KūPur, 1, 7 28.3]
taṃ prāha bhagavān brahmā janmamṛtyuyutāḥ prajāḥ | [KūPur, 1, 7 29.1]
sṛjeti so 'bravīdīśo nāhaṃ mṛtyujarānvitāḥ | [KūPur, 1, 7 29.2]
prajāḥ srakṣye jagannātha sṛja tvamaśubhāḥ prajāḥ | [KūPur, 1, 7 29.3]
nivārya ca tadā rudraṃ sasarja kamalodbhavaḥ | [KūPur, 1, 7 30.1]
sthānābhimāninaḥ sarvān gadatastān nibodhata | [KūPur, 1, 7 30.2]
āpo 'gnirantarikṣaṃ ca dyaurvāyuḥ pṛthivī tathā | [KūPur, 1, 7 31.1]
nadyaḥ samudrāḥ śailāśca vṛkṣā vīrudha eva ca | [KūPur, 1, 7 31.2]
lavāḥ kāṣṭhāḥ kalāścaiva muhūrtā divasāḥ kṣapāḥ | [KūPur, 1, 7 32.1]
ardhamāsāśca māsāśca ayanābdayugādayaḥ | [KūPur, 1, 7 32.2]
sthānābhimāninaḥ sṛṣṭvā sādhakānasṛjat punaḥ | [KūPur, 1, 7 33.1]
marīcibhṛgvaṅgirasaṃ pulastyaṃ pulahaṃ kratum | [KūPur, 1, 7 33.2]
dakṣamatriṃ vasiṣṭhaṃ ca dharmaṃ saṃkalpameva ca | [KūPur, 1, 7 33.3]
prāṇād brahmāsṛjad dakṣaṃ cakṣuṣaśca marīcinam | [KūPur, 1, 7 34.1]
śiraso 'ṅgirasaṃ devo hṛdayād bhṛgumeva ca | [KūPur, 1, 7 34.2]
śrotrābhyāmatrināmānaṃ dharmaṃ ca vyavasāyataḥ | [KūPur, 1, 7 35.1]
saṃkalpaṃ caiva saṃkalpāt sarvalokapitāmahaḥ | [KūPur, 1, 7 35.2]
pulastyaṃ ca tathodānād vyānācca pulahaṃ munim | [KūPur, 1, 7 36.1]
apānāt kratumavyagraṃ samānācca vasiṣṭhakam | [KūPur, 1, 7 36.2]
ityete brahmaṇā sṛṣṭāḥ sādhakā gṛhamedhinaḥ | [KūPur, 1, 7 37.1]
āsthāya mānavaṃ rūpaṃ dharmastaiḥ sampravartitaḥ | [KūPur, 1, 7 37.2]
tato devāsurapitṝn manuṣyāṃśca catuṣṭayam | [KūPur, 1, 7 38.1]
sisṛkṣurambhāṃsyetāni svamātmānamayūyujat | [KūPur, 1, 7 38.2]
yuktātmanastamomātrā udriktābhūt prajāpateḥ | [KūPur, 1, 7 39.1]
tato 'sya jaghanāt pūrvamasurā jajñire sutāḥ | [KūPur, 1, 7 39.2]
utsasarjāsurān sṛṣṭvā tāṃ tanuṃ puruṣottamaḥ | [KūPur, 1, 7 40.1]
sā cotsṛṣṭā tanustena sadyo rātrirajāyata | [KūPur, 1, 7 40.2]
sā tamobahulā yasmāt prajāstasyāṃ svapantyataḥ | [KūPur, 1, 7 40.3]
sattvamātrātmikāṃ devastanumanyāmagṛhṇata | [KūPur, 1, 7 41.1]
tato 'sya mukhato devā dīvyataḥ samprajajñire | [KūPur, 1, 7 41.2]
tyaktā sāpi tanustena sattvaprāyamabhūd dinam | [KūPur, 1, 7 42.1]
tasmādaho dharmayuktā devatāḥ samupāsate | [KūPur, 1, 7 42.2]
sattvamātrātmikāmeva tato 'nyāṃ jagṛhe tanum | [KūPur, 1, 7 43.1]
pitṛvanmanyamānasya pitaraḥ samprajajñire | [KūPur, 1, 7 43.2]
utsasarja pitṝn sṛṣṭvā tatastāmapi viśvasṛk | [KūPur, 1, 7 44.1]
sāpaviddhā tanustena sadyaḥ sandhyā vyajāyata | [KūPur, 1, 7 44.2]
tasmādahardevatānāṃ rātriḥ syād devavidviṣām | [KūPur, 1, 7 45.1]
tayormadhye pitṝṇāṃ tu mūrtiḥ sandhyā garīyasī | [KūPur, 1, 7 45.2]
tasmād devāsurāḥ sarve manavo mānavāstathā | [KūPur, 1, 7 46.1]
upāsate tadā yuktā rātryahnor madhyamāṃ tanum | [KūPur, 1, 7 46.2]
rajomātrātmikāṃ brahmā tanumanyāmagṛhṇata | [KūPur, 1, 7 47.1]
tato 'sya jajñire putrā manuṣyā rajasāvṛtāḥ | [KūPur, 1, 7 47.2]
tāmapyāśu sa tatyāja tanuṃ sadyaḥ prajāpatiḥ | [KūPur, 1, 7 48.1]
jyotsnā sā cābhavadviprāḥ prāksandhyā yābhidhīyate | [KūPur, 1, 7 48.2]
tataḥ sa bhagavān brahmā samprāpya dvijapuṅgavāḥ | [KūPur, 1, 7 49.1]
mūrtiṃ tamorajaḥprāyāṃ punarevābhyayūyujat | [KūPur, 1, 7 49.2]
andhakāre kṣudhāviṣṭā rākṣasāstasya jajñire | [KūPur, 1, 7 50.1]
putrāstamorajaḥprāyā balinaste niśācarāḥ | [KūPur, 1, 7 50.2]
sarpā yakṣāstathā bhūtā gandharvāḥ samprajajñire | [KūPur, 1, 7 51.1]
rajastamobhyāmāviṣṭāṃstato 'nyānasṛjat prabhuḥ | [KūPur, 1, 7 51.2]
vayāṃsi vayasaḥ sṛṣṭvā avayo vakṣaso 'sṛjat | [KūPur, 1, 7 52.1]
mukhato 'jān sasarjānyān udarād gāśca nirmame | [KūPur, 1, 7 52.2]
padbhyāṃ cāśvān samātaṅgān rāsabhān gavayān mṛgān | [KūPur, 1, 7 53.1]
uṣṭrānaśvatarāṃścaiva nyaṅkūn anyāṃśca jātayaḥ | [KūPur, 1, 7 53.2]
auṣadhyaḥ phalamūlinyo romabhyastasya jajñire | [KūPur, 1, 7 53.3]
gāyatraṃ ca ṛcaṃ caiva trivṛtsāmarathantaram | [KūPur, 1, 7 54.1]
agniṣṭomaṃ ca yajñānāṃ nirmame prathamānmukhāt | [KūPur, 1, 7 54.2]
yajūṃṣi traiṣṭubhaṃ chandaḥ stomaṃ pañcadaśaṃ tathā | [KūPur, 1, 7 55.1]
bṛhatsāma tathokthaṃ ca dakṣiṇādasṛjanmukhāt | [KūPur, 1, 7 55.2]
sāmāni jāgataṃ chandaḥ stomaṃ saptadaśaṃ tathā | [KūPur, 1, 7 56.1]
vairūpamatirātraṃ ca paścimādasṛjanmukhāt | [KūPur, 1, 7 56.2]
ekaviṃśam atharvāṇam āptoryāmāṇam eva ca | [KūPur, 1, 7 57.1]
anuṣṭubhaṃ savairājamuttarādasṛjanmukhāt | [KūPur, 1, 7 57.2]
uccāvacāni bhūtāni gātrebhyastasya jajñire | [KūPur, 1, 7 58.1]
brahmaṇo hi prajāsargaṃ sṛjatastu prajāpateḥ | [KūPur, 1, 7 58.2]
sṛṣṭvā catuṣṭayaṃ sargaṃ devarṣipitṛmānuṣam | [KūPur, 1, 7 59.1]
tato 'sṛjacca bhūtāni sthāvarāṇi carāṇi ca | [KūPur, 1, 7 59.2]
yakṣān piśācān gandharvāṃstathaivāpsarasaḥ śubhāḥ | [KūPur, 1, 7 60.1]
narakinnararakṣāṃsi vayaḥ paśumṛgoragān | [KūPur, 1, 7 60.2]
avyayaṃ ca vyayaṃ caiva dvayaṃ sthāvarajaṅgamam | [KūPur, 1, 7 60.3]
teṣāṃ ye yāni karmāṇi prāksṛṣṭau pratipedire | [KūPur, 1, 7 61.1]
tānyeva te prapadyante sṛjyamānāḥ punaḥ punaḥ | [KūPur, 1, 7 61.2]
hiṃsrāhiṃsre mṛdukrūre dharmādharmāvṛtānṛte | [KūPur, 1, 7 62.1]
tadbhāvitāḥ prapadyante tasmāt tat tasya rocate | [KūPur, 1, 7 62.2]
mahābhūteṣu nānātvam indriyārtheṣu mūrtiṣu | [KūPur, 1, 7 63.1]
viniyogaṃ ca bhūtānāṃ dhātaiva vidadhāt svayam | [KūPur, 1, 7 63.2]
nāmarūpaṃ ca bhūtānāṃ kṛtyānāṃ ca prapañcanam | [KūPur, 1, 7 64.1]
vedaśabdebhya evādau nirmame sa maheśvaraḥ | [KūPur, 1, 7 64.2]
ārṣāṇi caiva nāmāni yāśca vedeṣu dṛṣṭayaḥ | [KūPur, 1, 7 65.1]
śarvaryante prasūtānāṃ tānyevaibhyo dadātyajaḥ | [KūPur, 1, 7 65.2]
yathartāvṛtuliṅgāni nānārūpāṇi paryaye | [KūPur, 1, 7 66.1]
dṛśyante tāni tānyeva tathā bhāvā yugādiṣu | [KūPur, 1, 7 66.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptamo 'dhyāyaḥ | [KūPur, 1, 7 67.1]
{KūPur, 1, 8}
śrīkūrma uvāca | [KūPur, 1, 8 1.1]
evaṃ bhūtāni sṛṣṭāni sthāvarāṇi carāṇi ca | [KūPur, 1, 8 1.2]
yadā cāsya prajāḥ sṛṣṭā na vyavardhanta dhīmataḥ | [KūPur, 1, 8 1.3]
tamomātrāvṛto brahmā tadāśocata duḥkhitaḥ | [KūPur, 1, 8 2.1]
tataḥ sa vidadhe buddhimarthaniścayagāminīm | [KūPur, 1, 8 2.2]
athātmani samadrākṣīt tamomātrāṃ niyāmikām | [KūPur, 1, 8 3.1]
rajaḥsattvaṃ ca saṃvṛtya vartamānāṃ svadharmataḥ | [KūPur, 1, 8 3.2]
tamastad vyanudat paścāt rajaḥsattvena saṃyutaḥ | [KūPur, 1, 8 4.1]
tat tamaḥ pratinunnaṃ vai mithunaṃ samajāyata | [KūPur, 1, 8 4.2]
adharmācaraṇo viprā hiṃsā cāśubhalakṣaṇā | [KūPur, 1, 8 5.1]
svāṃ tanuṃ sa tato brahmā tāmapohata bhāsvarām | [KūPur, 1, 8 5.2]
dvidhā akarot punar deham | [KūPur, 1, 8 450312_1]
ardhena puruṣaḥ abhavat ardhena nārī | [KūPur, 1, 8 450312_2]
puruṣaḥ virājam asṛjat prabhuḥ | [KūPur, 1, 8 450313_1]
nārīṃ ca śatarūpākhyāṃ yoginīṃ sasṛje śubhām | [KūPur, 1, 8 7.1]
sā divam pṛthivīm ca eva mahimnā vyāpya saṃsthitā yoga aiśvarya bala upetā jñāna vijñāna saṃyutā | [KūPur, 1, 8 450315_1]
yo 'bhavat puruṣāt putro virāḍavyaktajanmanaḥ | [KūPur, 1, 8 8.2]
svāyaṃbhuvo manurdevaḥ so 'bhavat puruṣo muniḥ | [KūPur, 1, 8 9.1]
sā devī śatarūpākhyā tapaḥ kṛtvā suduścaram | [KūPur, 1, 8 9.2]
bhartāraṃ brahmaṇaḥ putraṃ manumevānupadyata | [KūPur, 1, 8 10.1]
tasmācca śatarūpā sā putradvayamasūyata | [KūPur, 1, 8 10.2]
priyavratottānapādau kanyādvayamanuttamam | [KūPur, 1, 8 11.1]
tayoḥ prasūtiṃ dakṣāya manuḥ kanyāṃ dadau punaḥ | [KūPur, 1, 8 11.2]
prajāpatirathākūtiṃ mānaso jagṛhe ruciḥ | [KūPur, 1, 8 12.1]
ākūtyāṃ mithunaṃ jajñe mānasasya ruceḥ śubham | [KūPur, 1, 8 12.2]
yajñaśca dakṣiṇā caiva yābhyāṃ saṃvardhitaṃ jagat | [KūPur, 1, 8 12.3]
yajñasya dakṣiṇāyām putrāḥ dvādaśa jajñire | [KūPur, 1, 8 450327_1]
yāmāḥ iti samākhyātāḥ devāḥ svāyambhuve antare | [KūPur, 1, 8 450328_1]
prasūtau ca tathā dakṣaḥ catasraḥ viṃśatim tathā sasarja kanyāḥ | [KūPur, 1, 8 450330_1]
nāmāni tāsām samyak nibodhata | [KūPur, 1, 8 450330_2]
śraddhā lakṣmīrdhṛtistuṣṭiḥ puṣṭirmedhā kriyā tathā | [KūPur, 1, 8 15.1]
buddhir lajjā vapuḥ śāntiḥ siddhiḥ kīrtistrayodaśī | [KūPur, 1, 8 15.2]
patnyarthaṃ pratijagrāha dharmo dākṣāyaṇīḥ śubhāḥ | [KūPur, 1, 8 16.1]
tābhyaḥ śiṣṭā yavīyasya ekādaśa sulocanāḥ | [KūPur, 1, 8 16.2]
khyātiḥ satyatha saṃbhūtiḥ smṛtiḥ prītiḥ kṣamā tathā | [KūPur, 1, 8 17.1]
saṃtatiścānasūyā ca ūrjā svāhā svadhā tathā | [KūPur, 1, 8 17.2]
bhṛgurbhavo marīciśca tathā caivāṅgirā muniḥ | [KūPur, 1, 8 18.1]
pulastyaḥ pulahaścaiva kratuḥ paramadharmavit | [KūPur, 1, 8 18.2]
atrirvasiṣṭho vahniśca pitaraśca yathākramam | [KūPur, 1, 8 19.1]
khyātyādyā jagṛhuḥ kanyā munayo munisattamāḥ | [KūPur, 1, 8 19.2]
śraddhāyā ātmajaḥ kāmo darpo lakṣmīsutaḥ smṛtaḥ | [KūPur, 1, 8 20.1]
dhṛtyāstu niyamaḥ putrastuṣṭyāḥ saṃtoṣa ucyate | [KūPur, 1, 8 20.2]
puṣṭyā lābhaḥ sutaścāpi medhāputraḥ śrutastathā | [KūPur, 1, 8 21.1]
kriyāyāścābhavat putro daṇḍaḥ samaya eva ca | [KūPur, 1, 8 21.2]
buddhyā bodhaḥ sutastadvadapramādo vyajāyata | [KūPur, 1, 8 22.1]
lajjāyā vinayaḥ putro vapuṣo vyavasāyakaḥ | [KūPur, 1, 8 22.2]
kṣemaḥ śāntisutaścāpi sukhaṃ siddhirajāyata | [KūPur, 1, 8 23.1]
yaśaḥ kīrtisutastadvadityete dharmasūnavaḥ | [KūPur, 1, 8 23.2]
kāmasya harṣaḥ putro 'bhūd devānando vyajāyata | [KūPur, 1, 8 24.1]
ityeṣa vai sukhodarkaḥ sargo dharmasya kīrtitaḥ | [KūPur, 1, 8 24.2]
jajñe hiṃsā tvadharmād vai nikṛtiṃ cānṛtaṃ sutam | [KūPur, 1, 8 25.1]
nikṛtyanṛtayorjajñe bhayaṃ naraka eva ca | [KūPur, 1, 8 25.2]
māyā ca vedanā caiva mithunaṃ tvidametayoḥ | [KūPur, 1, 8 26.1]
bhayājjajñe 'tha vai māyā mṛtyuṃ bhūtāpahāriṇam | [KūPur, 1, 8 26.2]
vedanā ca sutaṃ cāpi duḥkhaṃ jajñe 'tha rauravāt | [KūPur, 1, 8 27.1]
mṛtyorvyādhijarāśokatṛṣṇākrodhāśca jajñire | [KūPur, 1, 8 27.2]
duḥkhottarāḥ smṛtā hyete sarve cādharmalakṣaṇāḥ | [KūPur, 1, 8 28.1]
naiṣāṃ bhāryāsti putro vā sarve te hyūrdhvaretasaḥ | [KūPur, 1, 8 28.2]
ityeṣa tāmasaḥ sargo jajñe dharmaniyāmakaḥ | [KūPur, 1, 8 29.1]
saṃkṣepeṇa mayā proktā visṛṣṭirmunipuṅgavāḥ | [KūPur, 1, 8 29.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge 'ṣṭamo 'dhyāyaḥ | [KūPur, 1, 8 30.1]
{KūPur, 1, 9}
sūta uvāca | [KūPur, 1, 9 1.1]
etacchrutvā tu vacanaṃ nāradādyā maharṣayaḥ | [KūPur, 1, 9 1.2]
praṇamya varadaṃ viṣṇuṃ papracchuḥ saṃśayānvitāḥ | [KūPur, 1, 9 1.3]
ṛṣaya ūcuḥ | [KūPur, 1, 9 2.1]
kathito bhavatā sargo mukhyādīnāṃ janārdana | [KūPur, 1, 9 2.2]
idānīṃ saṃśayaṃ cemamasmākaṃ chettumarhasi | [KūPur, 1, 9 2.3]
kathaṃ sa bhagavānīśaḥ pūrvajo 'pi pinākadhṛk | [KūPur, 1, 9 3.1]
putratvamagamacchaṃbhur brahmaṇo 'vyaktajanmanaḥ | [KūPur, 1, 9 3.2]
kathaṃ ca bhagavāñjajñe brahmā lokapitāmahaḥ | [KūPur, 1, 9 4.1]
aṇḍajo jagatāmīśastanno vaktumihārhasi | [KūPur, 1, 9 4.2]
śrīkūrma uvāca | [KūPur, 1, 9 5.1]
śṛṇudhvamṛṣayaḥ sarve śaṅkarasyāmitaujasaḥ | [KūPur, 1, 9 5.2]
putratvaṃ brahmaṇastasya padmayonitvameva ca | [KūPur, 1, 9 5.3]
atītakalpāvasāne tamobhūtaṃ jagattrayam | [KūPur, 1, 9 6.1]
āsīdekārṇavaṃ sarvaṃ na devādyā na carṣayaḥ | [KūPur, 1, 9 6.2]
tatra nārāyaṇo devo nirjane nirupaplave | [KūPur, 1, 9 7.1]
āśritya śeṣaśayanaṃ suṣvāpa puruṣottamaḥ | [KūPur, 1, 9 7.2]
sahasraśīrṣā bhūtvā sa sahasrākṣaḥ sahasrapāt | [KūPur, 1, 9 8.1]
sahasrabāhuḥ sarvajñaścintyamāno manīṣibhiḥ | [KūPur, 1, 9 8.2]
pītavāsā viśālākṣo nīlajīmūtasannibhaḥ | [KūPur, 1, 9 9.1]
mahāvibhūtir yogātmā yogināṃ hṛdayālayaḥ | [KūPur, 1, 9 9.2]
kadācit tasya suptasya līlārthaṃ divyamadbhutam | [KūPur, 1, 9 10.1]
trailokyasāraṃ vimalaṃ nābhyāṃ paṅkajam udbabhau | [KūPur, 1, 9 10.2]
śatayojanavistīrṇaṃ taruṇādityasannibham | [KūPur, 1, 9 11.1]
divyagandhamayaṃ puṇyaṃ karṇikākesarānvitam | [KūPur, 1, 9 11.2]
tasyaivaṃ suciraṃ kālaṃ vartamānasya śārṅgiṇaḥ | [KūPur, 1, 9 12.1]
hiraṇyagarbho bhagavāṃstaṃ deśamupacakrame | [KūPur, 1, 9 12.2]
sa taṃ kareṇa viśvātmā samutthāpya sanātanam | [KūPur, 1, 9 13.1]
provāca madhuraṃ vākyaṃ māyayā tasya mohitaḥ | [KūPur, 1, 9 13.2]
asminnekārṇave ghore nirjane tamasāvṛte | [KūPur, 1, 9 14.1]
ekākī ko bhavāñchete brūhi me puruṣarṣabha | [KūPur, 1, 9 14.2]
tasya tad vacanaṃ śrutvā vihasya garuḍadhvajaḥ | [KūPur, 1, 9 15.1]
uvāca devaṃ brahmāṇaṃ meghagambhīraniḥsvanaḥ | [KūPur, 1, 9 15.2]
bho bho nārāyaṇaṃ devaṃ lokānāṃ prabhavāpyayam | [KūPur, 1, 9 16.1]
mahāyogeśvaraṃ māṃ tvaṃ jānīhi puruṣottamam | [KūPur, 1, 9 16.2]
mayi paśya jagat kṛtsnaṃ tvāṃ ca lokapitāmaham | [KūPur, 1, 9 17.1]
saparvatamahādvīpaṃ samudraiḥ saptabhirvṛtam | [KūPur, 1, 9 17.2]
evamābhāṣya viśvātmā provāca puruṣaṃ hariḥ | [KūPur, 1, 9 18.1]
jānannapi mahāyogī ko bhavāniti vedhasam | [KūPur, 1, 9 18.2]
tataḥ prahasya bhagavān brahmā vedanidhiḥ prabhuḥ | [KūPur, 1, 9 19.1]
pratyuvācāmbujābhākṣaṃ sasmitaṃ ślakṣṇayā girā | [KūPur, 1, 9 19.2]
ahaṃ dhātā vidhātā ca svayaṃbhūḥ prapitāmahaḥ | [KūPur, 1, 9 20.1]
mayyeva saṃsthitaṃ viśvaṃ brahmāhaṃ viśvatomukhaḥ | [KūPur, 1, 9 20.2]
śrutvā vācaṃ sa bhagavān viṣṇuḥ satyaparākramaḥ | [KūPur, 1, 9 21.1]
anujñāpyātha yogena praviṣṭo brahmaṇastanum | [KūPur, 1, 9 21.2]
trailokyametat sakalaṃ sadevāsuramānuṣam | [KūPur, 1, 9 22.1]
udare tasya devasya dṛṣṭvā vismayamāgataḥ | [KūPur, 1, 9 22.2]
tadāsya vaktrānniṣkramya pannagendraniketanaḥ | [KūPur, 1, 9 23.1]
ajātaśatrurbhagavān pitāmahamathābravīt | [KūPur, 1, 9 23.2]
bhavānapyevamevādya śāśvataṃ hi mamodaram | [KūPur, 1, 9 24.1]
praviśya lokān paśyaitān vicitrān puruṣarṣabha | [KūPur, 1, 9 24.2]
tataḥ prahlādanīṃ vāṇīṃ śrutvā tasyābhinandya ca | [KūPur, 1, 9 25.1]
śrīpaterudaraṃ bhūyaḥ praviveśa kuśadhvajaḥ | [KūPur, 1, 9 25.2]
tāneva lokān garbhasthānapaśyat satyavikramaḥ | [KūPur, 1, 9 26.1]
paryaṭitvā tu devasya dadṛśe 'ntaṃ na vai hareḥ | [KūPur, 1, 9 26.2]
tato dvārāṇi sarvāṇi pihitāni mahātmanā | [KūPur, 1, 9 27.1]
janārdanena brahmāsau nābhyāṃ dvāramavindata | [KūPur, 1, 9 27.2]
tatra yogabalenāsau praviśya kanakāṇḍajaḥ | [KūPur, 1, 9 28.1]
ujjahārātmano rūpaṃ puṣkarāccaturānanaḥ | [KūPur, 1, 9 28.2]
virarājāravindasthaḥ padmagarbhasamadyutiḥ | [KūPur, 1, 9 29.1]
brahmā svayaṃbhūrbhagavān jagadyoniḥ pitāmahaḥ | [KūPur, 1, 9 29.2]
sa manyamāno viśveśamātmānaṃ paramaṃ padam | [KūPur, 1, 9 30.1]
provāca puruṣaṃ viṣṇuṃ meghagambhīrayā girā | [KūPur, 1, 9 30.2]
kiṃ kṛtaṃ bhavatedānīmātmano jayakāṅkṣayā | [KūPur, 1, 9 31.1]
eko 'haṃ prabalo nānyo māṃ vai ko 'bhibhaviṣyati | [KūPur, 1, 9 31.2]
śrutvā nārāyaṇo vākyaṃ brahmaṇo lokatantriṇaḥ | [KūPur, 1, 9 32.1]
sāntvapūrvamidaṃ vākyaṃ babhāṣe madhuraṃ hariḥ | [KūPur, 1, 9 32.2]
bhavān dhātā vidhātā ca svayaṃbhūḥ prapitāmahaḥ | [KūPur, 1, 9 33.1]
na mātsaryābhiyogena dvārāṇi pihitāni me | [KūPur, 1, 9 33.2]
kiṃtu līlārthamevaitanna tvāṃ bādhitumicchayā | [KūPur, 1, 9 34.1]
ko hi bādhitumanvicched devadevaṃ pitāmaham | [KūPur, 1, 9 34.2]
na te 'nyathāvagantavyaṃ mānyo me sarvathā bhavān | [KūPur, 1, 9 35.1]
sarvamanvaya kalyāṇaṃ yanmayāpahṛtaṃ tava | [KūPur, 1, 9 35.2]
asmācca kāraṇād brahman putro bhavatu me bhavān | [KūPur, 1, 9 36.1]
padmayoniriti khyāto matpriyārthaṃ jaganmaya | [KūPur, 1, 9 36.2]
tataḥ sa bhagavān devo varaṃ dattvā kirīṭine | [KūPur, 1, 9 37.1]
praharṣamatulaṃ gatvā punarviṣṇumabhāṣata | [KūPur, 1, 9 37.2]
bhavān sarvātmako 'nantaḥ sarveṣāṃ parameśvaraḥ | [KūPur, 1, 9 38.1]
sarvabhūtāntarātmā vai paraṃ brahma sanātanam | [KūPur, 1, 9 38.2]
ahaṃ vai sarvalokānāmātmā lokamaheśvaraḥ | [KūPur, 1, 9 39.1]
manmayaṃ sarvamevedaṃ brahmāhaṃ puruṣaḥ paraḥ | [KūPur, 1, 9 39.2]
nāvābhyāṃ vidyate hyanyo lokānāṃ parameśvaraḥ | [KūPur, 1, 9 40.1]
ekā mūrtirdvidhā bhinnā nārāyaṇapitāmahau | [KūPur, 1, 9 40.2]
tenaivamukto brahmāṇaṃ vāsudevo 'bravīdidam | [KūPur, 1, 9 41.1]
iyaṃ pratijñā bhavato vināśāya bhaviṣyati | [KūPur, 1, 9 41.2]
kiṃ na paśyasi yogeśaṃ brahmādhipatimavyayam | [KūPur, 1, 9 42.1]
pradhānapuruṣeśānaṃ vedāhaṃ parameśvaram | [KūPur, 1, 9 42.2]
yaṃ na paśyanti yogīndrāḥ sāṃkhyā api maheśvaram | [KūPur, 1, 9 43.1]
anādinidhanaṃ brahma tameva śaraṇaṃ vraja | [KūPur, 1, 9 43.2]
tataḥ kruddho 'mbujābhākṣaṃ brahmā provāca keśavam | [KūPur, 1, 9 44.1]
bhavān na nūnamātmānaṃ vetti tat paramakṣaram | [KūPur, 1, 9 44.2]
brahmāṇaṃ jagatāmekamātmānaṃ paramaṃ padam | [KūPur, 1, 9 45.1]
nāvābhyāṃ vidyate hyanyo lokānāṃ parameśvaraḥ | [KūPur, 1, 9 45.2]
saṃtyajya nidrāṃ vipulāṃ svamātmānaṃ vilokaya | [KūPur, 1, 9 46.1]
tasya tat krodhajaṃ vākyaṃ śrutvā viṣṇurabhāṣata | [KūPur, 1, 9 46.2]
mā maivaṃ vada kalyāṇa parivādaṃ mahātmanaḥ | [KūPur, 1, 9 47.1]
na me 'styaviditaṃ brahman nānyathāhaṃ vadāmi te | [KūPur, 1, 9 47.2]
kiṃtu mohayati brahman bhavantaṃ pārameśvarī | [KūPur, 1, 9 48.1]
māyāśeṣaviśeṣāṇāṃ hetur ātmasamudbhavā | [KūPur, 1, 9 48.2]
etāvaduktvā bhagavān viṣṇustūṣṇīṃ babhūva ha | [KūPur, 1, 9 49.1]
jñātvā tat paramaṃ tattvaṃ svamātmānaṃ maheśvaram | [KūPur, 1, 9 49.2]
kuto 'pyaparimeyātmā bhūtānāṃ parameśvaraḥ | [KūPur, 1, 9 50.1]
prasādaṃ brahmaṇe kartuṃ prādurāsīt tato haraḥ | [KūPur, 1, 9 50.2]
lalāṭanayano 'nanto jaṭāmaṇḍalamaṇḍitaḥ | [KūPur, 1, 9 51.1]
triśūlapāṇirbhagavāṃstejasāṃ paramo nidhiḥ | [KūPur, 1, 9 51.2]
divyāṃ viśālāṃ grathitāṃ grahaiḥ sārkendutārakaiḥ | [KūPur, 1, 9 52.1]
mālāmatyadbhutākārāṃ dhārayan pādalambinīm | [KūPur, 1, 9 52.2]
taṃ dṛṣṭvā devamīśānaṃ brahmā lokapitāmahaḥ | [KūPur, 1, 9 53.1]
mohito māyayātyarthaṃ pītavāsasam abravīt | [KūPur, 1, 9 53.2]
ka eṣa puruṣo 'nantaḥ śūlapāṇistrilocanaḥ | [KūPur, 1, 9 54.1]
tejorāśir ameyātmā samāyāti janārdana | [KūPur, 1, 9 54.2]
tasya tad vacanaṃ śrutvā viṣṇurdānavamardanaḥ | [KūPur, 1, 9 55.1]
apaśyadīśvaraṃ devaṃ jvalantaṃ vimale 'mbhasi | [KūPur, 1, 9 55.2]
jñātvā tatparamaṃ bhāvamaiśvaraṃ brahmabhāvanam | [KūPur, 1, 9 56.1]
provācotthāya bhagavān devadevaṃ pitāmaham | [KūPur, 1, 9 56.2]
ayaṃ devo mahādevaḥ svayaṃjyotiḥ sanātanaḥ | [KūPur, 1, 9 57.1]
anādinidhano 'cintyo lokānāmīśvaro mahān | [KūPur, 1, 9 57.2]
śaṅkaraḥ śaṃbhurīśānaḥ sarvātmā parameśvaraḥ | [KūPur, 1, 9 58.1]
bhūtānāmadhipo yogī maheśo vimalaḥ śivaḥ | [KūPur, 1, 9 58.2]
eṣa dhātā vidhātā ca pradhānapuruṣeśvaraḥ | [KūPur, 1, 9 59.1]
yaṃ prapaśyanti yatayo brahmabhāvena bhāvitāḥ | [KūPur, 1, 9 59.2]
sṛjatyeṣa jagat kṛtsnaṃ pāti saṃharate tathā | [KūPur, 1, 9 60.1]
kālo bhūtvā mahādevaḥ kevalo niṣkalaḥ śivaḥ | [KūPur, 1, 9 60.2]
brahmāṇaṃ vidadhe pūrvaṃ bhavantaṃ yaḥ sanātanaḥ | [KūPur, 1, 9 61.1]
vedāṃśca pradadau tubhyaṃ so 'yamāyāti śaṅkaraḥ | [KūPur, 1, 9 61.2]
asyaiva cāparāṃ mūrtiṃ viśvayoniṃ sanātanīm | [KūPur, 1, 9 62.1]
vāsudevābhidhānāṃ māmavehi prapitāmaha | [KūPur, 1, 9 62.2]
kiṃ na paśyasi yogeśaṃ brahmādhipatimavyayam | [KūPur, 1, 9 63.1]
divyaṃ bhavatu te cakṣuryena drakṣyasi tatparam | [KūPur, 1, 9 63.2]
labdhvā śaivaṃ tadā cakṣurviṣṇorlokapitāmahaḥ | [KūPur, 1, 9 64.1]
bubudhe parameśānaṃ purataḥ samavasthitam | [KūPur, 1, 9 64.2]
sa labdhvā paramaṃ jñānamaiśvaraṃ prapitāmahaḥ | [KūPur, 1, 9 65.1]
prapede śaraṇaṃ devaṃ tameva pitaraṃ śivam | [KūPur, 1, 9 65.2]
oṅkāraṃ samanusmṛtya saṃstabhyātmānamātmanā | [KūPur, 1, 9 66.1]
atharvaśirasā devaṃ tuṣṭāva ca kṛtāñjaliḥ | [KūPur, 1, 9 66.2]
saṃstutastena bhagavān brahmaṇā parameśvaraḥ | [KūPur, 1, 9 67.1]
avāpa paramāṃ prītiṃ vyājahāra smayanniva | [KūPur, 1, 9 67.2]
matsamastvaṃ na saṃdeho madbhaktaśca yato bhavān | [KūPur, 1, 9 68.1]
mayaivotpāditaḥ pūrvaṃ lokasṛṣṭyarthamavyayam | [KūPur, 1, 9 68.2]
tvamātmā hyādipuruṣo mama dehasamudbhavaḥ | [KūPur, 1, 9 69.1]
varaṃ varaya viśvātman varado 'haṃ tavānagha | [KūPur, 1, 9 69.2]
sa devadevavacanaṃ niśamya kamalodbhavaḥ | [KūPur, 1, 9 70.1]
nirīkṣya viṣṇuṃ puruṣaṃ praṇamyāha vṛṣadhvajam | [KūPur, 1, 9 70.2]
bhagavan bhūtabhavyeśa mahādevāmbikāpate | [KūPur, 1, 9 71.1]
tvāmeva putramicchāmi tvayā vā sadṛśaṃ sutam | [KūPur, 1, 9 71.2]
mohito 'smi mahādeva māyayā sūkṣmayā tvayā | [KūPur, 1, 9 72.1]
na jāne paramaṃ bhāvaṃ yāthātathyena te śiva | [KūPur, 1, 9 72.2]
tvameva deva bhaktānāṃ bhrātā mātā pitā suhṛt | [KūPur, 1, 9 73.1]
prasīda tava pādābjaṃ namāmi śaraṇaṃ gataḥ | [KūPur, 1, 9 73.2]
sa tasya vacanaṃ śrutvā jagannātho vṛṣadhvajaḥ | [KūPur, 1, 9 74.1]
vyājahāra tadā putraṃ samālokya janārdanam | [KūPur, 1, 9 74.2]
yadarthitaṃ bhagavatā tat kariṣyāmi putraka | [KūPur, 1, 9 75.1]
vijñānamaiśvaraṃ divyamutpatsyati tavānagha | [KūPur, 1, 9 75.2]
tvameva sarvabhūtānāmādikartā niyojitaḥ | [KūPur, 1, 9 76.1]
tathā kuruṣva deveśa mayā lokapitāmaha | [KūPur, 1, 9 76.2]
eṣa nārāyaṇo 'nanto mamaiva paramā tanuḥ | [KūPur, 1, 9 77.1]
bhaviṣyati taveśāno yogakṣemavaho hariḥ | [KūPur, 1, 9 77.2]
evaṃ vyāhṛtya hastābhyāṃ prītātmā parameśvaraḥ | [KūPur, 1, 9 78.1]
saṃspṛśya devaṃ brahmāṇaṃ hariṃ vacanamabravīt | [KūPur, 1, 9 78.2]
tuṣṭo 'smi sarvathāhaṃ te bhaktyā tava jaganmaya | [KūPur, 1, 9 79.1]
varaṃ vṛṇīṣva nahyāvāṃ vibhinnau paramārthataḥ | [KūPur, 1, 9 79.2]
śrutvātha devavacanaṃ viṣṇurviśvajaganmayaḥ | [KūPur, 1, 9 80.1]
prāha prasannayā vācā samālokya caturmukham | [KūPur, 1, 9 80.2]
eṣa eva varaḥ ślāghyo yadahaṃ parameśvaram | [KūPur, 1, 9 81.1]
paśyāmi paramātmānaṃ bhaktirbhavatu me tvayi | [KūPur, 1, 9 81.2]
tathetyuktvā mahādevaḥ punarviṣṇumabhāṣata | [KūPur, 1, 9 82.1]
bhavān sarvasya kāryasya kartāham adhidaivatam | [KūPur, 1, 9 82.2]
manmayaṃ tvanmayaṃ caiva sarvametanna saṃśayaḥ | [KūPur, 1, 9 83.1]
bhavān somastvahaṃ sūryo bhavān rātrirahaṃ dinam | [KūPur, 1, 9 83.2]
bhavān prakṛtiravyaktamahaṃ puruṣa eva ca | [KūPur, 1, 9 84.1]
bhavān jñānamahaṃ jñātā bhavān māyāhamīśvaraḥ | [KūPur, 1, 9 84.2]
bhavān vidyātmikā śaktiḥ śaktimānahamīśvaraḥ | [KūPur, 1, 9 85.1]
yo 'haṃ suniṣkalo devaḥ so 'pi nārāyaṇaḥ paraḥ | [KūPur, 1, 9 85.2]
ekībhāvena paśyanti yogino brahmavādinaḥ | [KūPur, 1, 9 86.1]
tvām anāśritya viśvātman na yogī māmupaiṣyati | [KūPur, 1, 9 86.2]
pālayaitajjagat kṛtsnaṃ sadevāsuramānuṣam | [KūPur, 1, 9 86.3]
itīdamuktvā bhagavānanādiḥ svamāyayā mohitabhūtabhedaḥ | [KūPur, 1, 9 87.1]
jagāma janmarddhivināśahīnaṃ dhāmaikamavyaktam anantaśaktiḥ | [KūPur, 1, 9 87.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge navamo 'dhyāyaḥ | [KūPur, 1, 9 88.1]
{KūPur, 1, 10}
śrīkūrma uvāca | [KūPur, 1, 10 1.1]
gate maheśvare deve svādhivāsaṃ pitāmahaḥ | [KūPur, 1, 10 1.2]
tadeva sumahat padmaṃ bheje nābhisamutthitam | [KūPur, 1, 10 1.3]
atha dīrgheṇa kālena tatrāpratimapauruṣau | [KūPur, 1, 10 2.1]
mahāsurau samāyātau bhrātarau madhukaiṭabhau | [KūPur, 1, 10 2.2]
krodhena mahatāviṣṭau mahāparvatavigrahau | [KūPur, 1, 10 3.1]
karṇāntarasamudbhūtau devadevasya śārṅgiṇaḥ | [KūPur, 1, 10 3.2]
tāvāgatau samīkṣyāha nārāyaṇamajo vibhuḥ | [KūPur, 1, 10 4.1]
trailokyakaṇṭakāvetāvasurau hantumarhasi | [KūPur, 1, 10 4.2]
tasya tad vacanaṃ śrutvā harirnārāyaṇaḥ prabhuḥ | [KūPur, 1, 10 5.1]
ājñāpayāmāsa tayorvadhārthaṃ puruṣāvubhau | [KūPur, 1, 10 5.2]
tadājñayā mahadyuddhaṃ tayostābhyāmabhūd dvijāḥ | [KūPur, 1, 10 6.1]
vyanayat kaiṭabhaṃ viṣṇurjiṣṇuśca vyanayanmadhum | [KūPur, 1, 10 6.2]
tataḥ padmāsanāsīnaṃ jagannāthaṃ pitāmaham | [KūPur, 1, 10 7.1]
babhāṣe madhuraṃ vākyaṃ snehāviṣṭamanā hariḥ | [KūPur, 1, 10 7.2]
asmānmayocyamānastvaṃ padmādavatara prabho | [KūPur, 1, 10 8.1]
nāhaṃ bhavantaṃ śaknomi voḍhuṃ tejomayaṃ gurum | [KūPur, 1, 10 8.2]
tato 'vatīrya viśvātmā dehamāviśya cakriṇaḥ | [KūPur, 1, 10 9.1]
avāpa vaiṣṇavīṃ nidrāmekībhūyātha viṣṇunā | [KūPur, 1, 10 9.2]
sahasraśīrṣanayanaḥ śaṅkhacakragadādharaḥ | [KūPur, 1, 10 10.1]
brahmā nārāyaṇākhyo 'sau suṣvāpa salile tadā | [KūPur, 1, 10 10.2]
so 'nubhūya ciraṃ kālamānandaṃ paramātmanaḥ | [KūPur, 1, 10 11.1]
anādyanantam advaitaṃ svātmānaṃ brahmasaṃjñitam | [KūPur, 1, 10 11.2]
tataḥ prabhāte yogātmā bhūtvā devaścaturmukhaḥ | [KūPur, 1, 10 12.1]
sasarja sṛṣṭiṃ tadrūpāṃ vaiṣṇavaṃ bhāvamāśritaḥ | [KūPur, 1, 10 12.2]
purastādasṛjad devaḥ sanandaṃ sanakaṃ tathā | [KūPur, 1, 10 13.1]
ṛbhuṃ sanatkumāraṃ ca pūrvajaṃ taṃ sanātanam | [KūPur, 1, 10 13.2]
te dvandvamohanirmuktāḥ paraṃ vairāgyamāsthitāḥ | [KūPur, 1, 10 14.1]
viditvā paramaṃ bhāvaṃ na sṛṣṭau dadhire matim | [KūPur, 1, 10 14.2]
teṣvevaṃ nirapekṣeṣu lokasṛṣṭau pitāmahaḥ | [KūPur, 1, 10 15.1]
babhūva naṣṭacetā vai māyayā parameṣṭhinaḥ | [KūPur, 1, 10 15.2]
tataḥ purāṇapuruṣo jaganmūrtirjanārdanaḥ | [KūPur, 1, 10 16.1]
vyājahārātmanaḥ putraṃ mohanāśāya padmajam | [KūPur, 1, 10 16.2]
viṣṇuruvāca | [KūPur, 1, 10 17.1]
kaccinna vismṛto devaḥ śūlapāṇiḥ sanātanaḥ | [KūPur, 1, 10 17.2]
yaduktavānātmano 'sau putratve tava śaṅkaraḥ | [KūPur, 1, 10 17.3]
avāpya saṃjñāṃ govindāt padmayoniḥ pitāmahaḥ | [KūPur, 1, 10 18.1]
prajāḥ sraṣṭumanāstepe tapaḥ paramaduścaram | [KūPur, 1, 10 18.2]
tasyaivaṃ tapyamānasya na kiṃcit samavartata | [KūPur, 1, 10 19.1]
tato dīrgheṇa kālena duḥkhāt krodho 'bhyajāyata | [KūPur, 1, 10 19.2]
krodhāviṣṭasya netrābhyāṃ prāpatannaśrubindavaḥ | [KūPur, 1, 10 20.1]
tatastebhyo 'śrubindubhyo bhūtāḥ pretāstathābhavan | [KūPur, 1, 10 20.2]
sarvāṃstānaśrujān dṛṣṭvā brahmātmānam anindata | [KūPur, 1, 10 21.1]
jahau prāṇāṃśca bhagavān krodhāviṣṭaḥ prajāpatiḥ | [KūPur, 1, 10 21.2]
tadā prāṇamayo rudraḥ prādurāsīt prabhor mukhāt | [KūPur, 1, 10 22.1]
sahasrādityasaṃkāśo yugāntadahanopamaḥ | [KūPur, 1, 10 22.2]
ruroda susvaraṃ ghoraṃ devadevaḥ svayaṃ śivaḥ | [KūPur, 1, 10 23.1]
rodamānaṃ tato brahmā mā rodīrityabhāṣata | [KūPur, 1, 10 23.2]
rodanād rudra ityevaṃ loke khyātiṃ gamiṣyasi | [KūPur, 1, 10 23.3]
anyāni sapta nāmāni patnīḥ putrāṃścaśāśvatān | [KūPur, 1, 10 24.1]
sthānāni caiṣāmaṣṭānāṃ dadau lokapitāmahaḥ | [KūPur, 1, 10 24.2]
bhavaḥ śarvastatheśānaḥ paśūnāṃ patireva ca | [KūPur, 1, 10 25.1]
bhīmaścogro mahādevastāni nāmāni sapta vai | [KūPur, 1, 10 25.2]
sūryo jalaṃ mahī vahnirvāyurākāśameva ca | [KūPur, 1, 10 26.1]
dīkṣito brāhmaṇaścandra ityetā aṣṭamūrtayaḥ | [KūPur, 1, 10 26.2]
sthāneṣveteṣu ye rudraṃ dhyāyanti praṇamanti ca | [KūPur, 1, 10 27.1]
teṣāmaṣṭatanurdevo dadāti paramaṃ padam | [KūPur, 1, 10 27.2]
suvarcalā tathaivomā vikeśī ca tathā śivā | [KūPur, 1, 10 28.1]
svāhā diśaśca dīkṣā ca rohiṇī ceti patnayaḥ | [KūPur, 1, 10 28.2]
śanaiścarastathā śukro lohitāṅgo manojavaḥ | [KūPur, 1, 10 29.1]
skandaḥ sargo 'tha santāno budhaścaiṣāṃ sutāḥ smṛtāḥ | [KūPur, 1, 10 29.2]
evaṃprakāro bhagavān devadevo maheśvaraḥ | [KūPur, 1, 10 30.1]
prajādharmaṃ ca kāmaṃ ca tyaktvā vairāgyamāśritaḥ | [KūPur, 1, 10 30.2]
ātmanyādhāya cātmānamaiśvaraṃ bhāvamāsthitaḥ | [KūPur, 1, 10 31.1]
pītvā tadakṣaraṃ brahma śāśvataṃ paramāmṛtam | [KūPur, 1, 10 31.2]
prajāḥ sṛjeti cādiṣṭo brahmaṇā nīlalohitaḥ | [KūPur, 1, 10 32.1]
svātmanā sadṛśān rudrān sasarja manasā śivaḥ | [KūPur, 1, 10 32.2]
kapardino nirātaṅkān nīlakaṇṭhān pinākinaḥ | [KūPur, 1, 10 33.1]
triśūlahastānṛṣṭighnān mahānandāṃs trilocanān | [KūPur, 1, 10 33.2]
jarāmaraṇanirmuktān mahāvṛṣabhavāhanān | [KūPur, 1, 10 34.1]
vītarāgāṃśca sarvajñān koṭikoṭiśatān prabhuḥ | [KūPur, 1, 10 34.2]
tān dṛṣṭvā vividhān rudrān nirmalān nīlalohitān | [KūPur, 1, 10 35.1]
jarāmaraṇanirmuktān vyājahara haraṃ guruḥ | [KūPur, 1, 10 35.2]
mā srākṣīr īdṛśīr deva prajā mṛtyuvivarjitāḥ | [KūPur, 1, 10 36.1]
anyāḥ sṛjasva bhūteśa janmamṛtyusamanvitāḥ | [KūPur, 1, 10 36.2]
tatastamāha bhagavān kapardī kāmaśāsanaḥ | [KūPur, 1, 10 37.1]
nāsti me tādṛśaḥ sargaḥ sṛja tvamaśubhāḥ prajāḥ | [KūPur, 1, 10 37.2]
tataḥ prabhṛti devo 'sau na prasūte 'śubhāḥ prajāḥ | [KūPur, 1, 10 38.1]
svātmajaireva tai rudrairnivṛttātmā hyatiṣṭhata | [KūPur, 1, 10 38.2]
sthāṇutvaṃ tena tasyāsīd devadevasya śūlinaḥ | [KūPur, 1, 10 38.3]
jñānaṃ vairāgyamaiśvaryaṃ tapaḥ satyaṃ kṣamā dhṛtiḥ | [KūPur, 1, 10 39.1]
sraṣṭṛtvam ātmasaṃbodho hyadhiṣṭhātṛtvameva ca | [KūPur, 1, 10 39.2]
avyayāni daśaitāni nityaṃ tiṣṭhanti śaṅkare | [KūPur, 1, 10 40.1]
sa eva śaṅkaraḥ sākṣāt pinākī parameśvaraḥ | [KūPur, 1, 10 40.2]
tataḥ sa bhagavān brahmā vīkṣya devaṃ trilocanam | [KūPur, 1, 10 41.1]
sahaiva mānasaiḥ putraiḥ prītivisphārilocanaḥ | [KūPur, 1, 10 41.2]
jñātvā parataraṃ bhāvamaiśvaraṃ jñānacakṣuṣā | [KūPur, 1, 10 42.1]
tuṣṭāva jagatāmekaṃ kṛtvā śirasi cāñjalim | [KūPur, 1, 10 42.2]
brahmovāca | [KūPur, 1, 10 43.1]
namaste 'stu mahādeva namaste parameśvara | [KūPur, 1, 10 43.2]
namaḥ śivāya devāya namaste brahmarūpiṇe | [KūPur, 1, 10 43.3]
namo 'stu te maheśāya namaḥ śāntāya hetave | [KūPur, 1, 10 44.1]
pradhānapuruṣeśāya yogādhipataye namaḥ | [KūPur, 1, 10 44.2]
namaḥ kālāya rudrāya mahāgrāsāya śūline | [KūPur, 1, 10 45.1]
namaḥ pinākahastāya trinetrāya namo namaḥ | [KūPur, 1, 10 45.2]
namastrimūrtaye tubhyaṃ brahmaṇo janakāya te | [KūPur, 1, 10 46.1]
brahmavidyādhipataye brahmavidyāpradāyine | [KūPur, 1, 10 46.2]
namo vedarahasyāya kālakālāya te namaḥ | [KūPur, 1, 10 47.1]
vedāntasārasārāya namo vedātmamūrtaye | [KūPur, 1, 10 47.2]
namo buddhāya śuddhāya yogināṃ gurave namaḥ | [KūPur, 1, 10 48.1]
prahīṇaśokairvividhairbhūtaiḥ parivṛtāya te | [KūPur, 1, 10 48.2]
namo brahmaṇyadevāya brahmādhipataye namaḥ | [KūPur, 1, 10 49.1]
triyambakāya devāya namaste parameṣṭhine | [KūPur, 1, 10 49.2]
namo digvāsase tubhyaṃ namo muṇḍāya daṇḍine | [KūPur, 1, 10 50.1]
anādimalahīnāya jñānagamyāya te namaḥ | [KūPur, 1, 10 50.2]
namastārāya tīrthāya namo yogarddhihetave | [KūPur, 1, 10 51.1]
namo dharmādhigamyāya yogagamyāya te namaḥ | [KūPur, 1, 10 51.2]
namaste niṣprapañcāya nirābhāsāya te namaḥ | [KūPur, 1, 10 52.1]
brahmaṇe viśvarūpāya namaste paramātmane | [KūPur, 1, 10 52.2]
tvayaiva sṛṣṭamakhilaṃ tvayyeva sakalaṃ sthitam | [KūPur, 1, 10 53.1]
tvayā saṃhriyate viśvaṃ pradhānādyaṃ jaganmaya | [KūPur, 1, 10 53.2]
tvamīśvaro mahādevaḥ paraṃ brahma maheśvaraḥ | [KūPur, 1, 10 54.1]
parameṣṭhī śivaḥ śāntaḥ puruṣo niṣkalo haraḥ | [KūPur, 1, 10 54.2]
tvamakṣaraṃ paraṃ jyotistvaṃ kālaḥ parameśvaraḥ | [KūPur, 1, 10 55.1]
tvameva puruṣo 'nantaḥ pradhānaṃ prakṛtistathā | [KūPur, 1, 10 55.2]
bhūmirāpo 'nalo vāyurvyomāhaṅkāra eva ca | [KūPur, 1, 10 56.1]
yasya rūpaṃ namasyāmi bhavantaṃ brahmasaṃjñitam | [KūPur, 1, 10 56.2]
yasya dyaurabhavanmūrdhā pādau pṛthvī diśo bhujāḥ | [KūPur, 1, 10 57.1]
ākāśamudaraṃ tasmai virāje praṇamāmyaham | [KūPur, 1, 10 57.2]
saṃtāpayati yo viśvaṃ svabhābhirbhāsayan diśaḥ | [KūPur, 1, 10 58.1]
brahmatejomayaṃ nityaṃ tasmai sūryātmane namaḥ | [KūPur, 1, 10 58.2]
havyaṃ vahati yo nityaṃ raudrī tejomayī tanuḥ | [KūPur, 1, 10 59.1]
kavyaṃ pitṛgaṇānāṃ ca tasmai vahnyātmane namaḥ | [KūPur, 1, 10 59.2]
āpyāyati yo nityaṃ svadhāmnā sakalaṃ jagat | [KūPur, 1, 10 60.1]
pīyate devatāsaṅghaistasmai somātmane namaḥ | [KūPur, 1, 10 60.2]
bibhartyaśeṣabhūtāni yo 'ntaścarati sarvadā | [KūPur, 1, 10 61.1]
śaktirmāheśvarī tubhyaṃ tasmai vāyvātmane namaḥ | [KūPur, 1, 10 61.2]
sṛjatyaśeṣamevedaṃ yaḥ svakarmānurūpataḥ | [KūPur, 1, 10 62.1]
svātmanyavasthitastasmai caturvaktrātmane namaḥ | [KūPur, 1, 10 62.2]
yaḥ śeṣaśayane śete viśvamāvṛtya māyayā | [KūPur, 1, 10 63.1]
svātmānubhūtiyogena tasmai viśvātmane namaḥ | [KūPur, 1, 10 63.2]
bibharti śirasā nityaṃ dvisaptabhuvanātmakam | [KūPur, 1, 10 64.1]
brahmāṇḍaṃ yo 'khilādhārastasmai śeṣātmane namaḥ | [KūPur, 1, 10 64.2]
yaḥ parānte parānandaṃ pītvā divyaikasākṣikam | [KūPur, 1, 10 65.1]
nṛtyatyanantamahimā tasmai rudrātmane namaḥ | [KūPur, 1, 10 65.2]
yo 'ntarā sarvabhūtānāṃ niyantā tiṣṭhatīśvaraḥ | [KūPur, 1, 10 66.1]
taṃ sarvasākṣiṇaṃ devaṃ namasye bhavatastanum | [KūPur, 1, 10 66.2]
yaṃ vinidrā jitaśvāsāḥ saṃtuṣṭāḥ samadarśinaḥ | [KūPur, 1, 10 67.1]
jyotiḥ paśyanti yuñjānāstasmai yogātmane namaḥ | [KūPur, 1, 10 67.2]
yayā saṃtarate māyāṃ yogī saṃkṣīṇakalmaṣaḥ | [KūPur, 1, 10 68.1]
apārataraparyantāṃ tasmai vidyātmane namaḥ | [KūPur, 1, 10 68.2]
yasya bhāsā vibhātīdamadvayaṃ tamasaḥ param | [KūPur, 1, 10 69.1]
prapadye tat paraṃ tattvaṃ tadrūpaṃ parameśvaram | [KūPur, 1, 10 69.2]
nityānandaṃ nirādhāraṃ niṣkalaṃ paramaṃ śivam | [KūPur, 1, 10 70.1]
prapadye paramātmānaṃ bhavantaṃ parameśvaram | [KūPur, 1, 10 70.2]
evaṃ stutvā mahādevaṃ brahmā tadbhāvabhāvitaḥ | [KūPur, 1, 10 71.1]
prāñjaliḥ praṇatastasthau gṛṇan brahma sanātanam | [KūPur, 1, 10 71.2]
tatastasmai mahādevo divyaṃ yogamanuttamam | [KūPur, 1, 10 72.1]
aiśvaryaṃ brahmasadbhāvaṃ vairāgyaṃ ca dadau haraḥ | [KūPur, 1, 10 72.2]
karābhyāṃ suśubhābhyāṃ ca saṃspṛśya praṇatārtihā | [KūPur, 1, 10 73.1]
vyājahāra svayaṃ devaḥ so 'nugṛhya pitāmaham | [KūPur, 1, 10 73.2]
yattvayābhyarthitaṃ brahman putratve bhavato mama | [KūPur, 1, 10 74.1]
kṛtaṃ mayā tat sakalaṃ sṛjasva vividhaṃ jagat | [KūPur, 1, 10 74.2]
tridhā bhinno 'smyahaṃ brahman brahmaviṣṇuharākhyayā | [KūPur, 1, 10 75.1]
sargarakṣālayaguṇairniṣkalaḥ parameśvaraḥ | [KūPur, 1, 10 75.2]
sa tvaṃ mamāgrajaḥ putraḥ sṛṣṭihetorvinirmitaḥ | [KūPur, 1, 10 76.1]
mamaiva dakṣiṇādaṅgād vāmāṅgāt puruṣottamaḥ | [KūPur, 1, 10 76.2]
tasya devādidevasya śaṃbhorhṛdayadeśataḥ | [KūPur, 1, 10 77.1]
saṃbabhūvātha rudro 'sāvahaṃ tasyāparā tanuḥ | [KūPur, 1, 10 77.2]
brahmaviṣṇuśivā brahman sargasthityantahetavaḥ | [KūPur, 1, 10 78.1]
vibhajyātmānameko 'pi svecchayā śaṅkaraḥ sthitaḥ | [KūPur, 1, 10 78.2]
tathānyāni ca rūpāṇi mama māyākṛtāni tu | [KūPur, 1, 10 79.1]
nirūpaḥ kevalaḥ svaccho mahādevaḥ svabhāvataḥ | [KūPur, 1, 10 79.2]
ebhyaḥ parataro devastrimūrtiḥ paramā tanuḥ | [KūPur, 1, 10 80.1]
māheśvarī trinayanā yogināṃ śāntidā sadā | [KūPur, 1, 10 80.2]
tasyā eva parāṃ mūrtiṃ māmavehi pitāmaha | [KūPur, 1, 10 81.1]
śāśvataiśvaryavijñānatejoyogasamanvitām | [KūPur, 1, 10 81.2]
so 'haṃ grasāmi sakalamadhiṣṭhāya tamoguṇam | [KūPur, 1, 10 82.1]
kālo bhūtvā na tamasā māmanyo 'bhibhaviṣyati | [KūPur, 1, 10 82.2]
yadā yadā hi māṃ nityaṃ vicintayasi padmaja | [KūPur, 1, 10 83.1]
tadā tadā me sānnidhyaṃ bhaviṣyati tavānagha | [KūPur, 1, 10 83.2]
etāvaduktvā brahmāṇaṃ so 'bhivandya guruṃ haraḥ | [KūPur, 1, 10 84.1]
sahaiva mānasaiḥ putraiḥ kṣaṇādantaradhīyata | [KūPur, 1, 10 84.2]
so 'pi yogaṃ samāsthāya sasarja vividhaṃ jagat | [KūPur, 1, 10 85.1]
nārāyaṇākhyo bhagavān yathāpūrvaṃ prajāpatiḥ | [KūPur, 1, 10 85.2]
marīcibhṛgvaṅgirasaṃ pulastyaṃ pulahaṃ kratum | [KūPur, 1, 10 86.1]
dakṣamatriṃ vasiṣṭhaṃ ca so 'sṛjad yogavidyayā | [KūPur, 1, 10 86.2]
nava brahmāṇa ityete purāṇe niścayaṃ gatāḥ | [KūPur, 1, 10 87.1]
sarve te brahmaṇā tulyāḥ sādhakā brahmavādinaḥ | [KūPur, 1, 10 87.2]
saṃkalpaṃ caiva dharmaṃ ca yugadharmāṃśca śāśvatān | [KūPur, 1, 10 88.1]
sthānābhimāninaḥ sarvān yathā te kathitaṃ purā | [KūPur, 1, 10 88.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge daśamo 'dhyāyaḥ | [KūPur, 1, 10 89.1]
{KūPur, 1, 11}
śrīkūrma uvāca | [KūPur, 1, 11 1.1]
evaṃ sṛṣṭvā marīcyādīn devadevaḥ pitāmahaḥ | [KūPur, 1, 11 1.2]
sahaiva mānasaiḥ putraistatāpa paramaṃ tapaḥ | [KūPur, 1, 11 1.3]
tasyaivaṃ tapato vaktrād rudraḥ kālāgnisannibhaḥ | [KūPur, 1, 11 2.1]
triśūlapāṇirīśānaḥ prādurāsīt trilocanaḥ | [KūPur, 1, 11 2.2]
ardhanārīnaravapuḥ duṣprekṣyo 'tibhayaṅkaraḥ | [KūPur, 1, 11 3.1]
vibhajātmānamityuktvā brahmā cāntardadhe bhayāt | [KūPur, 1, 11 3.2]
tathokto 'sau dvidhā strītvaṃ puruṣatvamathākarot | [KūPur, 1, 11 4.1]
bibheda puruṣatvaṃ ca daśadhā caikadhā punaḥ | [KūPur, 1, 11 4.2]
ekādaśaite kathitā rudrāstribhuvaneśvarāḥ | [KūPur, 1, 11 5.1]
kapālīśādayo viprā devakārye niyojitāḥ | [KūPur, 1, 11 5.2]
saumyāsaumyaistathā śāntāśāntaiḥ strītvaṃ ca sa prabhuḥ | [KūPur, 1, 11 6.1]
bibheda bahudhā devaḥ svarūpairasitaiḥ sitaiḥ | [KūPur, 1, 11 6.2]
tā vai vibhūtayo viprā viśrutāḥ śaktayo bhuvi | [KūPur, 1, 11 7.1]
lakṣmyādayo yābhirīśā viśvaṃ vyāpnoti śāṅkarī | [KūPur, 1, 11 7.2]
vibhajya punar īśānī svātmānaṃ śaṅkarād vibhoḥ | [KūPur, 1, 11 8.1]
mahādevaniyogena pitāmahamupasthitā | [KūPur, 1, 11 8.2]
tāmāha bhagavān brahmā dakṣasya duhitā bhava | [KūPur, 1, 11 9.1]
sāpi tasya niyogena prādurāsīt prajāpateḥ | [KūPur, 1, 11 9.2]
niyogād brahmaṇo devīṃ dadau rudrāya tāṃ satīm | [KūPur, 1, 11 10.1]
dakṣād rudro 'pi jagrāha svakīyāmeva śūlabhṛt | [KūPur, 1, 11 10.2]
prajāpatiṃ vinindyaiṣā kālena parameśvarī | [KūPur, 1, 11 11.1]
menāyāmabhavat putrī tadā himavataḥ satī | [KūPur, 1, 11 11.2]
sa cāpi parvatavaro dadau rudrāya pārvatīm | [KūPur, 1, 11 12.1]
hitāya sarvadevānāṃ trilokasyātmano 'pi ca | [KūPur, 1, 11 12.2]
saiṣā māheśvarī devī śaṅkarārdhaśarīriṇī | [KūPur, 1, 11 13.1]
śivā satī haimavatī surāsuranamaskṛtā | [KūPur, 1, 11 13.2]
tasyāḥ prabhāvamatulaṃ sarve devāḥ savāsavāḥ | [KūPur, 1, 11 14.1]
vindanti munayo vetti śaṅkaro vā svayaṃ hariḥ | [KūPur, 1, 11 14.2]
etad vaḥ kathitaṃ viprāḥ putratvaṃ parameṣṭhinaḥ | [KūPur, 1, 11 15.1]
brahmaṇaḥ padmayonitvaṃ śaṅkarasyāmitaujasaḥ | [KūPur, 1, 11 15.2]
sūta uvāca | [KūPur, 1, 11 16.1]
ityākarṇyātha munayaḥ kūrmarūpeṇa bhāṣitam | [KūPur, 1, 11 16.2]
viṣṇunā punarevainaṃ papracchuḥ praṇatā harim | [KūPur, 1, 11 16.3]
ṛṣaya ūcuḥ | [KūPur, 1, 11 17.1]
kaiṣā bhagavatī devī śaṅkarārdhaśarīriṇī | [KūPur, 1, 11 17.2]
śivā satī haimavatī yathāvad brūhi pṛcchatām | [KūPur, 1, 11 17.3]
teṣāṃ tad vacanaṃ śrutvā munīnāṃ puruṣottamaḥ | [KūPur, 1, 11 18.1]
pratyuvāca mahāyogī dhyātvā svaṃ paramaṃ padam | [KūPur, 1, 11 18.2]
śrīkūrma uvāca | [KūPur, 1, 11 19.1]
purā pitāmahenoktaṃ merupṛṣṭhe suśobhanam | [KūPur, 1, 11 19.2]
rahasyametad vijñānaṃ gopanīyaṃ viśeṣataḥ | [KūPur, 1, 11 19.3]
sāṃkhyānāṃ paramaṃ sāṃkhyaṃ brahmavijñānamuttamam | [KūPur, 1, 11 20.1]
saṃsārārṇavamagnānāṃ jantūnāmekamocanam | [KūPur, 1, 11 20.2]
yā sā māheśvarī śaktirjñānarūpātilālasā | [KūPur, 1, 11 21.1]
vyomasaṃjñā parā kāṣṭhā seyaṃ haimavatī matā | [KūPur, 1, 11 21.2]
śivā sarvagatānantā guṇātītā suniṣkalā | [KūPur, 1, 11 22.1]
ekānekavibhāgasthā jñānarūpātilālasā | [KūPur, 1, 11 22.2]
ananyā niṣkale tattve saṃsthitā tasya tejasā | [KūPur, 1, 11 23.1]
svābhāvikī ca tanmūlā prabhā bhānorivāmalā | [KūPur, 1, 11 23.2]
ekā māheśvarī śaktiranekopādhiyogataḥ | [KūPur, 1, 11 24.1]
parāvareṇa rūpeṇa krīḍate tasya sannidhau | [KūPur, 1, 11 24.2]
seyaṃ karoti sakalaṃ tasyāḥ kāryamidaṃ jagat | [KūPur, 1, 11 25.1]
na kāryaṃ nāpi karaṇamīśvarasyeti sūrayaḥ | [KūPur, 1, 11 25.2]
catasraḥ śaktayo devyāḥ svarūpatvena saṃsthitāḥ | [KūPur, 1, 11 26.1]
adhiṣṭhānavaśāt tasyāḥ śṛṇudhvaṃ munipuṅgavāḥ | [KūPur, 1, 11 26.2]
śāntirvidyā pratiṣṭhā ca nivṛttiśceti tāḥ smṛtāḥ | [KūPur, 1, 11 27.1]
caturvyūhastato devaḥ procyate parameśvaraḥ | [KūPur, 1, 11 27.2]
anayā parayā devaḥ svātmānandaṃ samaśnute | [KūPur, 1, 11 28.1]
caturṣvapi ca vedeṣu caturmūrtirmaheśvaraḥ | [KūPur, 1, 11 28.2]
asyāstvanādisaṃsiddhamaiśvaryamatulaṃ mahat | [KūPur, 1, 11 29.1]
tatsambandhādanantāyā rudreṇa paramātmanā | [KūPur, 1, 11 29.2]
saiṣā sarveśvarī devī sarvabhūtapravartikā | [KūPur, 1, 11 30.1]
procyate bhagavān kālo hariḥ prāṇo maheśvaraḥ | [KūPur, 1, 11 30.2]
tatra sarvamidaṃ protamotaṃ caivākhilaṃ jagat | [KūPur, 1, 11 31.1]
sa kālo 'gnirharo rudro gīyate vedavādibhiḥ | [KūPur, 1, 11 31.2]
kālaḥ sṛjati bhūtāni kālaḥ saṃharate prajāḥ | [KūPur, 1, 11 32.1]
sarve kālasya vaśagā na kālaḥ kasyacid vaśe | [KūPur, 1, 11 32.2]
pradhānaṃ puruṣastattvaṃ mahānātmā tvahaṃkṛtiḥ | [KūPur, 1, 11 33.1]
kālenānyāni tattvāni samāviṣṭāni yoginā | [KūPur, 1, 11 33.2]
tasya sarvajagatsūtiḥ śaktirmāyeti viśrutā | [KūPur, 1, 11 34.1]
tayedaṃ bhrāmayedīśo māyāvī puruṣottamaḥ | [KūPur, 1, 11 34.2]
saiṣā māyātmikā śaktiḥ sarvākārā sanātanī | [KūPur, 1, 11 35.1]
vaiśvarūpyaṃ maheśasya sarvadā saṃprakāśayet | [KūPur, 1, 11 35.2]
anyāśca śaktayo mukhyāstasya devasya nirmitāḥ | [KūPur, 1, 11 36.1]
jñānaśaktiḥ kriyāśaktiḥ prāṇaśaktiriti trayam | [KūPur, 1, 11 36.2]
sarvāsāmeva śaktīnāṃ śaktimanto vinirmitāḥ | [KūPur, 1, 11 37.1]
māyayaivātha viprendrāḥ sā cānādiranantayā | [KūPur, 1, 11 37.2]
sarvaśaktyātmikā māyā durnivārā duratyayā | [KūPur, 1, 11 38.1]
māyāvī sarvaśaktīśaḥ kālaḥ kālakāraḥ prabhuḥ | [KūPur, 1, 11 38.2]
karoti kālaḥ sakalaṃ saṃharet kāla eva hi | [KūPur, 1, 11 39.1]
kālaḥ sthāpayate viśvaṃ kālādhīnamidaṃ jagat | [KūPur, 1, 11 39.2]
labdhvā devādhidevasya sannidhiṃ parameṣṭhinaḥ | [KūPur, 1, 11 40.1]
anantasyākhileśasya śaṃbhoḥ kālātmanaḥ prabhoḥ | [KūPur, 1, 11 40.2]
pradhānaṃ puruṣo māyā māyā caivaṃ prapadyate | [KūPur, 1, 11 41.1]
ekā sarvagatānantā kevalā niṣkalā śivā | [KūPur, 1, 11 41.2]
ekā śaktiḥ śivaiko 'pi śaktimānucyate śivaḥ | [KūPur, 1, 11 42.1]
śaktayaḥ śaktimanto 'nye sarvaśaktisamudbhavāḥ | [KūPur, 1, 11 42.2]
śaktiśaktimatorbhedaṃ vadanti paramārthataḥ | [KūPur, 1, 11 43.1]
abhedaṃ cānupaśyanti yoginastattvacintakāḥ | [KūPur, 1, 11 43.2]
śaktayo girijā devī śaktimanto 'tha śaṅkaraḥ | [KūPur, 1, 11 44.1]
viśeṣaḥ kathyate cāyaṃ purāṇe brahmavādibhiḥ | [KūPur, 1, 11 44.2]
bhogyā viśveśvarī devī maheśvarapativratā | [KūPur, 1, 11 45.1]
procyate bhagavān bhoktā kapardī nīlalohitaḥ | [KūPur, 1, 11 45.2]
mantā viśveśvaro devaḥ śaṅkaro manmathāntakaḥ | [KūPur, 1, 11 46.1]
procyate matirīśānī mantavyā ca vicārataḥ | [KūPur, 1, 11 46.2]
ityetadakhilaṃ viprāḥ śaktiśaktimadudbhavam | [KūPur, 1, 11 47.1]
procyate sarvavedeṣu munibhistattvadarśibhiḥ | [KūPur, 1, 11 47.2]
etat pradarśitaṃ divyaṃ devyā māhātmyamuttamam | [KūPur, 1, 11 48.1]
sarvavedāntavedeṣu niścitaṃ brahmavādibhiḥ | [KūPur, 1, 11 48.2]
ekaṃ sarvagataṃ sūkṣmaṃ kūṭasthamacalaṃ dhruvam | [KūPur, 1, 11 49.1]
yoginastat prapaśyanti mahādevyāḥ paraṃ padam | [KūPur, 1, 11 49.2]
ānandamakṣaraṃ brahma kevalaṃ niṣkalaṃ param | [KūPur, 1, 11 50.1]
yoginastat prapaśyanti mahādevyāḥ paraṃ padam | [KūPur, 1, 11 50.2]
parātparataraṃ tattvaṃ śāśvataṃ śivamacyutam | [KūPur, 1, 11 51.1]
anantaprakṛtau līnaṃ devyāstat paramaṃ padam | [KūPur, 1, 11 51.2]
śubhaṃ nirañjanaṃ śuddhaṃ nirguṇaṃ dvaitavarjitam | [KūPur, 1, 11 52.1]
ātmopalabdhiviṣayaṃ devyāstat paramaṃ padam | [KūPur, 1, 11 52.2]
saiṣā dhātrī vidhātrī ca paramānandamicchatām | [KūPur, 1, 11 53.1]
saṃsāratāpānakhilān nihantīśvarasaṃśrayā | [KūPur, 1, 11 53.2]
tasmād vimuktimanvicchan pārvatīṃ parameśvarīm | [KūPur, 1, 11 54.1]
āśrayet sarvabhāvānām ātmabhūtāṃ śivātmikām | [KūPur, 1, 11 54.2]
labdhvā ca putrīṃ śarvāṇīṃ tapastaptvā suduścaram | [KūPur, 1, 11 55.1]
sabhāryaḥ śaraṇaṃ yātaḥ pārvatīṃ parameśvarīm | [KūPur, 1, 11 55.2]
tāṃ dṛṣṭvā jāyamānāṃ ca svecchayaiva varānanām | [KūPur, 1, 11 56.1]
menā himavataḥ patnī prāhedaṃ parvateśvaram | [KūPur, 1, 11 56.2]
menovāca | [KūPur, 1, 11 57.1]
paśya bālāmimāṃ rājan rājīvasadṛśānanām | [KūPur, 1, 11 57.2]
hitāya sarvabhūtānāṃ jātā ca tapasāvayoḥ | [KūPur, 1, 11 57.3]
so 'pi dṛṣṭvā tataḥ putrīṃ taruṇādityasannibhām | [KūPur, 1, 11 58.1]
kapardinīṃ caturvaktrāṃ trinetrāmatilālasām | [KūPur, 1, 11 58.2]
aṣṭahastāṃ viśālākṣīṃ candrāvayavabhūṣaṇām | [KūPur, 1, 11 59.1]
nirguṇāṃ saguṇāṃ sākṣāt sadasadvyaktivarjitām | [KūPur, 1, 11 59.2]
praṇamya śirasā bhūmau tejasā cātivihvalaḥ | [KūPur, 1, 11 60.1]
bhītaḥ kṛtāñjalistasyāḥ provāca parameśvarīm | [KūPur, 1, 11 60.2]
himavānuvāca | [KūPur, 1, 11 61.1]
kā tvaṃ devi viśālākṣi śaśāṅkāvayavāṅkite | [KūPur, 1, 11 61.2]
na jāne tvāmahaṃ vatse yathāvad brūhi pṛcchate | [KūPur, 1, 11 61.3]
girīndravacanaṃ śrutvā tataḥ sā parameśvarī | [KūPur, 1, 11 62.1]
vyājahāra mahāśailaṃ yogināmabhayapradā | [KūPur, 1, 11 62.2]
devyuvāca | [KūPur, 1, 11 63.1]
māṃ viddhi paramāṃ śaktiṃ parameśvarasamāśrayām | [KūPur, 1, 11 63.2]
ananyāmavyayāmekāṃ yāṃ paśyanti mumukṣavaḥ | [KūPur, 1, 11 63.3]
ahaṃ vai sarvabhāvānātmā sarvāntarā śivā | [KūPur, 1, 11 64.1]
śāśvataiśvaryavijñānamūrtiḥ sarvapravartikā | [KūPur, 1, 11 64.2]
anantānantamahimā saṃsārārṇavatāriṇī | [KūPur, 1, 11 65.1]
divyaṃ dadāmi te cakṣuḥ paśya me rūpamaiśvaram | [KūPur, 1, 11 65.2]
etāvaduktvā vijñānaṃ dattvā himavate svayam | [KūPur, 1, 11 66.1]
svaṃ rūpaṃ darśayāmāsa divyaṃ tat pārameśvaram | [KūPur, 1, 11 66.2]
koṭisūryapratīkāśaṃ tejobimbaṃ nirākulam | [KūPur, 1, 11 67.1]
jvālāmālāsahasrāḍhyaṃ kālānalaśatopamam | [KūPur, 1, 11 67.2]
daṃṣṭrākarālaṃ durdharṣaṃ jaṭāmaṇḍalamaṇḍitam | [KūPur, 1, 11 68.1]
triśūlavarahastaṃ ca ghorarūpaṃ bhayānakam | [KūPur, 1, 11 68.2]
praśāntaṃ saumyavadanamanantāścaryasaṃyutam | [KūPur, 1, 11 69.1]
candrāvayavalakṣmāṇaṃ candrakoṭisamaprabham | [KūPur, 1, 11 69.2]
kirīṭinaṃ gadāhastaṃ nūpurairupaśobhitam | [KūPur, 1, 11 70.1]
divyamālyāmbaradharaṃ divyagandhānulepanam | [KūPur, 1, 11 70.2]
śaṅkhacakradharaṃ kāmyaṃ trinetraṃ kṛttivāsasam | [KūPur, 1, 11 71.1]
aṇḍasthaṃ cāṇḍabāhyasthaṃ bāhyamābhyantaraṃ param | [KūPur, 1, 11 71.2]
sarvaśaktimayaṃ śubhraṃ sarvākāraṃ sanātanam | [KūPur, 1, 11 72.1]
brahmendropendrayogīndrair vandyamānapadāmbujam | [KūPur, 1, 11 72.2]
sarvataḥ pāṇipādāntaṃ sarvato 'kṣiśiromukham | [KūPur, 1, 11 73.1]
sarvamāvṛtya tiṣṭhantaṃ dadarśa parameśvaram | [KūPur, 1, 11 73.2]
dṛṣṭvā tadīdṛśaṃ rūpaṃ devyā māheśvaraṃ param | [KūPur, 1, 11 74.1]
bhayena ca samāviṣṭaḥ sa rājā hṛṣṭamānasaḥ | [KūPur, 1, 11 74.2]
ātmanyādhāya cātmānam oṅkāraṃ samanusmaran | [KūPur, 1, 11 75.1]
nāmnām aṣṭasahasreṇa tuṣṭāva parameśvarīm | [KūPur, 1, 11 75.2]
himavānuvāca | [KūPur, 1, 11 76.1]
śivomā paramā śaktiranantā niṣkalāmalā | [KūPur, 1, 11 76.2]
śāntā māheśvarī nityā śāśvatī paramākṣarā | [KūPur, 1, 11 76.3]
acintyā kevalānantyā śivātmā paramātmikā | [KūPur, 1, 11 77.1]
anādiravyayā śuddhā devātmā sarvagācalā | [KūPur, 1, 11 77.2]
ekānekavibhāgasthā māyātītā sunirmalā | [KūPur, 1, 11 78.1]
mahāmāheśvarī satyā mahādevī nirañjanā | [KūPur, 1, 11 78.2]
kāṣṭhā sarvāntarasthā ca cicchaktiratilālasā | [KūPur, 1, 11 79.1]
nandā sarvātmikā vidyā jyotīrūpāmṛtākṣarā | [KūPur, 1, 11 79.2]
śāntiḥ pratiṣṭhā sarveṣāṃ nivṛttiramṛtapradā | [KūPur, 1, 11 80.1]
vyomamūrtirvyomalayā vyomādhārācyutāmarā | [KūPur, 1, 11 80.2]
anādinidhanāmoghā kāraṇātmā kalākalā | [KūPur, 1, 11 81.1]
kratuḥ prathamajā nābhiramṛtasyātmasaṃśrayā | [KūPur, 1, 11 81.2]
prāṇeśvarapriyā mātā mahāmahiṣaghātinī | [KūPur, 1, 11 82.1]
prāṇeśvarī prāṇarūpā pradhānapuruṣeśvarī | [KūPur, 1, 11 82.2]
sarvaśaktikalākārā jyotsnā dyaur mahimāspadā | [KūPur, 1, 11 83.1]
sarvakāryaniyantrī ca sarvabhūteśvareśvarī | [KūPur, 1, 11 83.2]
anādiravyaktaguhā mahānandā sanātanī | [KūPur, 1, 11 84.1]
ākāśayoniryogasthā mahāyogeśvareśvarī | [KūPur, 1, 11 84.2]
mahāmāyā suduṣpūrā mūlaprakṛtirīśvarī | [KūPur, 1, 11 85.1]
saṃsārayoniḥ sakalā sarvaśaktisamudbhavā | [KūPur, 1, 11 85.2]
saṃsārapārā durvārā durnirīkṣyā durāsadā | [KūPur, 1, 11 86.1]
prāṇaśaktiḥ prāṇavidyā yoginī paramā kalā | [KūPur, 1, 11 86.2]
mahāvibhūtirdurdharṣā mūlaprakṛtisaṃbhavā | [KūPur, 1, 11 87.1]
anādyanantavibhavā parārthā puruṣāraṇiḥ | [KūPur, 1, 11 87.2]
sargasthityantakaraṇī sudurvācyā duratyayā | [KūPur, 1, 11 88.1]
śabdayoniḥ śabdamayī nādākhyā nādavigrahā | [KūPur, 1, 11 88.2]
pradhānapuruṣātītā pradhānapuruṣātmikā | [KūPur, 1, 11 89.1]
purāṇī cinmayī puṃsāmādiḥ puruṣarūpiṇī | [KūPur, 1, 11 89.2]
bhūtāntarātmā kūṭasthā mahāpuruṣasaṃjñitā | [KūPur, 1, 11 90.1]
janmamṛtyujarātītā sarvaśaktisamanvitā | [KūPur, 1, 11 90.2]
vyāpinī cānavacchinnā pradhānānupraveśinī | [KūPur, 1, 11 91.1]
kṣetrajñaśaktir avyaktalakṣaṇā malavarjitā | [KūPur, 1, 11 91.2]
anādimāyāsaṃbhinnā tritattvā prakṛtirguhā | [KūPur, 1, 11 92.1]
mahāmāyāsamutpannā tāmasī pauruṣī dhruvā | [KūPur, 1, 11 92.2]
vyaktāvyaktātmikā kṛṣṇā raktā śuklā prasūtikā | [KūPur, 1, 11 93.1]
akāryā kāryajananī nityaṃ prasavadharmiṇī | [KūPur, 1, 11 93.2]
sargapralayanirmuktā sṛṣṭisthityantadharmiṇī | [KūPur, 1, 11 94.1]
brahmagarbhā caturviṃśā padmanābhācyutātmikā | [KūPur, 1, 11 94.2]
vaidyutī śāśvatī yonirjaganmāteśvarapriyā | [KūPur, 1, 11 95.1]
sarvādhārā mahārūpā sarvaiśvaryasamanvitā | [KūPur, 1, 11 95.2]
viśvarūpā mahāgarbhā viśveśecchānuvartinī | [KūPur, 1, 11 96.1]
mahīyasī brahmayonir mahālakṣmīsamudbhavā | [KūPur, 1, 11 96.2]
mahāvimānamadhyasthā mahānidrātmahetukā | [KūPur, 1, 11 97.1]
sarvasādhāraṇī sūkṣmā hyavidyā pāramārthikā | [KūPur, 1, 11 97.2]
anantarūpānantasthā devī puruṣamohinī | [KūPur, 1, 11 98.1]
anekākārasaṃsthānā kālatrayavivarjitā | [KūPur, 1, 11 98.2]
brahmajanmā harermūrtirbrahmaviṣṇuśivātmikā | [KūPur, 1, 11 99.1]
brahmeśaviṣṇujananī brahmākhyā brahmasaṃśrayā | [KūPur, 1, 11 99.2]
vyaktā prathamajā brāhmī mahatī jñānarūpiṇī | [KūPur, 1, 11 100.1]
vairāgyaiśvaryadharmātmā brahmamūrtir hṛdisthitā | [KūPur, 1, 11 100.2]
apāṃyoniḥ svayaṃbhūtir mānasī tattvasaṃbhavā | [KūPur, 1, 11 100.3]
īśvarāṇī ca śarvāṇī śaṅkarārdhaśarīriṇī | [KūPur, 1, 11 101.1]
bhavānī caiva rudrāṇī mahālakṣmīrathāmbikā | [KūPur, 1, 11 101.2]
maheśvarasamutpannā bhuktimuktiphalapradā | [KūPur, 1, 11 102.1]
sarveśvarī sarvavandyā nityaṃ muditamānasā | [KūPur, 1, 11 102.2]
brahmendropendranamitā śaṅkarecchānuvartinī | [KūPur, 1, 11 103.1]
īśvarārdhāsanagatā maheśvarapativratā | [KūPur, 1, 11 103.2]
sakṛdvibhāvitā sarvā samudrapariśoṣiṇī | [KūPur, 1, 11 104.1]
pārvatī himavatputrī paramānandadāyinī | [KūPur, 1, 11 104.2]
guṇāḍhyā yogajā yogyā jñānamūrtirvikāsinī | [KūPur, 1, 11 105.1]
sāvitrī kamalā lakṣmīḥ śrīranantorasi sthitā | [KūPur, 1, 11 105.2]
sarojanilayā mudrā yoganidrā surārdinī | [KūPur, 1, 11 106.1]
sarasvatī sarvavidyā jagajjyeṣṭhā sumaṅgalā | [KūPur, 1, 11 106.2]
vāgdevī varadā vācyā kīrtiḥ sarvārthasādhikā | [KūPur, 1, 11 107.1]
yogīśvarī brahmavidyā mahāvidyā suśobhanā | [KūPur, 1, 11 107.2]
guhyavidyātmavidyā ca dharmavidyātmabhāvitā | [KūPur, 1, 11 108.1]
svāhā viśvambharā siddhiḥ svadhā medhā dhṛtiḥ śrutiḥ | [KūPur, 1, 11 108.2]
nītiḥ sunītiḥ sukṛtirmādhavī naravāhinī | [KūPur, 1, 11 109.1]
ajā vibhāvarī saumyā bhoginī bhogadāyinī | [KūPur, 1, 11 109.2]
śobhā vaṃśakarī lolā mālinī parameṣṭhinī | [KūPur, 1, 11 110.1]
trailokyasundarī ramyā sundarī kāmacāriṇī | [KūPur, 1, 11 110.2]
mahānubhāvā sattvasthā mahāmahiṣamardanī | [KūPur, 1, 11 111.1]
padmamālā pāpaharā vicitrā mukuṭānanā | [KūPur, 1, 11 111.2]
kāntā citrāmbaradharā divyābharaṇabhūṣitā | [KūPur, 1, 11 112.1]
haṃsākhyā vyomanilayā jagatsṛṣṭivivardhinī | [KūPur, 1, 11 112.2]
niryantrā yantravāhasthā nandinī bhadrakālikā | [KūPur, 1, 11 113.1]
ādityavarṇā kaumārī mayūravaravāhinī | [KūPur, 1, 11 113.2]
vṛṣāsanagatā gaurī mahākālī surārcitā | [KūPur, 1, 11 114.1]
aditirniyatā raudrī padmagarbhā vivāhanā | [KūPur, 1, 11 114.2]
virūpākṣī lelihānā mahāpuranivāsinī | [KūPur, 1, 11 115.1]
mahāphalānavadyāṅgī kāmapūrā vibhāvarī | [KūPur, 1, 11 115.2]
vicitraratnamukuṭā praṇatārtiprabhañjanī | [KūPur, 1, 11 116.1]
kauśikī karṣaṇī rātristridaśārtivināśinī | [KūPur, 1, 11 116.2]
bahurūpā surūpā ca virūpā rūpavarjitā | [KūPur, 1, 11 117.1]
bhaktārtiśamanī bhavyā bhavabhāvavināśanī | [KūPur, 1, 11 117.2]
nirguṇā nityavibhavā niḥsārā nirapatrapā | [KūPur, 1, 11 118.1]
yaśasvinī sāmagītirbhavāṅganilayālayā | [KūPur, 1, 11 118.2]
dīkṣā vidyādharī dīptā mahendravinipātinī | [KūPur, 1, 11 119.1]
sarvātiśāyinī vidyā sarvasiddhipradāyinī | [KūPur, 1, 11 119.2]
sarveśvarapriyā tārkṣyā samudrāntaravāsinī | [KūPur, 1, 11 120.1]
akalaṅkā nirādhārā nityasiddhā nirāmayā | [KūPur, 1, 11 120.2]
kāmadhenur bṛhadgarbhā dhīmatī mohanāśinī | [KūPur, 1, 11 121.1]
niḥsaṃkalpā nirātaṅkā vinayā vinayapradā | [KūPur, 1, 11 121.2]
jvālāmālāsahasrāḍhyā devadevī manonmanī | [KūPur, 1, 11 122.1]
mahābhagavatī durgā vāsudevasamudbhavā | [KūPur, 1, 11 122.2]
mahendropendrabhaginī bhaktigamyā parāvarā | [KūPur, 1, 11 123.1]
jñānajñeyā jarātītā vedāntaviṣayā gatiḥ | [KūPur, 1, 11 123.2]
dakṣiṇā dahanā dāhyā sarvabhūtanamaskṛtā | [KūPur, 1, 11 124.1]
yogamāyā vibhāvajñā mahāmāyā mahīyasī | [KūPur, 1, 11 124.2]
saṃdhyā sarvasamudbhūtirbrahmavṛkṣāśrayānatiḥ | [KūPur, 1, 11 125.1]
bījāṅkurasamudbhūtir mahāśaktir mahāmatiḥ | [KūPur, 1, 11 125.2]
khyātiḥ prajñā citiḥ saṃvit mahābhogīndraśāyinī | [KūPur, 1, 11 126.1]
vikṛtiḥ śāṃkarī śāstrī gaṇagandharvasevitā | [KūPur, 1, 11 126.2]
vaiśvānarī mahāśālā devasenā guhapriyā | [KūPur, 1, 11 127.1]
mahārātriḥ śivānandā śacī duḥsvapnanāśinī | [KūPur, 1, 11 127.2]
ijyā pūjyā jagaddhātrī durvijñeyā surūpiṇī | [KūPur, 1, 11 128.1]
guhāmbikā guṇotpattirmahāpīṭhā marutsutā | [KūPur, 1, 11 128.2]
havyavāhāntarāgādiḥ havyavāhasamudbhavā | [KūPur, 1, 11 129.1]
jagadyonirjaganmātā janmamṛtyujarātigā | [KūPur, 1, 11 129.2]
buddhimātā buddhimatī puruṣāntaravāsinī | [KūPur, 1, 11 130.1]
tarasvinī samādhisthā trinetrā divisaṃsthitā | [KūPur, 1, 11 130.2]
sarvendriyamanomātā sarvabhūtahṛdi sthitā | [KūPur, 1, 11 131.1]
saṃsāratāriṇī vidyā brahmavādimanolayā | [KūPur, 1, 11 131.2]
brahmāṇī bṛhatī brāhmī brahmabhūtā bhavāraṇiḥ | [KūPur, 1, 11 132.1]
hiraṇmayī mahārātriḥ saṃsāraparivartikā | [KūPur, 1, 11 132.2]
sumālinī surūpā ca bhāvinī tāriṇī prabhā | [KūPur, 1, 11 133.1]
unmīlanī sarvasahā sarvapratyayasākṣiṇī | [KūPur, 1, 11 133.2]
susaumyā candravadanā tāṇḍavāsaktamānasā | [KūPur, 1, 11 134.1]
sattvaśuddhikarī śuddhirmalatrayavināśinī | [KūPur, 1, 11 134.2]
jagatpriyā jaganmūrtistrimūrtiramṛtāśrayā | [KūPur, 1, 11 135.1]
nirāśrayā nirāhārā niraṅkuravanodbhavā | [KūPur, 1, 11 135.2]
candrahastā vicitrāṅgī sragviṇī padmadhāriṇī | [KūPur, 1, 11 136.1]
parāvaravidhānajñā mahāpuruṣapūrvajā | [KūPur, 1, 11 136.2]
vidyeśvarapriyā vidyā vidyujjihvā jitaśramā | [KūPur, 1, 11 137.1]
vidyāmayī sahasrākṣī sahasravadanātmajā | [KūPur, 1, 11 137.2]
sahasraraśmiḥ sattvasthā maheśvarapadāśrayā | [KūPur, 1, 11 138.1]
kṣālinī sanmayī vyāptā taijasī padmabodhikā | [KūPur, 1, 11 138.2]
mahāmāyāśrayā mānyā mahādevamanoramā | [KūPur, 1, 11 139.1]
vyomalakṣmīḥ siṃharathā cekitānāmitaprabhā | [KūPur, 1, 11 139.2]
vīreśvarī vimānasthā viśokāśokanāśinī | [KūPur, 1, 11 140.1]
anāhatā kuṇḍalinī nalinī padmavāsinī | [KūPur, 1, 11 140.2]
sadānandā sadākīrtiḥ sarvabhūtāśrayasthitā | [KūPur, 1, 11 141.1]
vāgdevatā brahmakalā kalātītā kalāraṇiḥ | [KūPur, 1, 11 141.2]
brahmaśrīrbrahmahṛdayā brahmaviṣṇuśivapriyā | [KūPur, 1, 11 142.1]
vyomaśaktiḥ kriyāśaktirjñānaśaktiḥ parā gatiḥ | [KūPur, 1, 11 142.2]
kṣobhikā bandhikā bhedyā bhedābhedavivarjitā | [KūPur, 1, 11 143.1]
abhinnābhinnasaṃsthānā vaṃśinī vaṃśahāriṇī | [KūPur, 1, 11 143.2]
guhyaśaktirguṇātītā sarvadā sarvatomukhī | [KūPur, 1, 11 144.1]
bhaginī bhagavatpatnī sakalā kālakāriṇī | [KūPur, 1, 11 144.2]
sarvavit sarvatobhadrā guhyātītā guhāraṇiḥ | [KūPur, 1, 11 145.1]
prakriyā yogamātā ca gaṅgā viśveśvareśvarī | [KūPur, 1, 11 145.2]
kapilā kāpilā kāntā kanakābhā kalāntarā | [KūPur, 1, 11 146.1]
puṇyā puṣkariṇī bhoktrī purandarapuraḥsarā | [KūPur, 1, 11 146.2]
poṣaṇī paramaiśvaryabhūtidā bhūtibhūṣaṇā | [KūPur, 1, 11 147.1]
pañcabrahmasamutpattiḥ paramārthārthavigrahā | [KūPur, 1, 11 147.2]
dharmodayā bhānumatī yogijñeyā manojavā | [KūPur, 1, 11 148.1]
manoharā manorakṣā tāpasī vedarūpiṇī | [KūPur, 1, 11 148.2]
vedaśaktirvedamātā vedavidyāprakāśinī | [KūPur, 1, 11 149.1]
yogeśvareśvarī mātā mahāśaktirmanomayī | [KūPur, 1, 11 149.2]
viśvāvasthā viyanmūrtirvidyunmālā vihāyasī | [KūPur, 1, 11 150.1]
kiṃnarī surabhī vandyā nandinī nandivallabhā | [KūPur, 1, 11 150.2]
bhāratī paramānandā parāparavibhedikā | [KūPur, 1, 11 151.1]
sarvapraharaṇopetā kāmyā kāmeśvareśvarī | [KūPur, 1, 11 151.2]
acintyācintyavibhavā hṛllekhā kanakaprabhā | [KūPur, 1, 11 152.1]
kūṣmāṇḍī dhanaratnāḍhyā sugandhā gandhadāyinī | [KūPur, 1, 11 152.2]
trivikramapadodbhūtā dhanuṣpāṇiḥ śivodayā | [KūPur, 1, 11 153.1]
sudurlabhā dhanādhyakṣā dhanyā piṅgalalocanā | [KūPur, 1, 11 153.2]
śāntiḥ prabhāvatī dīptiḥ paṅkajāyatalocanā | [KūPur, 1, 11 154.1]
ādyā hṛtkamalodbhūtā gavāṃ mātā raṇapriyā | [KūPur, 1, 11 154.2]
satkriyā girijā śuddhā nityapuṣṭā nirantarā | [KūPur, 1, 11 155.1]
durgā kātyāyanī caṇḍī carcikā śāntavigrahā | [KūPur, 1, 11 155.2]
hiraṇyavarṇā rajanī jagadyantrapravartikā | [KūPur, 1, 11 156.1]
mandarādrinivāsā ca śāradā svarṇamālinī | [KūPur, 1, 11 156.2]
ratnamālā ratnagarbhā pṛthvī viśvapramāthinī | [KūPur, 1, 11 157.1]
padmānanā padmanibhā nityatuṣṭāmṛtodbhavā | [KūPur, 1, 11 157.2]
dhunvatī duḥprakampyā ca sūryamātā dṛṣadvatī | [KūPur, 1, 11 158.1]
mahendrabhaginī mānyā vareṇyā varadarpitā | [KūPur, 1, 11 158.2]
kalyāṇī kamalā rāmā pañcabhūtā varapradā | [KūPur, 1, 11 159.1]
vācyā vareśvarī vandyā durjayā duratikramā | [KūPur, 1, 11 159.2]
kālarātrirmahāvegā vīrabhadrapriyā hitā | [KūPur, 1, 11 160.1]
bhadrakālī jaganmātā bhaktānāṃ bhadradāyinī | [KūPur, 1, 11 160.2]
karālā piṅgalākārā nāmabhedāmahāmadā | [KūPur, 1, 11 161.1]
yaśasvinī yaśodā ca ṣaḍadhvaparivartikā | [KūPur, 1, 11 161.2]
śaṅkhinī padminī sāṃkhyā sāṃkhyayogapravartikā | [KūPur, 1, 11 162.1]
caitrā saṃvatsarārūḍhā jagatsaṃpūraṇīndrajā | [KūPur, 1, 11 162.2]
śumbhāriḥ khecarī svasthā kambugrīvā kalipriyā | [KūPur, 1, 11 163.1]
khagadhvajā khagārūḍhā parārghyā paramālinī | [KūPur, 1, 11 163.2]
aiśvaryavartmanilayā viraktā garuḍāsanā | [KūPur, 1, 11 164.1]
jayantī hṛdguhā ramyā gahvareṣṭhā gaṇāgraṇīḥ | [KūPur, 1, 11 164.2]
saṃkalpasiddhā sāmyasthā sarvavijñānadāyinī | [KūPur, 1, 11 165.1]
kalikalmaṣahantrī ca guhyopaniṣaduttamā | [KūPur, 1, 11 165.2]
niṣṭhā dṛṣṭiḥ smṛtirvyāptiḥ puṣṭistuṣṭiḥ kriyāvatī | [KūPur, 1, 11 166.1]
viśvāmareśvareśānā bhuktirmuktīḥ śivāmṛtā | [KūPur, 1, 11 166.2]
lohitā sarpamālā ca bhīṣaṇī vanamālinī | [KūPur, 1, 11 167.1]
anantaśayanānanyā naranārāyaṇodbhavā | [KūPur, 1, 11 167.2]
nṛsiṃhī daityamathanī śaṅkhacakragadādharā | [KūPur, 1, 11 168.1]
saṃkarṣaṇasamutpattirambikāpādasaṃśrayā | [KūPur, 1, 11 168.2]
mahājvālā mahāmūrtiḥ sumūrtiḥ sarvakāmadhuk | [KūPur, 1, 11 169.1]
suprabhā sustanā gaurī dharmakāmārthamokṣadā | [KūPur, 1, 11 169.2]
bhrūmadhyanilayā pūrvā purāṇapuruṣāraṇiḥ | [KūPur, 1, 11 170.1]
mahāvibhūtidā madhyā sarojanayanā samā | [KūPur, 1, 11 170.2]
aṣṭādaśabhujānādyā nīlotpaladalaprabhā | [KūPur, 1, 11 171.1]
sarvaśaktyāsanārūḍhā dharmādharmārthavarjitā | [KūPur, 1, 11 171.2]
vairāgyajñānaniratā nirālokā nirindriyā | [KūPur, 1, 11 172.1]
vicitragahanādhārā śāśvatasthānavāsinī | [KūPur, 1, 11 172.2]
sthāneśvarī nirānandā triśūlavaradhāriṇī | [KūPur, 1, 11 173.1]
aśeṣadevatāmūrtirdevatā varadevatā | [KūPur, 1, 11 173.2]
gaṇāmbikā gireḥ putrī niśumbhavinipātinī | [KūPur, 1, 11 173.3]
avarṇa varṇarahitā nivarṇā bījasaṃbhavā | [KūPur, 1, 11 174.1]
anantavarṇānanyasthā śaṅkarī śāntamānasā | [KūPur, 1, 11 174.2]
agotrā gomatī goptrī guhyarūpā guṇottarā | [KūPur, 1, 11 175.1]
gaur gor gavyapriyā gauṇī gaṇeśvaranamaskṛtā | [KūPur, 1, 11 175.2]
satyamātrā satyasaṃdhā trisaṃdhyā saṃdhivarjitā | [KūPur, 1, 11 176.1]
sarvavādāśrayā saṃkhyā sāṃkhyayogasamudbhavā | [KūPur, 1, 11 176.2]
asaṃkhyeyāprameyākhyā śūnyā śuddhakulodbhavā | [KūPur, 1, 11 177.1]
bindunādasamutpattiḥ śaṃbhuvāmā śaśiprabhā | [KūPur, 1, 11 177.2]
visaṅgā bhedarahitā manojñā madhusūdanī | [KūPur, 1, 11 178.1]
mahāśrīḥ śrīsamutpattistamaḥpāre pratiṣṭhitā | [KūPur, 1, 11 178.2]
tritattvamātā trividhā susūkṣmapadasaṃśrayā | [KūPur, 1, 11 179.1]
śāntyatītā malātītā nirvikārā nirāśrayā | [KūPur, 1, 11 179.2]
śivākhyā cittanilayā śivajñānasvarūpiṇī | [KūPur, 1, 11 180.1]
daityadānavanirmātrī kāśyapī kālakalpikā | [KūPur, 1, 11 180.2]
śāstrayoniḥ kriyāmūrtiś caturvargapradarśikā | [KūPur, 1, 11 181.1]
nārāyaṇī narodbhūtiḥ kaumudī liṅgadhāriṇī | [KūPur, 1, 11 181.2]
kāmukī lalitā bhāvā parāparavibhūtidā | [KūPur, 1, 11 182.1]
parāntajātamahimā vaḍavā vāmalocanā | [KūPur, 1, 11 182.2]
subhadrā devakī sītā vedavedāṅgapāragā | [KūPur, 1, 11 183.1]
manasvinī manyumātā mahāmanyusamudbhavā | [KūPur, 1, 11 183.2]
amṛtyuramṛtā svāhā puruhūtā puruṣṭutā | [KūPur, 1, 11 184.1]
aśocyā bhinnaviṣayā hiraṇyarajatapriyā | [KūPur, 1, 11 184.2]
hiraṇyā rājatī haimī hemābharaṇabhūṣitā | [KūPur, 1, 11 185.1]
vibhrājamānā durjñeyā jyotiṣṭomaphalapradā | [KūPur, 1, 11 185.2]
mahānidrāsamudbhūtiranidrā satyadevatā | [KūPur, 1, 11 186.1]
dīrghā kakudminī hṛdyā śāntidā śāntivardhinī | [KūPur, 1, 11 186.2]
lakṣmyādiśaktijananī śakticakrapravartikā | [KūPur, 1, 11 187.1]
triśaktijananī janyā ṣaḍūrmiparivarjitā | [KūPur, 1, 11 187.2]
sudhāmā karmakaraṇī yugāntadahanātmikā | [KūPur, 1, 11 188.1]
saṃkarṣaṇī jagaddhātrī kāmayoniḥ kirīṭinī | [KūPur, 1, 11 188.2]
aindrī trailokyanamitā vaiṣṇavī parameśvarī | [KūPur, 1, 11 189.1]
pradyumnadayitā dāntā yugmadṛṣṭis trilocanā | [KūPur, 1, 11 189.2]
madotkaṭā haṃsagatiḥ pracaṇḍā caṇḍavikramā | [KūPur, 1, 11 190.1]
vṛṣāveśā viyanmātā vindhyaparvatavāsinī | [KūPur, 1, 11 190.2]
himavanmerunilayā kailāsagirivāsinī | [KūPur, 1, 11 191.1]
cāṇūrahantṛtanayā nītijñā kāmarūpiṇī | [KūPur, 1, 11 191.2]
vedavidyāvratasnātā dharmaśīlānilāśanā | [KūPur, 1, 11 192.1]
vīrabhadrapriyā vīrā mahākālasamudbhavā | [KūPur, 1, 11 192.2]
vidyādharapriyā siddhā vidyādharanirākṛtiḥ | [KūPur, 1, 11 193.1]
āpyāyanī harantī ca pāvanī poṣaṇī khilā | [KūPur, 1, 11 193.2]
mātṛkā manmathodbhūtā vārijā vāhanapriyā | [KūPur, 1, 11 194.1]
karīṣiṇī sudhāvāṇī vīṇāvādanatatparā | [KūPur, 1, 11 194.2]
sevitā sevikā sevyā sinīvālī garutmatī | [KūPur, 1, 11 195.1]
arundhatī hiraṇyākṣī mṛgāṅkā mānadāyinī | [KūPur, 1, 11 195.2]
vasupradā vasumatī vasordhārā vasuṃdharā | [KūPur, 1, 11 196.1]
dhārādharā varārohā varāvarasahasradā | [KūPur, 1, 11 196.2]
śrīphalā śrīmatī śrīśā śrīnivāsā śivapriyā | [KūPur, 1, 11 197.1]
śrīdharā śrīkarī kalyā śrīdharārdhaśarīriṇī | [KūPur, 1, 11 197.2]
anantadṛṣṭir akṣudrā dhātrīśā dhanadapriyā | [KūPur, 1, 11 198.1]
nihantrī daityasaṅghānāṃ siṃhikā siṃhavāhanā | [KūPur, 1, 11 198.2]
suṣeṇā candranilayā sukīrtiśchinnasaṃśayā | [KūPur, 1, 11 199.1]
rasajñā rasadā rāmā lelihānāmṛtasravā | [KūPur, 1, 11 199.2]
nityoditā svayaṃjyotir utsukā mṛtajīvanī | [KūPur, 1, 11 200.1]
vajradaṇḍā vajrajihvā vaidehī vajravigrahā | [KūPur, 1, 11 200.2]
maṅgalyā maṅgalā mālā malinā malahāriṇī | [KūPur, 1, 11 201.1]
gāndharvī gāruḍī cāndrī kambalāśvatarapriyā | [KūPur, 1, 11 201.2]
saudāminī janānandā bhrukuṭīkuṭilānanā | [KūPur, 1, 11 202.1]
karṇikārakarā kakṣyā kaṃsaprāṇāpahāriṇī | [KūPur, 1, 11 202.2]
yugaṃdharā yugāvartā trisaṃdhyā harṣavardhanī | [KūPur, 1, 11 203.1]
pratyakṣadevatā divyā divyagandhā divāparā | [KūPur, 1, 11 203.2]
śakrāsanagatā śākrī sādhvī nārī śavāsanā | [KūPur, 1, 11 204.1]
iṣṭā viśiṣṭā śiṣṭeṣṭā śiṣṭāśiṣṭaprapūjitā | [KūPur, 1, 11 204.2]
śatarūpā śatāvartā vinatā surabhiḥ surā | [KūPur, 1, 11 205.1]
surendramātā sudyumnā suṣumnā sūryasaṃsthitā | [KūPur, 1, 11 205.2]
samīkṣyā satpratiṣṭhā ca nivṛttirjñānapāragā | [KūPur, 1, 11 206.1]
dharmaśāstrārthakuśalā dharmajñā dharmavāhanā | [KūPur, 1, 11 206.2]
dharmādharmavinirmātrī dhārmikāṇāṃ śivapradā | [KūPur, 1, 11 207.1]
dharmaśaktirdharmamayī vidharmā viśvadharmiṇī | [KūPur, 1, 11 207.2]
dharmāntarā dharmameghā dharmapūrvā dhanāvahā | [KūPur, 1, 11 208.1]
dharmopadeṣṭrī dharmātmā dharmagamyā dharādharā | [KūPur, 1, 11 208.2]
kāpālī śākalā mūrtiḥ kalā kalitavigrahā | [KūPur, 1, 11 209.1]
sarvaśaktivinirmuktā sarvaśaktyāśrayāśrayā | [KūPur, 1, 11 209.2]
sarvā sarveśvarī sūkṣmā susūkṣmā jñānarūpiṇī | [KūPur, 1, 11 210.1]
pradhānapuruṣeśeśā mahādevaikasākṣiṇī | [KūPur, 1, 11 210.2]
sadāśivā viyanmūrtir viśvamūrtir amūrtikā | [KūPur, 1, 11 210.3]
evaṃ nāmnāṃ sahasreṇa stutvāsau himavān giriḥ | [KūPur, 1, 11 211.1]
bhūyaḥ praṇamya bhītātmā provācedaṃ kṛtāñjaliḥ | [KūPur, 1, 11 211.2]
yadetadaiśvaraṃ rūpaṃ ghoraṃ te parameśvari | [KūPur, 1, 11 212.1]
bhīto 'smi sāmprataṃ dṛṣṭvā rūpamanyat pradarśaya | [KūPur, 1, 11 212.2]
evamuktātha sā devī tena śailena pārvatī | [KūPur, 1, 11 213.1]
saṃhṛtya darśayāmāsa svarūpamaparaṃ punaḥ | [KūPur, 1, 11 213.2]
nīlotpaladalaprakhyaṃ nīlotpalasugandhikam | [KūPur, 1, 11 214.1]
dvinetraṃ dvibhujaṃ saumyaṃ nīlālakavibhūṣitam | [KūPur, 1, 11 214.2]
raktapādāmbujatalaṃ suraktakarapallavam | [KūPur, 1, 11 215.1]
śrīmad viśālasaṃvṛttalalāṭatilakojjvalam | [KūPur, 1, 11 215.2]
bhūṣitaṃ cārusarvāṅgaṃ bhūṣaṇair atikomalam | [KūPur, 1, 11 216.1]
dadhānamurasā mālāṃ viśālāṃ hemanirmitām | [KūPur, 1, 11 216.2]
īṣatsmitaṃ subimboṣṭhaṃ nūpurārāvasaṃyutam | [KūPur, 1, 11 217.1]
prasannavadanaṃ divyamanantamahimāspadam | [KūPur, 1, 11 217.2]
tadīdṛśaṃ samālokya svarūpaṃ śailasattamaḥ | [KūPur, 1, 11 218.1]
bhītiṃ saṃtyajya hṛṣṭātmā babhāṣe parameśvarīm | [KūPur, 1, 11 218.2]
himavānuvāca | [KūPur, 1, 11 219.1]
adya me saphalaṃ janma adya me saphalaṃ tapaḥ | [KūPur, 1, 11 219.2]
yanme sākṣāt tvam avyaktā prasannā dṛṣṭigocarā | [KūPur, 1, 11 219.3]
tvayā sṛṣṭaṃ jagat sarvaṃ pradhānādyaṃ tvayi sthitam | [KūPur, 1, 11 220.1]
tvayyeva līyate devi tvameva ca parā gatiḥ | [KūPur, 1, 11 220.2]
vadanti kecit tvāmeva prakṛtiṃ prakṛteḥ parām | [KūPur, 1, 11 221.1]
apare paramārthajñāḥ śiveti śivasaṃśraye | [KūPur, 1, 11 221.2]
tvayi pradhānaṃ puruṣo mahān brahmā tatheśvaraḥ | [KūPur, 1, 11 222.1]
avidyā niyatirmāyā kalādyāḥ śataśo 'bhavan | [KūPur, 1, 11 222.2]
tvaṃ hi sā paramā śaktiranantā parameṣṭhinī | [KūPur, 1, 11 223.1]
sarvabhedavinirmuktā sarvabhedāśrayā nijā | [KūPur, 1, 11 223.2]
tvāmadhiṣṭhāya yogeśi mahādevo maheśvaraḥ | [KūPur, 1, 11 224.1]
pradhānādyaṃ jagat kṛtsnaṃ karoti vikaroti ca | [KūPur, 1, 11 224.2]
tvayaiva saṃgato devaḥ svamānandaṃ samaśnute | [KūPur, 1, 11 225.1]
tvameva paramānandastvamevānandadāyinī | [KūPur, 1, 11 225.2]
tvamakṣaraṃ paraṃ vyoma mahajjyotirnirañjanam | [KūPur, 1, 11 226.1]
śivaṃ sarvagataṃ sūkṣmaṃ paraṃ brahma sanātanam | [KūPur, 1, 11 226.2]
tvaṃ śakraḥ sarvadevānāṃ brahmā brahmavidāmasi | [KūPur, 1, 11 227.1]
vāyurbalavatāṃ devi yogināṃ tvaṃ kumārakaḥ | [KūPur, 1, 11 227.2]
ṛṣīṇāṃ ca vasiṣṭhastvaṃ vyāso vedavidāmasi | [KūPur, 1, 11 228.1]
sāṃkhyānāṃ kapilo devo rudrāṇāmasi śaṅkaraḥ | [KūPur, 1, 11 228.2]
ādityānāmupendrastvaṃ vasūnāṃ caiva pāvakaḥ | [KūPur, 1, 11 229.1]
vedānāṃ sāmavedastvaṃ gāyatrī chandasāmasi | [KūPur, 1, 11 229.2]
adhyātmavidyā vidyānāṃ gatīnāṃ paramā gatiḥ | [KūPur, 1, 11 230.1]
māyā tvaṃ sarvaśaktīnāṃ kālaḥ kalayatāmasi | [KūPur, 1, 11 230.2]
oṅkāraḥ sarvaguhyānāṃ varṇānāṃ ca dvijottamaḥ | [KūPur, 1, 11 231.1]
āśramāṇāṃ ca gārhasthyamīśvarāṇāṃ maheśvaraḥ | [KūPur, 1, 11 231.2]
puṃsāṃ tvamekaḥ puruṣaḥ sarvabhūtahṛdi sthitaḥ | [KūPur, 1, 11 232.1]
sarvopaniṣadāṃ devi guhyopaniṣad ucyase | [KūPur, 1, 11 232.2]
īśānaścāsi kalpānāṃ yugānāṃ kṛtameva ca | [KūPur, 1, 11 233.1]
ādityaḥ sarvamārgāṇāṃ vācāṃ devi sarasvatī | [KūPur, 1, 11 233.2]
tvaṃ lakṣmīścārurūpāṇāṃ viṣṇurmāyāvināmasi | [KūPur, 1, 11 234.1]
arundhatī satīnāṃ tvaṃ suparṇaḥ patatāmasi | [KūPur, 1, 11 234.2]
sūktānāṃ pauruṣaṃ sūktaṃ jyeṣṭhasāma ca sāmasu | [KūPur, 1, 11 235.1]
sāvitrī cāsi japyānāṃ yajuṣāṃ śatarudriyam | [KūPur, 1, 11 235.2]
parvatānāṃ mahāmerurananto bhogināmasi | [KūPur, 1, 11 236.1]
sarveṣāṃ tvaṃ paraṃ brahma tvanmayaṃ sarvameva hi | [KūPur, 1, 11 236.2]
rūpaṃ tavāśeṣakalāvihīnam agocaraṃ nirmalamekarūpam | [KūPur, 1, 11 237.1]
anādimadhyāntam anantam ādyaṃ namāmi satyaṃ tamasaḥ parastāt | [KūPur, 1, 11 237.2]
yadeva paśyanti jagatprasūtiṃ vedāntavijñānaviniścitārthāḥ | [KūPur, 1, 11 238.1]
ānandamātraṃ praṇavābhidhānaṃ tadeva rūpaṃ śaraṇaṃ prapadye | [KūPur, 1, 11 238.2]
aśeṣabhūtāntarasaṃniviṣṭaṃ pradhānapuṃyogaviyogahetum | [KūPur, 1, 11 239.1]
tejomayaṃ janmavināśahīnaṃ prāṇābhidhānaṃ praṇato 'smi rūpam | [KūPur, 1, 11 239.2]
ādyantahīnaṃ jagadātmabhūtaṃ vibhinnasaṃsthaṃ prakṛteḥ parastāt | [KūPur, 1, 11 240.1]
kūṭasthamavyaktavapustavaiva namāmi rūpaṃ puruṣābhidhānam | [KūPur, 1, 11 240.2]
sarvāśrayaṃ sarvajagadvidhānaṃ sarvatragaṃ janmavināśahīnam | [KūPur, 1, 11 241.1]
sūkṣmaṃ vicitraṃ triguṇaṃ pradhānaṃ nato 'smi te rūpamaluptabhedam | [KūPur, 1, 11 241.2]
ādyaṃ mahat te puruṣātmarūpaṃ prakṛtyavasthaṃ triguṇātmabījam | [KūPur, 1, 11 242.1]
aiśvaryavijñānavirāgadharmaiḥ samanvitaṃ devi nato 'smi rūpam | [KūPur, 1, 11 242.2]
dvisaptalokātmakamambusaṃsthaṃ vicitrabhedaṃ puruṣaikanātham | [KūPur, 1, 11 243.1]
anantabhūtairadhivāsitaṃ te nato 'smi rūpaṃ jagadaṇḍasaṃjñam | [KūPur, 1, 11 243.2]
aśeṣavedātmakamekamādyaṃ svatejasā pūritalokabhedam | [KūPur, 1, 11 244.1]
trikālahetuṃ parameṣṭhisaṃjñaṃ namāmi rūpaṃ ravimaṇḍalastham | [KūPur, 1, 11 244.2]
sahasramūrdhānam anantaśaktiṃ sahasrabāhuṃ puruṣaṃ purāṇam | [KūPur, 1, 11 245.1]
śayānamantaḥ salile tathaiva nārāyaṇākhyaṃ praṇato 'smi rūpam | [KūPur, 1, 11 245.2]
daṃṣṭrākarālaṃ tridaśābhivandyaṃ yugāntakālānalakalparūpam | [KūPur, 1, 11 246.1]
aśeṣabhūtāṇḍavināśahetuṃ namāmi rūpaṃ tava kālasaṃjñam | [KūPur, 1, 11 246.2]
phaṇāsahasreṇa virājamānaṃ bhogīndramukhyairabhipūjyamānam | [KūPur, 1, 11 247.1]
janārdanārūḍhatanuṃ prasuptaṃ nato 'smi rūpaṃ tava śeṣasaṃjñam | [KūPur, 1, 11 247.2]
avyāhataiśvaryam ayugmanetraṃ brahmāmṛtānandarasajñamekam | [KūPur, 1, 11 248.1]
yugāntaśeṣaṃ divi nṛtyamānaṃ nato 'smi rūpaṃ tava rudrasaṃjñam | [KūPur, 1, 11 248.2]
prahīṇaśokaṃ vimalaṃ pavitraṃ surāsurair arcitapādapadmam | [KūPur, 1, 11 249.1]
sukomalaṃ devi viśālaśubhraṃ namāmi te rūpamidaṃ namāmi | [KūPur, 1, 11 249.2]
oṃ namaste mahādevi namaste parameśvari | [KūPur, 1, 11 250.1]
namo bhagavatīśāni śivāyai te namo namaḥ | [KūPur, 1, 11 250.2]
tvanmayo 'haṃ tvadādhārastvameva ca gatirmama | [KūPur, 1, 11 251.1]
tvāmeva śaraṇaṃ yāsye prasīda parameśvari | [KūPur, 1, 11 251.2]
mayā nāsti samo loke devo vā dānavo 'pi vā | [KūPur, 1, 11 252.1]
jaganmātaiva matputrī sambhūtā tapasā yataḥ | [KūPur, 1, 11 252.2]
eṣā tavāmbikā devi kilābhūta pitṛkanyakā | [KūPur, 1, 11 253.1]
menāśeṣajaganmātur aho puṇyasya gauravam | [KūPur, 1, 11 253.2]
pāhi mām amareśāni menayā saha sarvadā | [KūPur, 1, 11 254.1]
namāmi tava pādābjaṃ vrajāmi śaraṇaṃ śivām | [KūPur, 1, 11 254.2]
aho me sumahad bhāgyaṃ mahādevīsamāgamāt | [KūPur, 1, 11 255.1]
ājñāpaya mahādevi kiṃ kariṣyāmi śaṅkari | [KūPur, 1, 11 255.2]
etāvaduktvā vacanaṃ tadā himagirīśvaraḥ | [KūPur, 1, 11 256.1]
samprekṣamāṇo girijāṃ prāñjaliḥ pārśvato 'bhavat | [KūPur, 1, 11 256.2]
atha sā tasya vacanaṃ niśamya jagato 'raṇiḥ | [KūPur, 1, 11 257.1]
sasmitaṃ prāha pitaraṃ smṛtvā paśupatiṃ patim | [KūPur, 1, 11 257.2]
devyuvāca | [KūPur, 1, 11 258.1]
śṛṇuṣva caitat paramaṃ guhyamīśvaragocaram | [KūPur, 1, 11 258.2]
upadeśaṃ giriśreṣṭha sevitaṃ brahmavādibhiḥ | [KūPur, 1, 11 258.3]
yanme sākṣāt paraṃ rūpamaiśvaraṃ dṛṣṭamadbhutam | [KūPur, 1, 11 259.1]
sarvaśaktisamāyuktamanantaṃ prerakaṃ param | [KūPur, 1, 11 259.2]
śāntaḥ samāhitamanā dambhāhaṅkāravarjitaḥ | [KūPur, 1, 11 260.1]
tanniṣṭhastatparo bhūtvā tadeva śaraṇaṃ vraja | [KūPur, 1, 11 260.2]
bhaktyā tvananyayā tāta padbhāvaṃ paramāśritaḥ | [KūPur, 1, 11 261.1]
sarvayajñatapodānais tadevārcaya sarvadā | [KūPur, 1, 11 261.2]
tadeva manasā paśya tad dhyāyasva japasva ca | [KūPur, 1, 11 262.1]
mamopadeśāt saṃsāraṃ nāśayāmi tavānagha | [KūPur, 1, 11 262.2]
ahaṃ vai matparān bhaktānaiśvaraṃ yogamāsthitān | [KūPur, 1, 11 263.1]
saṃsārasāgarādasmāduddharāmyacireṇa tu | [KūPur, 1, 11 263.2]
dhyānena karmayogena bhaktyā jñānena caiva hi | [KūPur, 1, 11 264.1]
prāpyāhaṃ te giriśreṣṭha nānyathā karmakoṭibhiḥ | [KūPur, 1, 11 264.2]
śrutismṛtyuditaṃ samyak karma varṇāśramātmakam | [KūPur, 1, 11 265.1]
adhyātmajñānasahitaṃ muktaye satataṃ kuru | [KūPur, 1, 11 265.2]
dharmāt saṃjāyate bhaktirbhaktyā samprāpyate param | [KūPur, 1, 11 266.1]
śrutismṛtibhyāmudito dharmo yajñādiko mataḥ | [KūPur, 1, 11 266.2]
nānyato jāyate dharmo vedād dharmo hi nirbabhau | [KūPur, 1, 11 267.1]
tasmānmumukṣurdharmārtho madrūpaṃ vedamāśrayet | [KūPur, 1, 11 267.2]
mamaivaiṣā parā śaktirvedasaṃjñā purātanī | [KūPur, 1, 11 268.1]
ṛgyajuḥsāmarūpeṇa sargādau sampravartate | [KūPur, 1, 11 268.2]
teṣāmeva ca guptyarthaṃ vedānāṃ bhagavānajaḥ | [KūPur, 1, 11 269.1]
brāhmaṇādīn sasarjātha sve sve karmaṇyayojayat | [KūPur, 1, 11 269.2]
ye na kurvanti taddharmaṃ tadarthaṃ brahmanirmitam | [KūPur, 1, 11 270.1]
teṣām adhastānnarakāṃstāmisrādīn akalpayat | [KūPur, 1, 11 270.2]
na ca vedād ṛte kiṃcicchāstradharmābhidhāyakam | [KūPur, 1, 11 271.1]
yo 'nyatra ramate so 'sau na saṃbhāṣyo dvijātibhiḥ | [KūPur, 1, 11 271.2]
yāni śāstrāṇi dṛśyante loke 'smin vividhāni tu | [KūPur, 1, 11 272.1]
śrutismṛtiviruddhāni niṣṭhā teṣāṃ hi tāmasī | [KūPur, 1, 11 272.2]
kāpālaṃ pañcarātraṃ ca yāmalaṃ vāmamārhatam | [KūPur, 1, 11 273.1]
evaṃvidhāni cānyāni mohanārthāni tāni tu | [KūPur, 1, 11 273.2]
ye kuśāstrābhiyogena mohayantīha mānavān | [KūPur, 1, 11 274.1]
mayā sṛṣṭāni śāstrāṇi mohāyaiṣāṃ bhavāntare | [KūPur, 1, 11 274.2]
vedārthavittamaiḥ kāryaṃ yat smṛtaṃ karma vaidikam | [KūPur, 1, 11 275.1]
tat prayatnena kurvanti matpriyāste hi ye narāḥ | [KūPur, 1, 11 275.2]
varṇānāmanukampārthaṃ manniyogād virāṭ svayam | [KūPur, 1, 11 276.1]
svāyaṃbhuvo manur dharmān munīnāṃ pūrvamuktavān | [KūPur, 1, 11 276.2]
śrutvā cānye 'pi munayastanmukhād dharmamuttamam | [KūPur, 1, 11 277.1]
cakrurdharmapratiṣṭhārthaṃ dharmaśāstrāṇi caiva hi | [KūPur, 1, 11 277.2]
teṣu cāntarhiteṣvevaṃ yugānteṣu maharṣayaḥ | [KūPur, 1, 11 278.1]
brahmaṇo vacanāt tāni kariṣyanti yuge yuge | [KūPur, 1, 11 278.2]
aṣṭādaśa purāṇāni vyāsena kathitāni tu | [KūPur, 1, 11 279.1]
niyogād brahmaṇo rājaṃsteṣu dharmaḥ pratiṣṭhitaḥ | [KūPur, 1, 11 279.2]
anyānyupapurāṇāni tacchiṣyaiḥ kathitāni tu | [KūPur, 1, 11 280.1]
yuge yuge 'tra sarveṣāṃ kartā vai dharmaśāstravit | [KūPur, 1, 11 280.2]
śikṣā kalpo vyākaraṇaṃ niruktaṃ chanda eva ca | [KūPur, 1, 11 281.1]
jyotiḥśāstraṃ nyāyavidyā mīmāṃsā copabṛṃhaṇam | [KūPur, 1, 11 281.2]
evaṃ caturdaśaitāni vidyāsthānāni sattama | [KūPur, 1, 11 282.1]
caturvedaiḥ sahoktāni dharmo nānyatra vidyate | [KūPur, 1, 11 282.2]
evaṃ paitāmahaṃ dharmaṃ manuvyāsādayaḥ param | [KūPur, 1, 11 283.1]
sthāpayanti mamādeśād yāvadābhūtasaṃplavam | [KūPur, 1, 11 283.2]
brahmaṇā saha te sarve samprāpte pratisaṃcare | [KūPur, 1, 11 284.1]
parasyānte kṛtātmānaḥ praviśanti paraṃ padam | [KūPur, 1, 11 284.2]
tasmāt sarvaprayatnena dharmārthaṃ vedamāśrayet | [KūPur, 1, 11 285.1]
dharmeṇa sahitaṃ jñānaṃ paraṃ brahma prakāśayet | [KūPur, 1, 11 285.2]
ye tu saṅgān parityajya māmeva śaraṇaṃ gatāḥ | [KūPur, 1, 11 286.1]
upāsate sadā bhaktyā yogamaiśvaramāsthitāḥ | [KūPur, 1, 11 286.2]
sarvabhūtadayāvantaḥ śāntā dāntā vimatsarāḥ | [KūPur, 1, 11 287.1]
amānino buddhimantastāpasāḥ śaṃsitavratāḥ | [KūPur, 1, 11 287.2]
maccittā madgataprāṇā majjñānakathane ratāḥ | [KūPur, 1, 11 288.1]
saṃnyāsino gṛhasthāśca vanasthā brahmacāriṇaḥ | [KūPur, 1, 11 288.2]
teṣāṃ nityābhiyuktānāṃ māyātattvasamutthitam | [KūPur, 1, 11 289.1]
nāśayāmi tamaḥ kṛtsnaṃ jñānadīpane mācirāt | [KūPur, 1, 11 289.2]
te sunirdhūtatamaso jñānenaikena manmayāḥ | [KūPur, 1, 11 290.1]
sadānandāstu saṃsāre na jāyante punaḥ punaḥ | [KūPur, 1, 11 290.2]
tasmāt sarvaprakāreṇa madbhakto matparāyaṇaḥ | [KūPur, 1, 11 291.1]
māmevārcaya sarvatra menayā saha saṃgataḥ | [KūPur, 1, 11 291.2]
aśakto yadi me dhyātumaiśvaraṃ rūpamavyayam | [KūPur, 1, 11 292.1]
tato me sakalaṃ rūpaṃ kālādyaṃ śaraṇaṃ vraja | [KūPur, 1, 11 292.2]
yad yat svarūpaṃ me tāta manaso gocaraṃ bhavet | [KūPur, 1, 11 293.1]
tanniṣṭhastatparo bhūtvā tadarcanaparo bhava | [KūPur, 1, 11 293.2]
yattu me niṣkalaṃ rūpaṃ cinmātraṃ kevalaṃ śivam | [KūPur, 1, 11 294.1]
sarvopādhivinirmuktamanantamamṛtaṃ param | [KūPur, 1, 11 294.2]
jñānenaikena tallabhyaṃ kleśena paramaṃ padam | [KūPur, 1, 11 295.1]
jñānameva prapaśyanto māmeva praviśanti te | [KūPur, 1, 11 295.2]
tadbuddhayastadātmānas tanniṣṭhās tatparāyaṇāḥ | [KūPur, 1, 11 296.1]
gacchantyapunarāvṛttiṃ jñānanirdhūtakalmaṣāḥ | [KūPur, 1, 11 296.2]
mām anāśritya paramaṃ nirvāṇamamalaṃ padam | [KūPur, 1, 11 297.1]
prāpyate na hi rājendra tato māṃ śaraṇaṃ vraja | [KūPur, 1, 11 297.2]
ekatvena pṛthaktvena tathā cobhayato 'pi vā | [KūPur, 1, 11 298.1]
māmupāsya mahārāja tato yāsyasi tatpadam | [KūPur, 1, 11 298.2]
mām anāśritya tat tattvaṃ svabhāvavimalaṃ śivam | [KūPur, 1, 11 299.1]
jñāyate na hi rājendra tato māṃ śaraṇaṃ vraja | [KūPur, 1, 11 299.2]
tasmāt tvamakṣaraṃ rūpaṃ nityaṃ cārūpamaiśvaram | [KūPur, 1, 11 300.1]
ārādhaya prayatnena tato bandhaṃ prahāsyasi | [KūPur, 1, 11 300.2]
karmaṇā manasā vācā śivaṃ sarvatra sarvadā | [KūPur, 1, 11 301.1]
samārādhaya bhāvena tato yāsyasi tatpadam | [KūPur, 1, 11 301.2]
na vai paśyanti tat tattvaṃ mohitā mama māyayā | [KūPur, 1, 11 302.1]
anādyanantaṃ paramaṃ maheśvaramajaṃ śivam | [KūPur, 1, 11 302.2]
sarvabhūtātmabhūtasthaṃ sarvādhāraṃ nirañjanam | [KūPur, 1, 11 303.1]
nityānandaṃ nirābhāsaṃ nirguṇaṃ tamasaḥ param | [KūPur, 1, 11 303.2]
advaitamacalaṃ brahma niṣkalaṃ niṣprapañcakam | [KūPur, 1, 11 304.1]
svasaṃvedyamavedyaṃ tat pare vyomni vyavasthitam | [KūPur, 1, 11 304.2]
sūkṣmeṇa tamasā nityaṃ veṣṭitā mama māyayā | [KūPur, 1, 11 305.1]
saṃsārasāgare ghore jāyante ca punaḥ punaḥ | [KūPur, 1, 11 305.2]
bhaktyā tvananyayā rājan samyag jñānena caiva hi | [KūPur, 1, 11 306.1]
anveṣṭavyaṃ hi tad brahma janmabandhanivṛttaye | [KūPur, 1, 11 306.2]
ahaṅkāraṃ ca mātsaryaṃ kāmaṃ krodhaṃ parigraham | [KūPur, 1, 11 307.1]
adharmābhiniveśaṃ ca tyaktvā vairāgyamāsthitaḥ | [KūPur, 1, 11 307.2]
sarvabhūteṣu cātmānaṃ sarvabhūtāni cātmani | [KūPur, 1, 11 308.1]
anvīkṣya cātmanātmānaṃ brahmabhūyāya kalpate | [KūPur, 1, 11 308.2]
brahmabhūtaḥ prasannātmā sarvabhūtābhayapradaḥ | [KūPur, 1, 11 309.1]
aiśvarīṃ paramāṃ bhaktiṃ vindetānanyagāminīm | [KūPur, 1, 11 309.2]
vīkṣate tat paraṃ tattvamaiśvaraṃ brahma niṣkalam | [KūPur, 1, 11 310.1]
sarvasaṃsāranirmukto brahmaṇyevāvatiṣṭhate | [KūPur, 1, 11 310.2]
brahmaṇo hi pratiṣṭhāyaṃ parasya paramaḥ śivaḥ | [KūPur, 1, 11 311.1]
anantasyāvyayasyaikaḥ svātmādhāro maheśvaraḥ | [KūPur, 1, 11 311.2]
jñānena karmayogena bhaktiyogena vā nṛpa | [KūPur, 1, 11 312.1]
sarvasaṃsāramuktyarthamīśvaraṃ satataṃ śraya | [KūPur, 1, 11 312.2]
eṣa guhyopadeśaste mayā datto girīśvara | [KūPur, 1, 11 313.1]
anvīkṣya caitadakhilaṃ yatheṣṭaṃ kartumarhasi | [KūPur, 1, 11 313.2]
ahaṃ vai yācitā devaiḥ saṃjātā parameśvarāt | [KūPur, 1, 11 314.1]
vinindya dakṣaṃ pitaraṃ maheśvaravinindakam | [KūPur, 1, 11 314.2]
dharmasaṃsthāpanārthāya tavārādhanakāraṇāt | [KūPur, 1, 11 315.1]
menādehasamutpannā tvāmeva pitaraṃ śritā | [KūPur, 1, 11 315.2]
sa tvaṃ niyogād devasya brahmaṇaḥ paramātmanaḥ | [KūPur, 1, 11 316.1]
pradāsyase māṃ rudrāya svayaṃvarasamāgame | [KūPur, 1, 11 316.2]
tatsaṃbandhācca te rājan sarve devāḥ savāsavāḥ | [KūPur, 1, 11 317.1]
tvāṃ namasyanti vai tāta prasīdati ca śaṅkaraḥ | [KūPur, 1, 11 317.2]
tasmāt sarvaprayatnena māṃ viddhīśvaragocarām | [KūPur, 1, 11 318.1]
sampūjya devamīśānaṃ śaraṇyaṃ śaraṇaṃ vraja | [KūPur, 1, 11 318.2]
sa evamukto bhagavān devadevyā girīśvaraḥ | [KūPur, 1, 11 319.1]
praṇamya śirasā devīṃ prāñjaliḥ punarabravīt | [KūPur, 1, 11 319.2]
vistareṇa maheśāni yogaṃ māheśvaraṃ param | [KūPur, 1, 11 320.1]
jñānaṃ caivātmano yogaṃ sādhanāni pracakṣva me | [KūPur, 1, 11 320.2]
tasyaitat paramaṃ jñānamātmayogamanuttamam | [KūPur, 1, 11 321.1]
yathāvad vyājahāreśā sādhanāni ca vistarāt | [KūPur, 1, 11 321.2]
niśamya vadanāmbhojād girīndro lokapūjitaḥ | [KūPur, 1, 11 322.1]
lokamātuḥ paraṃ jñānaṃ yogāsakto 'bhavatpunaḥ | [KūPur, 1, 11 322.2]
pradadau ca maheśāya pārvatīṃ bhāgyagauravāt | [KūPur, 1, 11 323.1]
niyogād brahmaṇaḥ sādhvīṃ devānāṃ caiva saṃnidhau | [KūPur, 1, 11 323.2]
ya imaṃ paṭhate 'dhyāyaṃ devyā māhātmyakīrtanam | [KūPur, 1, 11 324.1]
śivasya saṃnidhau bhaktyā śucis tadbhāvabhāvitaḥ | [KūPur, 1, 11 324.2]
sarvapāpavinirmukto divyayogasamanvitaḥ | [KūPur, 1, 11 325.1]
ullaṅghya brahmaṇo lokaṃ devyāḥ sthānamavāpnuyāt | [KūPur, 1, 11 325.2]
yaścaitat paṭhate stotraṃ brāhmaṇānāṃ samīpataḥ | [KūPur, 1, 11 326.1]
devyāḥ samāhitamanāḥ sarvapāpaiḥ pramucyate | [KūPur, 1, 11 326.2]
nāmnām aṣṭasahasraṃ tu devyā yat samudīritam | [KūPur, 1, 11 327.1]
jñātvārkamaṇḍalagatāṃ saṃbhāvya parameśvarīm | [KūPur, 1, 11 327.2]
abhyarcya gandhapuṣpādyair bhaktiyogasamanvitaḥ | [KūPur, 1, 11 328.1]
saṃsmaran paramaṃ bhāvaṃ devyā māheśvaraṃ param | [KūPur, 1, 11 328.2]
ananyamānaso nityaṃ japed ā maraṇād dvijaḥ | [KūPur, 1, 11 329.1]
so 'ntakāle smṛtiṃ labdhvā paraṃ brahmādhigacchati | [KūPur, 1, 11 329.2]
athavā jāyate vipro brāhmaṇānāṃ kule śucau | [KūPur, 1, 11 330.1]
pūrvasaṃskāramāhātmyād brahmavidyāmavāpya saḥ | [KūPur, 1, 11 330.2]
samprāpya yogaṃ paramaṃ divyaṃ tat pārameśvaram | [KūPur, 1, 11 331.1]
śāntaḥ sarvagato bhūtvā śivasāyujyam āpnuyāt | [KūPur, 1, 11 331.2]
pratyekaṃ cātha nāmāni juhuyāt savanatrayam | [KūPur, 1, 11 332.1]
pūtanādikṛtair doṣair grahadoṣaiśca mucyate | [KūPur, 1, 11 332.2]
japed vāharaharnityaṃ saṃvatsaramatandritaḥ | [KūPur, 1, 11 333.1]
śrīkāmaḥ pārvatīṃ devīṃ pūjayitvā vidhānataḥ | [KūPur, 1, 11 333.2]
sampūjya pārśvataḥ śaṃbhuṃ trinetraṃ bhaktisaṃyutaḥ | [KūPur, 1, 11 334.1]
labhate mahatīṃ lakṣmīṃ mahādevaprasādataḥ | [KūPur, 1, 11 334.2]
tasmāt sarvaprayatnena japtavyaṃ hi dvijātibhiḥ | [KūPur, 1, 11 335.1]
sarvapāpāpanodārthaṃ devyā nāmasahasrakam | [KūPur, 1, 11 335.2]
prasaṅgāt kathitaṃ viprā devyā māhātmyamuttamam | [KūPur, 1, 11 336.1]
ataḥ paraṃ prajāsargaṃ bhṛgvādīnāṃ nibodhata | [KūPur, 1, 11 336.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekādaśo 'dhyāyaḥ | [KūPur, 1, 11 337.1]
{KūPur, 1, 12}
sūta uvāca | [KūPur, 1, 12 1.1]
bhṛgoḥ khyātyāṃ samutpannā lakṣmīrnārāyaṇapriyā | [KūPur, 1, 12 1.2]
devau dhātāvidhātārau merorjāmātarau tathā | [KūPur, 1, 12 1.3]
āyatirniyatirmeroḥ kanye caiva mahātmanaḥ | [KūPur, 1, 12 2.1]
dhātāvidhātroste bhārye tayorjātau sutāvubhau | [KūPur, 1, 12 2.2]
prāṇaścaiva mṛkaṇḍuśca mārkaṇḍeyo mṛkaṇḍutaḥ | [KūPur, 1, 12 3.1]
tathā vedaśirā nāma prāṇasya dyutimān sutaḥ | [KūPur, 1, 12 3.2]
marīcerapi saṃbhūtiḥ paurṇamāsamasūyata | [KūPur, 1, 12 4.1]
kanyācatuṣṭayaṃ caiva sarvalakṣaṇasaṃyutam | [KūPur, 1, 12 4.2]
tuṣṭirjyeṣṭhā tathā vṛṣṭiḥ kṛṣṭiścāpacitistathā | [KūPur, 1, 12 5.1]
virajāḥ parvataścaiva paurṇamāsasya tau sutau | [KūPur, 1, 12 5.2]
kṣamā tu suṣuve putrān pulahasya prajāpateḥ | [KūPur, 1, 12 6.1]
kardamaṃ ca varīyāṃsaṃ sahiṣṇuṃ munisattamam | [KūPur, 1, 12 6.2]
tathaiva ca kanīyāṃsaṃ taponirdhūtakalmaṣam | [KūPur, 1, 12 7.1]
anasūyā tathaivātrerjajñe putrānakalmaṣān | [KūPur, 1, 12 7.2]
somaṃ durvāsasaṃ caiva dattātreyaṃ ca yoginam | [KūPur, 1, 12 8.1]
smṛtiścāṅgirasaḥ putrīrjajñe lakṣaṇasaṃyutāḥ | [KūPur, 1, 12 8.2]
sinīvālīṃ kuhūṃ caiva rākāmanumatiṃ tathā | [KūPur, 1, 12 9.1]
prītyāṃ pulastyo bhagavān dattātrimasṛjat prabhuḥ | [KūPur, 1, 12 9.2]
pūrvajanmani so 'gastyaḥ smṛtaḥ svāyaṃbhuve 'ntare | [KūPur, 1, 12 10.1]
vedabāhuṃ tathā kanyāṃ saṃnatiṃ nāma nāmataḥ | [KūPur, 1, 12 10.2]
putrāṇāṃ ṣaṣṭisāhasraṃ saṃtatiḥ suṣuve kratoḥ | [KūPur, 1, 12 11.1]
te cordhvaretasaḥ sarve vālakhilyā iti smṛtāḥ | [KūPur, 1, 12 11.2]
vasiṣṭhaśca tathorjāyāṃ saptaputrānajījanat | [KūPur, 1, 12 12.1]
kanyāṃ ca puṇḍarīkākṣāṃ sarvaśobhāsamanvitām | [KūPur, 1, 12 12.2]
rajohaścordhvabāhuśca savanaścānaghastathā | [KūPur, 1, 12 13.1]
sutapāḥ śukra ityete sapta putrā mahaujasaḥ | [KūPur, 1, 12 13.2]
yo 'sau rudrātmako vahnirbrahmaṇastanayo dvijāḥ | [KūPur, 1, 12 14.1]
svāhā tasmāt sutān lebhe trīnudārān mahaujasaḥ | [KūPur, 1, 12 14.2]
pāvakaḥ pavamānaśca śuciragniśca te trayaḥ | [KūPur, 1, 12 15.1]
nirmathyaḥ pavamānaḥ syād vaidyutaḥ pāvakaḥ smṛtaḥ | [KūPur, 1, 12 15.2]
yaścāsau tapate sūryaḥ śuciragnistvasau smṛtaḥ | [KūPur, 1, 12 16.1]
teṣāṃ tu saṃtatāvanye catvāriṃśacca pañca ca | [KūPur, 1, 12 16.2]
pāvakaḥ pavamānaśca śucisteṣāṃ pitā ca yaḥ | [KūPur, 1, 12 17.1]
ete caikonapañcāśad vahnayaḥ parikīrtitaḥ | [KūPur, 1, 12 17.2]
sarve tapasvinaḥ proktāḥ sarve yajñeṣu bhāginaḥ | [KūPur, 1, 12 18.1]
rudrātmakāḥ smṛtāḥ sarve tripuṇḍrāṅkitamastakāḥ | [KūPur, 1, 12 18.2]
ayajvānaśca yajvānaḥ pitaro brahmaṇaḥ smṛtāḥ | [KūPur, 1, 12 19.1]
agniṣvāttā barhiṣado dvidhā teṣāṃ vyavasthitiḥ | [KūPur, 1, 12 19.2]
tebhyaḥ svadhā sutāṃ jajñe menāṃ vaitaraṇīṃ tathā | [KūPur, 1, 12 20.1]
te ubhe brahmavādinyau yoginyau munisattamāḥ | [KūPur, 1, 12 20.2]
asūta menā mainākaṃ krauñcaṃ tasyānujaṃ tathā | [KūPur, 1, 12 21.1]
gaṅgā himavato jajñe sarvalokaikapāvanī | [KūPur, 1, 12 21.2]
svayogāgnibalād devīṃ lebhe putrīṃ maheśvarīṃ | [KūPur, 1, 12 22.1]
yathāvat kathitaṃ pūrvaṃ devyā māhātmyamuttamam | [KūPur, 1, 12 22.2]
eṣā dakṣasya kanyānāṃ mayāpatyānusaṃtatiḥ | [KūPur, 1, 12 23.1]
vyākhyātā bhavatāmadya manoḥ sṛṣṭiṃ nibodhata | [KūPur, 1, 12 23.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvādaśo 'dhyāyaḥ | [KūPur, 1, 12 24.1]
{KūPur, 1, 13}
sūta uvāca | [KūPur, 1, 13 1.1]
priyavratottānapādau manoḥ svāyaṃbhuvasya tu | [KūPur, 1, 13 1.2]
dharmajñau sumahāvīryau śatarūpā vyajījanat | [KūPur, 1, 13 1.3]
tatastūttānapādasya dhruvo nāma suto 'bhavat | [KūPur, 1, 13 2.1]
bhakto nārāyaṇe deve prāptavān sthānamuttamam | [KūPur, 1, 13 2.2]
dhruvāt śliṣṭiṃ ca bhavyaṃ ca bhāryā śambhurvyajāyata | [KūPur, 1, 13 3.1]
śliṣṭer ādhatta succhāyā pañca putrānakalmaṣān | [KūPur, 1, 13 3.2]
vasiṣṭhavacanād devī tapastaptvā suduścaram | [KūPur, 1, 13 4.1]
ārādhya puruṣaṃ viṣṇuṃ śālagrāme janārdanam | [KūPur, 1, 13 4.2]
ripuṃ ripuñjayaṃ vipraṃ vṛkalaṃ vṛṣatejasam | [KūPur, 1, 13 5.1]
nārāyaṇaparān śuddhān svadharmaparipālakān | [KūPur, 1, 13 5.2]
riporādhatta bṛhatī cakṣuṣaṃ sarvatejasam | [KūPur, 1, 13 6.1]
so 'jījanat puṣkariṇyāṃ vairaṇyāṃ cākṣuṣaṃ manum | [KūPur, 1, 13 6.2]
prajāpaterātmajāyāṃ vīraṇasya mahātmanaḥ | [KūPur, 1, 13 6.3]
manorajāyanta daśa naḍvalāyāṃ mahaujasaḥ | [KūPur, 1, 13 7.1]
kanyāyāṃ sumahāvīryā vairājasya prajāpateḥ | [KūPur, 1, 13 7.2]
ūruḥ pūruḥ śatadyumnastapasvī satyavāk śuciḥ | [KūPur, 1, 13 8.1]
agniṣṭudatirātraśca sudyumnaścābhimanyukaḥ | [KūPur, 1, 13 8.2]
ūrorajanayat putrān ṣaḍāgneyī mahābalān | [KūPur, 1, 13 9.1]
aṅgaṃ sumanasaṃ svātiṃ kratumaṅgirasaṃ śivam | [KūPur, 1, 13 9.2]
aṅgād veno 'bhavat paścād vainyo venādajāyata | [KūPur, 1, 13 10.1]
yo 'sau pṛthuriti khyātaḥ prajāpālo mahābalaḥ | [KūPur, 1, 13 10.2]
yena dugdhā mahī pūrvaṃ prajānāṃ hitakāraṇāt | [KūPur, 1, 13 11.1]
niyogād brahmaṇaḥ sārdhaṃ devendreṇa mahaujasā | [KūPur, 1, 13 11.2]
venaputrasya vitate purā paitāmahe makhe | [KūPur, 1, 13 12.1]
sūtaḥ paurāṇiko jajñe māyārūpaḥ svayaṃ hariḥ | [KūPur, 1, 13 12.2]
pravaktā sarvaśāstrāṇāṃ dharmajño guṇavatsalaḥ | [KūPur, 1, 13 13.1]
taṃ māṃ vitta muniśreṣṭhāḥ pūrvodbhūtaṃ sanātanam | [KūPur, 1, 13 13.2]
asmin manvantare vyāsaḥ kṛṣṇadvaipāyanaḥ svayam | [KūPur, 1, 13 14.1]
śrāvayāmāsa māṃ prītyā purāṇaṃ puruṣo hariḥ | [KūPur, 1, 13 14.2]
madanvaye tu ye sūtāḥ sambhūtā vedavarjitāḥ | [KūPur, 1, 13 15.1]
teṣāṃ purāṇavaktṛtvaṃ vṛttirāsīdajājñayā | [KūPur, 1, 13 15.2]
sa tu vainyaḥ pṛthur dhīmān satyasaṃdho jitendriyaḥ | [KūPur, 1, 13 16.1]
sārvabhaumo mahātejāḥ svadharmaparipālakaḥ | [KūPur, 1, 13 16.2]
tasya bālyāt prabhṛtyeva bhaktirnārāyaṇe 'bhavat | [KūPur, 1, 13 17.1]
govardhanagiriṃ prāpya tapastepe jitendriyaḥ | [KūPur, 1, 13 17.2]
tapasā bhagavān prītaḥ śaṅkhacakragadādharaḥ | [KūPur, 1, 13 18.1]
āgatya devo rājānaṃ prāha dāmodaraḥ svayam | [KūPur, 1, 13 18.2]
dhārmikau rūpasampannau sarvaśastrabhṛtāṃ varau | [KūPur, 1, 13 19.1]
matprasādādasaṃdigdhaṃ putrau tava bhaviṣyataḥ | [KūPur, 1, 13 19.2]
ekamuktvā hṛṣīkeśaḥ svakīyāṃ prakṛtiṃ gataḥ | [KūPur, 1, 13 19.3]
vainyo 'pi vedavidhinā niścalāṃ bhaktimudvahan | [KūPur, 1, 13 20.1]
apālayat svakaṃ rājyaṃ nyāyena madhusūdane | [KūPur, 1, 13 20.2]
acirādeva tanvaṅgī bhāryā tasya śucismitā | [KūPur, 1, 13 21.1]
śikhaṇḍinaṃ havirdhānam antardhānā vyajāyata | [KūPur, 1, 13 21.2]
śikhaṇḍino 'bhavat putraḥ suśīla iti viśrutaḥ | [KūPur, 1, 13 22.1]
dhārmiko rūpasampanno vedavedāṅgapāragaḥ | [KūPur, 1, 13 22.2]
so 'dhītya vidhivad vedān dharmeṇa tapasi sthitaḥ | [KūPur, 1, 13 23.1]
matiṃ cakre bhāgyayogāt saṃnyāsaṃ prati dharmavit | [KūPur, 1, 13 23.2]
sa kṛtvā tīrthasaṃsevāṃ svādhyāye tapasi sthitaḥ | [KūPur, 1, 13 24.1]
jagāma himavatpṛṣṭhaṃ kadācit siddhasevitam | [KūPur, 1, 13 24.2]
tatra dharmapadaṃ nāma dharmasiddhipradaṃ vanam | [KūPur, 1, 13 25.1]
apaśyad yogināṃ gamyamagamyaṃ brahmavidviṣām | [KūPur, 1, 13 25.2]
tatra mandākinī nāma supuṇyā vimalā nadī | [KūPur, 1, 13 26.1]
padmotpalavanopetā siddhāśramavibhūṣitā | [KūPur, 1, 13 26.2]
sa tasyā dakṣiṇe tīre munīndrairyogibhirvṛtam | [KūPur, 1, 13 27.1]
supuṇyamāśramaṃ ramyamapaśyat prītisaṃyutaḥ | [KūPur, 1, 13 27.2]
mandākinījale snātvā saṃtarpya pitṛdevatāḥ | [KūPur, 1, 13 28.1]
arcayitvā mahādevaṃ puṣpaiḥ padmotpalādibhiḥ | [KūPur, 1, 13 28.2]
dhyātvārkasaṃstham īśānaṃ śirasyādhāya cāñjalim | [KūPur, 1, 13 29.1]
samprekṣamāṇo bhāsvantaṃ tuṣṭāva parameśvaram | [KūPur, 1, 13 29.2]
rudrādhyāyena giriśaṃ rudrasya caritena ca | [KūPur, 1, 13 30.1]
anyaiśca vividhaiḥ stotraiḥ śāṃbhavair vedasaṃbhavaiḥ | [KūPur, 1, 13 30.2]
athāsminnantare 'paśyat samāyāntaṃ mahāmunim | [KūPur, 1, 13 31.1]
śvetāśvataranāmānaṃ mahāpāśupatottamam | [KūPur, 1, 13 31.2]
bhasmasaṃdigdhasarvāṅgaṃ kaupīnācchādanānvitam | [KūPur, 1, 13 32.1]
tapasā karṣitātmānaṃ śuklayajñopavītinam | [KūPur, 1, 13 32.2]
samāpya saṃstavaṃ śaṃbhor ānandāsrāvilekṣaṇaḥ | [KūPur, 1, 13 33.1]
vavande śirasā pādau prāñjalirvākyamabravīt | [KūPur, 1, 13 33.2]
dhanyo 'smyanugṛhīto 'smi yanme sākṣānmunīśvaraḥ | [KūPur, 1, 13 34.1]
yogīśvaro 'dya bhagavān dṛṣṭo yogavidāṃ varaḥ | [KūPur, 1, 13 34.2]
aho me sumahadbhāgyaṃ tapāṃsi saphalāni me | [KūPur, 1, 13 35.1]
kiṃ kariṣyāmi śiṣyo 'haṃ tava māṃ pālayānagha | [KūPur, 1, 13 35.2]
so 'nugṛhyātha rājānaṃ suśīlaṃ śīlasaṃyutam | [KūPur, 1, 13 36.1]
śiṣyatve parijagrāha tapasā kṣīṇakalmaṣam | [KūPur, 1, 13 36.2]
sāṃnyāsikaṃ vidhiṃ kṛtsnaṃ kārayitvā vicakṣaṇaḥ | [KūPur, 1, 13 37.1]
dadau tadaiśvaraṃ jñānaṃ svaśākhāvihitaṃ vratam | [KūPur, 1, 13 37.2]
aśeṣavedasāraṃ tat paśupāśavimocanam | [KūPur, 1, 13 38.1]
antyāśramamiti khyātaṃ brahmādibhiranuṣṭhitam | [KūPur, 1, 13 38.2]
uvāca śiṣyān samprekṣya ye tadāśramavāsinaḥ | [KūPur, 1, 13 39.1]
brāhmaṇān kṣatriyān vaiśyān brahmacaryaparāyaṇān | [KūPur, 1, 13 39.2]
mayā pravartitāṃ śākhāmadhītyaiveha yoginaḥ | [KūPur, 1, 13 40.1]
samāsate mahādevaṃ dhyāyanto niṣkalaṃ śivam | [KūPur, 1, 13 40.2]
iha devo mahādevo ramamāṇaḥ sahomayā | [KūPur, 1, 13 41.1]
adhyāste bhagavānīśo bhaktānāmanukampayā | [KūPur, 1, 13 41.2]
ihāśeṣajagaddhātā purā nārāyaṇaḥ svayam | [KūPur, 1, 13 42.1]
ārādhayanmahādevaṃ lokānāṃ hitakāmyayā | [KūPur, 1, 13 42.2]
ihaiva devamīśānaṃ devānāmapi daivatam | [KūPur, 1, 13 43.1]
ārādhya mahatīṃ siddhiṃ lebhire devadānavāḥ | [KūPur, 1, 13 43.2]
ihaiva munayaḥ pūrvaṃ marīcyādyā maheśvaram | [KūPur, 1, 13 44.1]
dṛṣṭvā tapobalājjñānaṃ lebhire sārvakālikam | [KūPur, 1, 13 44.2]
tasmāt tvamapi rājendra tapoyogasamanvitaḥ | [KūPur, 1, 13 45.1]
tiṣṭha nityaṃ mayā sārdhaṃ tataḥ siddhimavāpsyasi | [KūPur, 1, 13 45.2]
evamābhāṣya viprendro devaṃ dhyātvā pinākinam | [KūPur, 1, 13 46.1]
ācacakṣe mahāmantraṃ yathāvat svārthasiddhaye | [KūPur, 1, 13 46.2]
sarvapāpopaśamanaṃ vedasāraṃ vimuktidam | [KūPur, 1, 13 47.1]
agnirityādikaṃ puṇyamṛṣibhiḥ sampravartitam | [KūPur, 1, 13 47.2]
so 'pi tadvacanād rājā suśīlaḥ śraddhayānvitaḥ | [KūPur, 1, 13 48.1]
sākṣāt pāśupato bhūtvā vedābhyāsarato 'bhavat | [KūPur, 1, 13 48.2]
bhasmoddhūlitasarvāṅgaḥ kandamūlaphalāśanaḥ | [KūPur, 1, 13 49.1]
śānto dānto jitakrodhaḥ saṃnyāsavidhimāśritaḥ | [KūPur, 1, 13 49.2]
havirdhānastathāgneyyāṃ janayāmāsa satsutam | [KūPur, 1, 13 50.1]
prācīnabarhiṣaṃ nāmnā dhanurvedasya pāragam | [KūPur, 1, 13 50.2]
prācīnabarhir bhagavān sarvaśastrabhṛtāṃ varaḥ | [KūPur, 1, 13 51.1]
samudratanayāyāṃ vai daśa putrānajījanat | [KūPur, 1, 13 51.2]
pracetasaste vikhyātā rājānaḥ prathitaujasaḥ | [KūPur, 1, 13 52.1]
adhītavantaḥ svaṃ vedaṃ nārāyaṇaparāyaṇāḥ | [KūPur, 1, 13 52.2]
daśabhyastu pracetobhyo māriṣāyāṃ prajāpatiḥ | [KūPur, 1, 13 53.1]
dakṣo jajñe mahābhāgo yaḥ pūrvaṃ brahmaṇaḥ sutaḥ | [KūPur, 1, 13 53.2]
sa tu dakṣo maheśena rudreṇa saha dhīmatā | [KūPur, 1, 13 54.1]
kṛtvā vivādaṃ rudreṇa śaptaḥ prācetaso 'bhavat | [KūPur, 1, 13 54.2]
samāyāntaṃ mahādevo dakṣaṃ devyā gṛhaṃ haraḥ | [KūPur, 1, 13 55.1]
dṛṣṭvā yathocitāṃ pūjāṃ dakṣāya pradadau svayam | [KūPur, 1, 13 55.2]
tadā vai tamasāviṣṭaḥ so 'dhikāṃ brahmaṇaḥ sutaḥ | [KūPur, 1, 13 56.1]
pūjāmanarhāmanvicchan jagāma kupito gṛham | [KūPur, 1, 13 56.2]
kadācit svagṛhaṃ prāptāṃ satīṃ dakṣaḥ sudurmanāḥ | [KūPur, 1, 13 57.1]
bhartrā saha vinindyaināṃ bhartsayāmāsa vai ruṣā | [KūPur, 1, 13 57.2]
anye jāmātaraḥ śreṣṭhā bhartustava pinākinaḥ | [KūPur, 1, 13 58.1]
tvamapyasatsutāsmākaṃ gṛhād gaccha yathāgatam | [KūPur, 1, 13 58.2]
tasya tadvākyamākarṇya sā devī śaṅkarapriyā | [KūPur, 1, 13 59.1]
vinindya pitaraṃ dakṣaṃ dadāhātmānamātmanā | [KūPur, 1, 13 59.2]
praṇamya paśubhartāraṃ bhartāraṃ kṛttivāsasam | [KūPur, 1, 13 60.1]
himavadduhitā sābhūt tapasā tasya toṣitā | [KūPur, 1, 13 60.2]
jñātvā tad bhagavān rudraḥ prapannārtiharo haraḥ | [KūPur, 1, 13 61.1]
śaśāpa dakṣaṃ kupitaḥ samāgatyātha tadgṛham | [KūPur, 1, 13 61.2]
tyaktvā dehamimaṃ brahman kṣatriyāṇāṃ kulodbhavaḥ | [KūPur, 1, 13 62.1]
svasyāṃ sutāyāṃ mūḍhātmā putramutpādayiṣyasi | [KūPur, 1, 13 62.2]
evamuktvā mahādevo yayau kailāsaparvatam | [KūPur, 1, 13 63.1]
svāyaṃbhuvo 'pi kālena dakṣaḥ prācetaso 'bhavat | [KūPur, 1, 13 63.2]
etad vaḥ kathitaṃ sarvaṃ manoḥ svāyaṃbhuvasya tu | [KūPur, 1, 13 64.1]
visargaṃ dakṣaparyantaṃ śṛṇvatāṃ pāpanāśanam | [KūPur, 1, 13 64.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge trayodaśo 'dhyāyaḥ | [KūPur, 1, 13 65.1]
{KūPur, 1, 14}
naimiṣīyā ūcuḥ | [KūPur, 1, 14 1.1]
devānāṃ dānavānāṃ ca gandharvoragarakṣasām | [KūPur, 1, 14 1.2]
utpattiṃ vistarāt sūta brūhi vaivasvate 'ntare | [KūPur, 1, 14 1.3]
sa śaptaḥ śaṃbhunā pūrvaṃ dakṣaḥ prācetaso nṛpaḥ | [KūPur, 1, 14 2.1]
kim akārṣīnmahābuddhe śrotumicchāma sāṃpratam | [KūPur, 1, 14 2.2]
sūta uvāca | [KūPur, 1, 14 3.1]
vakṣye nārāyaṇenoktaṃ pūrvakalpānuṣaṅgikam | [KūPur, 1, 14 3.2]
trikālabaddhaṃ pāpaghnaṃ prajāsargasya vistaram | [KūPur, 1, 14 3.3]
sa śaptaḥ śaṃbhunā pūrvaṃ dakṣaḥ prācetaso nṛpaḥ | [KūPur, 1, 14 4.1]
vinindya pūrvavaireṇa gaṅgādvāre 'yajad bhavam | [KūPur, 1, 14 4.2]
devāśca sarve bhāgārthamāhūtā viṣṇunā saha | [KūPur, 1, 14 5.1]
sahaiva munibhiḥ sarvairāgatā munipuṅgavāḥ | [KūPur, 1, 14 5.2]
dṛṣṭvā devakulaṃ kṛtsnaṃ śaṅkareṇa vināgatam | [KūPur, 1, 14 6.1]
dadhīco nāma viprarṣiḥ prācetasamathābravīt | [KūPur, 1, 14 6.2]
dadhīca uvāca | [KūPur, 1, 14 7.1]
brahmādayaḥ piśācāntā yasyājñānuvidhāyinaḥ | [KūPur, 1, 14 7.2]
sa devaḥ sāṃprataṃ rudro vidhinā kiṃ na pūjyate | [KūPur, 1, 14 7.3]
dakṣa uvāca | [KūPur, 1, 14 8.1]
sarveṣveva hi yajñeṣu na bhāgaḥ parikalpitaḥ | [KūPur, 1, 14 8.2]
na mantrā bhāryayā sārdhaṃ śaṅkarasyeti nejyate | [KūPur, 1, 14 8.3]
vihasya dakṣaṃ kupito vacaḥ prāha mahāmuniḥ | [KūPur, 1, 14 9.1]
śṛṇvatāṃ sarvadevānāṃ sarvajñānamayaḥ svayam | [KūPur, 1, 14 9.2]
dadhīca uvāca | [KūPur, 1, 14 10.1]
yataḥ pravṛttirviśveṣāṃ yaścāsya parameśvaraḥ | [KūPur, 1, 14 10.2]
sampūjyate sarvayajñairviditvā kila śaṅkaraḥ | [KūPur, 1, 14 10.3]
na hyayaṃ śaṅkaro rudraḥ saṃhartā tāmaso haraḥ | [KūPur, 1, 14 11.1]
nagnaḥ kapālī vikṛto viśvātmā nopapadyate | [KūPur, 1, 14 11.2]
īśvaro hi jagatsraṣṭā prabhurnārāyaṇaḥ svarāṭ | [KūPur, 1, 14 12.1]
sattvātmako 'sau bhagavānijyate sarvakarmasu | [KūPur, 1, 14 12.2]
dadhīca uvāca | [KūPur, 1, 14 13.1]
kiṃ tvayā bhagavāneṣa sahasrāṃśurna dṛśyate | [KūPur, 1, 14 13.2]
sarvalokaikasaṃhartā kālātmā parameśvaraḥ | [KūPur, 1, 14 13.3]
yaṃ gṛṇantīha vidvāṃso dhārmikā brahmavādinaḥ | [KūPur, 1, 14 14.1]
so 'yaṃ sākṣī tīvrarociḥ kālātmā śāṅkarī tanuḥ | [KūPur, 1, 14 14.2]
eṣa rudro mahādevaḥ kapardī ca ghṛṇī haraḥ | [KūPur, 1, 14 15.1]
ādityo bhagavān sūryo nīlagrīvo vilohitaḥ | [KūPur, 1, 14 15.2]
saṃstūyate sahasrāṃśuḥ sāmagādhvaryuhotṛbhiḥ | [KūPur, 1, 14 16.1]
paśyainaṃ viśvakarmāṇaṃ rudramūrtiṃ trayīmayam | [KūPur, 1, 14 16.2]
dakṣa uvāca | [KūPur, 1, 14 17.1]
ya ete dvādaśādityā āgatā yajñabhāginaḥ | [KūPur, 1, 14 17.2]
sarve sūryā iti jñeyā na hyanyo vidyate raviḥ | [KūPur, 1, 14 17.3]
evamukte tu munayaḥ samāyātā didṛkṣavaḥ | [KūPur, 1, 14 18.1]
bāḍhamityabruvan vākyaṃ tasya sāhāyyakāriṇaḥ | [KūPur, 1, 14 18.2]
tamasāviṣṭamanaso na paśyanti vṛṣadhvajam | [KūPur, 1, 14 19.1]
sahasraśo 'tha śataśo bhūya eva vinindyate | [KūPur, 1, 14 19.2]
nindanto vaidikān mantrān sarvabhūtapatiṃ haram | [KūPur, 1, 14 20.1]
apūjayan dakṣavākyaṃ mohitā viṣṇumāyayā | [KūPur, 1, 14 20.2]
devāśca sarve bhāgārthamāgatā vāsavādayaḥ | [KūPur, 1, 14 21.1]
nāpaśyan devamīśānamṛte nārāyaṇaṃ harim | [KūPur, 1, 14 21.2]
hiraṇyagarbho bhagavān brahmā brahmavidāṃ varaḥ | [KūPur, 1, 14 22.1]
paśyatāmeva sarveṣāṃ kṣaṇādantaradhīyata | [KūPur, 1, 14 22.2]
antarhite bhagavati dakṣo nārāyaṇaṃ harim | [KūPur, 1, 14 23.1]
rakṣakaṃ jagatāṃ devaṃ jagāma śaraṇaṃ svayam | [KūPur, 1, 14 23.2]
pravartayāmāsa ca taṃ yajñaṃ dakṣo 'tha nirbhayaḥ | [KūPur, 1, 14 24.1]
rakṣate bhagavān viṣṇuḥ śaraṇāgatarakṣakaḥ | [KūPur, 1, 14 24.2]
punaḥ prāha ca taṃ dakṣaṃ dadhīco bhagavānṛṣiḥ | [KūPur, 1, 14 25.1]
samprekṣyarṣigaṇān devān sarvān vai brahmavidviṣaḥ | [KūPur, 1, 14 25.2]
apūjyapūjane caiva pūjyānāṃ cāpyapūjane | [KūPur, 1, 14 26.1]
naraḥ pāpamavāpnoti mahad vai nātra saṃśayaḥ | [KūPur, 1, 14 26.2]
asatāṃ pragraho yatra satāṃ caiva vimānanā | [KūPur, 1, 14 27.1]
daṇḍo devakṛtastatra sadyaḥ patati dāruṇaḥ | [KūPur, 1, 14 27.2]
evamuktvā tu viprarṣiḥ śaśāpeśvaravidviṣaḥ | [KūPur, 1, 14 28.1]
samāgatān brāhmaṇāṃstān dakṣasāhāyyakāriṇaḥ | [KūPur, 1, 14 28.2]
yasmād bahiṣkṛtā vedā bhavadbhiḥ parameśvaraḥ | [KūPur, 1, 14 29.1]
vinindito mahādevaḥ śaṅkaro lokavanditaḥ | [KūPur, 1, 14 29.2]
bhaviṣyadhvaṃ trayībāhyāḥ sarve 'pīśvaravidviṣaḥ | [KūPur, 1, 14 30.1]
nindanto hyaiśvaraṃ mārgaṃ kuśāstrāsaktamānasāḥ | [KūPur, 1, 14 30.2]
mithyādhītasamācārā mithyājñānapralāpinaḥ | [KūPur, 1, 14 31.1]
prāpya ghoraṃ kaliyugaṃ kalijaiḥ kila pīḍitāḥ | [KūPur, 1, 14 31.2]
tyaktvā tapobalaṃ kṛtsnaṃ gacchadhvaṃ narakān punaḥ | [KūPur, 1, 14 32.1]
bhaviṣyati hṛṣīkeśaḥ svāśrito 'pi parāṅmukhaḥ | [KūPur, 1, 14 32.2]
evamuktvā tu viprarṣirvirarāma taponidhiḥ | [KūPur, 1, 14 33.1]
jagāma manasā rudramaśeṣāghavināśanam | [KūPur, 1, 14 33.2]
etasminnantare devī mahādevaṃ maheśvaram | [KūPur, 1, 14 34.1]
patiṃ paśupatiṃ devaṃ jñātvaitat prāha sarvadṛk | [KūPur, 1, 14 34.2]
devyuvāca | [KūPur, 1, 14 35.1]
dakṣo yajñena yajate pitā me pūrvajanmani | [KūPur, 1, 14 35.2]
vinindya bhavato bhāvamātmānaṃ cāpi śaṅkara | [KūPur, 1, 14 35.3]
devāḥ saharṣibhiścāsaṃstatra sāhāyyakāriṇaḥ | [KūPur, 1, 14 36.1]
vināśayāśu taṃ yajñaṃ varamekaṃ vṛṇomyaham | [KūPur, 1, 14 36.2]
evaṃ vijñāpito devyā devo devavaraḥ prabhuḥ | [KūPur, 1, 14 37.1]
sasarja sahasā rudraṃ dakṣayajñajighāṃsayā | [KūPur, 1, 14 37.2]
sahasraśīrṣapādaṃ ca sahasrākṣaṃ mahābhujam | [KūPur, 1, 14 38.1]
sahasrapāṇiṃ durdharṣaṃ yugāntānalasannibham | [KūPur, 1, 14 38.2]
daṃṣṭrākarālaṃ duṣprekṣyaṃ śaṅkhacakragadādharam | [KūPur, 1, 14 39.1]
daṇḍahastaṃ mahānādaṃ śārṅgiṇaṃ bhūtibhūṣaṇam | [KūPur, 1, 14 39.2]
vīrabhadra iti khyātaṃ devadevasamanvitam | [KūPur, 1, 14 40.1]
sa jātamātro deveśamupatasthe kṛtāñjaliḥ | [KūPur, 1, 14 40.2]
tamāha dakṣasya makhaṃ vināśaya śivo 'stviti | [KūPur, 1, 14 41.1]
vinindya māṃ sa yajate gaṅgādvāre gaṇeśvara | [KūPur, 1, 14 41.2]
tato bandhuprayuktena siṃhenaikena līlayā | [KūPur, 1, 14 42.1]
vīrabhadreṇa dakṣasya vināśamagamat kratuḥ | [KūPur, 1, 14 42.2]
manyunā comayā sṛṣṭā bhadrakālī maheśvarī | [KūPur, 1, 14 43.1]
tayā ca sārdhaṃ vṛṣabhaṃ samāruhya yayau gaṇaḥ | [KūPur, 1, 14 43.2]
anye sahasraśo rudrā nisṛṣṭāstena dhīmatā | [KūPur, 1, 14 44.1]
romajā iti vikhyātāstasya sāhāyyakāriṇaḥ | [KūPur, 1, 14 44.2]
śūlaśaktigadāhastāṣṭaṅkopalakarāstathā | [KūPur, 1, 14 45.1]
kālāgnirudrasaṃkāśā nādayanto diśo daśa | [KūPur, 1, 14 45.2]
sarve vṛṣāsanārūḍhāḥ sabhāryāś cātibhīṣaṇāḥ | [KūPur, 1, 14 46.1]
samāvṛtya gaṇaśreṣṭhaṃ yayurdakṣamakhaṃ prati | [KūPur, 1, 14 46.2]
sarve samprāpya taṃ deśaṃ gaṅgādvāramiti śrutam | [KūPur, 1, 14 47.1]
dadṛśuryajñadeśaṃ taṃ dakṣasyāmitatejasaḥ | [KūPur, 1, 14 47.2]
devāṅganāsahasrāḍhyam apsarogītanāditam | [KūPur, 1, 14 48.1]
vīṇāveṇuninādāḍhyaṃ vedavādābhināditam | [KūPur, 1, 14 48.2]
dṛṣṭvā saharṣibhirdevaiḥ samāsīnaṃ prajāpatim | [KūPur, 1, 14 49.1]
uvāca bhadrayā rudrair vīrabhadraḥ smayanniva | [KūPur, 1, 14 49.2]
vayaṃ hyanucarāḥ sarve śarvasyāmitatejasaḥ | [KūPur, 1, 14 50.1]
bhāgābhilipsayā prāptā bhāgān yacchadhvamīpsitān | [KūPur, 1, 14 50.2]
atha cet kasyacidiyamājñā munisurottamāḥ | [KūPur, 1, 14 51.1]
bhāgo bhavadbhyo deyastu nāsmabhyamiti kathyatām | [KūPur, 1, 14 51.2]
taṃ brūtājñāpayati yo vetsyāmo hi vayaṃ tataḥ | [KūPur, 1, 14 51.3]
evamuktā gaṇeśena prajāpatipuraḥsarāḥ | [KūPur, 1, 14 52.1]
devā ūcuryajñabhāge na ca mantrā iti prabhum | [KūPur, 1, 14 52.2]
mantrā ūcuḥ surān yūyaṃ tamopahatacetasaḥ | [KūPur, 1, 14 53.1]
ye nādhvarasya rājānaṃ pūjayadhvaṃ maheśvaram | [KūPur, 1, 14 53.2]
īśvaraḥ sarvabhūtānāṃ sarvabhūtatanurharaḥ | [KūPur, 1, 14 54.1]
pūjyate sarvayajñeṣu sarvābhyudayasiddhidaḥ | [KūPur, 1, 14 54.2]
evamuktā apīśānaṃ māyayā naṣṭacetasaḥ | [KūPur, 1, 14 55.1]
na menire yayurmantrā devān muktvā svamālayam | [KūPur, 1, 14 55.2]
tataḥ sa rudro bhagavān sabhāryaḥ sagaṇeśvaraḥ | [KūPur, 1, 14 56.1]
spṛśan karābhyāṃ brahmarṣiṃ dadhīcaṃ prāha devatāḥ | [KūPur, 1, 14 56.2]
mantrāḥ pramāṇaṃ na kṛtā yuṣmābhirbalagarvitaiḥ | [KūPur, 1, 14 57.1]
yasmāt prasahya tasmād vo nāśayāmyadya garvitam | [KūPur, 1, 14 57.2]
ityuktvā yajñaśālāṃ tāṃ dadāha gaṇapuṅgavaḥ | [KūPur, 1, 14 58.1]
gaṇeśvarāśca saṃkruddhā yūpānutpāṭya cikṣipuḥ | [KūPur, 1, 14 58.2]
prastotrā saha hotrā ca aśvaṃ caiva gaṇeśvarāḥ | [KūPur, 1, 14 59.1]
gṛhītvā bhīṣaṇāḥ sarve gaṅgāsrotasi cikṣipuḥ | [KūPur, 1, 14 59.2]
vīrabhadro 'pi dīptātmā śakrasyodyacchataḥ karam | [KūPur, 1, 14 60.1]
vyaṣṭambhayadadīnātmā tathānyeṣāṃ divaukasām | [KūPur, 1, 14 60.2]
bhagasya netre cotpāṭya karajāgreṇa līlayā | [KūPur, 1, 14 61.1]
nihatya muṣṭinā dantān pūṣṇaścaivamapātayat | [KūPur, 1, 14 61.2]
tathā candramasaṃ devaṃ pādāṅguṣṭhena līlayā | [KūPur, 1, 14 62.1]
dharṣayāmāsa balavān smayamāno gaṇeśvaraḥ | [KūPur, 1, 14 62.2]
vahnerhastadvayaṃ chittvā jihvāmutpāṭya līlayā | [KūPur, 1, 14 63.1]
jaghāna mūrdhni pādena munīnapi munīśvarāḥ | [KūPur, 1, 14 63.2]
tathā viṣṇuṃ sagaruḍaṃ samāyāntaṃ mahābalaḥ | [KūPur, 1, 14 64.1]
vivyādha niśitair bāṇaiḥ stambhayitvā sudarśanam | [KūPur, 1, 14 64.2]
samālokya mahābāhurāgatya garuḍo gaṇam | [KūPur, 1, 14 65.1]
jaghāna pakṣaiḥ sahasā nanādāmbunidhiryathā | [KūPur, 1, 14 65.2]
tataḥ sahasraśo bhadraḥ sasarja garuḍān svayam | [KūPur, 1, 14 66.1]
vainateyādabhyadhikān garuḍaṃ te pradudruvuḥ | [KūPur, 1, 14 66.2]
tān dṛṣṭvā garuḍo dhīmān palāyata mahājavaḥ | [KūPur, 1, 14 67.1]
visṛjya mādhavaṃ vegāt tadadbhutamivābhavat | [KūPur, 1, 14 67.2]
antarhite vainateye bhagavān padmasaṃbhavaḥ | [KūPur, 1, 14 68.1]
āgatya vārayāmāsa vīrabhadraṃ ca keśavam | [KūPur, 1, 14 68.2]
prasādayāmāsa ca taṃ gauravāt parameṣṭhinaḥ | [KūPur, 1, 14 69.1]
saṃstūya bhagavānīśaḥ sāmbastatrāgamat svayam | [KūPur, 1, 14 69.2]
vīkṣya devādhidevaṃ taṃ sāmbaṃ sarvagaṇairvṛtam | [KūPur, 1, 14 70.1]
tuṣṭāva bhagavān brahmā dakṣaḥ sarve divaukasaḥ | [KūPur, 1, 14 70.2]
viśeṣāt pārvatīṃ devīmīśvarārdhaśarīriṇīm | [KūPur, 1, 14 71.1]
stotrairnānāvidhairdakṣaḥ praṇamya ca kṛtāñjaliḥ | [KūPur, 1, 14 71.2]
tato bhagavatī devī prahasantī maheśvaram | [KūPur, 1, 14 72.1]
prasannamānasā rudraṃ vacaḥ prāha ghṛṇānidhiḥ | [KūPur, 1, 14 72.2]
tvameva jagataḥ sraṣṭā śāsitā caiva rakṣakaḥ | [KūPur, 1, 14 73.1]
anugrāhyo bhagavatā dakṣaścāpi divaukasaḥ | [KūPur, 1, 14 73.2]
tataḥ prahasya bhagavān kapardī nīlalohitaḥ | [KūPur, 1, 14 74.1]
uvāca praṇatān devān prācetasamatho haraḥ | [KūPur, 1, 14 74.2]
gacchadhvaṃ devatāḥ sarvāḥ prasanno bhavatāmaham | [KūPur, 1, 14 75.1]
saṃpūjyaḥ sarvayajñeṣu na nindyo 'haṃ viśeṣataḥ | [KūPur, 1, 14 75.2]
tvaṃ cāpi śṛṇu me dakṣa vacanaṃ sarvarakṣaṇam | [KūPur, 1, 14 76.1]
tyaktvā lokaiṣaṇāmetāṃ madbhakto bhava yatnataḥ | [KūPur, 1, 14 76.2]
bhaviṣyasi gaṇeśānaḥ kalpānte 'nugrahānmama | [KūPur, 1, 14 77.1]
tāvat tiṣṭha mamādeśāt svādhikāreṣu nirvṛtaḥ | [KūPur, 1, 14 77.2]
evamuktvā sa bhagavān sapatnīkaḥ sahānugaḥ | [KūPur, 1, 14 78.1]
adarśanamanuprāpto dakṣasyāmitatejasaḥ | [KūPur, 1, 14 78.2]
antarhite mahādeve śaṅkare padmasaṃbhavaḥ | [KūPur, 1, 14 79.1]
vyājahāra svayaṃ dakṣamaśeṣajagato hitam | [KūPur, 1, 14 79.2]
brahmovāca | [KūPur, 1, 14 80.1]
kiṃ tavāpagato mohaḥ prasanne vṛṣabhadhvaje | [KūPur, 1, 14 80.2]
yadācaṣṭa svayaṃ devaḥ pālayaitadatandritaḥ | [KūPur, 1, 14 80.3]
sarveṣāmeva bhūtānāṃ hṛdyeṣa vasatīśvaraḥ | [KūPur, 1, 14 81.1]
paśyantyenaṃ brahmabhūtā vidvāṃso vedavādinaḥ | [KūPur, 1, 14 81.2]
sa ātmā sarvabhūtānāṃ sa bījaṃ paramā gatiḥ | [KūPur, 1, 14 82.1]
stūyate vaidikairmantrairdevadevo maheśvaraḥ | [KūPur, 1, 14 82.2]
tamarcayati yo rudraṃ svātmanyekaṃ sanātanam | [KūPur, 1, 14 83.1]
cetasā bhāvayuktena sa yāti paramaṃ padam | [KūPur, 1, 14 83.2]
tasmād anādimadhyāntaṃ vijñāya parameśvaram | [KūPur, 1, 14 84.1]
karmaṇā manasā vācā samārādhaya yatnataḥ | [KūPur, 1, 14 84.2]
yatnāt parihareśasya nindāmātmavināśanīm | [KūPur, 1, 14 85.1]
bhavanti sarvadoṣāya nindakasya kriyā yataḥ | [KūPur, 1, 14 85.2]
yastavaiṣa mahāyogī rakṣako viṣṇuravyayaḥ | [KūPur, 1, 14 86.1]
sa devadevo bhagavān mahādevo na saṃśayaḥ | [KūPur, 1, 14 86.2]
manyante ye jagadyoniṃ vibhinnaṃ viṣṇumīśvarāt | [KūPur, 1, 14 87.1]
mohād avedaniṣṭhatvāt te yānti narakaṃ narāḥ | [KūPur, 1, 14 87.2]
vedānuvartino rudraṃ devaṃ nārāyaṇaṃ tathā | [KūPur, 1, 14 88.1]
ekībhāvena paśyanti muktibhājo bhavanti te | [KūPur, 1, 14 88.2]
yo viṣṇuḥ sa svayaṃ rudro yo rudraḥ sa janārdanaḥ | [KūPur, 1, 14 89.1]
iti matvā yajed devaṃ sa yāti paramāṃ gatim | [KūPur, 1, 14 89.2]
sṛjatyetajjagat sarvaṃ viṣṇustat paśyatīśvaraḥ | [KūPur, 1, 14 90.1]
itthaṃ jagat sarvamidaṃ rudranārāyaṇodbhavam | [KūPur, 1, 14 90.2]
tasmāt tyaktvā harernindāṃ viṣṇāvapi samāhitaḥ | [KūPur, 1, 14 91.1]
samāśrayenmahādevaṃ śaraṇyaṃ brahmavādinām | [KūPur, 1, 14 91.2]
upaśrutyātha vacanaṃ viriñcasya prajāpatiḥ | [KūPur, 1, 14 92.1]
jagāma śaraṇaṃ devaṃ gopatiṃ kṛttivāsasam | [KūPur, 1, 14 92.2]
ye 'nye śāpāgninirdagdhā dadhīcasya maharṣayaḥ | [KūPur, 1, 14 93.1]
dviṣanto mohitā devaṃ saṃbabhūvuḥ kaliṣvatha | [KūPur, 1, 14 93.2]
tyaktvā tapobalaṃ kṛtsnaṃ viprāṇāṃ kulasaṃbhavāḥ | [KūPur, 1, 14 94.1]
pūrvasaṃskāramāhātmyād brahmaṇo vacanādiha | [KūPur, 1, 14 94.2]
muktaśāpāstataḥ sarve kalpānte rauravādiṣu | [KūPur, 1, 14 95.1]
nipātyamānāḥ kālena samprāpyādityavarcasam | [KūPur, 1, 14 95.2]
brahmāṇaṃ jagatāmīśamanujñātāḥ svayaṃbhuvā | [KūPur, 1, 14 95.3]
samārādhya tapoyogādīśānaṃ tridaśādhipam | [KūPur, 1, 14 96.1]
bhaviṣyanti yathā pūrvaṃ śaṅkarasya prasādataḥ | [KūPur, 1, 14 96.2]
etad vaḥ kathitaṃ sarvaṃ dakṣayajñaniṣūdanam | [KūPur, 1, 14 97.1]
śṛṇudhvaṃ dakṣaputrīṇāṃ sarvāsāṃ caiva saṃtatim | [KūPur, 1, 14 97.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge caturdaśo 'dhyāyaḥ | [KūPur, 1, 14 98.1]
{KūPur, 1, 15}
sūta uvāca | [KūPur, 1, 15 1.1]
prajāḥ sṛjeti vyādiṣṭaḥ pūrvaṃ dakṣaḥ svayaṃbhuvā | [KūPur, 1, 15 1.2]
sasarja devān gandharvān ṛṣīṃścaivāsuroragān | [KūPur, 1, 15 1.3]
yadāsya sṛjamānasya na vyavardhanta tāḥ prajāḥ | [KūPur, 1, 15 2.1]
tadā sasarja bhūtāni maithunenaiva dharmataḥ | [KūPur, 1, 15 2.2]
asiknyāṃ janayāmāsa vīraṇasya prajāpateḥ | [KūPur, 1, 15 3.1]
sutāyāṃ dharmayuktāyāṃ putrāṇāṃ tu sahasrakam | [KūPur, 1, 15 3.2]
teṣu putreṣu naṣṭeṣu māyayā nāradasya saḥ | [KūPur, 1, 15 4.1]
ṣaṣṭiṃ dakṣo 'sṛjat kanyā vairaṇyāṃ vai prajāpatiḥ | [KūPur, 1, 15 4.2]
dadau sa daśa dharmāya kaśyapāya trayodaśa | [KūPur, 1, 15 5.1]
viṃśat sapta ca somāya catasro 'riṣṭanemine | [KūPur, 1, 15 5.2]
dve caiva bahuputrāya dve kṛśāśvāya dhīmate | [KūPur, 1, 15 6.1]
dve caivāṅgirase tadvat tāsāṃ vakṣye 'tha vistaram | [KūPur, 1, 15 6.2]
arundhatī vasurjāmī lambā bhānurmarutvatī | [KūPur, 1, 15 7.1]
saṃkalpā ca muhūrtā ca sādhyā viśvā ca bhāminī | [KūPur, 1, 15 7.2]
dharmapatnyo daśa tvetāstāsāṃ putrān nibodhata | [KūPur, 1, 15 8.1]
viśvāyā viśvadevāstu sādhyā sādhyānajījanat | [KūPur, 1, 15 8.2]
marutvanto marutvatyāṃ vasavo 'ṣṭau vasoḥ sutāḥ | [KūPur, 1, 15 9.1]
bhānostu bhānavaścaiva muhūrtā vai muhūrtajāḥ | [KūPur, 1, 15 9.2]
lambāyāścātha ghoṣo vai nāgavīthī tu jāmijā | [KūPur, 1, 15 10.1]
pṛthivīviṣayaṃ sarvam arundhatyām ajāyata | [KūPur, 1, 15 10.2]
saṃkalpāyāstu saṃkalpo dharmaputrā daśa smṛtāḥ | [KūPur, 1, 15 10.3]
āpo dhruvaśca somaśca dharaścaivānilo 'nalaḥ | [KūPur, 1, 15 11.1]
pratyūṣaśca prabhāsaśca vasavo 'ṣṭau prakīrtitāḥ | [KūPur, 1, 15 11.2]
āpasya putro vaitaṇḍyaḥ śramaḥ śrānto dhunistathā | [KūPur, 1, 15 12.1]
dhruvasya putro bhagavān kālo lokaprakālanaḥ | [KūPur, 1, 15 12.2]
somasya bhagavān varcā dharasya draviṇaḥ sutaḥ | [KūPur, 1, 15 13.1]
purojavo 'nilasya syādavijñātagatistathā | [KūPur, 1, 15 13.2]
kumāro hyanalasyāsīt senāpatiriti smṛtaḥ | [KūPur, 1, 15 14.1]
devalo bhagavān yogī pratyūṣasyābhavat sutaḥ | [KūPur, 1, 15 14.2]
viśvakarmā prabhāsasya śilpakartā prajāpatiḥ | [KūPur, 1, 15 14.3]
aditirditirdanustadvadariṣṭā surasā tathā | [KūPur, 1, 15 15.1]
surabhirvinatā caiva tāmrā krodhavaśā irā | [KūPur, 1, 15 15.2]
kadrurmuniśca dharmajñā tatputrān vai nibodhata | [KūPur, 1, 15 15.3]
aṃśo dhātā bhagastvaṣṭā mitro 'tha varuṇo 'ryamā | [KūPur, 1, 15 16.1]
vivasvān savitā pūṣā hyaṃśumān viṣṇureva ca | [KūPur, 1, 15 16.2]
tuṣitā nāma te pūrvaṃ cākṣuṣasyāntare manoḥ | [KūPur, 1, 15 17.1]
vaivasvate 'ntare proktā ādityāścāditeḥ sutāḥ | [KūPur, 1, 15 17.2]
ditiḥ putradvayaṃ lebhe kaśyapād balasaṃyutam | [KūPur, 1, 15 18.1]
hiraṇyakaśipuṃ jyeṣṭhaṃ hiraṇyākṣaṃ tathāparam | [KūPur, 1, 15 18.2]
hiraṇyakaśipurdaityo mahābalaparākramaḥ | [KūPur, 1, 15 19.1]
ārādhya tapasā devaṃ brahmāṇaṃ parameṣṭhinam | [KūPur, 1, 15 19.2]
dṛṣṭvā lebhe varān divyān stutvāsau vividhaiḥ stavaiḥ | [KūPur, 1, 15 19.3]
atha tasya balād devāḥ sarva eva surarṣayaḥ | [KūPur, 1, 15 20.1]
bādhitāstāḍitā jagmurdevadevaṃ pitāmaham | [KūPur, 1, 15 20.2]
śaraṇyaṃ śaraṇaṃ devaṃ śaṃbhuṃ sarvajaganmayam | [KūPur, 1, 15 21.1]
brahmāṇaṃ lokakartāraṃ trātāraṃ puruṣaṃ param | [KūPur, 1, 15 21.2]
kūṭasthaṃ jagatāmekaṃ purāṇaṃ puruṣottamam | [KūPur, 1, 15 21.3]
sa yācito devavarairmunibhiśca munīśvarāḥ | [KūPur, 1, 15 22.1]
sarvadevahitārthāya jagāma kamalāsanaḥ | [KūPur, 1, 15 22.2]
saṃstūyamānaḥ praṇatairmunīndrairamarairapi | [KūPur, 1, 15 23.1]
kṣīrodasyottaraṃ kūlaṃ yatrāste harirīśvaraḥ | [KūPur, 1, 15 23.2]
dṛṣṭvā devaṃ jagadyoniṃ viṣṇuṃ viśvaguruṃ śivam | [KūPur, 1, 15 24.1]
vavande caraṇau mūrdhnā kṛtāñjalirabhāṣata | [KūPur, 1, 15 24.2]
brahmovāca | [KūPur, 1, 15 25.1]
tvaṃ gatiḥ sarvabhūtānāmananto 'syakhilātmakaḥ | [KūPur, 1, 15 25.2]
vyāpī sarvāmaravapurmahāyogī sanātanaḥ | [KūPur, 1, 15 25.3]
tvamātmā sarvabhūtānāṃ pradhānaṃ prakṛtiḥ parā | [KūPur, 1, 15 26.1]
vairāgyaiśvaryanirato rāgātīto nirañjanaḥ | [KūPur, 1, 15 26.2]
tvaṃ kartā caiva bhartā ca nihantā suravidviṣām | [KūPur, 1, 15 27.1]
trātumarhasyananteśa trātā hi parameśvaraḥ | [KūPur, 1, 15 27.2]
itthaṃ sa viṣṇurbhagavān brahmaṇā saṃprabodhitaḥ | [KūPur, 1, 15 28.1]
provāconnidrapadmākṣaḥ pītavāsāsuradviṣaḥ | [KūPur, 1, 15 28.2]
kimarthaṃ sumahāvīryāḥ saprajāpatikāḥ surāḥ | [KūPur, 1, 15 29.1]
imaṃ deśamanuprāptāḥ kiṃ vā kāryaṃ karomi vaḥ | [KūPur, 1, 15 29.2]
devā ūcuḥ | [KūPur, 1, 15 30.1]
hiraṇyakaśipurnāma brahmaṇo varadarpitaḥ | [KūPur, 1, 15 30.2]
bādhate bhagavan daityo devān sarvān saharṣibhiḥ | [KūPur, 1, 15 30.3]
avadhyaḥ sarvabhūtānāṃ tvāmṛte puruṣottama | [KūPur, 1, 15 31.1]
hantumarhasi sarveṣāṃ tvaṃ trātāsi jaganmaya | [KūPur, 1, 15 31.2]
śrutvā taddaivatairuktaṃ sa viṣṇurlokabhāvanaḥ | [KūPur, 1, 15 32.1]
vadhāya daityamukhyasya so 'sṛjat puruṣaṃ svayam | [KūPur, 1, 15 32.2]
meruparvatavarṣmāṇaṃ ghorarūpaṃ bhayānakam | [KūPur, 1, 15 33.1]
śaṅkhacakragadāpāṇiṃ taṃ prāha garuḍadhvajaḥ | [KūPur, 1, 15 33.2]
hatvā taṃ daityarājaṃ tvaṃ hiraṇyakaśipuṃ punaḥ | [KūPur, 1, 15 34.1]
imaṃ deśaṃ samāgantuṃ kṣipramarhasi pauruṣāt | [KūPur, 1, 15 34.2]
niśamya vaiṣṇavaṃ vākyaṃ praṇamya puruṣottamam | [KūPur, 1, 15 35.1]
mahāpuruṣamavyaktaṃ yayau daityamahāpuram | [KūPur, 1, 15 35.2]
vimuñcan bhairavaṃ nādaṃ śaṅkhacakragadādharaḥ | [KūPur, 1, 15 36.1]
āruhya garuḍaṃ devo mahāmerurivāparaḥ | [KūPur, 1, 15 36.2]
ākarṇya daityapravarā mahāmegharavopamam | [KūPur, 1, 15 37.1]
samācacakṣire nādaṃ tadā daityapaterbhayāt | [KūPur, 1, 15 37.2]
asurā ūcuḥ | [KūPur, 1, 15 38.1]
kaścidāgacchati mahān puruṣo devacoditaḥ | [KūPur, 1, 15 38.2]
vimuñcan bhairavaṃ nādaṃ taṃ jānīmo 'marārdana | [KūPur, 1, 15 38.3]
tataḥ sahāsuravarairhiraṇyakaśipuḥ svayam | [KūPur, 1, 15 39.1]
saṃnaddhaiḥ sāyudhaiḥ putraiḥ prahrādādyaistadā yayau | [KūPur, 1, 15 39.2]
dṛṣṭvā taṃ garuḍāsīnaṃ sūryakoṭisamaprabham | [KūPur, 1, 15 40.1]
puruṣaṃ parvatākāraṃ nārāyaṇamivāparam | [KūPur, 1, 15 40.2]
dudruvuḥ kecid anyonyam ūcuḥ saṃbhrāntalocanāḥ | [KūPur, 1, 15 41.1]
ayaṃ sa devo devānāṃ goptā nārāyaṇo ripuḥ | [KūPur, 1, 15 41.2]
asmākamavyayo nūnaṃ tatsuto vā samāgataḥ | [KūPur, 1, 15 42.1]
ityuktvā śastravarṣāṇi sasṛjuḥ puruṣāya te | [KūPur, 1, 15 42.2]
tāni cāśeṣato devo nāśayāmāsa līlayā | [KūPur, 1, 15 42.3]
tadā hiraṇyakaśipoścatvāraḥ prathitaujasaḥ | [KūPur, 1, 15 43.1]
putrā nārāyaṇodbhūtaṃ yuyudhurmeghaniḥsvanāḥ | [KūPur, 1, 15 43.2]
prahrādaścāpyanuhrādaḥ saṃhrādo hrāda eva ca | [KūPur, 1, 15 43.3]
prahrādaḥ prāhiṇod brāhmamanuhrādo 'tha vaiṣṇavam | [KūPur, 1, 15 44.1]
saṃhrādaścāpi kaumāramāgneyaṃ hrāda eva ca | [KūPur, 1, 15 44.2]
tāni taṃ puruṣaṃ prāpya catvāryastrāṇi vaiṣṇavam | [KūPur, 1, 15 45.1]
na śekurbādhituṃ viṣṇuṃ vāsudevaṃ yathā tathā | [KūPur, 1, 15 45.2]
athāsau caturaḥ putrān mahābāhur mahābalaḥ | [KūPur, 1, 15 46.1]
pragṛhya pādeṣu karaiḥ saṃcikṣepa nanāda ca | [KūPur, 1, 15 46.2]
vimukteṣvatha putreṣu hiraṇyakaśipuḥ svayam | [KūPur, 1, 15 47.1]
pādena tāḍayāmāsa vegenorasi taṃ balī | [KūPur, 1, 15 47.2]
sa tena pīḍito 'tyarthaṃ garuḍena tathāśugaḥ | [KūPur, 1, 15 48.1]
adṛśyaḥ prayayau tūrṇaṃ yatra nārāyaṇaḥ prabhuḥ | [KūPur, 1, 15 48.2]
gatvā vijñāpayāmāsa pravṛttamakhilaṃ tathā | [KūPur, 1, 15 48.3]
saṃcintya manasā devaḥ sarvajñānamayo 'malaḥ | [KūPur, 1, 15 49.1]
narasyārdhatanuṃ kṛtvā siṃhasyārdhatanuṃ tathā | [KūPur, 1, 15 49.2]
nṛsiṃhavapuravyakto hiraṇyakaśipoḥ pure | [KūPur, 1, 15 50.1]
āvirbabhūva sahasā mohayan daityapuṅgavān | [KūPur, 1, 15 50.2]
daṃṣṭrākarālo yogātmā yugāntadahanopamaḥ | [KūPur, 1, 15 51.1]
samāruhyātmanaḥ śaktiṃ sarvasaṃhārakārikām | [KūPur, 1, 15 51.2]
bhāti nārāyaṇo 'nanto yathā madhyandine raviḥ | [KūPur, 1, 15 51.3]
dṛṣṭvā nṛsiṃhavapuṣaṃ prahrādaṃ jyeṣṭhaputrakam | [KūPur, 1, 15 52.1]
vadhāya prerayāmāsa narasiṃhasya so 'suraḥ | [KūPur, 1, 15 52.2]
imaṃ nṛsiṃhavapuṣaṃ pūrvasmād bahuśaktikam | [KūPur, 1, 15 53.1]
sahaiva tvanujaiḥ sarvairnāśayāśu mayeritaḥ | [KūPur, 1, 15 53.2]
tatsaṃniyogādasuraḥ prahrādo viṣṇumavyayam | [KūPur, 1, 15 54.1]
yuyudhe sarvayatnena narasiṃhena nirjitaḥ | [KūPur, 1, 15 54.2]
tataḥ saṃcodito daityo hiraṇyākṣastadānujaḥ | [KūPur, 1, 15 55.1]
dhyātvā paśupaterastraṃ sasarja ca nanāda ca | [KūPur, 1, 15 55.2]
tasya devādidevasya viṣṇoramitatejasaḥ | [KūPur, 1, 15 56.1]
na hānimakarodastraṃ yathā devasya śūlinaḥ | [KūPur, 1, 15 56.2]
dṛṣṭvā parāhataṃ tvastraṃ prahrādo bhāgyagauravāt | [KūPur, 1, 15 57.1]
mene sarvātmakaṃ devaṃ vāsudevaṃ sanātanam | [KūPur, 1, 15 57.2]
saṃtyajya sarvaśastrāṇi sattvayuktena cetasā | [KūPur, 1, 15 58.1]
nanāma śirasā devaṃ yogināṃ hṛdayeśayam | [KūPur, 1, 15 58.2]
stutvā nārāyaṇaiḥ stotraiḥ ṛgyajuḥsāmasaṃbhavaiḥ | [KūPur, 1, 15 59.1]
nivārya pitaraṃ bhrātṝn hiraṇyākṣaṃ tadābravīt | [KūPur, 1, 15 59.2]
ayaṃ nārāyaṇo 'nantaḥ śāśvato bhagavānajaḥ | [KūPur, 1, 15 60.1]
purāṇapuruṣo devo mahāyogī jaganmayaḥ | [KūPur, 1, 15 60.2]
ayaṃ dhātā vidhātā ca svayaṃjyotir nirañjanaḥ | [KūPur, 1, 15 61.1]
pradhānapuruṣastattvaṃ mūlaprakṛtiravyayaḥ | [KūPur, 1, 15 61.2]
īśvaraḥ sarvabhūtānāmantaryāmī guṇātigaḥ | [KūPur, 1, 15 62.1]
gacchadhvamenaṃ śaraṇaṃ viṣṇumavyaktamavyayam | [KūPur, 1, 15 62.2]
evamukte sudurbuddhirhiraṇyakaśipuḥ svayam | [KūPur, 1, 15 63.1]
provāca putramatyarthaṃ mohito viṣṇumāyayā | [KūPur, 1, 15 63.2]
ayaṃ sarvātmanā vadhyo nṛsiṃho 'lpaparākramaḥ | [KūPur, 1, 15 64.1]
samāgato 'smadbhavanamidānīṃ kālacoditaḥ | [KūPur, 1, 15 64.2]
vihasya pitaraṃ putro vacaḥ prāha mahāmatiḥ | [KūPur, 1, 15 65.1]
mā nindasvainamīśānaṃ bhūtānāmekamavyayam | [KūPur, 1, 15 65.2]
kathaṃ devo mahādevaḥ śāśvataḥ kālavarjitaḥ | [KūPur, 1, 15 66.1]
kālena hanyate viṣṇuḥ kālātmā kālarūpadhṛk | [KūPur, 1, 15 66.2]
tataḥ suvarṇakaśipurdurātmā vidhicoditaḥ | [KūPur, 1, 15 67.1]
nivārito 'pi putreṇa yuyodha harimavyayam | [KūPur, 1, 15 67.2]
saṃraktanayano 'nanto hiraṇyanayanāgrajam | [KūPur, 1, 15 68.1]
nakhairvidārayāmāsa prahrādasyaiva paśyataḥ | [KūPur, 1, 15 68.2]
hate hiraṇyakaśipau hiraṇyākṣo mahābalaḥ | [KūPur, 1, 15 69.1]
visṛjya putraṃ prahrādaṃ dudruve bhayavihvalaḥ | [KūPur, 1, 15 69.2]
anuhrādādayaḥ putrā anye ca śataśo 'surāḥ | [KūPur, 1, 15 70.1]
nṛsiṃhadehasambhūtaiḥ siṃhair nītā yamālayam | [KūPur, 1, 15 70.2]
tataḥ saṃhṛtya tadrūpaṃ harirnārāyaṇaḥ prabhuḥ | [KūPur, 1, 15 71.1]
svameva paramaṃ rūpaṃ yayau nārāyaṇāhvayam | [KūPur, 1, 15 71.2]
gate nārāyaṇe daityaḥ prahrādo 'surasattamaḥ | [KūPur, 1, 15 72.1]
abhiṣekeṇa yuktena hiraṇyākṣamayojayat | [KūPur, 1, 15 72.2]
sa bādhayāmāsa surān raṇe jitvā munīnapi | [KūPur, 1, 15 73.1]
labdhvāndhakaṃ mahāputraṃ tapasārādhya śaṅkaram | [KūPur, 1, 15 73.2]
devāñjitvā sadevendrān baddhvā ca dharaṇīmimām | [KūPur, 1, 15 74.1]
nītvā rasātalaṃ cakre bandīm indīvaraprabhām | [KūPur, 1, 15 74.2]
tataḥ sabrahmakā devāḥ parimlānamukhaśriyaḥ | [KūPur, 1, 15 75.1]
gatvā vijñāpayāmāsurviṣṇave harimandiram | [KūPur, 1, 15 75.2]
sa cintayitvā viśvātmā tadvadhopāyamavyayaḥ | [KūPur, 1, 15 76.1]
sarvadevamayaṃ śubhraṃ vārāhaṃ vapurādadhe | [KūPur, 1, 15 76.2]
gatvā hiraṇyanayanaṃ hatvā taṃ puruṣottamaḥ | [KūPur, 1, 15 77.1]
daṃṣṭrayoddhārayāmāsa kalpādau dharaṇīmimām | [KūPur, 1, 15 77.2]
tyaktvā varāhasaṃsthānaṃ saṃsthāpya ca suradvijān | [KūPur, 1, 15 78.1]
svāmeva prakṛtiṃ divyāṃ yayau viṣṇuḥ paraṃ padam | [KūPur, 1, 15 78.2]
tasmin hate 'mararipau prahrādo viṣṇutatparaḥ | [KūPur, 1, 15 79.1]
apālayat svakaṃ rājyaṃ bhāvaṃ tyaktvā tadāsuram | [KūPur, 1, 15 79.2]
iyāja vidhivad devān viṣṇorārādhane rataḥ | [KūPur, 1, 15 80.1]
niḥsapatnaṃ tadā rājyaṃ tasyāsīd viṣṇuvaibhavāt | [KūPur, 1, 15 80.2]
tataḥ kadācidasuro brāhmaṇaṃ gṛhamāgatam | [KūPur, 1, 15 81.1]
tāpasaṃ nārcayāmāsa devānāṃ caiva māyayā | [KūPur, 1, 15 81.2]
sa tena tāpaso 'tyarthaṃ mohitenāvamānitaḥ | [KūPur, 1, 15 82.1]
śaśāpāsurarājānaṃ krodhasaṃraktalocanaḥ | [KūPur, 1, 15 82.2]
yat tad balaṃ samāśritya brāhmaṇānavamanyase | [KūPur, 1, 15 83.1]
sā bhaktirvaiṣṇavī divyā vināśaṃ te gamiṣyati | [KūPur, 1, 15 83.2]
ityuktvā prayayau tūrṇaṃ prahrādasya gṛhād dvijaḥ | [KūPur, 1, 15 84.1]
mumoha rājyasaṃsaktaḥ so 'pi śāpabalāt tataḥ | [KūPur, 1, 15 84.2]
bādhayāmāsa viprendrān na viveda janārdanam | [KūPur, 1, 15 85.1]
piturvadhamanusmṛtya krodhaṃ cakre hariṃ prati | [KūPur, 1, 15 85.2]
tayoḥ samabhavad yuddhaṃ sughoraṃ romaharṣaṇam | [KūPur, 1, 15 86.1]
nārāyaṇasya devasya prahrādasyāmaradviṣaḥ | [KūPur, 1, 15 86.2]
kṛtvā tu sumahad yuddhaṃ viṣṇunā tena nirjitaḥ | [KūPur, 1, 15 87.1]
pūrvasaṃskāramāhātmyāt parasmin puruṣe harau | [KūPur, 1, 15 87.2]
saṃjātaṃ tasya vijñānaṃ śaraṇyaṃ śaraṇaṃ yayau | [KūPur, 1, 15 87.3]
tataḥ prabhṛti daityendro hyananyāṃ bhaktimudvahan | [KūPur, 1, 15 88.1]
nārāyaṇe mahāyogamavāpa puruṣottame | [KūPur, 1, 15 88.2]
hiraṇyakaśipoḥ putre yogasaṃsaktacetasi | [KūPur, 1, 15 89.1]
avāpa tanmahad rājyamandhako 'surapuṅgavaḥ | [KūPur, 1, 15 89.2]
hiraṇyanetratanayaḥ śaṃbhordehasamudbhavaḥ | [KūPur, 1, 15 90.1]
mandarasthāmumāṃ devīṃ cakame parvatātmajām | [KūPur, 1, 15 90.2]
purā dāruvane puṇye munayo gṛhamedhinaḥ | [KūPur, 1, 15 91.1]
īśvarārādhanārthāya tapaśceruḥ sahasraśaḥ | [KūPur, 1, 15 91.2]
tataḥ kadācinmahatī kālayogena dustarā | [KūPur, 1, 15 92.1]
anāvṛṣṭiratīvogrā hyāsīd bhūtavināśinī | [KūPur, 1, 15 92.2]
sametya sarve munayo gautamaṃ tapasāṃ nidhim | [KūPur, 1, 15 93.1]
ayācanta kṣudhāviṣṭā āhāraṃ prāṇadhāraṇam | [KūPur, 1, 15 93.2]
sa tebhyaḥ pradadāvannaṃ mṛṣṭaṃ bahutaraṃ budhaḥ | [KūPur, 1, 15 94.1]
sarve bubhujire viprā nirviśaṅkena cetasā | [KūPur, 1, 15 94.2]
gate tu dvādaśe varṣe kalpānta iva śaṅkarī | [KūPur, 1, 15 95.1]
babhūva vṛṣṭirmahatī yathāpūrvamabhūjjagat | [KūPur, 1, 15 95.2]
tataḥ sarve munivarāḥ samāmantrya parasparam | [KūPur, 1, 15 96.1]
maharṣiṃ gautamaṃ procurgacchāma iti vegataḥ | [KūPur, 1, 15 96.2]
nivārayāmāsa ca tān kaṃcit kālaṃ yathāsukham | [KūPur, 1, 15 97.1]
uṣitvā madgṛhe 'vaśyaṃ gacchadhvamiti paṇḍitāḥ | [KūPur, 1, 15 97.2]
tato māyāmayīṃ sṛṣṭvā kṛśāṃ gāṃ sarva eva te | [KūPur, 1, 15 98.1]
samīpaṃ prāpayāmāsur gautamasya mahātmanaḥ | [KūPur, 1, 15 98.2]
so 'nuvīkṣya kṛpāviṣṭastasyāḥ saṃrakṣaṇotsukaḥ | [KūPur, 1, 15 99.1]
goṣṭhe tāṃ bandhayāmāsa spṛṣṭamātrā mamāra sā | [KūPur, 1, 15 99.2]
sa śokenābhisaṃtaptaḥ kāryākāryaṃ mahāmuniḥ | [KūPur, 1, 15 100.1]
na paśyati sma sahasā tādṛśaṃ munayo 'bruvan | [KūPur, 1, 15 100.2]
govadhyeyaṃ dvijaśreṣṭha yāvat tava śarīragā | [KūPur, 1, 15 101.1]
tāvat te 'nnaṃ na bhoktavyaṃ gacchāmo vayameva hi | [KūPur, 1, 15 101.2]
tena te muditāḥ santo devadāruvanaṃ śubham | [KūPur, 1, 15 102.1]
jagmuḥ pāpavaśaṃ nītāstapaścartuṃ yathā purā | [KūPur, 1, 15 102.2]
sa teṣāṃ māyayā jātāṃ govadhyāṃ gautamo muniḥ | [KūPur, 1, 15 103.1]
kenāpi hetunā jñātvā śaśāpātīvakopanaḥ | [KūPur, 1, 15 103.2]
bhaviṣyanti trayībāhyā mahāpātakibhiḥ samāḥ | [KūPur, 1, 15 104.1]
babhūvuste tathā śāpājjāyamānāḥ punaḥ punaḥ | [KūPur, 1, 15 104.2]
sarve samprāpya deveśaṃ śaṅkaraṃ viṣṇumavyayam | [KūPur, 1, 15 105.1]
astuvan laukikaiḥ stotrairucchiṣṭā iva sarvagau | [KūPur, 1, 15 105.2]
devadevau mahādevau bhaktānāmārtināśanau | [KūPur, 1, 15 106.1]
kāmavṛttyā mahāyogau pāpānnastrātumarhathaḥ | [KūPur, 1, 15 106.2]
tadā pārśvasthitaṃ viṣṇuṃ samprekṣya vṛṣabhadhvajaḥ | [KūPur, 1, 15 107.1]
kimeteṣāṃ bhavet kāryaṃ prāha puṇyaiṣiṇāmiti | [KūPur, 1, 15 107.2]
tataḥ sa bhagavān viṣṇuḥ śaraṇyo bhaktavatsalaḥ | [KūPur, 1, 15 108.1]
gopatiṃ prāha viprendrānālokya praṇatān hariḥ | [KūPur, 1, 15 108.2]
na vedabāhye puruṣe puṇyaleśo 'pi śaṅkara | [KūPur, 1, 15 109.1]
saṃgacchate mahādeva dharmo vedād vinirbabhau | [KūPur, 1, 15 109.2]
tathāpi bhaktavātsalyād rakṣitavyā maheśvara | [KūPur, 1, 15 110.1]
asmābhiḥ sarva eveme gantāro narakānapi | [KūPur, 1, 15 110.2]
tasmād vai vedabāhyānāṃ rakṣaṇārthāya pāpinām | [KūPur, 1, 15 111.1]
vimohanāya śāstrāṇi kariṣyāmo vṛṣadhvaja | [KūPur, 1, 15 111.2]
evaṃ saṃbodhito rudro mādhavena murāriṇā | [KūPur, 1, 15 112.1]
cakāra mohaśāstrāṇi keśavo 'pi śiveritaḥ | [KūPur, 1, 15 112.2]
kāpālaṃ nākulaṃ vāmaṃ bhairavaṃ pūrvapaścimam | [KūPur, 1, 15 113.1]
pañcarātraṃ pāśupataṃ tathānyāni sahasraśaḥ | [KūPur, 1, 15 113.2]
sṛṣṭvā tānūcaturdevau kurvāṇāḥ śāstracoditam | [KūPur, 1, 15 114.1]
patanto niraye ghore bahūn kalpān punaḥ punaḥ | [KūPur, 1, 15 114.2]
jāyanto mānuṣe loke kṣīṇapāpacayāstataḥ | [KūPur, 1, 15 115.1]
īśvarārādhanabalād gacchadhvaṃ sukṛtāṃ gatim | [KūPur, 1, 15 115.2]
vartadhvaṃ matprasādena nānyathā niṣkṛtirhi vaḥ | [KūPur, 1, 15 115.3]
evamīśvaraviṣṇubhyāṃ coditāste maharṣayaḥ | [KūPur, 1, 15 116.1]
ādeśaṃ pratyapadyanta śirasāsuravidviṣoḥ | [KūPur, 1, 15 116.2]
cakruste 'nyāni śāstrāṇi tatra tatra ratāḥ punaḥ | [KūPur, 1, 15 117.1]
śiṣyānadhyāpayāmāsurdarśayitvā phalāni tu | [KūPur, 1, 15 117.2]
mohayanta imaṃ lokamavatīrya mahītale | [KūPur, 1, 15 118.1]
cakāra śaṅkaro bhikṣāṃ hitāyaiṣāṃ dvijaiḥ saha | [KūPur, 1, 15 118.2]
kapālamālābharaṇaḥ pretabhasmāvaguṇṭhitaḥ | [KūPur, 1, 15 119.1]
vimohayaṃllokamimaṃ jaṭāmaṇḍalamaṇḍitaḥ | [KūPur, 1, 15 119.2]
nikṣipya pārvatīṃ devīṃ viṣṇāvamitatejasi | [KūPur, 1, 15 120.1]
niyojyāṅgabhavaṃ rudraṃ bhairavaṃ duṣṭanigrahe | [KūPur, 1, 15 120.2]
dattvā nārāyaṇe devīṃ nandinaṃ kulanandinam | [KūPur, 1, 15 121.1]
saṃsthāpya tatra gaṇapān devānindrapurogamān | [KūPur, 1, 15 121.2]
prasthite 'tha mahādeve viṣṇurviśvatanuḥ svayam | [KūPur, 1, 15 122.1]
strīrūpadhārī niyataṃ sevate sma maheśvarīm | [KūPur, 1, 15 122.2]
brahmā hutāśanaḥ śakro yamo 'nye surapuṅgavāḥ | [KūPur, 1, 15 123.1]
siṣevire mahādevīṃ strīveṣaṃ śobhanaṃ gatāḥ | [KūPur, 1, 15 123.2]
nandīśvaraśca bhagavān śaṃbhoratyantavallabhaḥ | [KūPur, 1, 15 124.1]
dvāradeśe gaṇādhyakṣo yathāpūrvamatiṣṭhata | [KūPur, 1, 15 124.2]
etasminnantare daityo hyandhako nāma durmatiḥ | [KūPur, 1, 15 125.1]
āhartukāmo girijāmājagāmātha mandaram | [KūPur, 1, 15 125.2]
samprāptam andhakaṃ dṛṣṭvā śaṅkaraḥ kālabhairavaḥ | [KūPur, 1, 15 126.1]
nyaṣedhayad ameyātmā kālarūpadharo haraḥ | [KūPur, 1, 15 126.2]
tayoḥ samabhavad yuddhaṃ sughoraṃ romaharṣaṇam | [KūPur, 1, 15 127.1]
śūlenorasi taṃ daityamājaghāna vṛṣadhvajaḥ | [KūPur, 1, 15 127.2]
tataḥ sahasraśo daityaḥ sasarjāndhakasaṃjñitān | [KūPur, 1, 15 128.1]
nandiṣeṇādayo daityair andhakair abhinirjitāḥ | [KūPur, 1, 15 128.2]
ghaṇṭākarṇo meghanādaś caṇḍeśaś caṇḍatāpanaḥ | [KūPur, 1, 15 129.1]
vināyako meghavāhaḥ somanandī ca vaidyutaḥ | [KūPur, 1, 15 129.2]
sarve 'ndhakaṃ daityavaraṃ samprāpyātibalānvitāḥ | [KūPur, 1, 15 130.1]
yuyudhuḥ śūlaśaktyṛṣṭigirikūṭaparaśvadhaiḥ | [KūPur, 1, 15 130.2]
bhrāmayitvātha hastābhyāṃ gṛhītacaraṇadvayāḥ | [KūPur, 1, 15 131.1]
daityendreṇātibalinā kṣiptāste śatayojanam | [KūPur, 1, 15 131.2]
tato 'ndhakanisṛṣṭāste śataśo 'tha sahasraśaḥ | [KūPur, 1, 15 132.1]
kālasūryapratīkāśā bhairavaṃ tvabhidudruvuḥ | [KūPur, 1, 15 132.2]
hā heti śabdaḥ sumahān babhūvātibhayaṅkaraḥ | [KūPur, 1, 15 133.1]
yuyodha bhairavo rudraḥ śūlamādāya bhīṣaṇam | [KūPur, 1, 15 133.2]
dṛṣṭvāndhakānāṃ subalaṃ durjayaṃ tarjito haraḥ | [KūPur, 1, 15 134.1]
jagāma śaraṇaṃ devaṃ vāsudevamajaṃ vibhum | [KūPur, 1, 15 134.2]
so 'sṛjad bhagavān viṣṇurdevīnāṃ śatamuttamam | [KūPur, 1, 15 135.1]
devīpārśvasthito devo vināśāyāmaradviṣām | [KūPur, 1, 15 135.2]
tathāndhakasahasraṃ tu devībhiryamasādanam | [KūPur, 1, 15 136.1]
nītaṃ keśavamāhātmyāllīlayaiva raṇājire | [KūPur, 1, 15 136.2]
dṛṣṭvā parāhataṃ sainyamandhako 'pi mahāsuraḥ | [KūPur, 1, 15 137.1]
parāṅmukho raṇāt tasmāt palāyata mahājavaḥ | [KūPur, 1, 15 137.2]
tataḥ krīḍāṃ mahādevaḥ kṛtvā dvādaśavārṣikīm | [KūPur, 1, 15 138.1]
hitāya loke bhaktānāmājagāmātha mandaram | [KūPur, 1, 15 138.2]
samprāptamīśvaraṃ jñātvā sarva eva gaṇeśvarāḥ | [KūPur, 1, 15 139.1]
samāgamyopatasthustaṃ bhānumantamiva dvijāḥ | [KūPur, 1, 15 139.2]
praviśya bhavanaṃ puṇyamayuktānāṃ durāsadam | [KūPur, 1, 15 140.1]
dadarśa nandinaṃ devaṃ bhairavaṃ keśavaṃ śivaḥ | [KūPur, 1, 15 140.2]
praṇāmapravaṇaṃ devaṃ so 'nugṛhyātha nandinam | [KūPur, 1, 15 141.1]
āghrāya mūrdhanīśānaḥ keśavaṃ pariṣasvaje | [KūPur, 1, 15 141.2]
dṛṣṭvā devī mahādevaṃ prītivisphāritekṣaṇā | [KūPur, 1, 15 142.1]
nanāma śirasā tasya pādayorīśvarasya sā | [KūPur, 1, 15 142.2]
nivedya vijayaṃ tasmai śaṅkarāyātha śaṅkarī | [KūPur, 1, 15 143.1]
bhairavo viṣṇumāhātmyaṃ praṇataḥ pārśvago 'vadat | [KūPur, 1, 15 143.2]
śrutvā tadvijayaṃ śaṃbhurvikramaṃ keśavasya ca | [KūPur, 1, 15 144.1]
samāste bhagavānīśo devyā saha varāsane | [KūPur, 1, 15 144.2]
tato devagaṇāḥ sarve marīcipramukhā dvijāḥ | [KūPur, 1, 15 145.1]
ājagmurmandaraṃ draṣṭuṃ devadevaṃ trilocanam | [KūPur, 1, 15 145.2]
yena tad vijitaṃ pūrvaṃ devīnāṃ śatamuttamam | [KūPur, 1, 15 146.1]
samāgataṃ daityasainyam īśadarśanavāñchayā | [KūPur, 1, 15 146.2]
dṛṣṭvā varāsanāsīnaṃ devyā candravibhūṣaṇam | [KūPur, 1, 15 147.1]
praṇemurādarād devyo gāyanti smātilālasāḥ | [KūPur, 1, 15 147.2]
praṇemurgirijāṃ devīṃ vāmapārśve pinākinaḥ | [KūPur, 1, 15 148.1]
devāsanagataṃ devaṃ nārāyaṇamanāmayam | [KūPur, 1, 15 148.2]
dṛṣṭvā siṃhāsanāsīnaṃ devyā nārāyaṇena ca | [KūPur, 1, 15 149.1]
praṇamya devamīśānaṃ pṛṣṭavatyo varāṅganāḥ | [KūPur, 1, 15 149.2]
kanyā ūcuḥ | [KūPur, 1, 15 150.1]
kastvaṃ vibhrājase kāntyā keyaṃ bālaraviprabhā | [KūPur, 1, 15 150.2]
ko 'nvayaṃ bhāti vapuṣā paṅkajāyatalocanaḥ | [KūPur, 1, 15 150.3]
niśamya tāsāṃ vacanaṃ vṛṣendravaravāhanaḥ | [KūPur, 1, 15 151.1]
vyājahāra mahāyogī bhūtādhipatiravyayaḥ | [KūPur, 1, 15 151.2]
ahaṃ nārāyaṇo gaurī jaganmātā sanātanī | [KūPur, 1, 15 152.1]
vibhajya saṃsthito devaḥ svātmānaṃ bahudheśvaraḥ | [KūPur, 1, 15 152.2]
na me viduḥ paraṃ tattvaṃ devādyā na maharṣayaḥ | [KūPur, 1, 15 153.1]
eko 'yaṃ veda viśvātmā bhavānī viṣṇureva ca | [KūPur, 1, 15 153.2]
ahaṃ hi niṣkriyaḥ śāntaḥ kevalo niṣparigrahaḥ | [KūPur, 1, 15 154.1]
māmeva keśavaṃ devamāhurdevīmathāmbikām | [KūPur, 1, 15 154.2]
eṣa dhātā vidhātā ca kāraṇaṃ kāryameva ca | [KūPur, 1, 15 155.1]
kartā kārayitā viṣṇurbhuktimuktiphalapradaḥ | [KūPur, 1, 15 155.2]
bhoktā pumānaprameyaḥ saṃhartā kālarūpadhṛk | [KūPur, 1, 15 156.1]
sraṣṭā pātā vāsudevo viśvātmā viśvatomukhaḥ | [KūPur, 1, 15 156.2]
kūṭastho hyakṣaro vyāpī yogī nārāyaṇaḥ svayam | [KūPur, 1, 15 157.1]
tārakaḥ puruṣo hyātmā kevalaṃ paramaṃ padam | [KūPur, 1, 15 157.2]
saiṣā māheśvarī gaurī mama śaktirnirañjanā | [KūPur, 1, 15 158.1]
śāntā satyā sadānandā paraṃ padamiti śrutiḥ | [KūPur, 1, 15 158.2]
asyāḥ sarvamidaṃ jātamatraiva layameṣyati | [KūPur, 1, 15 159.1]
eṣaiva sarvabhūtānāṃ gatīnāmuttamā gatiḥ | [KūPur, 1, 15 159.2]
tayāhaṃ saṃgato devyā kevalo niṣkalaḥ paraḥ | [KūPur, 1, 15 160.1]
paśyāmyaśeṣamevedaṃ yastad veda sa mucyate | [KūPur, 1, 15 160.2]
tasmādanādimadvaitaṃ viṣṇumātmānamīśvaram | [KūPur, 1, 15 161.1]
ekameva vijānīdhvaṃ tato yāsyatha nirvṛtim | [KūPur, 1, 15 161.2]
manyante viṣṇumavyaktamātmānaṃ śraddhayānvitāḥ | [KūPur, 1, 15 162.1]
ye bhinnadṛṣṭyāpīśānaṃ pūjayanto na me priyāḥ | [KūPur, 1, 15 162.2]
dviṣanti ye jagatsūtiṃ mohitā rauravādiṣu | [KūPur, 1, 15 163.1]
pacyamānā na mucyante kalpakoṭiśatairapi | [KūPur, 1, 15 163.2]
tasmād aśeṣabhūtānāṃ rakṣako viṣṇuravyayaḥ | [KūPur, 1, 15 164.1]
yathāvadiha vijñāya dhyeyaḥ sarvāpadi prabhuḥ | [KūPur, 1, 15 164.2]
śrutvā bhagavato vākyaṃ devyaḥ sarvagaṇeśvarāḥ | [KūPur, 1, 15 165.1]
nemurnārāyaṇaṃ devaṃ devīṃ ca himaśailajām | [KūPur, 1, 15 165.2]
prārthayāmāsurīśāne bhaktiṃ bhaktajanapriye | [KūPur, 1, 15 166.1]
bhavānīpādayugale nārāyaṇapadāmbuje | [KūPur, 1, 15 166.2]
tato nārāyaṇaṃ devaṃ gaṇeśā mātaro 'pi ca | [KūPur, 1, 15 167.1]
na paśyanti jagatsūtiṃ tad adbhutam ivābhavat | [KūPur, 1, 15 167.2]
tadantare mahādaityo hyandhako manmathārditaḥ | [KūPur, 1, 15 168.1]
mohito girijāṃ devīmāhartuṃ girimāyayau | [KūPur, 1, 15 168.2]
athānantavapuḥ śrīmān yogī nārāyaṇo 'malaḥ | [KūPur, 1, 15 169.1]
tatraivāvirabhūd daityairyuddhāya puruṣottamaḥ | [KūPur, 1, 15 169.2]
kṛtvātha pārśve bhagavantamīśo yuddhāya viṣṇuṃ gaṇadevamukhyaiḥ | [KūPur, 1, 15 170.1]
śilādaputreṇa ca mātṛkābhiḥ sa kālarudro 'bhijagāma devaḥ | [KūPur, 1, 15 170.2]
triśūlamādāya kṛśānukalpaṃ sa devadevaḥ prayayau purastāt | [KūPur, 1, 15 171.1]
tamanvayuste gaṇarājavaryā jagāma devo 'pi sahasrabāhuḥ | [KūPur, 1, 15 171.2]
rarāja madhye bhagavān surāṇāṃ vivāhano vāridavarṇavarṇaḥ | [KūPur, 1, 15 172.1]
tadā sumeroḥ śikharādhirūḍhastrilokadṛṣṭirbhagavānivārkaḥ | [KūPur, 1, 15 172.2]
jagatyanādirbhagavānameyo haraḥ sahasrākṛtir āvirāsīt | [KūPur, 1, 15 173.1]
triśūlapāṇirgagane sughoṣaḥ papāta devopari puṣpavṛṣṭiḥ | [KūPur, 1, 15 173.2]
samāgataṃ vīkṣya gaṇeśarājaṃ samāvṛtaṃ devaripurgaṇeśaiḥ | [KūPur, 1, 15 174.1]
yuyodha śakreṇa samātṛkābhir gaṇairaśeṣair amarapradhānaiḥ | [KūPur, 1, 15 174.2]
vijitya sarvānapi bāhuvīryāt sa saṃyuge śaṃbhumanantadhāma | [KūPur, 1, 15 175.1]
samāyayau yatra sa kālarudro vimānamāruhya vihīnasattvaḥ | [KūPur, 1, 15 175.2]
dṛṣṭvāndhakaṃ samayāntaṃ bhagavān garuḍadhvajaḥ | [KūPur, 1, 15 176.1]
vyājahāra mahādevaṃ bhairavaṃ bhūtibhūṣaṇam | [KūPur, 1, 15 176.2]
hantumarhasi daityeśamandhakaṃ lokakaṇṭakam | [KūPur, 1, 15 177.1]
tvāmṛte bhagavān śakto hantā nānyo 'sya vidyate | [KūPur, 1, 15 177.2]
tvaṃ hartā sarvalokānāṃ kālātmā hyaiśvarī tanuḥ | [KūPur, 1, 15 178.1]
stūyate vividhair mantrair vedavidbhir vicakṣaṇaiḥ | [KūPur, 1, 15 178.2]
sa vāsudevasya vaco niśamya bhagavān haraḥ | [KūPur, 1, 15 179.1]
nirīkṣya viṣṇuṃ hanane daityendrasya matiṃ dadhau | [KūPur, 1, 15 179.2]
jagāma devatānīkaṃ gaṇānāṃ harṣamuttamam | [KūPur, 1, 15 180.1]
stuvanti bhairavaṃ devamantarikṣacarā janāḥ | [KūPur, 1, 15 180.2]
jayānanta mahādeva kālamūrte sanātana | [KūPur, 1, 15 181.1]
tvamagniḥ sarvabhūtānāmantaścarasi nityaśaḥ | [KūPur, 1, 15 181.2]
tvaṃ yajñastvaṃ vaṣaṭkārastvaṃ dhātā hariravyayaḥ | [KūPur, 1, 15 182.1]
tvaṃ brahmā tvaṃ mahādevastvaṃ dhāma paramaṃ padam | [KūPur, 1, 15 182.2]
oṅkāramūrtiryogātmā trayīnetrastrilocanaḥ | [KūPur, 1, 15 183.1]
mahāvibhūtirdeveśo jayāśeṣajagatpate | [KūPur, 1, 15 183.2]
tataḥ kālāgnirudro 'sau gṛhītvāndhakamīśvaraḥ | [KūPur, 1, 15 184.1]
triśūlāgreṣu vinyasya prananarta satāṃ gatiḥ | [KūPur, 1, 15 184.2]
dṛṣṭvāndhakaṃ devagaṇāḥ śūlaprotaṃ pitāmahaḥ | [KūPur, 1, 15 185.1]
praṇemurīśvaraṃ devaṃ bhairavaṃ bhavamocakam | [KūPur, 1, 15 185.2]
astuvan munayaḥ siddhā jagur gandharvakiṃnarāḥ | [KūPur, 1, 15 186.1]
antarikṣe 'psaraḥsaṅghā nṛtyanti sma manoramāḥ | [KūPur, 1, 15 186.2]
saṃsthāpito 'tha śūlāgre so 'ndhako dagdhakilbiṣaḥ | [KūPur, 1, 15 187.1]
utpannākhilavijñānastuṣṭāva parameśvaram | [KūPur, 1, 15 187.2]
andhaka uvāca | [KūPur, 1, 15 188.1]
namāmi mūrdhnā bhagavantamekaṃ samāhitā yaṃ vidurīśatattvam | [KūPur, 1, 15 188.2]
purātanaṃ puṇyamanantarūpaṃ kālaṃ kaviṃ yogaviyogahetum | [KūPur, 1, 15 188.3]
daṃṣṭrākarālaṃ divi nṛtyamānaṃ hutāśavaktraṃ jvalanārkarūpam | [KūPur, 1, 15 189.1]
sahasrapādākṣiśiro'bhiyuktaṃ bhavantamekaṃ praṇamāmi rudram | [KūPur, 1, 15 189.2]
jayādidevāmarapūjitāṅghre vibhāgahīnāmalatattvarūpa | [KūPur, 1, 15 190.1]
tvamagnireko bahudhābhipūjyase vāyvādibhedairakhilātmarūpa | [KūPur, 1, 15 190.2]
tvāmekamāhuḥ puruṣaṃ purāṇam ādityavarṇaṃ tamasaḥ parastāt | [KūPur, 1, 15 191.1]
tvaṃ paśyasīdaṃ paripāsyajasraṃ tvamantako yogigaṇābhijuṣṭaḥ | [KūPur, 1, 15 191.2]
eko 'ntarātmā bahudhā niviṣṭo deheṣu dehādiviśeṣahīnaḥ | [KūPur, 1, 15 192.1]
tvamātmaśabdaṃ paramātmatattvaṃ bhavantamāhuḥ śivameva kecit | [KūPur, 1, 15 192.2]
tvamakṣaraṃ brahma paraṃ pavitramānandarūpaṃ praṇavābhidhānam | [KūPur, 1, 15 193.1]
tvamīśvaro vedapadeṣu siddhaḥ svayaṃ prabho 'śeṣaviśeṣahīnaḥ | [KūPur, 1, 15 193.2]
tvamindrarūpo varuṇāgnirūpo haṃsaḥ prāṇo mṛtyurantāsi yajñaḥ | [KūPur, 1, 15 194.1]
prajāpatirbhagavānekarudro nīlagrīvaḥ stūyase vedavidbhiḥ | [KūPur, 1, 15 194.2]
nārāyaṇastvaṃ jagatāmathādiḥ pitāmahastvaṃ prapitāmahaśca | [KūPur, 1, 15 195.1]
vedāntaguhyopaniṣatsu gītaḥ sadāśivastvaṃ parameśvaro 'si | [KūPur, 1, 15 195.2]
namaḥ parastāt tamasaḥ parasmai parātmane pañcapadāntarāya | [KūPur, 1, 15 196.1]
triśaktyatītāya nirañjanāya sahasraśaktyāsanasaṃsthitāya | [KūPur, 1, 15 196.2]
trimūrtaye 'nantapadātmamūrte jagannivāsāya jaganmayāya | [KūPur, 1, 15 197.1]
namo lalāṭārpitalocanāya namo janānāṃ hṛdi saṃsthitāya | [KūPur, 1, 15 197.2]
phaṇīndrahārāya namo 'stu tubhyaṃ munīndrasiddhārcitapādayugma | [KūPur, 1, 15 198.1]
aiśvaryadharmāsanasaṃsthitāya namaḥ parāntāya bhavodbhavāya | [KūPur, 1, 15 198.2]
sahasracandrārkavilocanāya namo 'stu te soma sumadhyamāya | [KūPur, 1, 15 199.1]
namo 'stu te deva hiraṇyabāho namo 'mbikāyāḥ pataye mṛḍāya | [KūPur, 1, 15 199.2]
namo 'tiguhyāya guhāntarāya vedāntavijñānasuniścitāya | [KūPur, 1, 15 200.1]
trikālahīnāmaladhāmadhāmne namo maheśāya namaḥ śivāya | [KūPur, 1, 15 200.2]
evaṃ stuvantaṃ bhagavān śūlāgrādavaropya tam | [KūPur, 1, 15 201.1]
tuṣṭaḥ provāca hastābhyāṃ spṛṣṭvātha parameśvaraḥ | [KūPur, 1, 15 201.2]
prīto 'haṃ sarvathā daitya stavenānena sāṃpratam | [KūPur, 1, 15 202.1]
samprāpya gāṇapatyaṃ me sannidhāne vasāmaraḥ | [KūPur, 1, 15 202.2]
arogaśchinnasaṃdeho devairapi supūjitaḥ | [KūPur, 1, 15 203.1]
nandīśvarasyānucaraḥ sarvaduḥkhavivarjitaḥ | [KūPur, 1, 15 203.2]
evaṃ vyāhṛtamātre tu devadevena devatāḥ | [KūPur, 1, 15 204.1]
gaṇeśvarā mahādevamandhakaṃ devasannidhau | [KūPur, 1, 15 204.2]
sahasrasūryasaṃkāśaṃ trinetraṃ candracihnitam | [KūPur, 1, 15 205.1]
nīlakaṇṭhaṃ jaṭāmauliṃ śūlāsaktamahākaram | [KūPur, 1, 15 205.2]
dṛṣṭvā taṃ tuṣṭuvurdaityamāścaryaṃ paramaṃ gatāḥ | [KūPur, 1, 15 206.1]
uvāca bhagavān viṣṇurdevadevaṃ smayanniva | [KūPur, 1, 15 206.2]
sthāne tava mahādeva prabhāvaḥ puruṣo mahān | [KūPur, 1, 15 207.1]
nekṣate 'jñānajān doṣān gṛhṇāti ca guṇānapi | [KūPur, 1, 15 207.2]
itīrito 'tha bhairavo gaṇeśadevapuṅgavaiḥ | [KūPur, 1, 15 208.1]
sakeśavaḥ sahāndhako jagāma śaṅkarāntikam | [KūPur, 1, 15 208.2]
nirīkṣya devamāgataṃ sa śaṅkaraḥ sahāndhakam | [KūPur, 1, 15 209.1]
samādhavaṃ samātṛkaṃ jagāma nirvṛtiṃ haraḥ | [KūPur, 1, 15 209.2]
pragṛhya pāṇineśvaro hiraṇyalocanātmajam | [KūPur, 1, 15 210.1]
jagāma yatra śailajā vimānamīśavallabhā | [KūPur, 1, 15 210.2]
vilokya sā samāgataṃ bhavaṃ bhavārtihāriṇam | [KūPur, 1, 15 211.1]
avāpa sāndhakaṃ sukhaṃ prasādamandhakaṃ prati | [KūPur, 1, 15 211.2]
athāndhako maheśvarīṃ dadarśa devapārśvagām | [KūPur, 1, 15 212.1]
papāta daṇḍavatkṣitau nanāma pādapadmayoḥ | [KūPur, 1, 15 212.2]
namāmi devavallabhāmanādimadrijāmimām | [KūPur, 1, 15 213.1]
yataḥ pradhānapūruṣau nihanti yākhilaṃ jagat | [KūPur, 1, 15 213.2]
vibhāti yā śivāsane śivena sākamavyayā | [KūPur, 1, 15 214.1]
hiraṇmaye 'tinirmale namāmi tāmimāmajām | [KūPur, 1, 15 214.2]
yadantarākhilaṃ jagajjaganti yānti saṃkṣayam | [KūPur, 1, 15 215.1]
namāmi yatra tāmumām aśeṣabhedavarjitām | [KūPur, 1, 15 215.2]
na jāyate na hīyate na vardhate ca tāmumām | [KūPur, 1, 15 216.1]
namāmi yā guṇātigā girīśaputrikāmimām | [KūPur, 1, 15 216.2]
kṣamasva devi śailaje kṛtaṃ mayā vimohataḥ | [KūPur, 1, 15 217.1]
surāsurairyadarcitaṃ namāmi te padāmbujam | [KūPur, 1, 15 217.2]
itthaṃ bhagavatī gaurī bhaktinamreṇa pārvatī | [KūPur, 1, 15 218.1]
saṃstutā daityapatinā putratve jagṛhe 'ndhakam | [KūPur, 1, 15 218.2]
tataḥ sa mātṛbhiḥ sārdhaṃ bhairavo rudrasaṃbhavaḥ | [KūPur, 1, 15 219.1]
jagāmānujñayā śaṃbhoḥ pātālaṃ parameśvaraḥ | [KūPur, 1, 15 219.2]
yatra sā tāmasī viṣṇormūrtiḥ saṃhārakārikā | [KūPur, 1, 15 220.1]
samāste hariravyakto nṛsiṃhākṛtirīśvaraḥ | [KūPur, 1, 15 220.2]
tato 'nantākṛtiḥ śaṃbhuḥ śeṣeṇāpi supūjitaḥ | [KūPur, 1, 15 221.1]
kālāgnirudro bhagavān yuyojātmānamātmani | [KūPur, 1, 15 221.2]
yuñjatastasya devasya sarvā evātha mātaraḥ | [KūPur, 1, 15 222.1]
bubhukṣitā mahādevaṃ praṇamyāhustriśūlinam | [KūPur, 1, 15 222.2]
mātara ūcuḥ | [KūPur, 1, 15 223.1]
bubhukṣitā mahādeva anujñā dīyatāṃ tvayā | [KūPur, 1, 15 223.2]
trailokyaṃ bhakṣayiṣyāmo nānyathā tṛptirasti naḥ | [KūPur, 1, 15 223.3]
etāvaduktvā vacanaṃ mātaro viṣṇusaṃbhavāḥ | [KūPur, 1, 15 224.1]
bhakṣayāṃcakrire sarvaṃ trailokyaṃ sacarācaram | [KūPur, 1, 15 224.2]
tataḥ sa bhairavo devo nṛsiṃhavapuṣaṃ harim | [KūPur, 1, 15 225.1]
dadhyau nārāyaṇaṃ devaṃ kṣaṇātprādurabhūddhariḥ | [KūPur, 1, 15 225.2]
vijñāpayāmāsa ca taṃ bhakṣayantīha mātaraḥ | [KūPur, 1, 15 226.1]
nivārayāśu trailokyaṃ tvadīyā bhagavanniti | [KūPur, 1, 15 226.2]
saṃsmṛtā viṣṇunā devyo nṛsiṃhavapuṣā punaḥ | [KūPur, 1, 15 227.1]
upatasthurmahādevaṃ narasiṃhākṛtiṃ ca tam | [KūPur, 1, 15 227.2]
samprāpya sannidhiṃ viṣṇoḥ sarvāḥ saṃhārakārikāḥ | [KūPur, 1, 15 228.1]
pradaduḥ śaṃbhave śaktiṃ bhairavāyātitejase | [KūPur, 1, 15 228.2]
apaśyaṃstā jagatsūtiṃ nṛsiṃhamatha bhairavam | [KūPur, 1, 15 229.1]
kṣaṇādekatvamāpannaṃ śeṣāhiṃ cāpi mātaraḥ | [KūPur, 1, 15 229.2]
vyājahāra hṛṣīkeśo ye bhaktāḥ śūlapāṇinaḥ | [KūPur, 1, 15 230.1]
ye ca māṃ saṃsmarantīha pālanīyāḥ prayatnataḥ | [KūPur, 1, 15 230.2]
mamaiva mūrtiratulā sarvasaṃhārakārikā | [KūPur, 1, 15 231.1]
maheśvarāṃśasambhūtā bhuktimuktipradā tviyam | [KūPur, 1, 15 231.2]
ananto bhagavān kālo dvidhāvasthā mamaiva tu | [KūPur, 1, 15 232.1]
tāmasī rājasī mūrtirdevadevaścaturmukhaḥ | [KūPur, 1, 15 232.2]
so 'yaṃ devo durādharṣaḥ kālo lokaprakālanaḥ | [KūPur, 1, 15 233.1]
bhakṣayiṣyati kalpānte rudrātmā nikhilaṃ jagat | [KūPur, 1, 15 233.2]
yā sā vimohikā mūrtirmama nārāyaṇāhvayā | [KūPur, 1, 15 234.1]
sattvodriktā jagat kṛtsnaṃ saṃsthāpayati nityadā | [KūPur, 1, 15 234.2]
sa hi viṣṇuḥ paraṃ brahma paramātmā parā gatiḥ | [KūPur, 1, 15 235.1]
mūlaprakṛtiravyaktā sadānandeti kathyate | [KūPur, 1, 15 235.2]
ityevaṃ bodhitā devyo viṣṇunā viśvamātaraḥ | [KūPur, 1, 15 236.1]
prapedire mahādevaṃ tameva śaraṇaṃ harim | [KūPur, 1, 15 236.2]
etad vaḥ kathitaṃ sarvaṃ mayāndhakanibarhaṇam | [KūPur, 1, 15 237.1]
māhātmyaṃ devadevasya bhairavasyāmitaujasaḥ | [KūPur, 1, 15 237.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcadaśo 'dhyāyaḥ | [KūPur, 1, 15 238.1]
{KūPur, 1, 16}
śrīkūrma uvāca | [KūPur, 1, 16 1.1]
andhake nigṛhīte vai prahlādasya mahātmanaḥ | [KūPur, 1, 16 1.2]
virocano nāma suto babhūva nṛpatiḥ purā | [KūPur, 1, 16 1.3]
devāñjitvā sadevendrān bahūn varṣān mahāsuraḥ | [KūPur, 1, 16 2.1]
pālayāmāsa dharmeṇa trailokyaṃ sacarācaram | [KūPur, 1, 16 2.2]
tasyaivaṃ vartamānasya kadācid viṣṇucoditaḥ | [KūPur, 1, 16 3.1]
sanatkumāro bhagavān puraṃ prāpa mahāmuniḥ | [KūPur, 1, 16 3.2]
dṛṣṭvā siṃhāsanagato brahmaputraṃ mahāsuraḥ | [KūPur, 1, 16 4.1]
nanāmotthāya śirasā prāñjalirvākyamabravīt | [KūPur, 1, 16 4.2]
dhanyo 'smyanugṛhīto 'smi samprāpto me purātanaḥ | [KūPur, 1, 16 5.1]
yogīśvaro 'dya bhagavān yato 'sau brahmavit svayam | [KūPur, 1, 16 5.2]
kimarthamāgato brahman svayaṃ devaḥ pitāmahaḥ | [KūPur, 1, 16 6.1]
brūhi me brahmaṇaḥ putra kiṃ kāryaṃ karavāṇyaham | [KūPur, 1, 16 6.2]
so 'bravīd bhagavān devo dharmayuktaṃ mahāsuram | [KūPur, 1, 16 7.1]
draṣṭumabhyāgato 'haṃ vai bhavantaṃ bhāgyavānasi | [KūPur, 1, 16 7.2]
sudurlabhā nītireṣā daityānāṃ daityasattama | [KūPur, 1, 16 8.1]
triloke dhārmiko nūnaṃ tvādṛśo 'nyo na vidyate | [KūPur, 1, 16 8.2]
ityukto 'surarājastaṃ punaḥ prāha mahāmunim | [KūPur, 1, 16 9.1]
dharmāṇāṃ paramaṃ dharmaṃ brūhi me brahmavittama | [KūPur, 1, 16 9.2]
so 'bravīd bhagavān yogī daityendrāya mahātmane | [KūPur, 1, 16 10.1]
sarvaguhyatamaṃ dharmamātmajñānamanuttamam | [KūPur, 1, 16 10.2]
sa labdhvā paramaṃ jñānaṃ dattvā ca gurudakṣiṇām | [KūPur, 1, 16 11.1]
nidhāya putre tadrājyaṃ yogābhyāsarato 'bhavat | [KūPur, 1, 16 11.2]
sa tasya putro matimān balirnāma mahāsuraḥ | [KūPur, 1, 16 12.1]
brahmaṇyo dhārmiko 'tyarthaṃ vijigye 'tha purandaram | [KūPur, 1, 16 12.2]
kṛtvā tena mahad yuddhaṃ śakraḥ sarvāmarairvṛtaḥ | [KūPur, 1, 16 13.1]
jagāma nirjito viṣṇuṃ devaṃ śaraṇamacyutam | [KūPur, 1, 16 13.2]
tadantare 'ditirdevī devamātā suduḥkhitā | [KūPur, 1, 16 14.1]
daityendrāṇāṃ vadhārthāya putro me syāditi svayam | [KūPur, 1, 16 14.2]
tatāpa sumahad ghoraṃ taporāśistapaḥ param | [KūPur, 1, 16 15.1]
prapannā viṣṇumavyaktaṃ śaraṇyaṃ śaraṇaṃ harim | [KūPur, 1, 16 15.2]
kṛtvā hṛtpadmakiñjalke niṣkalaṃ paramaṃ padam | [KūPur, 1, 16 16.1]
vāsudevamanādyantamānandaṃ vyoma kevalam | [KūPur, 1, 16 16.2]
prasanno bhagavān viṣṇuḥ śaṅkhacakragadādharaḥ | [KūPur, 1, 16 17.1]
āvirbabhūva yogātmā devamātuḥ puro hariḥ | [KūPur, 1, 16 17.2]
dṛṣṭvā samāgataṃ viṣṇumaditirbhaktisaṃyutā | [KūPur, 1, 16 18.1]
mene kṛtārthamātmānaṃ toṣayāmāsa keśavam | [KūPur, 1, 16 18.2]
aditiruvāca | [KūPur, 1, 16 19.1]
jayāśeṣaduḥkhaughanāśaikaheto jayānantamāhātmyayogābhiyukta | [KūPur, 1, 16 19.2]
jayānādimadhyāntavijñānamūrte jayāśeṣakalpāmalānandarūpa | [KūPur, 1, 16 19.3]
namo viṣṇave kālarūpāya tubhyaṃ namo nārasiṃhāya śeṣāya tubhyam | [KūPur, 1, 16 20.1]
namaḥ kālarudrāya saṃhārakartre namo vāsudevāya tubhyaṃ namaste | [KūPur, 1, 16 20.2]
namo viśvamāyāvidhānāya tubhyaṃ namo yogagamyāya satyāya tubhyam | [KūPur, 1, 16 21.1]
namo dharmavijñānaniṣṭhāya tubhyaṃ namaste varāhāya bhūyo namaste | [KūPur, 1, 16 21.2]
namaste sahasrārkacandrābhamūrte namo vedavijñānadharmābhigamya | [KūPur, 1, 16 22.1]
namo devadevādidevādideva prabho viśvayone 'tha bhūyo namaste | [KūPur, 1, 16 22.2]
namaḥ śaṃbhave satyaniṣṭhāya tubhyaṃ namo hetave viśvarūpāya tubhyam | [KūPur, 1, 16 23.1]
namo yogapīṭhāntarasthāya tubhyaṃ śivāyaikarūpāya bhūyo namaste | [KūPur, 1, 16 23.2]
evaṃ sa bhagavān kṛṣṇo devamātrā jaganmayaḥ | [KūPur, 1, 16 24.1]
toṣitaśchandayāmāsa vareṇa prahasanniva | [KūPur, 1, 16 24.2]
praṇamya śirasā bhūmau sā vavre varamuttamam | [KūPur, 1, 16 25.1]
tvāmeva putraṃ devānāṃ hitāya varaye varam | [KūPur, 1, 16 25.2]
tathāstvityāha bhagavān prapannajanavatsalaḥ | [KūPur, 1, 16 26.1]
dattvā varānaprameyastatraivāntaradhīyata | [KūPur, 1, 16 26.2]
tato bahutithe kāle bhagavantaṃ janārdanam | [KūPur, 1, 16 27.1]
dadhāra garbhaṃ devānāṃ mātā nārāyaṇaṃ svayam | [KūPur, 1, 16 27.2]
samāviṣṭe hṛṣīkeśe devamāturathodaram | [KūPur, 1, 16 28.1]
utpātā jajñire ghorā balervairocaneḥ pure | [KūPur, 1, 16 28.2]
nirīkṣya sarvānutpātān daityendro bhayavihvalaḥ | [KūPur, 1, 16 29.1]
prahlādamasuraṃ vṛddhaṃ praṇamyāha pitāmaham | [KūPur, 1, 16 29.2]
baliruvāca | [KūPur, 1, 16 30.1]
pitāmaha mahāprājña jāyante 'smatpure 'dhunā | [KūPur, 1, 16 30.2]
kimutpātā bhavet kāryamasmākaṃ kiṃnimittakāḥ | [KūPur, 1, 16 30.3]
niśamya tasya vacanaṃ ciraṃ dhyātvā mahāsuraḥ | [KūPur, 1, 16 31.1]
namaskṛtya hṛṣīkeśamidaṃ vacanamabravīt | [KūPur, 1, 16 31.2]
prahlāda uvāca | [KūPur, 1, 16 32.1]
yo yajñairijyate viṣṇuryasya sarvamidaṃ jagat | [KūPur, 1, 16 32.2]
dadhārāsuranāśārthaṃ mātā taṃ tridivaukasām | [KūPur, 1, 16 32.3]
yasmādabhinnaṃ sakalaṃ bhidyate yo 'khilādapi | [KūPur, 1, 16 33.1]
sa vāsudevo devānāṃ māturdehaṃ samāviśat | [KūPur, 1, 16 33.2]
na yasya devā jānanti svarūpaṃ paramārthataḥ | [KūPur, 1, 16 34.1]
sa viṣṇuraditerdehaṃ svecchayādya samāviśat | [KūPur, 1, 16 34.2]
yasmād bhavanti bhūtāni yatra saṃyānti saṃkṣayam | [KūPur, 1, 16 35.1]
so 'vatīrṇo mahāyogī purāṇapuruṣo hariḥ | [KūPur, 1, 16 35.2]
na yatra vidyate nāmajātyādiparikalpanā | [KūPur, 1, 16 36.1]
sattāmātrātmarūpo 'sau viṣṇuraṃśena jāyate | [KūPur, 1, 16 36.2]
yasya sā jagatāṃ mātā śaktistaddharmadhāriṇī | [KūPur, 1, 16 37.1]
māyā bhagavatī lakṣmīḥ so 'vatīrṇo janārdanaḥ | [KūPur, 1, 16 37.2]
yasya sā tāmasī mūrtiḥ śaṅkaro rājasī tanuḥ | [KūPur, 1, 16 38.1]
brahmā saṃjāyate viṣṇuraṃśenaikena sattvabhṛt | [KūPur, 1, 16 38.2]
itthaṃ vicintya govindaṃ bhaktinamreṇa cetasā | [KūPur, 1, 16 39.1]
tameva gaccha śaraṇaṃ tato yāsyasi nirvṛtim | [KūPur, 1, 16 39.2]
tataḥ prahlādavacanād balirvairocanirharim | [KūPur, 1, 16 40.1]
jagāma śaraṇaṃ viśvaṃ pālayāmāsa dharmataḥ | [KūPur, 1, 16 40.2]
kāle prāpte mahāviṣṇuṃ devānāṃ harṣavardhanam | [KūPur, 1, 16 41.1]
asūta kaśyapāccainaṃ devamātāditiḥ svayam | [KūPur, 1, 16 41.2]
caturbhujaṃ viśālākṣaṃ śrīvatsāṅkitavakṣasam | [KūPur, 1, 16 42.1]
nīlameghapratīkāśaṃ bhrājamānaṃ śriyāvṛtam | [KūPur, 1, 16 42.2]
upatasthuḥ surāḥ sarve siddhāḥ sādhyāśca cāraṇāḥ | [KūPur, 1, 16 43.1]
upendramindrapramukhā brahmā carṣigaṇair vṛtaḥ | [KūPur, 1, 16 43.2]
kṛtopanayano vedān adhyaiṣṭa bhagavān hariḥ | [KūPur, 1, 16 44.1]
samācāraṃ bharadvājāt trilokāya pradarśayan | [KūPur, 1, 16 44.2]
evaṃ hi laukikaṃ mārgaṃ pradarśayati sa prabhuḥ | [KūPur, 1, 16 45.1]
sa yat pramāṇaṃ kurute lokastadanuvartate | [KūPur, 1, 16 45.2]
tataḥ kālena matimān balirvairocaniḥ svayam | [KūPur, 1, 16 46.1]
yajñairyajñeśvaraṃ viṣṇumarcayāmāsa sarvagam | [KūPur, 1, 16 46.2]
brāhmaṇān pūjayāmāsa dattvā bahutaraṃ dhanam | [KūPur, 1, 16 47.1]
brahmarṣayaḥ samājagmuryajñavāṭaṃ mahātmanaḥ | [KūPur, 1, 16 47.2]
vijñāya viṣṇurbhagavān bharadvājapracoditaḥ | [KūPur, 1, 16 48.1]
āsthāya vāmanaṃ rūpaṃ yajñadeśamathāgamat | [KūPur, 1, 16 48.2]
kṛṣṇājinopavītāṅga āṣāḍhena virājitaḥ | [KūPur, 1, 16 49.1]
brāhmaṇo jaṭilo vedānudgiran bhasmamaṇḍitaḥ | [KūPur, 1, 16 49.2]
samprāpyāsurarājasya samīpaṃ bhikṣuko hariḥ | [KūPur, 1, 16 50.1]
svapādair vimitaṃ deśamayācata baliṃ tribhiḥ | [KūPur, 1, 16 50.2]
prakṣālya caraṇau viṣṇor balir bhāvasamanvitaḥ | [KūPur, 1, 16 51.1]
ācāmayitvā bhṛṅgāramādāya svarṇanirmitam | [KūPur, 1, 16 51.2]
dāsye tavedaṃ bhavate padatrayaṃ prīṇātu devo hariravyayākṛtiḥ | [KūPur, 1, 16 52.1]
vicintya devasya karāgrapallave nipātayāmāsa jalaṃ suśītalam | [KūPur, 1, 16 52.2]
vicakrame pṛthivīmeṣa etāmathāntarikṣaṃ divamādidevaḥ | [KūPur, 1, 16 53.1]
vyapetarāgaṃ ditijeśvaraṃ taṃ prakartukāmaḥ śaraṇaṃ prapannam | [KūPur, 1, 16 53.2]
ākramya lokatrayamīśapādaḥ prājāpatyād brahmalokaṃ jagāma | [KūPur, 1, 16 54.1]
praṇemur ādityasahasrakalpaṃ ye tatra loke nivasanti siddhāḥ | [KūPur, 1, 16 54.2]
athopatasthe bhagavānanādiḥ pitāmahāstoṣayāmāsa viṣṇum | [KūPur, 1, 16 55.1]
bhittvā tadaṇḍasya kapālamūrdhvaṃ jagāma divyāvaraṇāni bhūyaḥ | [KūPur, 1, 16 55.2]
athāṇḍabhedānnipapāta śītalaṃ mahājalaṃ tat puṇyakṛdbhiśca juṣṭam | [KūPur, 1, 16 56.1]
pravartate cāpi saridvarā tadā gaṅgetyuktā brahmaṇā vyomasaṃsthā | [KūPur, 1, 16 56.2]
gatvā mahāntaṃ prakṛtiṃ pradhānaṃ brahmāṇamekaṃ puruṣaṃ svabījam | [KūPur, 1, 16 57.1]
atiṣṭhadīśasya padaṃ tadavyayaṃ dṛṣṭvā devāstatra tatra stuvanti | [KūPur, 1, 16 57.2]
ālokya taṃ puruṣaṃ viśvakāyaṃ mahān balirbhaktiyogena viṣṇum | [KūPur, 1, 16 58.1]
nanāma nārāyaṇamekamavyayaṃ svacetasā yaṃ praṇamanti devāḥ | [KūPur, 1, 16 58.2]
tamabravīd bhagavānādikartā bhūtvā punarvāmano vāsudevaḥ | [KūPur, 1, 16 59.1]
mamaiva daityādhipate 'dhunedaṃ lokatrayaṃ bhavatā bhāvadattam | [KūPur, 1, 16 59.2]
praṇamya mūrdhnā punareva daityo nipātayāmāsa jalaṃ karāgre | [KūPur, 1, 16 60.1]
dāsye tavātmānamanantadhāmne trivikramāyāmitavikramāya | [KūPur, 1, 16 60.2]
pragṛhya sūnorapi sampradattaṃ prahlādasūnoratha śaṅkhapāṇiḥ | [KūPur, 1, 16 61.1]
jagāda daityaṃ jagadantarātmā pātālamūlaṃ praviśeti bhūyaḥ | [KūPur, 1, 16 61.2]
samāsyatāṃ bhavatā tatra nityaṃ bhuktvā bhogān devatānāmalabhyān | [KūPur, 1, 16 62.1]
dhyāyasva māṃ satataṃ bhaktiyogāt pravekṣyase kalpadāhe punarmām | [KūPur, 1, 16 62.2]
uktvaivaṃ daityasiṃhaṃ taṃ viṣṇuḥ satyaparākramaḥ | [KūPur, 1, 16 63.1]
purandarāya trailokyaṃ dadau viṣṇururukramaḥ | [KūPur, 1, 16 63.2]
saṃstuvanti mahāyogaṃ siddhā devarṣikinnarāḥ | [KūPur, 1, 16 64.1]
brahmā śakro 'tha bhagavān rudrādityamarudgaṇāḥ | [KūPur, 1, 16 64.2]
kṛtvaitadadbhutaṃ karma viṣṇurvāmanarūpadhṛk | [KūPur, 1, 16 65.1]
paśyatāmeva sarveṣāṃ tatraivāntaradhīyata | [KūPur, 1, 16 65.2]
so 'pi daityavaraḥ śrīmān pātālaṃ prāpa coditaḥ | [KūPur, 1, 16 66.1]
prahlādenāsuravarairviṣṇunā viṣṇutatparaḥ | [KūPur, 1, 16 66.2]
apṛcchad viṣṇumāhātmyaṃ bhaktiyogamanuttamam | [KūPur, 1, 16 67.1]
pūjāvidhānaṃ prahlādaṃ tadāhāsau cakāra saḥ | [KūPur, 1, 16 67.2]
atha rathacaraṇāsiśaṅkhapāṇiṃ sarasijalocanam īśam aprameyam | [KūPur, 1, 16 68.1]
śaraṇam upayayau sa bhāvayogāt praṇatagatiṃ praṇidhāya karmayogam | [KūPur, 1, 16 68.2]
eṣa vaḥ kathito viprā vāmanasya parākramaḥ | [KūPur, 1, 16 69.1]
sa devakāryāṇi sadā karoti puruṣottamaḥ | [KūPur, 1, 16 69.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣoḍaśo 'dhyāyaḥ | [KūPur, 1, 16 70.1]
{KūPur, 1, 17}
baleḥ putraśataṃ tvāsīnmahābalaparākramam | [KūPur, 1, 17 1.1]
teṣāṃ pradhāno dyutimān bāṇo nāma mahābalaḥ | [KūPur, 1, 17 1.2]
so 'tīva śaṅkare bhakto rājā rājyamapālayat | [KūPur, 1, 17 2.1]
trailokyaṃ vaśamānīya bādhayāmāsa vāsavam | [KūPur, 1, 17 2.2]
tataḥ śakrādayo devā gatvocuḥ kṛttivāsasam | [KūPur, 1, 17 3.1]
tvadīyo bādhate hyasmān bāṇo nāma mahāsuraḥ | [KūPur, 1, 17 3.2]
vyāhṛto daivataiḥ sarvairdevadevo maheśvaraḥ | [KūPur, 1, 17 4.1]
dadāha bāṇasya puraṃ śareṇaikena līlayā | [KūPur, 1, 17 4.2]
dahyamāne pure tasmin bāṇo rudraṃ triśūlinam | [KūPur, 1, 17 5.1]
yayau śaraṇamīśānaṃ gopatiṃ nīlalohitam | [KūPur, 1, 17 5.2]
mūrdhanyādhāya talliṅgaṃ śāṃbhavaṃ bhītavarjitaḥ | [KūPur, 1, 17 6.1]
nirgatya tu purāt tasmāt tuṣṭāva parameśvaram | [KūPur, 1, 17 6.2]
saṃstuto bhagavānīśaḥ śaṅkaro nīlalohitaḥ | [KūPur, 1, 17 7.1]
gāṇapatyena bāṇaṃ taṃ yojayāmāsa bhāvataḥ | [KūPur, 1, 17 7.2]
athābhavan danoḥ putrāstārādyā hyatibhīṣaṇāḥ | [KūPur, 1, 17 8.1]
tārastathā śambaraśca kapilaḥ śaṅkarastathā | [KūPur, 1, 17 8.2]
svarbhānurvṛṣaparvā ca prādhānyena prakīrtitāḥ | [KūPur, 1, 17 8.3]
surasāyāḥ sahasraṃ tu sarpāṇāmabhavad dvijāḥ | [KūPur, 1, 17 9.1]
anekaśirasāṃ tadvat khecarāṇāṃ mahātmanām | [KūPur, 1, 17 9.2]
ariṣṭā janayāmāsa gandharvāṇāṃ sahasrakam | [KūPur, 1, 17 10.1]
anantādyā mahānāgāḥ kādraveyāḥ prakīrtitāḥ | [KūPur, 1, 17 10.2]
tāmrā ca janayāmāsa ṣaṭ kanyā dvijapuṅgavāḥ | [KūPur, 1, 17 11.1]
śukīṃ śyenīṃ ca bhāsīṃ ca sugrīvāṃ gṛdhrikāṃ śucim | [KūPur, 1, 17 11.2]
gāstathā janayāmāsa surabhirmahiṣīstathā | [KūPur, 1, 17 12.1]
irā vṛkṣalatāvallīstṛṇajātīśca sarvaśaḥ | [KūPur, 1, 17 12.2]
khasā vai yakṣarakṣāṃsi munirapsarasastathā | [KūPur, 1, 17 13.1]
rakṣogaṇaṃ krodhavaśā janayāmāsa sattamāḥ | [KūPur, 1, 17 13.2]
vinatāyāśca putrau dvau prakhyātau garuḍāruṇau | [KūPur, 1, 17 14.1]
tayośca garuḍo dhīmān tapastaptvā suduścaram | [KūPur, 1, 17 14.2]
prasādācchūlinaḥ prāpto vāhanatvaṃ hareḥ svayam | [KūPur, 1, 17 14.3]
ārādhya tapasā rudraṃ mahādevaṃ tathāruṇaḥ | [KūPur, 1, 17 15.1]
sārathye kalpitaḥ pūrvaṃ prītenārkasya śaṃbhunā | [KūPur, 1, 17 15.2]
ete kaśyapadāyādāḥ kīrtitāḥ sthāṇujaṅgamāḥ | [KūPur, 1, 17 16.1]
vaivasvate 'nte hyasmiñchṛṇvatāṃ pāpanāśanāḥ | [KūPur, 1, 17 16.2]
saptaviṃśat sutāḥ proktāḥ somapatnyaśca suvratāḥ | [KūPur, 1, 17 17.1]
ariṣṭanemipatnīnāmapatyānīha ṣoḍaśa | [KūPur, 1, 17 17.2]
bahuputrasya viduṣaścatasro vidyutaḥ smṛtāḥ | [KūPur, 1, 17 18.1]
tadvadaṅgirasaḥ putrā ṛṣayo brahmasatkṛtāḥ | [KūPur, 1, 17 18.2]
kuśāśvasya tu devarṣerdevapraharaṇāḥ sutāḥ | [KūPur, 1, 17 19.1]
ete yugasahasrānte jāyante punareva hi | [KūPur, 1, 17 19.2]
manvantareṣu niyataṃ tulyaiḥ kāryaiḥ svanāmabhiḥ | [KūPur, 1, 17 19.3]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptadaśo 'dhyāyaḥ | [KūPur, 1, 17 20.1]
{KūPur, 1, 18}
sūta uvāca | [KūPur, 1, 18 1.1]
etānutpādya putrāṃstu prajāsaṃtānakāraṇāt | [KūPur, 1, 18 1.2]
kaśyapo gotrakāmastu cacāra sumahat tapaḥ | [KūPur, 1, 18 1.3]
tasya vai tapato 'tyarthaṃ prādurbhūtau sutāvimau | [KūPur, 1, 18 2.1]
vatsaraścāsitaścaiva tāvubhau brahmavādinau | [KūPur, 1, 18 2.2]
vatsarānnaidhruvo jajñe raibhyaśca sumahāyaśāḥ | [KūPur, 1, 18 3.1]
raibhyasya jajñire raibhyāḥ putrā dyutimatāṃ varāḥ | [KūPur, 1, 18 3.2]
cyavanasya sutā patnī naidhruvasya mahātmanaḥ | [KūPur, 1, 18 4.1]
sumedhā janayāmāsa putrān vai kuṇḍapāyinaḥ | [KūPur, 1, 18 4.2]
asitasyaikaparṇāyāṃ brahmiṣṭhaḥ samapadyata | [KūPur, 1, 18 5.1]
nāmnā vai devalaḥ putro yogācāryo mahātapāḥ | [KūPur, 1, 18 5.2]
śāṇḍilyānāṃ paraḥ śrīmān sarvatattvārthavit sudhīḥ | [KūPur, 1, 18 6.1]
prasādāt pārvatīśasya yogamuttamamāptavān | [KūPur, 1, 18 6.2]
śāṇḍilyā naidhruvā raibhyāstrayaḥ pakṣāstu kāśyapāḥ | [KūPur, 1, 18 7.1]
naraprakṛtayo viprāḥ pulastyasya vadāmi vaḥ | [KūPur, 1, 18 7.2]
tṛṇabindoḥ sutā viprā nāmnā tvilavilā smṛtā | [KūPur, 1, 18 8.1]
pulastyāya sa rājarṣistāṃ kanyāṃ pratyapādayat | [KūPur, 1, 18 8.2]
ṛṣistvailavilistasyāṃ viśravāḥ samapadyata | [KūPur, 1, 18 9.1]
tasya patnyaścatasrastu paulastyakulavardhikāḥ | [KūPur, 1, 18 9.2]
puṣpotkaṭā ca rākā ca kaikasī devavarṇinī | [KūPur, 1, 18 10.1]
rūpalāvaṇyasampannāstāsāṃ vai śṛṇuta prajāḥ | [KūPur, 1, 18 10.2]
jyeṣṭhaṃ vaiśravaṇaṃ tasya suṣuve devarūpiṇī | [KūPur, 1, 18 11.1]
kaikasī janayat putraṃ rāvaṇaṃ rākṣasādhipam | [KūPur, 1, 18 11.2]
kumbhakarṇaṃ śūrpaṇakhāṃ tathaiva ca vibhīṣaṇam | [KūPur, 1, 18 12.1]
puṣpotkaṭā vyajanayat putrān viśravasaḥ śubhān | [KūPur, 1, 18 12.2]
mahodaraṃ prahastaṃ ca mahāpārśvaṃ kharaṃ tathā | [KūPur, 1, 18 13.1]
kumbhīnasīṃ tathā kanyāṃ rākāyāṃ śṛṇuta prajāḥ | [KūPur, 1, 18 13.2]
triśirā dūṣaṇaścaiva vidyujjihvo mahābalaḥ | [KūPur, 1, 18 14.1]
ityete krūrakarmāṇaḥ paulastyā rākṣasā daśa | [KūPur, 1, 18 14.2]
sarve tapobalotkṛṣṭā rudrabhaktāḥ subhīṣaṇāḥ | [KūPur, 1, 18 14.3]
pulahasya mṛgāḥ putrāḥ sarve vyālāśca daṃṣṭriṇaḥ | [KūPur, 1, 18 15.1]
bhūtāḥ piśācāḥ sarpāśca śūkarā hastinastathā | [KūPur, 1, 18 15.2]
anapatyaḥ kratustasmin smṛto vaivasvate 'ntare | [KūPur, 1, 18 16.1]
marīceḥ kaśyapaḥ putraḥ svayameva prajāpatiḥ | [KūPur, 1, 18 16.2]
bhṛgorapyabhavacchukro daityācāryo mahātapāḥ | [KūPur, 1, 18 17.1]
svādhyāyayoganirato harabhakto mahādyutiḥ | [KūPur, 1, 18 17.2]
atreḥ patnyo 'bhavan bahvyaḥ sodaryāstāḥ pativratāḥ | [KūPur, 1, 18 18.1]
kṛśāśvasya tu viprendrā ghṛtācyāmiti me śrutam | [KūPur, 1, 18 18.2]
sa tāsu janayāmāsa svastyātreyān mahaujasaḥ | [KūPur, 1, 18 19.1]
vedavedāṅganiratāṃstapasā hatakilbiṣān | [KūPur, 1, 18 19.2]
nāradastu vasiṣṭhāya dadau devīmarundhatīm | [KūPur, 1, 18 20.1]
ūrdhvaretāstatra muniḥ śāpād dakṣasya nāradaḥ | [KūPur, 1, 18 20.2]
haryaśveṣu tu naṣṭeṣu māyayā nāradasya tu | [KūPur, 1, 18 21.1]
śaśāpa nāradaṃ dakṣaḥ krodhasaṃraktalocanaḥ | [KūPur, 1, 18 21.2]
yasmānmama sutāḥ sarve bhavato māyayā dvija | [KūPur, 1, 18 22.1]
kṣayaṃ nītāstvaśeṣeṇa nirapatyo bhaviṣyati | [KūPur, 1, 18 22.2]
arundhatyāṃ vasiṣṭhastu śaktimutpādayat sutam | [KūPur, 1, 18 23.1]
śakteḥ parāśaraḥ śrīmān sarvajñastapatāṃ varaḥ | [KūPur, 1, 18 23.2]
ārādhya devadeveśamīśānaṃ tripurāntakam | [KūPur, 1, 18 24.1]
lebhe tvapratimaṃ putraṃ kṛṣṇadvaipāyanaṃ prabhum | [KūPur, 1, 18 24.2]
dvaipāyanācchuko jajñe bhagavāneva śaṅkaraḥ | [KūPur, 1, 18 25.1]
aṃśāṃśenāvatīryorvyāṃ svaṃ prāpa paramaṃ padam | [KūPur, 1, 18 25.2]
śukasyāpyabhavan putrāḥ pañcātyantatapasvinaḥ | [KūPur, 1, 18 26.1]
bhūriśravāḥ prabhuḥ śaṃbhuḥ kṛṣṇo gauraśca pañcamaḥ | [KūPur, 1, 18 26.2]
kanyā kīrtimatī caiva yogamātā dhṛtavratā | [KūPur, 1, 18 26.3]
ete 'tra vaṃśyāḥ kathitā brāhmaṇā brahmavādinām | [KūPur, 1, 18 27.1]
ata ūrdhvaṃ nibodhadhvaṃ kaśyapādrājasaṃtatim | [KūPur, 1, 18 27.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭādaśo 'dhyāyaḥ | [KūPur, 1, 18 28.1]
{KūPur, 1, 19}
sūta uvāca | [KūPur, 1, 19 1.1]
aditiḥ suṣuve putramādityaṃ kaśyapāt prabhum | [KūPur, 1, 19 1.2]
tasyādityasya caivāsīd bhāryāṇāṃ tu catuṣṭayam | [KūPur, 1, 19 1.3]
saṃjñā rājñī prabhā chāyā putrāṃstāsāṃ nibodhata | [KūPur, 1, 19 1.4]
saṃjñā tvāṣṭrī ca suṣuve sūryānmanumanuttamam | [KūPur, 1, 19 2.1]
yamaṃ ca yamunāṃ caiva rājñī raivatameva ca | [KūPur, 1, 19 2.2]
prabhā prabhātamādityācchāyā sāvarṇamātmajam | [KūPur, 1, 19 3.1]
śaniṃ ca tapatīṃ caiva viṣṭiṃ caiva yathākramam | [KūPur, 1, 19 3.2]
manostu prathamasyāsan nava putrāstu saṃyamāḥ | [KūPur, 1, 19 4.1]
ikṣvākurnabhagaścaiva dhṛṣṭaḥ śaryātireva ca | [KūPur, 1, 19 4.2]
nariṣyantaśca nābhāgo hyariṣṭaḥ kāruṣakastathā | [KūPur, 1, 19 5.1]
pṛṣadhraśca mahātejā navaite śakrasannibhāḥ | [KūPur, 1, 19 5.2]
ilā jyeṣṭhā variṣṭhā ca somavaṃśavivṛddhaye | [KūPur, 1, 19 6.1]
budhasya gatvā bhavanaṃ somaputreṇa saṃgatā | [KūPur, 1, 19 6.2]
asūta saumyajaṃ devī purūravasamuttamam | [KūPur, 1, 19 7.1]
pitṝṇāṃ tṛptikartāraṃ budhāditi hi naḥ śrutam | [KūPur, 1, 19 7.2]
samprāpya puṃstvamamalaṃ sudyumna iti viśrutaḥ | [KūPur, 1, 19 8.1]
ilā putratrayaṃ lebhe punaḥ strītvamavindata | [KūPur, 1, 19 8.2]
utkalaśca gayaścaiva vinatāśvastathaiva ca | [KūPur, 1, 19 9.1]
sarve te 'pratimaprakhyāḥ prapannāḥ kamalodbhavam | [KūPur, 1, 19 9.2]
ikṣvākoścābhavad vīro vikukṣirnāma pārthivaḥ | [KūPur, 1, 19 10.1]
jyeṣṭhaḥ putraśatasyāpi daśa pañca ca tatsutāḥ | [KūPur, 1, 19 10.2]
teṣāṃ jyeṣṭhaḥ kakutstho 'bhūt kākutstho hi suyodhanaḥ | [KūPur, 1, 19 11.1]
suyodhanāt pṛthuḥ śrīmān viśvakaśca pṛthoḥ sutaḥ | [KūPur, 1, 19 11.2]
viśvakādārdrako dhīmān yuvanāśvastu tatsutaḥ | [KūPur, 1, 19 12.1]
sa gokarṇamanuprāpya yuvanāśvaḥ pratāpavān | [KūPur, 1, 19 12.2]
dṛṣṭvā tu gautamaṃ vipraṃ tapantamanalaprabham | [KūPur, 1, 19 13.1]
praṇamya daṇḍavad bhūmau putrakāmo mahīpatiḥ | [KūPur, 1, 19 13.2]
apṛcchat karmaṇā kena dhārmikaṃ prāpnuyāt sutam | [KūPur, 1, 19 13.3]
gautama uvāca | [KūPur, 1, 19 14.1]
ārādhya pūrvapuruṣaṃ nārāyaṇamanāmayam | [KūPur, 1, 19 14.2]
anādinidhanaṃ devaṃ dhārmikaṃ prāpnuyāt sutam | [KūPur, 1, 19 14.3]
yasya putraḥ svayaṃ brahmā pautraḥ syānnīlalohitaḥ | [KūPur, 1, 19 15.1]
tam ādikṛṣṇam īśānam ārādhyāpnoti satsutam | [KūPur, 1, 19 15.2]
na yasya bhagavān brahmā prabhāvaṃ vetti tattvataḥ | [KūPur, 1, 19 16.1]
tamārādhya hṛṣīkeśaṃ prāpnuyāddhārmikaṃ sutam | [KūPur, 1, 19 16.2]
sa gautamavacaḥ śrutvā yuvanāśvo mahīpatiḥ | [KūPur, 1, 19 17.1]
ārādhayanmahāyogaṃ vāsudevaṃ sanātanam | [KūPur, 1, 19 17.2]
tasya putro 'bhavad vīraḥ śrāvastiriti viśrutaḥ | [KūPur, 1, 19 18.1]
nirmitā yena śrāvastir gauḍadeśe mahāpurī | [KūPur, 1, 19 18.2]
tasmācca bṛhadaśvo 'bhūt tasmāt kuvalayāśvakaḥ | [KūPur, 1, 19 19.1]
dhundhumāratvamagamad dhundhuṃ hatvā mahāsuram | [KūPur, 1, 19 19.2]
dhundhumārasya tanayāstrayaḥ proktā dvijottamāḥ | [KūPur, 1, 19 20.1]
dṛḍhāśvaścaiva daṇḍāśvaḥ kapilāśvastathaiva ca | [KūPur, 1, 19 20.2]
dṛḍhāśvasya pramodastu haryaśvastasya cātmajaḥ | [KūPur, 1, 19 21.1]
haryaśvasya nikumbhastu nikumbhāt saṃhatāśvakaḥ | [KūPur, 1, 19 21.2]
kṛśāśvaśca raṇāśvaśca saṃhatāśvasya vai sutau | [KūPur, 1, 19 22.1]
yuvanāśvo raṇāśvasya śakratulyabalo yudhi | [KūPur, 1, 19 22.2]
kṛtvā tu vāruṇīmiṣṭimṛṣīṇāṃ vai prasādataḥ | [KūPur, 1, 19 23.1]
lebhe tvapratimaṃ putraṃ viṣṇubhaktamanuttamam | [KūPur, 1, 19 23.2]
māndhātāraṃ mahāprājñaṃ sarvaśastrabhṛtāṃ varam | [KūPur, 1, 19 23.3]
māndhātuḥ purukutso 'bhūdambarīṣaśca vīryavān | [KūPur, 1, 19 24.1]
mucukundaśca puṇyātmā sarve śakrasamā yudhi | [KūPur, 1, 19 24.2]
ambarīṣasya dāyādo yuvanāśvo 'paraḥ smṛtaḥ | [KūPur, 1, 19 25.1]
harito yuvanāśvasya hāritastatsuto 'bhavat | [KūPur, 1, 19 25.2]
purukutsasya dāyādastrasadasyurmahāyaśāḥ | [KūPur, 1, 19 26.1]
narmadāyāṃ samutpannaḥ saṃbhūtistatsuto 'bhavat | [KūPur, 1, 19 26.2]
viṣṇuvṛddhaḥ sutastasya tvanaraṇyo 'bhavat paraḥ | [KūPur, 1, 19 27.1]
bṛhadaśvo 'naraṇyasya haryaśvastatsuto 'bhavat | [KūPur, 1, 19 27.2]
so 'tīva dhārmiko rājā kardamasya prajāpateḥ | [KūPur, 1, 19 28.1]
prasādāddhārmikaṃ putraṃ lebhe sūryaparāyaṇam | [KūPur, 1, 19 28.2]
sa tu sūryaṃ samabhyarcya rājā vasumanāḥ śubham | [KūPur, 1, 19 29.1]
lebhe tvapratimaṃ putraṃ tridhanvānamarindamam | [KūPur, 1, 19 29.2]
ayajaccāśvamedhena śatrūn jitvā dvijottamāḥ | [KūPur, 1, 19 30.1]
svādhyāyavān dānaśīlas titikṣur dharmatatparaḥ | [KūPur, 1, 19 30.2]
ṛṣayastu samājagmuryajñavāṭaṃ mahātmanaḥ | [KūPur, 1, 19 31.1]
vasiṣṭhakaśyapamukhā devāścendrapurogamāḥ | [KūPur, 1, 19 31.2]
tān praṇamya mahārājaḥ papraccha vinayānvitaḥ | [KūPur, 1, 19 32.1]
samāpya vidhivad yajñaṃ vasiṣṭhādīn dvijottamān | [KūPur, 1, 19 32.2]
vasumanā uvāca | [KūPur, 1, 19 33.1]
kiṃsvicchreyaskarataraṃ loke 'smin brāhmaṇarṣabhāḥ | [KūPur, 1, 19 33.2]
yajñastapo vā saṃnyāso brūta me sarvavedinaḥ | [KūPur, 1, 19 33.3]
vasiṣṭha uvāca | [KūPur, 1, 19 34.1]
adhītya vedān vidhivat putrānutpādya dharmataḥ | [KūPur, 1, 19 34.2]
iṣṭvā yajñeśvaraṃ yajñair gacched vanamathātmavān | [KūPur, 1, 19 34.3]
pulastya uvāca | [KūPur, 1, 19 35.1]
ārādhya tapasā devaṃ yoginaṃ parameṣṭhinam | [KūPur, 1, 19 35.2]
pravrajed vidhivad yajñairiṣṭvā pūrvaṃ surottamān | [KūPur, 1, 19 35.3]
pulaha uvāca | [KūPur, 1, 19 36.1]
yamāhurekaṃ puruṣaṃ purāṇaṃ parameśvaram | [KūPur, 1, 19 36.2]
tamārādhya sahasrāṃśuṃ tapasā mokṣamāpnuyāt | [KūPur, 1, 19 36.3]
jamadagniruvāca | [KūPur, 1, 19 37.1]
ajasya nābhāvadhyekamīśvareṇa samarpitam | [KūPur, 1, 19 37.2]
bījaṃ bhagavatā yena sa devastapasejyate | [KūPur, 1, 19 37.3]
viśvāmitra uvāca | [KūPur, 1, 19 38.1]
yo 'gniḥ sarvātmako 'nantaḥ svayaṃbhūrviśvatomukhaḥ | [KūPur, 1, 19 38.2]
sa rudrastapasogreṇa pūjyate netarairmakhaiḥ | [KūPur, 1, 19 38.3]
bharadvāja uvāca | [KūPur, 1, 19 39.1]
yo yajñairijyate devo jātavedāḥ sanātanaḥ | [KūPur, 1, 19 39.2]
sa sarvadaivatatanuḥ pūjyate tapaseśvaraḥ | [KūPur, 1, 19 39.3]
atriruvāca | [KūPur, 1, 19 40.1]
yataḥ sarvamidaṃ jātaṃ yasyāpatyaṃ prajāpatiḥ | [KūPur, 1, 19 40.2]
tapaḥ sumahadāsthāya pūjyate sa maheśvaraḥ | [KūPur, 1, 19 40.3]
gautama uvāca | [KūPur, 1, 19 41.1]
yataḥ pradhānapuruṣau yasya śaktimayaṃ jagat | [KūPur, 1, 19 41.2]
sa devadevastapasā pūjanīyaḥ sanātanaḥ | [KūPur, 1, 19 41.3]
kaśyapa uvāca | [KūPur, 1, 19 42.1]
sahasranayano devaḥ sākṣī sa tu prajāpatiḥ | [KūPur, 1, 19 42.2]
prasīdati mahāyogī pūjitastapasā paraḥ | [KūPur, 1, 19 42.3]
kraturuvāca | [KūPur, 1, 19 43.1]
prāptādhyayanayajñasya labdhaputrasya caiva hi | [KūPur, 1, 19 43.2]
nāntareṇa tapaḥ kaściddharmaḥ śāstreṣu dṛśyate | [KūPur, 1, 19 43.3]
ityākarṇya sa rājarṣistān praṇamyātihṛṣṭadhīḥ | [KūPur, 1, 19 44.1]
visarjayitvā sampūjya tridhanvānamathābravīt | [KūPur, 1, 19 44.2]
ārādhayiṣye tapasā devamekākṣarāhvayam | [KūPur, 1, 19 45.1]
prāṇaṃ bṛhantaṃ puruṣamādityāntarasaṃsthitam | [KūPur, 1, 19 45.2]
tvaṃ tu dharmarato nityaṃ pālayaitadatandritaḥ | [KūPur, 1, 19 46.1]
cāturvarṇyasamāyuktamaśeṣaṃ kṣitimaṇḍalam | [KūPur, 1, 19 46.2]
evamuktvā sa tadrājyaṃ nidhāyātmabhave nṛpaḥ | [KūPur, 1, 19 47.1]
jagāmāraṇyamanaghastapaścartumanuttamam | [KūPur, 1, 19 47.2]
himavacchikhare ramye devadāruvane śubhe | [KūPur, 1, 19 48.1]
kandamūlaphalāhāro munyannairayajat surān | [KūPur, 1, 19 48.2]
saṃvatsaraśataṃ sāgraṃ taponirdhūtakalmaṣaḥ | [KūPur, 1, 19 49.1]
jajāpa manasā devīṃ sāvitrīṃ vedamātaram | [KūPur, 1, 19 49.2]
tasyaivaṃ japato devaḥ svayaṃbhūḥ parameśvaraḥ | [KūPur, 1, 19 50.1]
hiraṇyagarbho viśvātmā taṃ deśamagamat svayam | [KūPur, 1, 19 50.2]
dṛṣṭvā devaṃ samāyāntaṃ brahmāṇaṃ viśvatomukham | [KūPur, 1, 19 51.1]
nanāma śirasā tasya pādayornāma kīrtayan | [KūPur, 1, 19 51.2]
namo devādhidevāya brahmaṇe paramātmane | [KūPur, 1, 19 52.1]
hiraṇyamūrtaye tubhyaṃ sahasrākṣāya vedhase | [KūPur, 1, 19 52.2]
namo dhātre vidhātre ca namo vedātmamūrtaye | [KūPur, 1, 19 53.1]
sāṃkhyayogādhigamyāya namaste jñānamūrtaye | [KūPur, 1, 19 53.2]
namastrimūrtaye tubhyaṃ sraṣṭre sarvārthavedine | [KūPur, 1, 19 54.1]
puruṣāya purāṇāya yogināṃ gurave namaḥ | [KūPur, 1, 19 54.2]
tataḥ prasanno bhagavān viriñco viśvabhāvanaḥ | [KūPur, 1, 19 55.1]
varaṃ varaya bhadraṃ te varado 'smītyabhāṣata | [KūPur, 1, 19 55.2]
rājovāca | [KūPur, 1, 19 56.1]
japeyaṃ devadeveśa gāyatrīṃ vedamātaram | [KūPur, 1, 19 56.2]
bhūyo varṣaśataṃ sāgraṃ tāvadāyurbhavenmama | [KūPur, 1, 19 56.3]
bāḍhamityāha viśvātmā samālokya narādhipam | [KūPur, 1, 19 57.1]
spṛṣṭvā karābhyāṃ suprītastatraivāntaradhīyata | [KūPur, 1, 19 57.2]
so 'pi labdhavaraḥ śrīmān jajāpātiprasannadhīḥ | [KūPur, 1, 19 58.1]
śāntastriṣavaṇasnāyī kandamūlaphalāśanaḥ | [KūPur, 1, 19 58.2]
tasya pūrṇe varṣaśate bhagavānugradīdhitiḥ | [KūPur, 1, 19 59.1]
prādurāsīnmahāyogī bhānormaṇḍalamadhyataḥ | [KūPur, 1, 19 59.2]
taṃ dṛṣṭvā vedaviduṣaṃ maṇḍalasthaṃ sanātanam | [KūPur, 1, 19 60.1]
svayaṃbhuvamanādyantaṃ brahmāṇaṃ vismayaṃ gataḥ | [KūPur, 1, 19 60.2]
tuṣṭāva vaidikairmantraiḥ sāvitryā ca viśeṣataḥ | [KūPur, 1, 19 61.1]
kṣaṇādapaśyat puruṣaṃ tameva parameśvaram | [KūPur, 1, 19 61.2]
caturmukhaṃ jaṭāmaulimaṣṭahastaṃ trilocanam | [KūPur, 1, 19 62.1]
candrāvayavalakṣmāṇaṃ naranārītanuṃ haram | [KūPur, 1, 19 62.2]
bhāsayantaṃ jagat kṛtsnaṃ nīlakaṇṭhaṃ svaraśmibhiḥ | [KūPur, 1, 19 63.1]
raktāmbaradharaṃ raktaṃ raktamālyānulepanam | [KūPur, 1, 19 63.2]
tadbhāvabhāvito dṛṣṭvā sadbhāvena pareṇa hi | [KūPur, 1, 19 64.1]
nanāma śirasā rudraṃ sāvitryānena caiva hi | [KūPur, 1, 19 64.2]
namaste nīlakaṇṭhāya bhāsvate parameṣṭhine | [KūPur, 1, 19 65.1]
trayīmayāya rudrāya kālarūpāya hetave | [KūPur, 1, 19 65.2]
tadā prāha mahādevo rājānaṃ prītamānasaḥ | [KūPur, 1, 19 66.1]
imāni me rahasyāni nāmāni śṛṇu cānagha | [KūPur, 1, 19 66.2]
sarvavedeṣu gītāni saṃsāraśamanāni tu | [KūPur, 1, 19 67.1]
namaskuruṣva nṛpate ebhirmāṃ satataṃ śuciḥ | [KūPur, 1, 19 67.2]
adhyāyaṃ śatarudrīyaṃ yajuṣāṃ sāramuddhṛtam | [KūPur, 1, 19 68.1]
japasvānanyacetasko mayyāsaktamanā nṛpa | [KūPur, 1, 19 68.2]
brahmacārī mitāhāro bhasmaniṣṭhaḥ samāhitaḥ | [KūPur, 1, 19 69.1]
japed ā maraṇād rudraṃ sa yāti paramaṃ padam | [KūPur, 1, 19 69.2]
ityuktvā bhagavān rudro bhaktānugrahakāmyayā | [KūPur, 1, 19 70.1]
punaḥ saṃvatsaraśataṃ rājñe hyāyurakalpayat | [KūPur, 1, 19 70.2]
dattvāsmai tat paraṃ jñānaṃ vairāgyaṃ parameśvaraḥ | [KūPur, 1, 19 71.1]
kṣaṇādantardadhe rudrastadadbhutamivābhavat | [KūPur, 1, 19 71.2]
rājāpi tapasā rudraṃ jajāpānanyamānasaḥ | [KūPur, 1, 19 72.1]
bhasmacchannastriṣavaṇaṃ snātvā śāntaḥ samāhitaḥ | [KūPur, 1, 19 72.2]
japatastasya nṛpateḥ pūrṇe varṣaśate punaḥ | [KūPur, 1, 19 73.1]
yogapravṛttirabhavat kālāt kālātmakaṃ param | [KūPur, 1, 19 73.2]
viveśa tad vedasāraṃ sthānaṃ vai parameṣṭhinaḥ | [KūPur, 1, 19 74.1]
bhānoḥ sa maṇḍalaṃ śubhraṃ tato yāto maheśvaram | [KūPur, 1, 19 74.2]
yaḥ paṭhecchṛṇuyād vāpi rājñaścaritamuttamam | [KūPur, 1, 19 75.1]
sarvapāpavinirmukto brahmaloke mahīyate | [KūPur, 1, 19 75.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonaviṃśo 'dhyāyaḥ | [KūPur, 1, 19 76.1]
{KūPur, 1, 20}
sūta uvāca | [KūPur, 1, 20 1.1]
tridhanvā rājaputrastu dharmeṇāpālayanmahīm | [KūPur, 1, 20 1.2]
tasya putro 'bhavad vidvāṃstrayyāruṇa iti smṛtaḥ | [KūPur, 1, 20 1.3]
tasya satyavrato nāma kumāro 'bhūnmahābalaḥ | [KūPur, 1, 20 2.1]
bhāryā satyadhanā nāma hariścandramajījanat | [KūPur, 1, 20 2.2]
hariścandrasya putro 'bhūd rohito nāma vīryavān | [KūPur, 1, 20 3.1]
harito rohitasyātha dhundhustasya suto 'bhavat | [KūPur, 1, 20 3.2]
vijayaśca sudevaśca dhundhuputrau babhūvatuḥ | [KūPur, 1, 20 4.1]
vijayasyābhavat putraḥ kāruko nāma vīryavān | [KūPur, 1, 20 4.2]
kārukasya vṛkaḥ putrastasmād bāhurajāyata | [KūPur, 1, 20 5.1]
sagarastasya putro 'bhūd rājā paramadhārmikaḥ | [KūPur, 1, 20 5.2]
dve bhārye sagarasyāpi prabhā bhānumatī tathā | [KūPur, 1, 20 6.1]
tābhyāmārādhitaḥ prādādaurvāgnirvaramuttamam | [KūPur, 1, 20 6.2]
ekaṃ bhānumatī putramagṛhṇādasamañjasam | [KūPur, 1, 20 7.1]
prabhā ṣaṣṭisahasraṃ tu putrāṇāṃ jagṛhe śubhā | [KūPur, 1, 20 7.2]
asamañjasya tanayo hyaṃśumān nāma pārthivaḥ | [KūPur, 1, 20 8.1]
tasya putro dilīpastu dilīpāt tu bhagīrathaḥ | [KūPur, 1, 20 8.2]
yena bhāgīrathī gaṅgā tapaḥ kṛtvāvatāritā | [KūPur, 1, 20 9.1]
prasādād devadevasya mahādevasya dhīmataḥ | [KūPur, 1, 20 9.2]
bhagīrathasya tapasā devaḥ prītamanā haraḥ | [KūPur, 1, 20 10.1]
babhāra śirasā gaṅgāṃ somānte somabhūṣaṇaḥ | [KūPur, 1, 20 10.2]
bhagīrathasutaścāpi śruto nāma babhūva ha | [KūPur, 1, 20 11.1]
nābhāgastasya dāyādaḥ sindhudvīpastato 'bhavat | [KūPur, 1, 20 11.2]
ayutāyuḥ sutastasya ṛtuparṇastu tatsutaḥ | [KūPur, 1, 20 12.1]
ṛtuparṇasya putro 'bhūt sudāso nāma dhārmikāḥ | [KūPur, 1, 20 12.2]
saudāsastasya tanayaḥ khyātaḥ kalmāṣapādakaḥ | [KūPur, 1, 20 12.3]
vasiṣṭhastu mahātejāḥ kṣetre kalmāṣapādake | [KūPur, 1, 20 13.1]
aśmakaṃ janayāmāsa tamikṣvākukuladhvajam | [KūPur, 1, 20 13.2]
aśmakasyotkalāyāṃ tu nakulo nāma pārthivaḥ | [KūPur, 1, 20 14.1]
sa hi rāmabhayād rājā vanaṃ prāpa suduḥkhitaḥ | [KūPur, 1, 20 14.2]
bibhrat sa nārīkavacaṃ tasmācchataratho 'bhavat | [KūPur, 1, 20 15.1]
tasmād bilibiliḥ śrīmān vṛddhaśarmā ca tatsutaḥ | [KūPur, 1, 20 15.2]
tasmād viśvasahastasmāt khaṭvāṅga iti viśrutaḥ | [KūPur, 1, 20 16.1]
dīrghabāhuḥ sutastasya raghustasmādajāyata | [KūPur, 1, 20 16.2]
raghorajaḥ samutpanno rājā daśarathastataḥ | [KūPur, 1, 20 17.1]
rāmo dāśarathir vīro dharmajño lokaviśrutaḥ | [KūPur, 1, 20 17.2]
bharato lakṣmaṇaścaiva śatrughnaśca mahābalaḥ | [KūPur, 1, 20 18.1]
sarve śakrasamā yuddhe viṣṇuśaktisamanvitāḥ | [KūPur, 1, 20 18.2]
jajñe rāvaṇanāśārthaṃ viṣṇuraṃśena viśvakṛt | [KūPur, 1, 20 18.3]
rāmasya subhagā bhāryā janakasyātmajā śubhā | [KūPur, 1, 20 19.1]
sītā trilokavikhyātā śīlaudāryaguṇānvitā | [KūPur, 1, 20 19.2]
tapasā toṣitā devī janakena girīndrajā | [KūPur, 1, 20 20.1]
prāyacchajjānakīṃ sītāṃ rāmamevāśritā patim | [KūPur, 1, 20 20.2]
prītaśca bhagavānīśastriśūlī nīlalohitaḥ | [KūPur, 1, 20 21.1]
pradadau śatrunāśārthaṃ janakāyādbhutaṃ dhanuḥ | [KūPur, 1, 20 21.2]
sa rājā janako vidvān dātukāmaḥ sutāmimām | [KūPur, 1, 20 22.1]
aghoṣayadamitraghno loke 'smin dvijapuṅgavāḥ | [KūPur, 1, 20 22.2]
idaṃ dhanuḥ samādātuṃ yaḥ śaknoti jagattraye | [KūPur, 1, 20 23.1]
devo vā dānavo vāpi sa sītāṃ labdhumarhati | [KūPur, 1, 20 23.2]
vijñāya rāmo balavān janakasya gṛhaṃ prabhuḥ | [KūPur, 1, 20 24.1]
bhañjayāmāsa cādāya gatvāsau līlayaiva hi | [KūPur, 1, 20 24.2]
udvavāha ca tāṃ kanyāṃ pārvatīmiva śaṅkaraḥ | [KūPur, 1, 20 25.1]
rāmaḥ paramadharmātmā senāmiva ca ṣaṇmukhaḥ | [KūPur, 1, 20 25.2]
tato bahutithe kāle rājā daśarathaḥ svayam | [KūPur, 1, 20 26.1]
rāmaṃ jyeṣṭhaṃ sutaṃ vīraṃ rājānaṃ kartumārabhat | [KūPur, 1, 20 26.2]
tasyātha patnī subhagā kaikeyī cārubhāṣiṇī | [KūPur, 1, 20 27.1]
nivārayāmāsa patiṃ prāha saṃbhrāntamānasā | [KūPur, 1, 20 27.2]
matsutaṃ bharataṃ vīraṃ rājānaṃ kartumarhasi | [KūPur, 1, 20 28.1]
pūrvameva varo yasmād datto me bhavatā yataḥ | [KūPur, 1, 20 28.2]
sa tasyā vacanaṃ śrutvā rājā duḥkhitamānasaḥ | [KūPur, 1, 20 29.1]
bāḍhamityabravīd vākyaṃ tathā rāmo 'pi dharmavit | [KūPur, 1, 20 29.2]
praṇamyātha pituḥ pādau lakṣmaṇena sahācyutaḥ | [KūPur, 1, 20 30.1]
yayau vanaṃ sapatnīkaḥ kṛtvā samayamātmavān | [KūPur, 1, 20 30.2]
saṃvatsarāṇāṃ catvāri daśa caiva mahābalaḥ | [KūPur, 1, 20 31.1]
uvāsa tatra matimān lakṣmaṇena saha prabhuḥ | [KūPur, 1, 20 31.2]
kadācid vasato 'raṇye rāvaṇo nāma rākṣasaḥ | [KūPur, 1, 20 32.1]
parivrājakaveṣeṇa sītāṃ hṛtvā yayau purīm | [KūPur, 1, 20 32.2]
adṛṣṭvā lakṣmaṇo rāmaḥ sītāmākulitendriyau | [KūPur, 1, 20 33.1]
duḥkhaśokābhisaṃtaptau babhūvaturarindamau | [KūPur, 1, 20 33.2]
tataḥ kadācit kapinā sugrīveṇa dvijottamāḥ | [KūPur, 1, 20 34.1]
vānarāṇāmabhūt sakhyaṃ rāmasyākliṣṭakarmaṇaḥ | [KūPur, 1, 20 34.2]
sugrīvasyānugo vīro hanumān nāma vānaraḥ | [KūPur, 1, 20 35.1]
vāyuputro mahātejā rāmasyāsīt priyaḥ sadā | [KūPur, 1, 20 35.2]
sa kṛtvā paramaṃ dhairyaṃ rāmāya kṛtaniścayaḥ | [KūPur, 1, 20 36.1]
ānayiṣyāmi tāṃ sītāmityuktvā vicacāra ha | [KūPur, 1, 20 36.2]
mahīṃ sāgaraparyantāṃ sītādarśanatatparaḥ | [KūPur, 1, 20 37.1]
jagāma rāvaṇapurīṃ laṅkāṃ sāgarasaṃsthitām | [KūPur, 1, 20 37.2]
tatrātha nirjane deśe vṛkṣamūle śucismitām | [KūPur, 1, 20 38.1]
apaśyadamalāṃ sītāṃ rākṣasībhiḥ samāvṛtām | [KūPur, 1, 20 38.2]
aśrupūrṇekṣaṇāṃ hṛdyāṃ saṃsmarantīmaninditām | [KūPur, 1, 20 39.1]
rāmamindīvaraśyāmaṃ lakṣmaṇaṃ cātmasaṃsthitam | [KūPur, 1, 20 39.2]
nivedayitvā cātmānaṃ sītāyai rahasi svayam | [KūPur, 1, 20 40.1]
asaṃśayāya pradadāvasyai rāmāṅgulīyakam | [KūPur, 1, 20 40.2]
dṛṣṭvāṅgulīyakaṃ sītā patyuḥ paramaśobhanam | [KūPur, 1, 20 41.1]
mene samāgataṃ rāmaṃ prītivisphāritekṣaṇā | [KūPur, 1, 20 41.2]
samāśvāsya tadā sītāṃ dṛṣṭvā rāmasya cāntikam | [KūPur, 1, 20 42.1]
nayiṣye tvāṃ mahābāhuruktvā rāmaṃ yayau punaḥ | [KūPur, 1, 20 42.2]
nivedayitvā rāmāya sītādarśanamātmavān | [KūPur, 1, 20 43.1]
tasthau rāmeṇa purato lakṣmaṇena ca pūjitaḥ | [KūPur, 1, 20 43.2]
tataḥ sa rāmo balavān sārdhaṃ hanumatā svayam | [KūPur, 1, 20 44.1]
lakṣmaṇena ca yuddhāya buddhiṃ cakre hi rakṣasām | [KūPur, 1, 20 44.2]
kṛtvātha vānaraśatairlaṅkāmārgaṃ mahodadheḥ | [KūPur, 1, 20 45.1]
setuṃ paramadharmātmā rāvaṇaṃ hatavān prabhuḥ | [KūPur, 1, 20 45.2]
sapatnīkaṃ ca sasutaṃ sabhrātṛkam ariṃdamaḥ | [KūPur, 1, 20 46.1]
ānayāmāsa tāṃ sītāṃ vāyuputrasahāyavān | [KūPur, 1, 20 46.2]
setumadhye mahādevamīśānaṃ kṛttivāsasam | [KūPur, 1, 20 47.1]
sthāpayāmāsa liṅgasthaṃ pūjayāmāsa rāghavaḥ | [KūPur, 1, 20 47.2]
tasya devo mahādevaḥ pārvatyā saha śaṅkaraḥ | [KūPur, 1, 20 48.1]
pratyakṣameva bhagavān dattavān varamuttamam | [KūPur, 1, 20 48.2]
yat tvayā sthāpitaṃ liṅgaṃ drakṣyantīha dvijātayaḥ | [KūPur, 1, 20 49.1]
mahāpātakasaṃyuktāsteṣāṃ pāpaṃ vinaśyatu | [KūPur, 1, 20 49.2]
anyāni caiva pāpāni snātasyātra mahodadhau | [KūPur, 1, 20 50.1]
darśanādeva liṅgasya nāśaṃ yānti na saṃśayaḥ | [KūPur, 1, 20 50.2]
yāvat sthāsyanti girayo yāvadeṣā ca medinī | [KūPur, 1, 20 51.1]
yāvat setuśca tāvacca sthāsyāmyatra tirohitaḥ | [KūPur, 1, 20 51.2]
snānaṃ dānaṃ japaḥ śrāddhaṃ bhaviṣyatyakṣayaṃ kṛtam | [KūPur, 1, 20 52.1]
smaraṇādeva liṅgasya dinapāpaṃ praṇaśyati | [KūPur, 1, 20 52.2]
ityuktvā bhagavāñchaṃbhuḥ pariṣvajya tu rāghavam | [KūPur, 1, 20 53.1]
sanandī sagaṇo rudrastatraivāntaradhīyata | [KūPur, 1, 20 53.2]
rāmo 'pi pālayāmāsa rājyaṃ dharmaparāyaṇaḥ | [KūPur, 1, 20 54.1]
abhiṣikto mahātejā bharatena mahābalaḥ | [KūPur, 1, 20 54.2]
viśeṣād brāhmaṇān sarvān pūjayāmāsa ceśvaram | [KūPur, 1, 20 55.1]
yajñena yajñahantāramaśvamedhena śaṅkaram | [KūPur, 1, 20 55.2]
rāmasya tanayo jajñe kuśa ityabhiviśrutaḥ | [KūPur, 1, 20 56.1]
lavaśca sumahābhāgaḥ sarvatattvārthavit sudhīḥ | [KūPur, 1, 20 56.2]
atithistu kuśājjajñe niṣadhastatsuto 'bhavat | [KūPur, 1, 20 57.1]
nalastu niṣadhasyābhūnnabhas tasmād ajāyata | [KūPur, 1, 20 57.2]
nabhasaḥ puṇḍarīkākhyaḥ kṣemadhanvā ca tatsutaḥ | [KūPur, 1, 20 58.1]
tasya putro 'bhavad vīro devānīkaḥ pratāpavān | [KūPur, 1, 20 58.2]
ahīnagustasya sutaḥ sahasvāṃstatsuto 'bhavat | [KūPur, 1, 20 59.1]
tasmāccandrāvalokastu tārāpīḍastu tatsutaḥ | [KūPur, 1, 20 59.2]
tārāpīḍāccandragirir bhānuvittastato 'bhavat | [KūPur, 1, 20 60.1]
śrutāyurabhavat tasmādete ikṣvākuvaṃśajāḥ | [KūPur, 1, 20 60.2]
sarve prādhānyataḥ proktāḥ samāsena dvijottamāḥ | [KūPur, 1, 20 60.3]
ya imaṃ śṛṇuyānnityamikṣvākorvaṃśamuttamam | [KūPur, 1, 20 61.1]
sarvapāpavinirmuktaḥ svargaloke mahīyate | [KūPur, 1, 20 61.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge viṃśo 'dhyāyaḥ | [KūPur, 1, 20 62.1]
{KūPur, 1, 21}
romaharṣaṇa uvāca | [KūPur, 1, 21 1.1]
ailaḥ purūravāścātha rājā rājyamapālayat | [KūPur, 1, 21 1.2]
tasya putrā babhūvurhi ṣaḍindrasamatejasaḥ | [KūPur, 1, 21 1.3]
āyur māyur amāvāyur viśvāyuścaiva vīryavān | [KūPur, 1, 21 2.1]
śatāyuśca śrutāyuśca divyāścaivorvaśīsutāḥ | [KūPur, 1, 21 2.2]
āyuṣastanayā vīrāḥ pañcaivāsan mahaujasaḥ | [KūPur, 1, 21 3.1]
svarbhānutanayāyāṃ vai prabhāyāmiti naḥ śrutam | [KūPur, 1, 21 3.2]
nahuṣaḥ prathamasteṣāṃ dharmajño lokaviśrutaḥ | [KūPur, 1, 21 4.1]
nahuṣasya tu dāyādāḥ ṣaḍindropamatejasaḥ | [KūPur, 1, 21 4.2]
utpannāḥ pitṛkanyāyāṃ virajāyāṃ mahābalāḥ | [KūPur, 1, 21 5.1]
yatiryayātiḥ saṃyātirāyātiḥ pañcako 'śvakaḥ | [KūPur, 1, 21 5.2]
teṣāṃ yayātiḥ pañcānāṃ mahābalaparākramaḥ | [KūPur, 1, 21 6.1]
devayānīm uśanasaḥ sutāṃ bhāryāmavāpa saḥ | [KūPur, 1, 21 6.2]
śarmiṣṭhāmāsurīṃ caiva tanayāṃ vṛṣaparvaṇaḥ | [KūPur, 1, 21 6.3]
yaduṃ ca turvasuṃ caiva devayānī vyajāyata | [KūPur, 1, 21 7.1]
druhyuṃ cānuṃ ca pūruṃ ca śarmiṣṭhā cāpyajījanat | [KūPur, 1, 21 7.2]
so 'bhyaṣiñcadatikramya jyeṣṭhaṃ yadumaninditam | [KūPur, 1, 21 8.1]
pūrumeva kanīyāṃsaṃ piturvacanapālakam | [KūPur, 1, 21 8.2]
diśi dakṣiṇapūrvasyāṃ turvasuṃ putramādiśat | [KūPur, 1, 21 9.1]
dakṣiṇāparayo rājā yaduṃ jyeṣṭhaṃ nyayojayat | [KūPur, 1, 21 9.2]
pratīcyāmuttarāyāṃ ca druhyuṃ cānumakalpayat | [KūPur, 1, 21 9.3]
tairiyaṃ pṛthivī sarvā dharmataḥ paripālitā | [KūPur, 1, 21 10.1]
rājāpi dārasahito vanaṃ prāpa mahāyaśāḥ | [KūPur, 1, 21 10.2]
yadorapyabhavan putrāḥ pañca devasutopamāḥ | [KūPur, 1, 21 11.1]
sahasrajit tathā jyeṣṭhaḥ kroṣṭur nīlo 'jito raghuḥ | [KūPur, 1, 21 11.2]
sahasrajitsutas tadvacchatajinnāma pārthivaḥ | [KūPur, 1, 21 12.1]
sutāḥ śatajito 'pyāsaṃstrayaḥ paramadhārmikāḥ | [KūPur, 1, 21 12.2]
haihayaśca hayaścaiva rājā veṇuhayaḥ paraḥ | [KūPur, 1, 21 13.1]
haihayasyābhavat putro dharma ityabhiviśrutaḥ | [KūPur, 1, 21 13.2]
tasya putro 'bhavad viprā dharmanetraḥ pratāpavān | [KūPur, 1, 21 14.1]
dharmanetrasya kīrtistu saṃjitastatsuto 'bhavat | [KūPur, 1, 21 14.2]
mahiṣmān saṃjitasyābhūd bhadraśreṇyastadanvayaḥ | [KūPur, 1, 21 15.1]
bhadraśreṇyasya dāyādo durdamo nāma pārthivaḥ | [KūPur, 1, 21 15.2]
durdamasya suto dhīmān dhanako nāma vīryavān | [KūPur, 1, 21 16.1]
dhanakasya tu dāyādāścatvāro lokasaṃmatāḥ | [KūPur, 1, 21 16.2]
kṛtavīryaḥ kṛtāgniśca kṛtavarmā tathaiva ca | [KūPur, 1, 21 17.1]
kṛtaujāśca caturtho 'bhūt kārtavīryo 'rjuno 'bhavat | [KūPur, 1, 21 17.2]
sahasrabāhur dyutimān dhanurvedavidāṃ varaḥ | [KūPur, 1, 21 18.1]
tasya rāmo 'bhavanmṛtyurjāmadagnyo janārdanaḥ | [KūPur, 1, 21 18.2]
tasya putraśatānyāsan pañca tatra mahārathāḥ | [KūPur, 1, 21 19.1]
kṛtāstrā balinaḥ śūrā dharmātmāno namasvinaḥ | [KūPur, 1, 21 19.2]
śūraśca śūrasenaśca dhṛṣṇaḥ kṛṣṇastathaiva ca | [KūPur, 1, 21 20.1]
jayadhvajaśca balavān nārāyaṇaparo nṛpaḥ | [KūPur, 1, 21 20.2]
śūrasenādayaḥ sarve catvāraḥ prathitaujasaḥ | [KūPur, 1, 21 21.1]
rudrabhaktā mahātmānaḥ pūjayanti sma śaṅkaram | [KūPur, 1, 21 21.2]
jayadhvajastu matimān devaṃ nārāyaṇaṃ harim | [KūPur, 1, 21 22.1]
jagāma śaraṇaṃ viṣṇuṃ daivataṃ dharmatatparaḥ | [KūPur, 1, 21 22.2]
tamūcuritare putrā nāyaṃ dharmastavānagha | [KūPur, 1, 21 23.1]
īśvarārādhanarataḥ pitāsmākamabhūditi | [KūPur, 1, 21 23.2]
tānabravīnmahātejā eṣa dharmaḥ paro mama | [KūPur, 1, 21 24.1]
viṣṇoraṃśena sambhūtā rājāno yanmahītale | [KūPur, 1, 21 24.2]
rājyaṃ pālayatāvaśyaṃ bhagavān puruṣottamaḥ | [KūPur, 1, 21 25.1]
pūjanīyo yato viṣṇuḥ pālako jagato hariḥ | [KūPur, 1, 21 25.2]
sāttvikī rājasī caiva tāmasī ca svayaṃbhuvaḥ | [KūPur, 1, 21 26.1]
tisrastu mūrtayaḥ proktāḥ sṛṣṭisthityantahetavaḥ | [KūPur, 1, 21 26.2]
sattvātmā bhagavān viṣṇuḥ saṃsthāpayati sarvadā | [KūPur, 1, 21 27.1]
sṛjed brahmā rajomūrtiḥ saṃharet tāmaso haraḥ | [KūPur, 1, 21 27.2]
tasmānmahīpatīnāṃ tu rājyaṃ pālayatāmayam | [KūPur, 1, 21 28.1]
ārādhyo bhagavān viṣṇuḥ keśavaḥ keśimardanaḥ | [KūPur, 1, 21 28.2]
niśamya tasya vacanaṃ bhrātaro 'nye manasvinaḥ | [KūPur, 1, 21 29.1]
procuḥ saṃhārakṛd rudraḥ pūjanīyo mumukṣubhiḥ | [KūPur, 1, 21 29.2]
ayaṃ hi bhagavān rudraḥ sarvaṃ jagadidaṃ śivaḥ | [KūPur, 1, 21 30.1]
tamoguṇaṃ samāśritya kalpānte saṃharet prabhuḥ | [KūPur, 1, 21 30.2]
yā sā ghoratarā mūrtirasya tejomayī parā | [KūPur, 1, 21 31.1]
saṃhared vidyayā sarvaṃ saṃsāraṃ śūlabhṛt tayā | [KūPur, 1, 21 31.2]
tatastānabravīd rājā vicintyāsau jayadhvajaḥ | [KūPur, 1, 21 32.1]
sattvena mucyate jantuḥ sattvātmā bhagavān hariḥ | [KūPur, 1, 21 32.2]
tamūcurbhrātaro rudraḥ sevitaḥ sāttvikairjanaiḥ | [KūPur, 1, 21 33.1]
mocayet sattvasaṃyuktaḥ pūjayeśaṃ tato haram | [KūPur, 1, 21 33.2]
athābravīd rājaputraḥ prahasan vai jayadhvajaḥ | [KūPur, 1, 21 34.1]
svadharmo muktaye panthā nānyo munibhiriṣyate | [KūPur, 1, 21 34.2]
tathā ca vaiṣṇavī śaktirnṛpāṇāṃ devatā sadā | [KūPur, 1, 21 35.1]
ārādhanaṃ paro dharmo murārer amitaujasaḥ | [KūPur, 1, 21 35.2]
tamabravīd rājaputraḥ kṛṣṇo matimatāṃ varaḥ | [KūPur, 1, 21 36.1]
yadarjuno 'smajjanakaḥ svadharmaṃ kṛtavāniti | [KūPur, 1, 21 36.2]
evaṃ vivāde vitate śūraseno 'bravīd vacaḥ | [KūPur, 1, 21 37.1]
pramāṇamṛṣayo hyatra brūyuste yat tathaiva tat | [KūPur, 1, 21 37.2]
tataste rājaśārdūlāḥ papracchurbrahmavādinaḥ | [KūPur, 1, 21 38.1]
gatvā sarve susaṃrabdhāḥ saptarṣīṇāṃ tadāśramam | [KūPur, 1, 21 38.2]
tānabruvaṃste munayo vasiṣṭhādyā yathārthataḥ | [KūPur, 1, 21 39.1]
yā yasyābhimatā puṃsaḥ sā hi tasyaiva devatā | [KūPur, 1, 21 39.2]
kiṃtu kāryaviśeṣeṇa pūjitāśceṣṭadā nṛṇām | [KūPur, 1, 21 40.1]
viśeṣāt sarvadā nāyaṃ niyamo hyanyathā nṛpāḥ | [KūPur, 1, 21 40.2]
nṛpāṇāṃ daivataṃ viṣṇustathaiva ca purandaraḥ | [KūPur, 1, 21 41.1]
viprāṇāmagnirādityo brahmā caiva pinākadhṛk | [KūPur, 1, 21 41.2]
devānāṃ daivataṃ viṣṇurdānavānāṃ triśūlabhṛt | [KūPur, 1, 21 42.1]
gandharvāṇāṃ tathā somo yakṣāṇāmapi kathyate | [KūPur, 1, 21 42.2]
vidyādharāṇāṃ vāgdevī sādhyānāṃ bhagavānraviḥ | [KūPur, 1, 21 43.1]
rakṣasāṃ śaṅkaro rudraḥ kiṃnarāṇāṃ ca pārvatī | [KūPur, 1, 21 43.2]
ṛṣīṇāṃ daivataṃ brahmā mahādevaśca śūlabhṛt | [KūPur, 1, 21 44.1]
manūnāṃ syādumā devī tathā viṣṇuḥ sabhāskaraḥ | [KūPur, 1, 21 44.2]
gṛhasthānāṃ ca sarve syurbrahmā vai brahmacāriṇām | [KūPur, 1, 21 45.1]
vaikhānasānāmarkaḥ syād yatīnāṃ ca maheśvaraḥ | [KūPur, 1, 21 45.2]
bhūtānāṃ bhagavān rudraḥ kūṣmāṇḍānāṃ vināyakaḥ | [KūPur, 1, 21 46.1]
sarveṣāṃ bhagavān brahmā devadevaḥ prajāpatiḥ | [KūPur, 1, 21 46.2]
ityevaṃ bhagavān brahmā svayaṃ devo 'bhyabhāṣata | [KūPur, 1, 21 47.1]
tasmājjayadhvajo nūnaṃ viṣṇvārādhanamarhati | [KūPur, 1, 21 47.2]
tān praṇamyātha te jagmuḥ purīṃ paramaśobhanām | [KūPur, 1, 21 48.1]
pālayāṃcakrire pṛthvīṃ jitvā sarvaripūn raṇe | [KūPur, 1, 21 48.2]
tataḥ kadācid viprendrā videho nāma dānavaḥ | [KūPur, 1, 21 49.1]
bhīṣaṇaḥ sarvasattvānāṃ purīṃ teṣāṃ samāyayau | [KūPur, 1, 21 49.2]
daṃṣṭrākarālo dīptātmā yugāntadahanopamaḥ | [KūPur, 1, 21 50.1]
śūlamādāya sūryābhaṃ nādayan vai diśo daśa | [KūPur, 1, 21 50.2]
tannādaśravaṇānmartyāstatra ye nivasanti te | [KūPur, 1, 21 51.1]
tatyajur jīvitaṃ tvanye dudruvurbhayavihvalāḥ | [KūPur, 1, 21 51.2]
tataḥ sarve susaṃyattāḥ kārtavīryātmajāstadā | [KūPur, 1, 21 52.1]
yuyudhurdānavaṃ śaktigirikūṭāsimudgaraiḥ | [KūPur, 1, 21 52.2]
tān sarvān dānavo viprāḥ śūlena prahasanniva | [KūPur, 1, 21 53.1]
vārayāmāsa ghorātmā kalpānte bhairavo yathā | [KūPur, 1, 21 53.2]
śūrasenādayaḥ pañca rājānastu mahābalāḥ | [KūPur, 1, 21 54.1]
yuddhāya kṛtasaṃrambhā videhaṃ tvabhidudruvuḥ | [KūPur, 1, 21 54.2]
śūro 'straṃ prāhiṇod raudraṃ śūrasenastu vāruṇam | [KūPur, 1, 21 55.1]
prājāpatyaṃ tathā kṛṣṇo vāyavyaṃ dhṛṣṇa eva ca | [KūPur, 1, 21 55.2]
jayadhvajaśca kauberamaindramāgneyameva ca | [KūPur, 1, 21 56.1]
bhañjayāmāsa śūlena tānyastrāṇi sa dānavaḥ | [KūPur, 1, 21 56.2]
tataḥ kṛṣṇo mahāvīryo gadāmādāya bhīṣaṇām | [KūPur, 1, 21 57.1]
spṛṣṭvā mantreṇa tarasā cikṣepa ca nanāda ca | [KūPur, 1, 21 57.2]
samprāpya sā gadāsyoro videhasya śilopamam | [KūPur, 1, 21 58.1]
na dānavaṃ cālayituṃ śaśākāntakasaṃnibham | [KūPur, 1, 21 58.2]
dudruvuste bhayagrastā dṛṣṭvā tasyātipauruṣam | [KūPur, 1, 21 59.1]
jayadhvajastu matimān sasmāra jagataḥ patim | [KūPur, 1, 21 59.2]
viṣṇuṃ grasiṣṇuṃ lokādimaprameyamanāmayam | [KūPur, 1, 21 60.1]
trātāraṃ puruṣaṃ pūrvaṃ śrīpatiṃ pītavāsasam | [KūPur, 1, 21 60.2]
tataḥ prādurabhūccakraṃ sūryāyutasamaprabham | [KūPur, 1, 21 61.1]
ādeśād vāsudevasya bhaktānugrahakāraṇāt | [KūPur, 1, 21 61.2]
jagrāha jagatāṃ yoniṃ smṛtvā nārāyaṇaṃ nṛpaḥ | [KūPur, 1, 21 62.1]
prāhiṇod vai videhāya dānavebhyo yathā hariḥ | [KūPur, 1, 21 62.2]
samprāpya tasya ghorasya skandhadeśaṃ sudarśanam | [KūPur, 1, 21 63.1]
pṛthivyāṃ pātayāmāsa śiro 'driśikharākṛti | [KūPur, 1, 21 63.2]
tasmin hate devaripau śūrādyā bhrātaro nṛpāḥ | [KūPur, 1, 21 64.1]
samāyayuḥ purīṃ ramyāṃ bhrātaraṃ cāpyapūjayan | [KūPur, 1, 21 64.2]
śrutvājagāma bhagavān jayadhvajaparākramam | [KūPur, 1, 21 65.1]
kārtavīryasutaṃ draṣṭuṃ viśvāmitro mahāmuniḥ | [KūPur, 1, 21 65.2]
tamāgatamatho dṛṣṭvā rājā saṃbhrāntamānasaḥ | [KūPur, 1, 21 66.1]
samāveśyāsane ramye pūjayāmāsa bhāvataḥ | [KūPur, 1, 21 66.2]
uvāca bhagavān ghoraḥ prasādād bhavato 'suraḥ | [KūPur, 1, 21 67.1]
nipātito mayā saṃkhye videho dānaveśvaraḥ | [KūPur, 1, 21 67.2]
tvadvākyācchinnasaṃdeho viṣṇuṃ satyaparākramam | [KūPur, 1, 21 68.1]
prapannaḥ śaraṇaṃ tena prasādo me kṛtaḥ śubhaḥ | [KūPur, 1, 21 68.2]
yakṣyāmi parameśānaṃ viṣṇuṃ padmadalekṣaṇam | [KūPur, 1, 21 69.1]
kathaṃ kena vidhānena saṃpūjyo harirīśvaraḥ | [KūPur, 1, 21 69.2]
ko 'yaṃ nārāyaṇo devaḥ kimprabhāvaśca suvrata | [KūPur, 1, 21 70.1]
sarvametanmamācakṣva paraṃ kautūhalaṃ hi me | [KūPur, 1, 21 70.2]
viśvāmitra uvāca | [KūPur, 1, 21 71.1]
yataḥ pravṛttirbhūtānāṃ yasmin sarvamidaṃ jagat | [KūPur, 1, 21 71.2]
sa viṣṇuḥ sarvabhūtātmā tamāśritya vimucyate | [KūPur, 1, 21 71.3]
svavarṇāśramadharmeṇa pūjyo 'yaṃ puruṣottamaḥ | [KūPur, 1, 21 72.1]
akāmahatabhāvena samārādhyo na cānyathā | [KūPur, 1, 21 72.2]
etāvaduktvā bhagavān viśvāmitro mahāmuniḥ | [KūPur, 1, 21 73.1]
śūrādyaiḥ pūjito viprā jagāmātha svamālayam | [KūPur, 1, 21 73.2]
atha śūrādayo devamayajanta maheśvaram | [KūPur, 1, 21 74.1]
yajñena yajñagamyaṃ taṃ niṣkāmā rudramavyayam | [KūPur, 1, 21 74.2]
tān vasiṣṭhastu bhagavān yājayāmāsa sarvavit | [KūPur, 1, 21 75.1]
gautamo 'triragastyaśca sarve rudraparāyaṇāḥ | [KūPur, 1, 21 75.2]
viśvāmitrastu bhagavān jayadhvajamarindamam | [KūPur, 1, 21 76.1]
yājayāmāsa bhūtādimādidevaṃ janārdanam | [KūPur, 1, 21 76.2]
tasya yajñe mahāyogī sākṣād devaḥ svayaṃ hariḥ | [KūPur, 1, 21 77.1]
āvirāsīt sa bhagavān tadadbhutamivābhavat | [KūPur, 1, 21 77.2]
ya imaṃ śṛṇuyānnityaṃ jayadhvajaparākramam | [KūPur, 1, 21 78.1]
sarvapāpavimuktātmā viṣṇulokaṃ sa gacchati | [KūPur, 1, 21 78.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekaviṃśo 'dhyāyaḥ | [KūPur, 1, 21 79.1]
{KūPur, 1, 22}
sūta uvāca | [KūPur, 1, 22 1.1]
jayadhvajasya putro 'bhūt tālajaṅgha iti smṛtaḥ | [KūPur, 1, 22 1.2]
śataputrāstu tasyāsan tālajaṅghāḥ prakīrtitāḥ | [KūPur, 1, 22 1.3]
teṣāṃ jyeṣṭho mahāvīryo vītihotro 'bhavannṛpaḥ | [KūPur, 1, 22 2.1]
vṛṣaprabhṛtayaścānye yādavāḥ puṇyakarmiṇaḥ | [KūPur, 1, 22 2.2]
vṛṣo vaṃśakarasteṣāṃ tasya putro 'bhavanmadhuḥ | [KūPur, 1, 22 3.1]
madhoḥ putraśataṃ tvāsīd vṛṣaṇastasya vaṃśabhāk | [KūPur, 1, 22 3.2]
vītihotrasutaścāpi viśruto 'nanta ityuta | [KūPur, 1, 22 4.1]
durjayastasya putro 'bhūt sarvaśāstraviśāradaḥ | [KūPur, 1, 22 4.2]
tasya bhāryā rūpavatī guṇaiḥ sarvair alaṃkṛtā | [KūPur, 1, 22 5.1]
pativratāsīt patinā svadharmaparipālikā | [KūPur, 1, 22 5.2]
sa kadācinmahābhāgaḥ kālindītīrasaṃsthitām | [KūPur, 1, 22 6.1]
apaśyadurvaśīṃ devīṃ gāyantīṃ madhurasvanām | [KūPur, 1, 22 6.2]
tataḥ kāmāhatamanāstatsamīpamupetya vai | [KūPur, 1, 22 7.1]
provāca suciraṃ kālaṃ devi rantuṃ mayārhasi | [KūPur, 1, 22 7.2]
sā devī nṛpatiṃ dṛṣṭvā rūpalāvaṇyasaṃyutam | [KūPur, 1, 22 8.1]
reme tena ciraṃ kālaṃ kāmadevamivāparam | [KūPur, 1, 22 8.2]
kālāt prabuddho rājā tāmurvaśīṃ prāha śobhanām | [KūPur, 1, 22 9.1]
gamiṣyāmi purīṃ ramyāṃ hasantī sābravīd vacaḥ | [KūPur, 1, 22 9.2]
na hyanenopabhogena bhavatā rājasundara | [KūPur, 1, 22 10.1]
prītiḥ saṃjāyate mahyaṃ sthātavyaṃ vatsaraṃ punaḥ | [KūPur, 1, 22 10.2]
tāmabravīt sa matimān gatvā śīghrataraṃ purīm | [KūPur, 1, 22 11.1]
āgamiṣyāmi bhūyo 'tra tanme 'nujñātumarhasi | [KūPur, 1, 22 11.2]
tamabravīt sā subhagā tathā kuru viśāṃpate | [KūPur, 1, 22 12.1]
nānyayāpsarasā tāvad rantavyaṃ bhavatā punaḥ | [KūPur, 1, 22 12.2]
omityuktvā yayau tūrṇaṃ purīṃ paramaśobhanām | [KūPur, 1, 22 13.1]
gatvā pativratāṃ patnīṃ dṛṣṭvā bhīto 'bhavannṛpaḥ | [KūPur, 1, 22 13.2]
samprekṣya sā guṇavatī bhāryā tasya pativratā | [KūPur, 1, 22 14.1]
bhītaṃ prasannayā prāha vācā pīnapayodharā | [KūPur, 1, 22 14.2]
svāmin kimatra bhavato bhītiradya pravartate | [KūPur, 1, 22 15.1]
tad brūhi me yathātattvaṃ na rājñāṃ kīrtaye tvidam | [KūPur, 1, 22 15.2]
sa tasyā vākyamākarṇya lajjāvanatacetanaḥ | [KūPur, 1, 22 16.1]
novāca kiṃcinnṛpatir jñānadṛṣṭyā viveda sā | [KūPur, 1, 22 16.2]
na bhetavyaṃ tvayā svāmin kāryaṃ pāpaviśodhanam | [KūPur, 1, 22 17.1]
bhīte tvayi mahārāja rāṣṭraṃ te nāśameṣyati | [KūPur, 1, 22 17.2]
tadā sa rājā dyutimān nirgatya tu purāt tataḥ | [KūPur, 1, 22 18.1]
gatvā kaṇvāśramaṃ puṇyaṃ dṛṣṭvā tatra mahāmunim | [KūPur, 1, 22 18.2]
niśamya kaṇvavadanāt prāyaścittavidhiṃ śubham | [KūPur, 1, 22 19.1]
jagāma himavatpṛṣṭhaṃ samuddiśya mahābalaḥ | [KūPur, 1, 22 19.2]
so 'paśyat pathi rājendro gandharvavaramuttamam | [KūPur, 1, 22 20.1]
bhrājamānaṃ śriyā vyomni bhūṣitaṃ divyamālayā | [KūPur, 1, 22 20.2]
vīkṣya mālāmamitraghnaḥ sasmārāpsarasāṃ varām | [KūPur, 1, 22 21.1]
urvaśīṃ tāṃ manaścakre tasyā eveyamarhati | [KūPur, 1, 22 21.2]
so 'tīva kāmuko rājā gandharveṇātha tena hi | [KūPur, 1, 22 22.1]
cakāra sumahad yuddhaṃ mālāmādātumudyataḥ | [KūPur, 1, 22 22.2]
vijitya samare mālāṃ gṛhītvā durjayo dvijāḥ | [KūPur, 1, 22 23.1]
jagāma tāmapsarasaṃ kālindīṃ draṣṭumādarāt | [KūPur, 1, 22 23.2]
adṛṣṭvāpsarasaṃ tatra kāmabāṇābhipīḍitaḥ | [KūPur, 1, 22 24.1]
babhrāma sakalāṃ pṛthvīṃ saptadvīpasamanvitām | [KūPur, 1, 22 24.2]
ākramya himavatpārśvamurvaśīdarśanotsukaḥ | [KūPur, 1, 22 25.1]
jagāma śailapravaraṃ hemakūṭamiti śrutam | [KūPur, 1, 22 25.2]
tatra tatrāpsarovaryā dṛṣṭvā taṃ siṃhavikramam | [KūPur, 1, 22 26.1]
kāmaṃ saṃdadhire ghoraṃ bhūṣitaṃ citramālayā | [KūPur, 1, 22 26.2]
saṃsmarannurvaśīvākyaṃ tasyāṃ saṃsaktamānasaḥ | [KūPur, 1, 22 27.1]
na paśyati sma tāḥ sarvā giriśṛṅgāṇi jagmivān | [KūPur, 1, 22 27.2]
tatrāpyapsarasaṃ divyām adṛṣṭvā kāmapīḍitaḥ | [KūPur, 1, 22 28.1]
devalokaṃ mahāmeruṃ yayau devaparākramaḥ | [KūPur, 1, 22 28.2]
sa tatra mānasaṃ nāma sarastrailokyaviśrutam | [KūPur, 1, 22 29.1]
bheje śṛṅgāṇyatikramya svabāhubalabhāvitaḥ | [KūPur, 1, 22 29.2]
sa tasya tīre subhagāṃ carantīmatilālasām | [KūPur, 1, 22 30.1]
dṛṣṭavānanavadyāṅgīṃ tasyai mālāṃ dadau punaḥ | [KūPur, 1, 22 30.2]
sa mālayā tadā devīṃ bhūṣitāṃ prekṣya mohitaḥ | [KūPur, 1, 22 31.1]
reme kṛtārthamātmānaṃ jānānaḥ suciraṃ tayā | [KūPur, 1, 22 31.2]
athorvaśī rājavaryaṃ ratānte vākyamabravīt | [KūPur, 1, 22 32.1]
kiṃ kṛtaṃ bhavatā pūrvaṃ purīṃ gatvā vṛthā nṛpa | [KūPur, 1, 22 32.2]
sa tasyai sarvamācaṣṭa patnyā yat samudīritam | [KūPur, 1, 22 33.1]
kaṇvasya darśanaṃ caiva mālāpaharaṇaṃ tathā | [KūPur, 1, 22 33.2]
śrutvaitad vyāhṛtaṃ tena gacchetyāha hitaiṣiṇī | [KūPur, 1, 22 34.1]
śāpaṃ dāsyati te kaṇvo mamāpi bhavataḥ priyā | [KūPur, 1, 22 34.2]
tayāsakṛnmahārājaḥ prokto 'pi madamohitaḥ | [KūPur, 1, 22 35.1]
na tatyajātha tatpārśvaṃ tatra saṃnyastamānasaḥ | [KūPur, 1, 22 35.2]
tatorvaśī kāmarūpā rājñe svaṃ rūpamutkaṭam | [KūPur, 1, 22 36.1]
suromaśaṃ piṅgalākṣaṃ darśayāmāsa sarvadā | [KūPur, 1, 22 36.2]
tasyāṃ viraktacetaskaḥ smṛtvā kaṇvābhibhāṣitam | [KūPur, 1, 22 37.1]
dhiṅmāmiti viniścitya tapaḥ kartuṃ samārabhat | [KūPur, 1, 22 37.2]
saṃvatsaradvādaśakaṃ kandamūlaphalāśanaḥ | [KūPur, 1, 22 38.1]
bhūya eva dvādaśakaṃ vāyubhakṣo 'bhavannṛpaḥ | [KūPur, 1, 22 38.2]
gatvā kaṇvāśramaṃ bhītyā tasmai sarvaṃ nyavedayat | [KūPur, 1, 22 39.1]
vāsamapsarasā bhūyastapoyogamanuttamam | [KūPur, 1, 22 39.2]
vīkṣya taṃ rājaśārdūlaṃ prasanno bhagavānṛṣiḥ | [KūPur, 1, 22 40.1]
kartukāmo hi nirbījaṃ tasyāghamidamabravīt | [KūPur, 1, 22 40.2]
gaccha vārāṇasīṃ divyāmīśvarādhyuṣitāṃ purīm | [KūPur, 1, 22 41.1]
āste mocayituṃ lokaṃ tatra devo maheśvaraḥ | [KūPur, 1, 22 41.2]
snātvā saṃtarpya vidhivad gaṅgāyāṃ devatāḥ pitṝn | [KūPur, 1, 22 42.1]
dṛṣṭvā viśveśvaraṃ liṅgaṃ kilbiṣānmokṣyase 'khilāt | [KūPur, 1, 22 42.2]
praṇamya śirasā kaṇvamanujñāpya ca durjayaḥ | [KūPur, 1, 22 43.1]
vārāṇasyāṃ haraṃ dṛṣṭvā pāpānmukto 'bhavat tataḥ | [KūPur, 1, 22 43.2]
jagāma svapurīṃ śubhrāṃ pālayāmāsa medinīm | [KūPur, 1, 22 44.1]
yājayāmāsa taṃ kaṇvo yācito ghṛṇayā muniḥ | [KūPur, 1, 22 44.2]
tasya putro 'tha matimān supratīka iti śrutaḥ | [KūPur, 1, 22 45.1]
babhūva jātamātraṃ taṃ rājānamupatasthire | [KūPur, 1, 22 45.2]
urvaśyāṃ ca mahāvīryāḥ sapta devasutopamāḥ | [KūPur, 1, 22 46.1]
kanyā jagṛhire sarvā gandharvadayitā dvijāḥ | [KūPur, 1, 22 46.2]
eṣa vaḥ kathitaḥ samyak sahasrajita uttamaḥ | [KūPur, 1, 22 47.1]
vaṃśaḥ pāpaharo nṛṇāṃ kroṣṭorapi nibodhata | [KūPur, 1, 22 47.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvāviṃśo 'dhyāyaḥ | [KūPur, 1, 22 48.1]
{KūPur, 1, 23}
sūta uvāca | [KūPur, 1, 23 1.1]
kroṣṭoreko 'bhavat putro vṛjinīvāniti śrutiḥ | [KūPur, 1, 23 1.2]
tasya putro mahān svātir uśadgus tatsuto 'bhavat | [KūPur, 1, 23 1.3]
uśadgorabhavat putro nāmnā citraratho balī | [KūPur, 1, 23 2.1]
atha caitrarathirloke śaśabinduriti smṛtaḥ | [KūPur, 1, 23 2.2]
tasya putraḥ pṛthuyaśā rājābhūd dharmatatparaḥ | [KūPur, 1, 23 3.1]
pṛthukarmā ca tatputrastasmāt pṛthujayo 'bhavat | [KūPur, 1, 23 3.2]
pṛthukīrtirabhūt tasmāt pṛthudānastato 'bhavat | [KūPur, 1, 23 4.1]
pṛthuśravāstasya putrastasyāsīt pṛthusattamaḥ | [KūPur, 1, 23 4.2]
uśanā tasya putro 'bhūt siteṣustatsuto 'bhavat | [KūPur, 1, 23 5.1]
tasyābhūd rukmakavacaḥ parāvṛt tasya sattamāḥ | [KūPur, 1, 23 5.2]
parāvṛtaḥ suto jajñe jyāmagho lokaviśrutaḥ | [KūPur, 1, 23 6.1]
tasmād vidarbhaḥ saṃjajñe vidarbhāt krathakaiśikau | [KūPur, 1, 23 6.2]
romapādastṛtīyastu babhrustasyātmajo nṛpaḥ | [KūPur, 1, 23 7.1]
dhṛtistasyābhavat putraḥ saṃstastasyāpyabhūt sutaḥ | [KūPur, 1, 23 7.2]
saṃstasya putro balavān nāmnā viśvasahastu saḥ | [KūPur, 1, 23 8.1]
tasya putro mahāvīryaḥ prajāvān kauśikastataḥ | [KūPur, 1, 23 8.2]
abhūt tasya suto dhīmān sumantustatsuto 'nalaḥ | [KūPur, 1, 23 8.3]
kaiśikasya sutaścediścaidyāstasyābhavan sutāḥ | [KūPur, 1, 23 9.1]
teṣāṃ pradhāno jyotiṣmān vapuṣmāṃstatsuto 'bhavat | [KūPur, 1, 23 9.2]
vapuṣmato bṛhanmedhā śrīdevastatsuto 'bhavat | [KūPur, 1, 23 10.1]
tasya vītaratho viprā rudrabhakto mahābalaḥ | [KūPur, 1, 23 10.2]
krathasyāpyabhavat kuntī vṛṣṇī tasyābhavat sutaḥ | [KūPur, 1, 23 11.1]
vṛṣṇer nivṛttir utpanno daśārhastasya tu dvijāḥ | [KūPur, 1, 23 11.2]
daśārhaputro 'pyāroho jīmūtastatsuto 'bhavat | [KūPur, 1, 23 12.1]
jaimūtir abhavad vīro vikṛtiḥ paravīrahā | [KūPur, 1, 23 12.2]
tasya bhīmarathaḥ putraḥ tasmānnavaratho 'bhavat | [KūPur, 1, 23 13.1]
dānadharmarato nityaṃ samyakśīlaparāyaṇaḥ | [KūPur, 1, 23 13.2]
kadācinmṛgayāṃ yāto dṛṣṭvā rākṣasamūrjitam | [KūPur, 1, 23 14.1]
dudrāva mahatāviṣṭo bhayena munipuṅgavāḥ | [KūPur, 1, 23 14.2]
anvadhāvata saṃkruddho rākṣasastaṃ mahābalaḥ | [KūPur, 1, 23 15.1]
duryodhano 'gnisaṃkāśaḥ śūlāsaktamahākaraḥ | [KūPur, 1, 23 15.2]
rājā navaratho bhītyā nātidūrādanuttamam | [KūPur, 1, 23 16.1]
apaśyat paramaṃ sthānaṃ sarasvatyā sugopitam | [KūPur, 1, 23 16.2]
sa tadvegena mahatā samprāpya matimān nṛpaḥ | [KūPur, 1, 23 17.1]
vavande śirasā dṛṣṭvā sākṣād devīṃ sarasvatīm | [KūPur, 1, 23 17.2]
tuṣṭāva vāgbhir iṣṭābhir baddhāñjalir amitrajit | [KūPur, 1, 23 18.1]
papāta daṇḍavad bhūmau tvāmahaṃ śaraṇaṃ gataḥ | [KūPur, 1, 23 18.2]
namasyāmi mahādevīṃ sākṣād devīṃ sarasvatīm | [KūPur, 1, 23 19.1]
vāgdevatāmanādyantāmīśvarīṃ brahmacāriṇīm | [KūPur, 1, 23 19.2]
namasye jagatāṃ yoniṃ yoginīṃ paramāṃ kalām | [KūPur, 1, 23 20.1]
hiraṇyagarbhamahiṣīṃ trinetrāṃ candraśekharām | [KūPur, 1, 23 20.2]
namasye paramānandāṃ citkalāṃ brahmarūpiṇīm | [KūPur, 1, 23 21.1]
pāhi māṃ parameśāni bhītaṃ śaraṇamāgatam | [KūPur, 1, 23 21.2]
etasminnantare kruddho rājānaṃ rākṣaseśvaraḥ | [KūPur, 1, 23 22.1]
hantuṃ samāgataḥ sthānaṃ yatra devī sarasvatī | [KūPur, 1, 23 22.2]
samudyamya tadā śūlaṃ praveṣṭuṃ baladarpitaḥ | [KūPur, 1, 23 23.1]
trilokamātustatsthānaṃ śaśāṅkādityasaṃnibham | [KūPur, 1, 23 23.2]
tadantare mahad bhūtaṃ yugāntādityasannibham | [KūPur, 1, 23 24.1]
śūlenorasi nirbhidya pātayāmāsa taṃ bhuvi | [KūPur, 1, 23 24.2]
gacchetyāha mahārāja na sthātavyaṃ tvayā punaḥ | [KūPur, 1, 23 25.1]
idānīṃ nirbhayastūrṇaṃ sthāne 'smin rākṣaso hataḥ | [KūPur, 1, 23 25.2]
tataḥ praṇamya hṛṣṭātmā rājā navarathaḥ parām | [KūPur, 1, 23 26.1]
purīṃ jagāma viprendrāḥ purandarapuropamām | [KūPur, 1, 23 26.2]
sthāpayāmāsa deveśīṃ tatra bhaktisamanvitaḥ | [KūPur, 1, 23 27.1]
īje ca vividhairyajñairhemairdevīṃ sarasvatīm | [KūPur, 1, 23 27.2]
tasya cāsīd daśarathaḥ putraḥ paramadhārmikaḥ | [KūPur, 1, 23 28.1]
devyā bhakto mahātejāḥ śakunistasya cātmajaḥ | [KūPur, 1, 23 28.2]
tasmāt karambhaḥ sambhūto devarāto 'bhavat tataḥ | [KūPur, 1, 23 29.1]
īje sa cāśvamedhena devakṣatraśca tatsutaḥ | [KūPur, 1, 23 29.2]
madhustasya tu dāyādastasmāt kuruvaśo 'bhavat | [KūPur, 1, 23 30.1]
putradvayamabhūt tasya sutrāmā cānureva ca | [KūPur, 1, 23 30.2]
anostu purukutso 'bhūdaṃśustasya ca rikthabhāk | [KūPur, 1, 23 31.1]
athāṃśoḥ satvato nāma viṣṇubhaktaḥ pratāpavān | [KūPur, 1, 23 31.2]
mahātmā dānanirato dhanurvedavidāṃ varaḥ | [KūPur, 1, 23 31.3]
sa nāradasya vacanād vāsudevārcanānvitam | [KūPur, 1, 23 32.1]
śāstraṃ pravartayāmāsa kuṇḍagolādibhiḥ śrutam | [KūPur, 1, 23 32.2]
tasya nāmnā tu vikhyātaṃ sātvataṃ nāma śobhanam | [KūPur, 1, 23 33.1]
pravartate mahāśāstraṃ kuṇḍādīnāṃ hitāvaham | [KūPur, 1, 23 33.2]
sātvatastasya putro 'bhūt sarvaśāstraviśāradaḥ | [KūPur, 1, 23 34.1]
puṇyaśloko mahārājastena vai tatpravartitam | [KūPur, 1, 23 34.2]
sātvataḥ sattvasampannaḥ kauśalyāṃ suṣuve sutān | [KūPur, 1, 23 35.1]
andhakaṃ vai mahābhojaṃ vṛṣṇiṃ devāvṛdhaṃ nṛpam | [KūPur, 1, 23 35.2]
jyeṣṭhaṃ ca bhajamānākhyaṃ dhanurvedavidāṃ varam | [KūPur, 1, 23 35.3]
teṣāṃ devāvṛdho rājā cacāra paramaṃ tapaḥ | [KūPur, 1, 23 36.1]
putraḥ sarvaguṇopeto mama bhūyāditi prabhuḥ | [KūPur, 1, 23 36.2]
tasya babhruriti khyātaḥ puṇyaśloko 'bhavannṛpaḥ | [KūPur, 1, 23 37.1]
dhārmiko rūpasampannas tattvajñānarataḥ sadā | [KūPur, 1, 23 37.2]
bhajamānasya sṛñjayyāṃ bhajamānā vijajñire | [KūPur, 1, 23 38.1]
teṣāṃ pradhānau vikhyātau nimiḥ kṛkaṇa eva ca | [KūPur, 1, 23 38.2]
mahābhojakule jātā bhojā vaimārtikāstathā | [KūPur, 1, 23 39.1]
vṛṣṇeḥ sumitro balavānanamitraḥ śinastathā | [KūPur, 1, 23 39.2]
anamitrādabhūnnighno nighnasya dvau babhūvatuḥ | [KūPur, 1, 23 40.1]
prasenastu mahābhāgaḥ satrājinnāma cottamaḥ | [KūPur, 1, 23 40.2]
anamitrācchinirjajñe kaniṣṭhād vṛṣṇinandanāt | [KūPur, 1, 23 41.1]
satyavān satyasampannaḥ satyakastatsuto 'bhavat | [KūPur, 1, 23 41.2]
sātyakiryuyudhānastu tasyāsaṅgo 'bhavat sutaḥ | [KūPur, 1, 23 42.1]
kuṇistasya suto dhīmāṃstasya putro yugaṃdharaḥ | [KūPur, 1, 23 42.2]
mādryāṃ vṛṣṇeḥ suto jajñe pṛśnirvai yadunandanaḥ | [KūPur, 1, 23 43.1]
jajñāte tanayau pṛśneḥ śvaphalkaścitrakaśca ha | [KūPur, 1, 23 43.2]
śvaphalkaḥ kāśirājasya sutāṃ bhāryāmavindata | [KūPur, 1, 23 44.1]
tasyāmajanayat putramakrūraṃ nāma dhārmikam | [KūPur, 1, 23 44.2]
upamaṅgustathā maṅguranye ca bahavaḥ sutāḥ | [KūPur, 1, 23 44.3]
akrūrasya smṛtaḥ putro devavāniti viśrutaḥ | [KūPur, 1, 23 45.1]
upadevaśca puṇyātmā tayorviśvapramāthinau | [KūPur, 1, 23 45.2]
citrakasyābhavat putraḥ pṛthurvipṛthureva ca | [KūPur, 1, 23 46.1]
aśvagrīvaḥ subāhuśca supārśvakagaveṣaṇau | [KūPur, 1, 23 46.2]
andhakāt kāśyaduhitā lebhe ca caturaḥ sutān | [KūPur, 1, 23 47.1]
kukuraṃ bhajamānaṃ ca śuciṃ kambalabarhiṣam | [KūPur, 1, 23 47.2]
kukurasya suto vṛṣṇirvṛṣṇestu tanayo 'bhavat | [KūPur, 1, 23 48.1]
kapotaromā vipulastasya putro vilomakaḥ | [KūPur, 1, 23 48.2]
tasyāsīt tumburusakhā vidvān putro nalaḥ kila | [KūPur, 1, 23 49.1]
khyāyate tasya nāmānuranorānakadundubhiḥ | [KūPur, 1, 23 49.2]
sa govardhanamāsādya tatāpa vipulaṃ tapaḥ | [KūPur, 1, 23 50.1]
varaṃ tasmai dadau devo brahmā lokamaheśvaraḥ | [KūPur, 1, 23 50.2]
vaṃśasya cākṣayāṃ kīrtiṃ gānayogamanuttamam | [KūPur, 1, 23 51.1]
gurorabhyadhikaṃ viprāḥ kāmarūpitvameva ca | [KūPur, 1, 23 51.2]
sa labdhvā varamavyagro vareṇyaṃ vṛṣavāhanam | [KūPur, 1, 23 52.1]
pūjayāmāsa gānena sthāṇuṃ tridaśapūjitam | [KūPur, 1, 23 52.2]
tasya gānaratasyātha bhagavānambikāpatiḥ | [KūPur, 1, 23 53.1]
kanyāratnaṃ dadau devo durlabhaṃ tridaśairapi | [KūPur, 1, 23 53.2]
tayā sa saṃgato rājā gānayogamanuttamam | [KūPur, 1, 23 54.1]
aśikṣayadamitraghnaḥ priyāṃ tāṃ bhrāntalocanām | [KūPur, 1, 23 54.2]
tasyāmutpādayāmāsa subhujaṃ nāma śobhanam | [KūPur, 1, 23 55.1]
rūpalāvaṇyasampannāṃ hrīmatīmapi kanyakām | [KūPur, 1, 23 55.2]
tatastaṃ jananī putraṃ bālye vayasi śobhanam | [KūPur, 1, 23 56.1]
śikṣayāmāsa vidhivad gānavidyāṃ ca kanyakām | [KūPur, 1, 23 56.2]
kṛtopanayano vedānadhītya vidhivad guroḥ | [KūPur, 1, 23 57.1]
udvavāhātmajāṃ kanyāṃ gandharvāṇāṃ tu mānasīm | [KūPur, 1, 23 57.2]
tasyāmutpādayāmāsa pañca putrānanuttamān | [KūPur, 1, 23 58.1]
vīṇāvādanatattvajñān gānaśāstraviśāradān | [KūPur, 1, 23 58.2]
putraiḥ pautraiḥ sapatnīko rājā gānaviśāradaḥ | [KūPur, 1, 23 59.1]
pūjayāmāsa gānena devaṃ tripuranāśanam | [KūPur, 1, 23 59.2]
hrīmatī cāpi yā kanyā śrīrivāyatalocanā | [KūPur, 1, 23 60.1]
subāhurnāma gandharvastāmādāya yayau purīm | [KūPur, 1, 23 60.2]
tasyāmapyabhavan putrā gandharvasya sutejasaḥ | [KūPur, 1, 23 61.1]
suṣeṇavīrasugrīvasubhojanaravāhanāḥ | [KūPur, 1, 23 61.2]
athāsīdabhijit putro vīrastvānakadundubheḥ | [KūPur, 1, 23 62.1]
punarvasuścābhijitaḥ saṃbabhūvāhukaḥ sutaḥ | [KūPur, 1, 23 62.2]
āhukasyograsenaśca devakaśca dvijottamāḥ | [KūPur, 1, 23 63.1]
devakasya sutā vīrā jajñire tridaśopamāḥ | [KūPur, 1, 23 63.2]
devavānupadevaśca sudevo devarakṣitaḥ | [KūPur, 1, 23 64.1]
teṣāṃ svasāraḥ saptāsan vasudevāya tā dadau | [KūPur, 1, 23 64.2]
vṛkadevopadevā ca tathānyā devarakṣitā | [KūPur, 1, 23 65.1]
śrīdevā śāntidevā ca sahadevā ca suvratā | [KūPur, 1, 23 65.2]
devakī cāpi tāsāṃ tu variṣṭhābhūt sumadhyamā | [KūPur, 1, 23 65.3]
agrasenasya putro 'bhūnnyagrodhaḥ kaṃsa eva ca | [KūPur, 1, 23 66.1]
subhūmī rāṣṭrapālaśca tuṣṭimāñchaṅkureva ca | [KūPur, 1, 23 66.2]
bhajamānādabhūt putraḥ prakhyāto 'sau vidūrathaḥ | [KūPur, 1, 23 67.1]
tasya śūraḥ śamistasmāt pratikṣatrastato 'bhavat | [KūPur, 1, 23 67.2]
svayaṃbhojastatastasmāddhṛdikaḥ śatrutāpanaḥ | [KūPur, 1, 23 68.1]
kṛtavarmātha tatputro devarastatsutaḥ smṛtaḥ | [KūPur, 1, 23 68.2]
sa śūrastatsuto dhīmān vasudevo 'tha tatsutaḥ | [KūPur, 1, 23 68.3]
vasudevānmahābāhur vāsudevo jagadguruḥ | [KūPur, 1, 23 69.1]
babhūva devakīputro devairabhyarthito hariḥ | [KūPur, 1, 23 69.2]
rohiṇī ca mahābhāgā vasudevasya śobhanā | [KūPur, 1, 23 70.1]
asūta patnī saṃkarṣaṃ rāmaṃ jyeṣṭhaṃ halāyudham | [KūPur, 1, 23 70.2]
sa eva paramātmāsau vāsudevo jaganmayaḥ | [KūPur, 1, 23 71.1]
halāyudhaḥ svayaṃ sākṣāccheṣaḥ saṃkarṣaṇaḥ prabhuḥ | [KūPur, 1, 23 71.2]
bhṛguśāpacchalenaiva mānayan mānuṣīṃ tanum | [KūPur, 1, 23 72.1]
babhūva tasyāṃ devakyāṃ rohiṇyāmapi mādhavaḥ | [KūPur, 1, 23 72.2]
umādehasamudbhūtā yoganidrā ca kauśikī | [KūPur, 1, 23 73.1]
niyogād vāsudevasya yaśodātanayā hyabhūt | [KūPur, 1, 23 73.2]
ye cānye vasudevasya vāsudevāgrajāḥ sutāḥ | [KūPur, 1, 23 74.1]
prāgeva kaṃsastān sarvān jaghāna munipuṅgavāḥ | [KūPur, 1, 23 74.2]
suṣeṇaśca tathodāyī bhadraseno mahābalaḥ | [KūPur, 1, 23 75.1]
ṛjudāso bhadradāsaḥ kīrtimānapi pūrvajaḥ | [KūPur, 1, 23 75.2]
hateṣveteṣu sarveṣu rohiṇī vasudevataḥ | [KūPur, 1, 23 76.1]
asūta rāmaṃ lokeśaṃ balabhadraṃ halāyudham | [KūPur, 1, 23 76.2]
jāte 'tha rāme devānāmādimātmānamacyutam | [KūPur, 1, 23 77.1]
asūta devakī kṛṣṇaṃ śrīvatsāṅkitavakṣasam | [KūPur, 1, 23 77.2]
revatī nāma rāmasya bhāryāsīt suguṇānvitā | [KūPur, 1, 23 78.1]
tasyāmutpādayāmāsa putrau dvau niśaṭholmukau | [KūPur, 1, 23 78.2]
ṣoḍaśastrīsahasrāṇi kṛṣṇasyākliṣṭakarmaṇaḥ | [KūPur, 1, 23 79.1]
babhūvurātmajāstāsu śataśo 'tha sahasraśaḥ | [KūPur, 1, 23 79.2]
cārudeṣṇaḥ sucāruśca cāruveṣo yaśodharaḥ | [KūPur, 1, 23 80.1]
cāruśravāścāruyaśāḥ pradyumnaḥ śaṅkha eva ca | [KūPur, 1, 23 80.2]
rukmiṇyāṃ vāsudevasya mahābalaparākramāḥ | [KūPur, 1, 23 81.1]
viśiṣṭāḥ sarvaputrāṇāṃ saṃbabhūvurime sutāḥ | [KūPur, 1, 23 81.2]
tān dṛṣṭvā tanayān vīrān raukmiṇeyāñjanārdanam | [KūPur, 1, 23 82.1]
jāmbavatyabravīt kṛṣṇaṃ bhāryā tasya śucismitā | [KūPur, 1, 23 82.2]
mama tvaṃ puṇḍarīkākṣa viśiṣṭaṃ guṇavattamam | [KūPur, 1, 23 83.1]
sureśasadṛśaṃ putraṃ dehi dānavasūdana | [KūPur, 1, 23 83.2]
jāmbavatyā vacaḥ śrutvā jagannāthaḥ svayaṃ hariḥ | [KūPur, 1, 23 84.1]
samārebhe tapaḥ kartuṃ taponidhirarindamaḥ | [KūPur, 1, 23 84.2]
tacchṛṇudhvaṃ muniśreṣṭhā yathāsau devakīsutaḥ | [KūPur, 1, 23 85.1]
dṛṣṭvā lebhe sutaṃ rudraṃ taptvā tīvraṃ mahat tapaḥ | [KūPur, 1, 23 85.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge trayoviṃśo 'dhyāyaḥ | [KūPur, 1, 23 86.1]
{KūPur, 1, 24}
sūta uvāca | [KūPur, 1, 24 1.1]
atha devo hṛṣīkeśo bhagavān puruṣottamaḥ | [KūPur, 1, 24 1.2]
tatāpa ghoraṃ putrārthaṃ nidānaṃ tapasastapaḥ | [KūPur, 1, 24 1.3]
svecchayāpyavatīrṇo 'sau kṛtakṛtyo 'pi viśvadhṛk | [KūPur, 1, 24 2.1]
cacāra svātmano mūlaṃ bodhayan bhāvamaiśvaram | [KūPur, 1, 24 2.2]
jagāma yogibhirjuṣṭaṃ nānāpakṣisamākulam | [KūPur, 1, 24 3.1]
āśramaṃ tūpamanyorvai munīndrasya mahātmanaḥ | [KūPur, 1, 24 3.2]
patatrirājam ārūḍhaḥ suparṇamatitejasam | [KūPur, 1, 24 4.1]
śaṅkhacakragadāpāṇiḥ śrīvatsakṛtalakṣaṇaḥ | [KūPur, 1, 24 4.2]
nānādrumalatākīrṇaṃ nānāpuṣpopaśobhitam | [KūPur, 1, 24 5.1]
ṛṣīṇāmāśramairjuṣṭaṃ vedaghoṣanināditam | [KūPur, 1, 24 5.2]
siṃharkṣaśarabhākīrṇaṃ śārdūlagajasaṃyutam | [KūPur, 1, 24 6.1]
vimalasvādupānīyaiḥ sarobhirupaśobhitam | [KūPur, 1, 24 6.2]
ārāmairvividhairjuṣṭaṃ devatāyatanaiḥ śubhaiḥ | [KūPur, 1, 24 7.1]
ṛṣikairṛṣiputraiśca mahāmunigaṇaistathā | [KūPur, 1, 24 7.2]
vedādhyayanasampannaiḥ sevitaṃ cāgnihotribhiḥ | [KūPur, 1, 24 8.1]
yogibhirdhyānaniratairnāsāgragatalocanaiḥ | [KūPur, 1, 24 8.2]
upetaṃ sarvataḥ puṇyaṃ jñānibhistattvadarśibhiḥ | [KūPur, 1, 24 9.1]
nadībhirabhito juṣṭaṃ jāpakairbrahmavādibhiḥ | [KūPur, 1, 24 9.2]
sevitaṃ tāpasaiḥ puṇyairīśārādhanatatparaiḥ | [KūPur, 1, 24 10.1]
praśāntaiḥ satyasaṃkalpair niḥśokair nirupadravaiḥ | [KūPur, 1, 24 10.2]
bhasmāvadātasarvāṅgai rudrajāpyaparāyaṇaiḥ | [KūPur, 1, 24 11.1]
muṇḍitairjaṭilaiḥ śuddhaistathānyaiśca śikhājaṭaiḥ | [KūPur, 1, 24 11.2]
sevitaṃ tāpasairnityaṃ jñānibhirbrahmacāribhiḥ | [KūPur, 1, 24 11.3]
tatrāśramavare ramye siddhāśramavibhūṣite | [KūPur, 1, 24 12.1]
gaṅgā bhagavatī nityaṃ vahatyevāghanāśinī | [KūPur, 1, 24 12.2]
sa tānanviṣya viśvātmā tāpasān vītakalmaṣān | [KūPur, 1, 24 13.1]
praṇāmenātha vacasā pūjayāmāsa mādhavaḥ | [KūPur, 1, 24 13.2]
te te dṛṣṭvā jagadyoniṃ śaṅkhacakragadādharam | [KūPur, 1, 24 14.1]
praṇemurbhaktisaṃyuktā yogināṃ paramaṃ gurum | [KūPur, 1, 24 14.2]
stuvanti vaidikairmantraiḥ kṛtvā hṛdi sanātanam | [KūPur, 1, 24 15.1]
procuranyonyamavyaktamādidevaṃ mahāmunim | [KūPur, 1, 24 15.2]
ayaṃ sa bhagavānekaḥ sākṣānnārāyaṇaḥ paraḥ | [KūPur, 1, 24 16.1]
āgacchatyadhunā devaḥ purāṇapuruṣaḥ svayam | [KūPur, 1, 24 16.2]
ayamevāvyayaḥ sraṣṭā saṃhartā caiva rakṣakaḥ | [KūPur, 1, 24 17.1]
amūrto mūrtimān bhūtvā munīn draṣṭumihāgataḥ | [KūPur, 1, 24 17.2]
eṣa dhātā vidhātā ca samāgacchati sarvagaḥ | [KūPur, 1, 24 18.1]
anādirakṣayo 'nanto mahābhūto maheśvaraḥ | [KūPur, 1, 24 18.2]
śrutvā śrutvā haristeṣāṃ vacāṃsi vacanātigaḥ | [KūPur, 1, 24 19.1]
yayau sa tūrṇaṃ govindaḥ sthānaṃ tasya mahātmanaḥ | [KūPur, 1, 24 19.2]
upaspṛśyātha bhāvena tīrthe tīrthe sa yādavaḥ | [KūPur, 1, 24 20.1]
cakāra devakīsūnur devarṣipitṛtarpaṇam | [KūPur, 1, 24 20.2]
nadīnāṃ tīrasaṃsthāni sthāpitāni munīśvaraiḥ | [KūPur, 1, 24 21.1]
liṅgāni pūjayāmāsa śaṃbhoramitatejasaḥ | [KūPur, 1, 24 21.2]
dṛṣṭvā dṛṣṭvā samāyāntaṃ yatra yatra janārdanam | [KūPur, 1, 24 22.1]
pūjayāṃcakrire puṣpairakṣataistatra vāsinaḥ | [KūPur, 1, 24 22.2]
samīkṣya vāsudevaṃ taṃ śārṅgaśaṅkhāsidhāriṇam | [KūPur, 1, 24 23.1]
tasthire niścalāḥ sarve śubhāṅgaṃ tannivāsinaḥ | [KūPur, 1, 24 23.2]
yāni tatrārurukṣūṇāṃ mānasāni janārdanam | [KūPur, 1, 24 24.1]
dṛṣṭvā samāhitānyāsan niṣkrāmanti purā harim | [KūPur, 1, 24 24.2]
athāvagāhya gaṅgāyāṃ kṛtvā devāditarpaṇam | [KūPur, 1, 24 25.1]
ādāya puṣpavaryāṇi munīndrasyāviśad gṛham | [KūPur, 1, 24 25.2]
dṛṣṭvā taṃ yogināṃ śreṣṭhaṃ bhasmoddhūlitavigraham | [KūPur, 1, 24 26.1]
jaṭācīradharaṃ śāntaṃ nanāma śirasā munim | [KūPur, 1, 24 26.2]
ālokya kṛṣṇam āyāntaṃ pūjayāmāsa tattvavit | [KūPur, 1, 24 27.1]
āsane cāsayāmāsa yogināṃ prathamātithim | [KūPur, 1, 24 27.2]
uvāca vacasāṃ yoniṃ jānīmaḥ paramaṃ padam | [KūPur, 1, 24 28.1]
viṣṇumavyaktasaṃsthānaṃ śiṣyabhāvena saṃsthitam | [KūPur, 1, 24 28.2]
svāgataṃ te hṛṣīkeśa saphalāni tapāṃsi naḥ | [KūPur, 1, 24 29.1]
yat sākṣādeva viśvātmā madgehaṃ viṣṇurāgataḥ | [KūPur, 1, 24 29.2]
tvāṃ na paśyanti munayo yatanto 'pi hi yoginaḥ | [KūPur, 1, 24 30.1]
tādṛśasyātha bhavataḥ kimāgamanakāraṇam | [KūPur, 1, 24 30.2]
śrutvopamanyostad vākyaṃ bhagavān keśimardanaḥ | [KūPur, 1, 24 31.1]
vyājahāra mahāyogī vacanaṃ praṇipatya tam | [KūPur, 1, 24 31.2]
śrīkṛṣṇa uvāca | [KūPur, 1, 24 32.1]
bhagavan draṣṭumicchāmi girīśaṃ kṛttivāsasam | [KūPur, 1, 24 32.2]
samprāpto bhavataḥ sthānaṃ bhagavaddarśanotsukaḥ | [KūPur, 1, 24 32.3]
kathaṃ sa bhagavānīśo dṛśyo yogavidāṃ varaḥ | [KūPur, 1, 24 33.1]
mayācireṇa kutrāhaṃ drakṣyāmi tamumāpatim | [KūPur, 1, 24 33.2]
ityāha bhagavānukto dṛśyate parameśvaraḥ | [KūPur, 1, 24 34.1]
bhaktyā cogreṇa tapasā tatkuruṣveha yatnataḥ | [KūPur, 1, 24 34.2]
iheśvaraṃ devadevaṃ munīndrā brahmavādinaḥ | [KūPur, 1, 24 35.1]
dhyāyanto 'trāsate devaṃ jāpinastāpasāśca ye | [KūPur, 1, 24 35.2]
iha devaḥ sapatnīko bhagavān vṛṣabhadhvajaḥ | [KūPur, 1, 24 36.1]
krīḍate vividhairbhūtairyogibhiḥ parivāritaḥ | [KūPur, 1, 24 36.2]
ihāśrame purā rudrāt tapastaptvā sudāruṇam | [KūPur, 1, 24 37.1]
lebhe maheśvarād yogaṃ vasiṣṭho bhagavānṛṣiḥ | [KūPur, 1, 24 37.2]
ihaiva bhagavān vyāsaḥ kṛṣṇadvaipāyanaḥ prabhuḥ | [KūPur, 1, 24 38.1]
dṛṣṭvā taṃ paramaṃ jñānaṃ labdhavānīśvareśvaram | [KūPur, 1, 24 38.2]
ihāśramavare ramye tapastaptvā kapardinaḥ | [KūPur, 1, 24 39.1]
avindat putrakān rudrāt surabhirbhaktisaṃyutā | [KūPur, 1, 24 39.2]
ihaiva devatāḥ pūrvaṃ kālād bhītā maheśvaram | [KūPur, 1, 24 40.1]
dṛṣṭavanto haraṃ śrīmannirbhayā nirvṛtiṃ yayuḥ | [KūPur, 1, 24 40.2]
ihārādhya mahādevaṃ sāvarṇistapatāṃ varaḥ | [KūPur, 1, 24 41.1]
labdhavān paramaṃ yogaṃ granthakāratvamuttamam | [KūPur, 1, 24 41.2]
pravartayāmāsa śubhāṃ kṛtvā vai saṃhitāṃ dvijaḥ | [KūPur, 1, 24 42.1]
paurāṇikīṃ supuṇyārthāṃ sacchiṣyeṣu dvijātiṣu | [KūPur, 1, 24 42.2]
ihaiva saṃhitāṃ dṛṣṭvā kāpeyaḥ śāṃśapāyanaḥ | [KūPur, 1, 24 43.1]
mahādevaṃ cakāremāṃ paurāṇīṃ tanniyogataḥ | [KūPur, 1, 24 43.2]
dvādaśaiva sahasrāṇi ślokānāṃ puruṣottama | [KūPur, 1, 24 43.3]
iha pravartitā puṇyā dvyaṣṭasāhasrikottarā | [KūPur, 1, 24 44.1]
vāyavīyottaraṃ nāma purāṇaṃ vedasaṃmitam | [KūPur, 1, 24 44.2]
ihaiva khyāpitaṃ śiṣyaiḥ śāṃśapāyanabhāṣitam | [KūPur, 1, 24 44.3]
yājñavalkyo mahāyogī dṛṣṭvātra tapasā haram | [KūPur, 1, 24 45.1]
cakāra tanniyogena yogaśāstramanuttamam | [KūPur, 1, 24 45.2]
ihaiva bhṛguṇā pūrvaṃ taptvā vai paramaṃ tapaḥ | [KūPur, 1, 24 46.1]
śukro maheśvarāt putro labdho yogavidāṃ varaḥ | [KūPur, 1, 24 46.2]
tasmādihaiva deveśaṃ tapastaptvā maheśvaram | [KūPur, 1, 24 47.1]
draṣṭumarhasi viśveśamugraṃ bhīmaṃ kapardinam | [KūPur, 1, 24 47.2]
evamuktvā dadau jñānamupamanyurmahāmuniḥ | [KūPur, 1, 24 48.1]
vrataṃ pāśupataṃ yogaṃ kṛṣṇāyākliṣṭakarmaṇe | [KūPur, 1, 24 48.2]
sa tena munivaryeṇa vyāhṛto madhusūdanaḥ | [KūPur, 1, 24 49.1]
tatraiva tapasā devaṃ rudramārādhayat prabhuḥ | [KūPur, 1, 24 49.2]
bhasmoddhūlitasarvāṅgo muṇḍo valkalasaṃyutaḥ | [KūPur, 1, 24 50.1]
jajāpa rudramaniśaṃ śivaikāhitamānasaḥ | [KūPur, 1, 24 50.2]
tato bahutithe kāle somaḥ somārdhabhūṣaṇaḥ | [KūPur, 1, 24 51.1]
adṛśyata mahādevo vyomni devyā maheśvaraḥ | [KūPur, 1, 24 51.2]
kirīṭinaṃ gadinaṃ citramālaṃ pinākinaṃ śūlinaṃ devadevam | [KūPur, 1, 24 52.1]
śārdūlacarmāmbarasaṃvṛtāṅgaṃ devyā mahādevamasau dadarśa | [KūPur, 1, 24 52.2]
paraśvadhāsaktakaraṃ trinetraṃ nṛsiṃhacarmāvṛtasarvagātram | [KūPur, 1, 24 53.1]
samudgirantaṃ praṇavaṃ bṛhantaṃ sahasrasūryapratimaṃ dadarśa | [KūPur, 1, 24 53.2]
prabhuṃ purāṇaṃ puruṣaṃ purastāt sanātanaṃ yoginamīśitāram | [KūPur, 1, 24 54.1]
aṇoraṇīyāṃsamanantaśaktiṃ prāṇeśvaraṃ śaṃbhumasau dadarśa | [KūPur, 1, 24 54.2]
na yasya devā na pitāmaho 'pi nendro na cāgnirvaruṇo na mṛtyuḥ | [KūPur, 1, 24 55.1]
prabhāvamadyāpi vadanti rudraṃ tamādidevaṃ purato dadarśa | [KūPur, 1, 24 55.2]
tadānvapaśyad giriśasya vāme svātmānam avyaktam anantarūpam | [KūPur, 1, 24 56.1]
stuvantamīśaṃ bahubhirvacobhiḥ śaṅkhāsicakrārpitahastamādyam | [KūPur, 1, 24 56.2]
kṛtāñjaliṃ dakṣiṇataḥ sureśaṃ haṃsādhirūḍhaṃ puruṣaṃ dadarśa | [KūPur, 1, 24 57.1]
stuvānamīśasya paraṃ prabhāvaṃ pitāmahaṃ lokaguruṃ divastham | [KūPur, 1, 24 57.2]
gaṇeśvarān arkasahasrakalpān nandīśvarādīnamitaprabhāvān | [KūPur, 1, 24 58.1]
trilokabhartuḥ purato 'nvapaśyat kumāram agnipratimaṃ saśākham | [KūPur, 1, 24 58.2]
marīcimatriṃ pulahaṃ pulastyaṃ pracetasaṃ dakṣamathāpi kaṇvam | [KūPur, 1, 24 59.1]
parāśaraṃ tatparato vasiṣṭhaṃ svāyaṃbhuvaṃ cāpi manuṃ dadarśa | [KūPur, 1, 24 59.2]
tuṣṭāva mantrairamarapradhānaṃ baddhāñjalirviṣṇurudārabuddhiḥ | [KūPur, 1, 24 60.1]
praṇamya devyā giriśaṃ sabhaktyā svātmanyathātmānamasau vicintya | [KūPur, 1, 24 60.2]
śrīkṛṣṇa uvāca | [KūPur, 1, 24 61.1]
namo 'stu te śāśvata sarvayone brahmādhipaṃ tvāmṛṣayo vadanti | [KūPur, 1, 24 61.2]
tapaśca sattvaṃ ca rajastamaśca tvāmeva sarvaṃ pravadanti santaḥ | [KūPur, 1, 24 61.3]
tvaṃ brahmā hariratha viśvayoniragniḥ saṃhartā dinakaramaṇḍalādhivāsaḥ | [KūPur, 1, 24 62.1]
prāṇastvaṃ hutavahavāsavādibhedas tvāmekaṃ śaraṇamupaimi devamīśam | [KūPur, 1, 24 62.2]
sāṃkhyāstvāṃ viguṇamathāhurekarūpaṃ yogāstvāṃ satatamupāsate hṛdistham | [KūPur, 1, 24 63.1]
vedāstvāmabhidadhatīha rudramagniṃ tvāmekaṃ śaraṇamupaimi devamīśam | [KūPur, 1, 24 63.2]
tvatpāde kusumamathāpi patramekaṃ dattvāsau bhavati vimuktaviśvabandhaḥ | [KūPur, 1, 24 64.1]
sarvāghaṃ praṇudati siddhayogijuṣṭaṃ smṛtvā te padayugalaṃ bhavatprasādāt | [KūPur, 1, 24 64.2]
yasyāśeṣavibhāgahīnamamalaṃ hṛdyantarāvasthitaṃ tattvaṃ jyotiranantamekamacalaṃ satyaṃ paraṃ sarvagam | [KūPur, 1, 24 65.1]
sthānaṃ prāhuranādimadhyanidhanaṃ yasmādidaṃ jāyate nityaṃ tvāmahamupaimi satyavibhavaṃ viśveśvaraṃ taṃ śivam | [KūPur, 1, 24 65.2]
oṃ namo nīlakaṇṭhāya trinetrāya ca raṃhase | [KūPur, 1, 24 66.1]
mahādevāya te nityamīśānāya namo namaḥ | [KūPur, 1, 24 66.2]
namaḥ pinākine tubhyaṃ namo muṇḍāya daṇḍine | [KūPur, 1, 24 67.1]
namaste vajrahastāya digvastrāya kapardine | [KūPur, 1, 24 67.2]
namo bhairavanādāya kālarūpāya daṃṣṭriṇe | [KūPur, 1, 24 68.1]
nāgayajñopavītāya namaste vahniretase | [KūPur, 1, 24 68.2]
namo 'stu te girīśāya svāhākārāya te namaḥ | [KūPur, 1, 24 69.1]
namo muktāṭṭahāsāya bhīmāya ca namo namaḥ | [KūPur, 1, 24 69.2]
namaste kāmanāśāya namaḥ kālapramāthine | [KūPur, 1, 24 70.1]
namo bhairavaveṣāya harāya ca niṣaṅgiṇe | [KūPur, 1, 24 70.2]
namo 'stu te tryambakāya namaste kṛttivāsase | [KūPur, 1, 24 71.1]
namo 'mbikādhipataye paśūnāṃ pataye namaḥ | [KūPur, 1, 24 71.2]
namaste vyomarūpāya vyomādhipataye namaḥ | [KūPur, 1, 24 72.1]
naranārīśarīrāya sāṃkhyayogapravartine | [KūPur, 1, 24 72.2]
namo daivatanāthāya devānugataliṅgine | [KūPur, 1, 24 73.1]
kumāragurave tubhyaṃ devadevāya te namaḥ | [KūPur, 1, 24 73.2]
namo yajñādhipataye namaste brahmacāriṇe | [KūPur, 1, 24 74.1]
mṛgavyādhāya mahate brahmādhipataye namaḥ | [KūPur, 1, 24 74.2]
namo haṃsāya viśvāya mohanāya namo namaḥ | [KūPur, 1, 24 75.1]
yogine yogagamyāya yogamāyāya te namaḥ | [KūPur, 1, 24 75.2]
namaste prāṇapālāya ghaṇṭānādapriyāya ca | [KūPur, 1, 24 76.1]
kapāline namastubhyaṃ jyotiṣāṃ pataye namaḥ | [KūPur, 1, 24 76.2]
namo namo namastubhyaṃ bhūya eva namo namaḥ | [KūPur, 1, 24 77.1]
mahyaṃ sarvātmanā kāmān prayaccha parameśvara | [KūPur, 1, 24 77.2]
evaṃ hi bhaktyā deveśamabhiṣṭūya sa mādhavaḥ | [KūPur, 1, 24 78.1]
papāta pādayorviprā devadevyoḥ sa daṇḍavat | [KūPur, 1, 24 78.2]
utthāpya bhagavān somaḥ kṛṣṇaṃ keśiniṣūdanam | [KūPur, 1, 24 79.1]
babhāṣe madhuraṃ vākyaṃ meghagambhīraniḥsvanaḥ | [KūPur, 1, 24 79.2]
kimarthaṃ puṇḍarīkākṣa tapastaptaṃ tvayāvyaya | [KūPur, 1, 24 80.1]
tvameva dātā sarveṣāṃ kāmānāṃ kāmināmiha | [KūPur, 1, 24 80.2]
tvaṃ hi sā paramā mūrtirmama nārāyaṇāhvayā | [KūPur, 1, 24 81.1]
nānavāptaṃ tvayā tāta vidyate puruṣottama | [KūPur, 1, 24 81.2]
vettha nārāyaṇānantamātmānaṃ parameśvaram | [KūPur, 1, 24 82.1]
mahādevaṃ mahāyogaṃ svena yogena keśava | [KūPur, 1, 24 82.2]
śrutvā tadvacanaṃ kṛṣṇaḥ prahasan vai vṛṣadhvajam | [KūPur, 1, 24 83.1]
uvāca vīkṣya viśveśaṃ devīṃ ca himaśailajām | [KūPur, 1, 24 83.2]
jñātaṃ hi bhavatā sarvaṃ svena yogena śaṅkara | [KūPur, 1, 24 84.1]
icchāmyātmasamaṃ putraṃ tvadbhaktaṃ dehi śaṅkara | [KūPur, 1, 24 84.2]
tathāstvityāha viśvātmā prahṛṣṭamanasā haraḥ | [KūPur, 1, 24 85.1]
devīmālokya girijāṃ keśavaṃ pariṣasvaje | [KūPur, 1, 24 85.2]
tataḥ sā jagatāṃ mātā śaṅkarārdhaśarīriṇī | [KūPur, 1, 24 86.1]
vyājahāra hṛṣīkeśaṃ devī himagirīndrajā | [KūPur, 1, 24 86.2]
vatsa jāne tavānantāṃ niścalāṃ sarvadācyuta | [KūPur, 1, 24 87.1]
ananyāmīśvare bhaktimātmanyapi ca keśava | [KūPur, 1, 24 87.2]
tvaṃ hi nārāyaṇaḥ sākṣāt sarvātmā puruṣottamaḥ | [KūPur, 1, 24 88.1]
prārthito daivataiḥ pūrvaṃ saṃjāto devakīsutaḥ | [KūPur, 1, 24 88.2]
paśya tvamātmanātmānamātmīyamamalaṃ padam | [KūPur, 1, 24 89.1]
nāvayorvidyate bheda evaṃ paśyanti sūrayaḥ | [KūPur, 1, 24 89.2]
imānimān varāniṣṭān matto gṛhṇīṣva keśava | [KūPur, 1, 24 90.1]
sarvajñatvaṃ tathaiśvaryaṃ jñānaṃ tat pārameśvaram | [KūPur, 1, 24 90.2]
īśvare niścalāṃ bhaktimātmanyapi paraṃ balam | [KūPur, 1, 24 90.3]
evamuktastayā kṛṣṇo mahādevyā janārdanaḥ | [KūPur, 1, 24 91.1]
āśiṣaṃ śirasāgṛhṇād devo 'pyāha maheśvaraḥ | [KūPur, 1, 24 91.2]
pragṛhya kṛṣṇaṃ bhagavānatheśaḥ kareṇa devyā saha devadevaḥ | [KūPur, 1, 24 92.1]
sampūjyamāno munibhiḥ sureśair jagāma kailāsagiriṃ girīśaḥ | [KūPur, 1, 24 92.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge caturviṃśo 'dhyāyaḥ | [KūPur, 1, 24 93.1]
{KūPur, 1, 25}
sūta uvāca | [KūPur, 1, 25 1.1]
praviśya meruśikharaṃ kailāsaṃ kanakaprabham | [KūPur, 1, 25 1.2]
rarāma bhagavān somaḥ keśavena maheśvaraḥ | [KūPur, 1, 25 1.3]
apaśyaṃstaṃ mahātmānaṃ kailāsagirivāsinaḥ | [KūPur, 1, 25 2.1]
pūjayāṃcakrire kṛṣṇaṃ devadevamathācyutam | [KūPur, 1, 25 2.2]
caturbāhum udārāṅgaṃ kālameghasamaprabham | [KūPur, 1, 25 3.1]
kirīṭinaṃ śārṅgapāṇiṃ śrīvatsāṅkitavakṣasam | [KūPur, 1, 25 3.2]
dīrghabāhuṃ viśālākṣaṃ pītavāsasamacyutam | [KūPur, 1, 25 4.1]
dadhānamurasā mālāṃ vaijayantīmanuttamām | [KūPur, 1, 25 4.2]
bhrājamānaṃ śriyā divyaṃ yuvānamatikomalam | [KūPur, 1, 25 5.1]
padmāṅghrinayanaṃ cāru susmitaṃ sugatipradam | [KūPur, 1, 25 5.2]
kadācit tatra līlārthaṃ devakīnandavardhanaḥ | [KūPur, 1, 25 6.1]
bhrājamānaḥ śriyā kṛṣṇaścacāra girikandare | [KūPur, 1, 25 6.2]
gandharvāpsarasāṃ mukhyā nāgakanyāśca kṛtsnaśaḥ | [KūPur, 1, 25 7.1]
siddhā yakṣāśca gandharvāstatra tatra jaganmayam | [KūPur, 1, 25 7.2]
dṛṣṭvāścaryaṃ paraṃ gatvā harṣādutphullalocanāḥ | [KūPur, 1, 25 8.1]
mumucuḥ puṣpavarṣāṇi tasya mūrdhni mahātmanaḥ | [KūPur, 1, 25 8.2]
gandharvakanyakā divyāstadvadapsarasāṃ varāḥ | [KūPur, 1, 25 9.1]
dṛṣṭvā cakamire kṛṣṇaṃ srastavastravibhūṣaṇāḥ | [KūPur, 1, 25 9.2]
kāścid gāyanti vividhāṃ gītiṃ gītaviśāradāḥ | [KūPur, 1, 25 10.1]
samprekṣya devakīsūnuṃ sundaryaḥ kāmamohitāḥ | [KūPur, 1, 25 10.2]
kāścidvilāsabahulā nṛtyanti sma tadagrataḥ | [KūPur, 1, 25 11.1]
samprekṣya saṃsthitāḥ kāścit papustadvadanāmṛtam | [KūPur, 1, 25 11.2]
kāścid bhūṣaṇavaryāṇi svāṅgādādāya sādaram | [KūPur, 1, 25 12.1]
bhūṣayāṃcakrire kṛṣṇaṃ kāminyo lokabhūṣaṇam | [KūPur, 1, 25 12.2]
kāścid bhūṣaṇavaryāṇi samādāya tadaṅgataḥ | [KūPur, 1, 25 13.1]
svātmānaṃ bhūṣayāmāsuḥ svātmagairapi mādhavam | [KūPur, 1, 25 13.2]
kāścidāgatya kṛṣṇasya samīpaṃ kāmamohitāḥ | [KūPur, 1, 25 14.1]
cucumburvadanāmbhojaṃ harermugdhamṛgekṣaṇāḥ | [KūPur, 1, 25 14.2]
pragṛhya kāścid govindaṃ kareṇa bhavanaṃ svakam | [KūPur, 1, 25 15.1]
prāpayāmāsurlokādiṃ māyayā tasya mohitāḥ | [KūPur, 1, 25 15.2]
tāsāṃ sa bhagavān kṛṣṇaḥ kāmān kamalalocanaḥ | [KūPur, 1, 25 16.1]
bahūni kṛtvā rūpāṇi pūrayāmāsa līlayā | [KūPur, 1, 25 16.2]
evaṃ vai suciraṃ kālaṃ devadevapure hariḥ | [KūPur, 1, 25 17.1]
reme nārāyaṇaḥ śrīmān māyayā mohayañjagat | [KūPur, 1, 25 17.2]
gate bahutithe kāle dvāravatyāṃ nivāsinaḥ | [KūPur, 1, 25 18.1]
babhūvurvihvalā bhītā govindavirahe janāḥ | [KūPur, 1, 25 18.2]
tataḥ suparṇo balavān pūrvameva visarjitaḥ | [KūPur, 1, 25 19.1]
kṛṣṇena mārgamāṇastaṃ himavantaṃ yayau girim | [KūPur, 1, 25 19.2]
adṛṣṭvā tatra govindaṃ praṇamya śirasā munim | [KūPur, 1, 25 20.1]
ājagāmopamanyuṃ taṃ purīṃ dvāravatīṃ punaḥ | [KūPur, 1, 25 20.2]
tadantare mahādaityā rākṣasāścātibhīṣaṇāḥ | [KūPur, 1, 25 21.1]
ājagmurdvārakāṃ śubhrāṃ bhīṣayantaḥ sahasraśaḥ | [KūPur, 1, 25 21.2]
sa tān suparṇo balavān kṛṣṇatulyaparākramaḥ | [KūPur, 1, 25 22.1]
hatvā yuddhena mahatā rakṣati sma purīṃ śubhām | [KūPur, 1, 25 22.2]
etasminneva kāle tu nārado bhagavānṛṣiḥ | [KūPur, 1, 25 23.1]
dṛṣṭvā kailāsaśikhare kṛṣṇaṃ dvāravatīṃ gataḥ | [KūPur, 1, 25 23.2]
taṃ dṛṣṭvā nāradamṛṣiṃ sarve tatra nivāsinaḥ | [KūPur, 1, 25 24.1]
procurnārāyaṇo nāthaḥ kutrāste bhagavān hariḥ | [KūPur, 1, 25 24.2]
sa tānuvāca bhagavān kailāsaśikhare hariḥ | [KūPur, 1, 25 25.1]
ramate 'dya mahāyogī taṃ dṛṣṭvāhamihāgataḥ | [KūPur, 1, 25 25.2]
tasyopaśrutya vacanaṃ suparṇaḥ patatāṃ varaḥ | [KūPur, 1, 25 26.1]
jagāmākāśago viprāḥ kailāsaṃ girimuttamam | [KūPur, 1, 25 26.2]
dadarśa devakīsūnuṃ bhavane ratnamaṇḍite | [KūPur, 1, 25 27.1]
varāsanasthaṃ govindaṃ devadevāntike harim | [KūPur, 1, 25 27.2]
upāsyamānamamarairdivyastrībhiḥ samantataḥ | [KūPur, 1, 25 28.1]
mahādevagaṇaiḥ siddhairyogibhiḥ parivāritam | [KūPur, 1, 25 28.2]
praṇamya daṇḍavad bhūmau suparṇaḥ śaṅkaraṃ śivam | [KūPur, 1, 25 29.1]
nivedayāmāsa hareḥ pravṛttiṃ dvārake pure | [KūPur, 1, 25 29.2]
tataḥ praṇamya śirasā śaṅkaraṃ nīlalohitam | [KūPur, 1, 25 30.1]
ājagāma purīṃ kṛṣṇaḥ so 'nujñāto hareṇa tu | [KūPur, 1, 25 30.2]
āruhya kaśyapasutaṃ strīgaṇairabhipūjitaḥ | [KūPur, 1, 25 31.1]
vacobhiramṛtāsvādairmānito madhusūdanaḥ | [KūPur, 1, 25 31.2]
vīkṣya yāntam amitraghnaṃ gandharvāpsarasāṃ varāḥ | [KūPur, 1, 25 32.1]
anvagacchan mahoyogaṃ śaṅkhacakragadādharam | [KūPur, 1, 25 32.2]
visarjayitvā viśvātmā sarvā evāṅganā hariḥ | [KūPur, 1, 25 33.1]
yayau sa tūrṇaṃ govindo divyāṃ dvāravatīṃ purīm | [KūPur, 1, 25 33.2]
gate muraripau naiva kāminyo munipuṅgavāḥ | [KūPur, 1, 25 34.1]
niśeva candrarahitā vinā tena cakāśire | [KūPur, 1, 25 34.2]
śrutvā paurajanāstūrṇaṃ kṛṣṇāgamanamuttamam | [KūPur, 1, 25 35.1]
maṇḍayāṃcakrire divyāṃ purīṃ dvāravatīṃ śubhām | [KūPur, 1, 25 35.2]
patākābhirviśālābhirdhvajai ratnapariṣkṛtaiḥ | [KūPur, 1, 25 36.1]
lājādibhiḥ purīṃ ramyāṃ bhūṣayāṃcakrire tadā | [KūPur, 1, 25 36.2]
avādayanta vividhān vāditrān madhurasvanān | [KūPur, 1, 25 37.1]
śaṅkhān sahasraśo dadhmur vīṇāvādān vitenire | [KūPur, 1, 25 37.2]
praviṣṭamātre govinde purīṃ dvāravatīṃ śubhām | [KūPur, 1, 25 38.1]
agāyan madhuraṃ gānaṃ striyo yauvanaśālinaḥ | [KūPur, 1, 25 38.2]
dṛṣṭvā nanṛturīśānaṃ sthitāḥ prāsādamūrdhasu | [KūPur, 1, 25 39.1]
mumucuḥ puṣpavarṣāṇi vasudevasutopari | [KūPur, 1, 25 39.2]
praviśya bhavanaṃ kṛṣṇa āśīrvādābhivardhitaḥ | [KūPur, 1, 25 40.1]
varāsane mahāyogī bhāti devībhiranvitaḥ | [KūPur, 1, 25 40.2]
suramye maṇḍape śubhre śaṅkhādyaiḥ parivāritaḥ | [KūPur, 1, 25 41.1]
ātmajairabhito mukhyaiḥ strīsahasraiśca saṃvṛtaḥ | [KūPur, 1, 25 41.2]
tatrāsanavare ramye jāmbavatyā sahācyutaḥ | [KūPur, 1, 25 42.1]
bhrājate mālayā devo yathā devyā samanvitaḥ | [KūPur, 1, 25 42.2]
ājagmurdevagandharvā draṣṭuṃ lokādim avyayam | [KūPur, 1, 25 43.1]
maharṣayaḥ pūrvajātā mārkaṇḍeyādayo dvijāḥ | [KūPur, 1, 25 43.2]
tataḥ sa bhagavān kṛṣṇo mārkaṇḍeyaṃ samāgatam | [KūPur, 1, 25 44.1]
nanāmotthāya śirasā svāsanaṃ ca dadau hariḥ | [KūPur, 1, 25 44.2]
sampūjya tānṛṣigaṇān praṇāmena mahābhujaḥ | [KūPur, 1, 25 45.1]
visarjayāmāsa harirdattvā tadabhivāñchitān | [KūPur, 1, 25 45.2]
tadā madhyāhnasamaye devadevaḥ svayaṃ hariḥ | [KūPur, 1, 25 46.1]
snātvā śuklāmbaro bhānum upatiṣṭhat kṛtāñjaliḥ | [KūPur, 1, 25 46.2]
jajāpa jāpyaṃ vidhivat prekṣamāṇo divākaram | [KūPur, 1, 25 47.1]
tarpayāmāsa deveśo devān munigaṇān pitṝn | [KūPur, 1, 25 47.2]
praviśya devabhavanaṃ mārkaṇḍeyena caiva hi | [KūPur, 1, 25 48.1]
pūjayāmāsa liṅgasthaṃ bhūteśaṃ bhūtibhūṣaṇam | [KūPur, 1, 25 48.2]
samāpya niyamaṃ sarvaṃ niyantāsau nṛṇāṃ svayam | [KūPur, 1, 25 49.1]
bhojayitvā munivaraṃ brāhmaṇānabhipūjya ca | [KūPur, 1, 25 49.2]
kṛtvātmayogaṃ viprendrā mārkaṇḍeyena cācyutaḥ | [KūPur, 1, 25 50.1]
kathāḥ paurāṇikīḥ puṇyāścakre putrādibhirvṛtaḥ | [KūPur, 1, 25 50.2]
athaitat sarvamakhilaṃ dṛṣṭvā karma mahāmuniḥ | [KūPur, 1, 25 51.1]
mārkaṇḍeyo hasan kṛṣṇaṃ babhāṣe madhuraṃ vacaḥ | [KūPur, 1, 25 51.2]
mārkaṇḍeya uvāca | [KūPur, 1, 25 52.1]
kaḥ samārādhyate devo bhavatā karmabhiḥ śubhaiḥ | [KūPur, 1, 25 52.2]
brūhi tvaṃ karmabhiḥ pūjyo yogināṃ dhyeya eva ca | [KūPur, 1, 25 52.3]
tvaṃ hi tat paramaṃ brahma nirvāṇamamalaṃ padam | [KūPur, 1, 25 53.1]
bhārāvataraṇārthāya jāto vṛṣṇikule prabhuḥ | [KūPur, 1, 25 53.2]
tamabravīnmahābāhuḥ kṛṣṇo brahmavidāṃ varaḥ | [KūPur, 1, 25 54.1]
śṛṇvatāmeva putrāṇāṃ sarveṣāṃ prahasanniva | [KūPur, 1, 25 54.2]
śrībhagavānuvāca | [KūPur, 1, 25 55.1]
bhavatā kathitaṃ sarvaṃ tathyameva na saṃśayaḥ | [KūPur, 1, 25 55.2]
tathāpi devamīśānaṃ pūjayāmi sanātanam | [KūPur, 1, 25 55.3]
na me viprāsti kartavyaṃ nānavāptaṃ kathañcana | [KūPur, 1, 25 56.1]
pūjayāmi tathāpīśaṃ jānannaitat paraṃ śivam | [KūPur, 1, 25 56.2]
na vai paśyanti taṃ devaṃ māyayā mohitā janāḥ | [KūPur, 1, 25 57.1]
tato 'haṃ svātmano mūlaṃ jñāpayan pūjayāmi tam | [KūPur, 1, 25 57.2]
na ca liṅgārcanāt puṇyaṃ loke'smin bhītināśanam | [KūPur, 1, 25 58.1]
tathā liṅge hitāyaiṣāṃ lokānāṃ pūjayecchivam | [KūPur, 1, 25 58.2]
yo 'haṃ talliṅgamityāhurvedavādavido janāḥ | [KūPur, 1, 25 59.1]
tato 'ham ātmam īśānaṃ pūjayāmyātmanaiva tu | [KūPur, 1, 25 59.2]
tasyaiva paramā mūrtistanmayo 'haṃ na saṃśayaḥ | [KūPur, 1, 25 60.1]
nāvayordyite bhedo vedeṣvevaṃ viniścayaḥ | [KūPur, 1, 25 60.2]
eṣa devo mahādevaḥ sadā saṃsārabhīrubhiḥ | [KūPur, 1, 25 61.1]
dhyeyaḥ pūjyaśca vandyaśca jñeyo liṅge maheśvaraḥ | [KūPur, 1, 25 61.2]
mārkaṇḍeya uvāca | [KūPur, 1, 25 62.1]
kiṃ talliṅgaṃ suraśreṣṭha liṅge sampūjyate ca kaḥ | [KūPur, 1, 25 62.2]
brūhi kṛṣṇa viśālākṣa gahanaṃ hyetaduttamam | [KūPur, 1, 25 62.3]
avyaktaṃ liṅgamityāhurānandaṃ jyotirakṣaram | [KūPur, 1, 25 63.1]
vedā maheśvaraṃ devamāhurliṅginamavyayam | [KūPur, 1, 25 63.2]
purā caikārṇave ghore naṣṭe sthāvarajaṅgame | [KūPur, 1, 25 64.1]
prabodhārthaṃ brahmaṇo me prādurbhūtaḥ svayaṃ śivaḥ | [KūPur, 1, 25 64.2]
tasmāt kālāt samārabhya brahmā cāhaṃ sadaiva hi | [KūPur, 1, 25 65.1]
pūjayāvo mahādevaṃ lokānāṃ hitakāmyayā | [KūPur, 1, 25 65.2]
mārkaṇḍeya uvāca | [KūPur, 1, 25 66.1]
kathaṃ liṅgamabhūt pūrvamaiśvaraṃ paramaṃ padam | [KūPur, 1, 25 66.2]
prabodhārthaṃ svayaṃ kṛṣṇa vaktumarhasi sāṃpratam | [KūPur, 1, 25 66.3]
śrībhagavānuvāca | [KūPur, 1, 25 67.1]
āsīd ekārṇavaṃ ghoramavibhāgaṃ tamomayam | [KūPur, 1, 25 67.2]
madhye caikārṇave tasmin śaṅkhacakragadādharaḥ | [KūPur, 1, 25 67.3]
sahasraśīrṣā bhūtvāhaṃ sahasrākṣaḥ sahasrapāt | [KūPur, 1, 25 68.1]
sahasrabāhur yuktātmā śayito 'haṃ sanātanaḥ | [KūPur, 1, 25 68.2]
etasminnantare dūrāt paśyāmi hyamitaprabham | [KūPur, 1, 25 69.1]
koṭisūryapratīkāśaṃ bhrājamānaṃ śriyāvṛtam | [KūPur, 1, 25 69.2]
caturvaktraṃ mahāyogaṃ puruṣaṃ kāñcanaprabham | [KūPur, 1, 25 70.1]
kṛṣṇājiradharaṃ devamṛgyajuḥsāmabhiḥ stutam | [KūPur, 1, 25 70.2]
nimeṣamātreṇa sa māṃ prāpto yogavidāṃ varaḥ | [KūPur, 1, 25 71.1]
vyājahāra svayaṃ brahmā smayamāno mahādyutiḥ | [KūPur, 1, 25 71.2]
kastvaṃ kuto vā kiṃ ceha tiṣṭhase vada me prabho | [KūPur, 1, 25 72.1]
ahaṃ kartā hi lokānāṃ svayaṃbhūḥ prapitāmahaḥ | [KūPur, 1, 25 72.2]
evamuktastadā tena brahmaṇāhamuvāca ha | [KūPur, 1, 25 73.1]
ahaṃ kartāsmi lokānāṃ saṃhartā ca punaḥ punaḥ | [KūPur, 1, 25 73.2]
evaṃ vivāde vitate māyayā parameṣṭhinaḥ | [KūPur, 1, 25 74.1]
prabodhārthaṃ paraṃ liṅgaṃ prādurbhūtaṃ śivātmakam | [KūPur, 1, 25 74.2]
kālānalasamaprakhyaṃ jvālāmālāsamākulam | [KūPur, 1, 25 75.1]
kṣayavṛddhivinirmuktamādimadhyāntavarjitam | [KūPur, 1, 25 75.2]
tato māmāha bhagavānadho gaccha tvamāśu vai | [KūPur, 1, 25 76.1]
antamasya vijānīma ūrdhvaṃ gacche 'hamityajaḥ | [KūPur, 1, 25 76.2]
tadāśu samayaṃ kṛtvā gatāvūrdhvamadhaśca dvau | [KūPur, 1, 25 77.1]
pitāmaho 'pyahaṃ nāntaṃ jñātavantau samāḥ śatam | [KūPur, 1, 25 77.2]
tato vismayamāpannau bhītau devasya śūlinaḥ | [KūPur, 1, 25 78.1]
māyayā mohitau tasya dhyāyantau viśvamīśvaram | [KūPur, 1, 25 78.2]
proccarantau mahānādam oṅkāraṃ paramaṃ padam | [KūPur, 1, 25 79.1]
prahvāñjalipuṭopetau śaṃbhuṃ tuṣṭuvatuḥ param | [KūPur, 1, 25 79.2]
brahmaviṣṇū ūcatuḥ | [KūPur, 1, 25 80.1]
anādimalasaṃsārarogavaidyāya śaṃbhave | [KūPur, 1, 25 80.2]
namaḥ śivāya śāntāya brahmaṇe liṅgamūrtaye | [KūPur, 1, 25 80.3]
pralayārṇavasaṃsthāya pralayodbhūtihetave | [KūPur, 1, 25 81.1]
namaḥ śivāya śāntāya brahmaṇe liṅgamūrtaye | [KūPur, 1, 25 81.2]
jvālāmālāvṛtāṅgāya jvalanastambharūpiṇe | [KūPur, 1, 25 82.1]
namaḥ śivāya śāntāya brahmaṇe liṅgamūrtaye | [KūPur, 1, 25 82.2]
ādimadhyāntahīnāya svabhāvāmaladīptaye | [KūPur, 1, 25 83.1]
namaḥ śivāya śāntāya brahmaṇe liṅgamūrtaye | [KūPur, 1, 25 83.2]
mahādevāya mahate jyotiṣe 'nantatejase | [KūPur, 1, 25 84.1]
namaḥ śivāya śāntāya brahmaṇe liṅgamūrtaye | [KūPur, 1, 25 84.2]
pradhānapuruṣeśāya vyomarūpāya vedhase | [KūPur, 1, 25 85.1]
namaḥ śivāya śāntāya brahmaṇe liṅgamūrtaye | [KūPur, 1, 25 85.2]
nirvikārāya satyāya nityāyāmalatejase | [KūPur, 1, 25 86.1]
namaḥ śivāya śāntāya brahmaṇe liṅgamūrtaye | [KūPur, 1, 25 86.2]
vedāntasārarūpāya kālarūpāya dhīmate | [KūPur, 1, 25 87.1]
namaḥ śivāya śāntāya brahmaṇe liṅgamūrtaye | [KūPur, 1, 25 87.2]
evaṃ saṃstūyamānastu vyakto bhūtvā maheśvaraḥ | [KūPur, 1, 25 88.1]
bhāti devo mahāyogī sūryakoṭisamaprabhaḥ | [KūPur, 1, 25 88.2]
vaktrakoṭisahasreṇa grasamāna ivāmbaram | [KūPur, 1, 25 89.1]
sahasrahastacaraṇaḥ sūryasomāgnilocanaḥ | [KūPur, 1, 25 89.2]
pinākapāṇirbhagavān kṛttivāsāstriśūlabhṛt | [KūPur, 1, 25 90.1]
vyālayajñopavītaśca meghadundubhiniḥsvanaḥ | [KūPur, 1, 25 90.2]
athovāca mahādevaḥ prīto 'haṃ surasattamau | [KūPur, 1, 25 91.1]
paśyetaṃ māṃ mahādevaṃ bhayaṃ sarvaṃ pramucyatām | [KūPur, 1, 25 91.2]
yuvāṃ prasūtau gātrebhyo mama pūrvaṃ sanātanau | [KūPur, 1, 25 92.1]
ayaṃ me dakṣiṇe pārśve brahmā lokapitāmahaḥ | [KūPur, 1, 25 92.2]
vāmapārśve ca me viṣṇuḥ pālako hṛdaye haraḥ | [KūPur, 1, 25 92.3]
prīto 'haṃ yuvayoḥ samyak varaṃ dadmi yathepsitam | [KūPur, 1, 25 93.1]
evamuktvātha māṃ devo mahādevaḥ svayaṃ śivaḥ | [KūPur, 1, 25 93.2]
āliṅgya devaṃ brahmāṇaṃ prasādābhimukho 'bhavat | [KūPur, 1, 25 93.3]
tataḥ prahṛṣṭamanasau praṇipatya maheśvaram | [KūPur, 1, 25 94.1]
ūcatuḥ prekṣya tadvaktraṃ nārāyaṇapitāmahau | [KūPur, 1, 25 94.2]
yadi prītiḥ samutpannā yadi deyo varaśca nau | [KūPur, 1, 25 95.1]
bhaktirbhavatu nau nityaṃ tvayi deva maheśvare | [KūPur, 1, 25 95.2]
tataḥ sa bhagavānīśaḥ prahasan parameśvaraḥ | [KūPur, 1, 25 96.1]
uvāca māṃ mahādevaḥ prītaḥ prītena cetasā | [KūPur, 1, 25 96.2]
deva uvāca | [KūPur, 1, 25 97.1]
pralayasthitisargāṇāṃ kartā tvaṃ dharaṇīpate | [KūPur, 1, 25 97.2]
vatsa vatsa hare viśvaṃ pālayaitaccarācaram | [KūPur, 1, 25 97.3]
tridhā bhinno 'smyahaṃ viṣṇo brahmaviṣṇuharākhyayā | [KūPur, 1, 25 98.1]
sargarakṣālayaguṇairnirguṇo 'pi nirañjanaḥ | [KūPur, 1, 25 98.2]
saṃmohaṃ tyaja bho viṣṇo pālayainaṃ pitāmaham | [KūPur, 1, 25 99.1]
bhaviṣyatyeṣa bhagavāṃstava putraḥ sanātanaḥ | [KūPur, 1, 25 99.2]
ahaṃ ca bhavato vaktrāt kalpādau ghorarūpadhṛk | [KūPur, 1, 25 100.1]
śūlapāṇirbhaviṣyāmi krodhajastava putrakaḥ | [KūPur, 1, 25 100.2]
evamuktvā mahādevo brahmāṇaṃ munisattama | [KūPur, 1, 25 101.1]
anugṛhya ca māṃ devastatraivāntaradhīyata | [KūPur, 1, 25 101.2]
tataḥ prabhṛti lokeṣu liṅgārcā supratiṣṭhitā | [KūPur, 1, 25 102.1]
liṅgaṃ tallayanād brahman brahmaṇaḥ paramaṃ vapuḥ | [KūPur, 1, 25 102.2]
etalliṅgasya māhātmyaṃ bhāṣitaṃ te mayānagha | [KūPur, 1, 25 103.1]
etad budhyanti yogajñā na devā na ca dānavāḥ | [KūPur, 1, 25 103.2]
etaddhi paramaṃ jñānamavyaktaṃ śivasaṃjñitam | [KūPur, 1, 25 104.1]
yena sūkṣmamacintyaṃ tat paśyanti jñānacakṣuṣaḥ | [KūPur, 1, 25 104.2]
tasmai bhagavate nityaṃ namaskāraṃ prakurmahe | [KūPur, 1, 25 105.1]
mahādevāya rudrāya devadevāya liṅgine | [KūPur, 1, 25 105.2]
namo vedarahasyāya nīlakaṇṭhāya vai namaḥ | [KūPur, 1, 25 106.1]
vibhīṣaṇāya śāntāya sthāṇave hetave namaḥ | [KūPur, 1, 25 106.2]
brahmaṇe vāmadevāya trinetrāya mahīyase | [KūPur, 1, 25 107.1]
śaṅkarāya maheśāya girīśāya śivāya ca | [KūPur, 1, 25 107.2]
namaḥ kuruṣva satataṃ dhyāyasva manasā haram | [KūPur, 1, 25 108.1]
saṃsārasāgarād asmād acirād uttariṣyasi | [KūPur, 1, 25 108.2]
evaṃ sa vāsudevena vyāhṛto munipuṅgavaḥ | [KūPur, 1, 25 109.1]
jagāma manasā devamīśānaṃ viśvatomukham | [KūPur, 1, 25 109.2]
praṇamya śirasā kṛṣṇamanujñāto mahāmuniḥ | [KūPur, 1, 25 110.1]
jagāma cepsitaṃ deśaṃ devadevasya śūlinaḥ | [KūPur, 1, 25 110.2]
ya imaṃ śrāvayennityaṃ liṅgādhyāyamanuttamam | [KūPur, 1, 25 111.1]
śṛṇuyād vā paṭhed vāpi sarvapāpaiḥ pramucyate | [KūPur, 1, 25 111.2]
śrutvā sakṛdapi hyetat tapaścaraṇamuttamam | [KūPur, 1, 25 112.1]
vāsudevasya viprendrāḥ pāpaṃ muñcati mānavaḥ | [KūPur, 1, 25 112.2]
japed vāharaharnityaṃ brahmaloke mahīyate | [KūPur, 1, 25 113.1]
evamāha mahāyogī kṛṣṇadvaipāyanaḥ prabhuḥ | [KūPur, 1, 25 113.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcaviṃśo 'dhyāyaḥ | [KūPur, 1, 25 114.1]
{KūPur, 1, 26}
sūta uvāca | [KūPur, 1, 26 1.1]
tato labdhavaraḥ kṛṣṇo jāmbavatyāṃ maheśvarāt | [KūPur, 1, 26 1.2]
ajījananmahātmānaṃ sāmbamātmajamuttamam | [KūPur, 1, 26 1.3]
pradyumnasyāpyabhūt putro hyaniruddho mahābalaḥ | [KūPur, 1, 26 2.1]
tāvubhau guṇasampannau kṛṣṇasyaivāpare tanū | [KūPur, 1, 26 2.2]
hatvā ca kaṃsaṃ narakamanyāṃśca śataśo 'surān | [KūPur, 1, 26 3.1]
vijitya līlayā śakraṃ jitvā bāṇaṃ mahāsuram | [KūPur, 1, 26 3.2]
sthāpayitvā jagat kṛtsnaṃ loke dharmāṃśca śāśvatān | [KūPur, 1, 26 4.1]
cakre nārāyaṇo gantuṃ svasthānaṃ buddhimuttamām | [KūPur, 1, 26 4.2]
etasminnantare viprā bhṛgvādyāḥ kṛṣṇamīśvaram | [KūPur, 1, 26 5.1]
ājagmurdvārakāṃ draṣṭuṃ kṛtakāryaṃ sanātanam | [KūPur, 1, 26 5.2]
sa tānuvāca viśvātmā praṇipatyābhipūjya ca | [KūPur, 1, 26 6.1]
āsaneṣūpaviṣṭān vai saha rāmeṇa dhīmatā | [KūPur, 1, 26 6.2]
gamiṣye tat paraṃ sthānaṃ svakīyaṃ viṣṇusaṃjñitam | [KūPur, 1, 26 7.1]
kṛtāni sarvakāryāṇi prasīdadhvaṃ munīśvarāḥ | [KūPur, 1, 26 7.2]
idaṃ kaliyugaṃ ghoraṃ samprāptam adhunāśubham | [KūPur, 1, 26 8.1]
bhaviṣyanti janāḥ sarve hyasmin pāpānuvartinaḥ | [KūPur, 1, 26 8.2]
pravartayadhvaṃ majjñānaṃ brāhmaṇānāṃ hitāvaham | [KūPur, 1, 26 9.1]
yeneme kalijaiḥ pāpairmucyante hi dvijottamāḥ | [KūPur, 1, 26 9.2]
ye māṃ janāḥ saṃsmaranti kalau sakṛdapi prabhum | [KūPur, 1, 26 10.1]
teṣāṃ naśyatu tat pāpaṃ bhaktānāṃ puruṣottame | [KūPur, 1, 26 10.2]
ye'rcayiṣyanti māṃ bhaktyā nityaṃ kaliyuge dvijāḥ | [KūPur, 1, 26 11.1]
vidhinā vedadṛṣṭena te gamiṣyanti tat padam | [KūPur, 1, 26 11.2]
ye brāhmaṇā vaṃśajātā yuṣmākaṃ vai sahasraśaḥ | [KūPur, 1, 26 12.1]
teṣāṃ nārāyaṇe bhaktirbhaviṣyati kalau yuge | [KūPur, 1, 26 12.2]
parāt parataraṃ yānti nārāyaṇaparāyaṇāḥ | [KūPur, 1, 26 13.1]
na te tatra gamiṣyanti ye dviṣanti maheśvaram | [KūPur, 1, 26 13.2]
dhyānaṃ homaṃ tapastaptaṃ jñānaṃ yajñādiko vidhiḥ | [KūPur, 1, 26 14.1]
teṣāṃ vinaśyati kṣipraṃ ye nindanti pinākinam | [KūPur, 1, 26 14.2]
yo māṃ samāśrayennityamekāntaṃ bhāvamāśritaḥ | [KūPur, 1, 26 15.1]
vinindya devamīśānaṃ sa yāti narakāyutam | [KūPur, 1, 26 15.2]
tasmāt sā parihartavyā nindā paśupatau dvijāḥ | [KūPur, 1, 26 16.1]
karmaṇā manasā vācā tadbhakteṣvapi yatnataḥ | [KūPur, 1, 26 16.2]
ye tu dakṣādhvare śaptā dadhīcena dvijottamāḥ | [KūPur, 1, 26 17.1]
bhaviṣyanti kalau bhaktaiḥ parihāryāḥ prayatnataḥ | [KūPur, 1, 26 17.2]
dviṣanto devamīśānaṃ yuṣmākaṃ vaṃśasaṃbhavāḥ | [KūPur, 1, 26 18.1]
śaptāśca gautamenorvyāṃ na saṃbhāṣyā dvijottamaiḥ | [KūPur, 1, 26 18.2]
ityevamuktāḥ kṛṣṇena sarva eva maharṣayaḥ | [KūPur, 1, 26 19.1]
omityuktvā yayustūrṇaṃsvāni sthānāni sattamāḥ | [KūPur, 1, 26 19.2]
tato nārāyaṇaḥ kṛṣṇo līlayaiva jaganmayaḥ | [KūPur, 1, 26 20.1]
saṃhṛtya svakulaṃ sarvaṃ yayau tat paramaṃ padam | [KūPur, 1, 26 20.2]
ityeṣa vaḥ samāsena rājñāṃ vaṃśo 'nukīrtitaḥ | [KūPur, 1, 26 21.1]
na śakyo vistarād vaktuṃ kiṃ bhūyaḥ śrotumicchatha | [KūPur, 1, 26 21.2]
yaḥ paṭhecchṛṇuyād vāpi vaṃśānāṃ kathanaṃ śubham | [KūPur, 1, 26 22.1]
sarvapāpavinirmuktaḥ svargaloke mahīyate | [KūPur, 1, 26 22.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaḍviṃśo 'dhyāyaḥ | [KūPur, 1, 26 23.1]
{KūPur, 1, 27}
ṛṣaya ūcuḥ | [KūPur, 1, 27 1.1]
kṛtaṃ tretā dvāparaṃ ca kaliśceti caturyugam | [KūPur, 1, 27 1.2]
eṣāṃ svabhāvaṃ sūtādya kathayasva samāsataḥ | [KūPur, 1, 27 1.3]
sūta uvāca | [KūPur, 1, 27 2.1]
gate nārāyaṇe kṛṣṇe svameva paramaṃ padam | [KūPur, 1, 27 2.2]
pārthaḥ paramadharmātmā pāṇḍavaḥ śatrutāpanaḥ | [KūPur, 1, 27 2.3]
kṛtvā caivottaravidhiṃ śokena mahatāvṛtaḥ | [KūPur, 1, 27 3.1]
apaśyat pathi gacchantaṃ kṛṣṇadvaipāyanaṃ munim | [KūPur, 1, 27 3.2]
śiṣyaiḥ praśiṣyairabhitaḥ saṃvṛtaṃ brahmavādinam | [KūPur, 1, 27 4.1]
papāta daṇḍavad bhūmau tyaktvā śokaṃ tadārjunaḥ | [KūPur, 1, 27 4.2]
uvāca paramaprītaḥ kasmād deśānmahāmune | [KūPur, 1, 27 5.1]
idānīṃ gacchasi kṣipraṃ kaṃ vā deśaṃ prati prabho | [KūPur, 1, 27 5.2]
saṃdarśanād vai bhavataḥ śoko me vipulo gataḥ | [KūPur, 1, 27 6.1]
idānīṃ mama yat kāryaṃ brūhi padmadalekṣaṇa | [KūPur, 1, 27 6.2]
tamuvāca mahāyogī kṛṣṇadvaipāyanaḥ svayam | [KūPur, 1, 27 7.1]
upaviśya nadītīre śiṣyaiḥ parivṛto muniḥ | [KūPur, 1, 27 7.2]
idaṃ kaliyugaṃ ghoraṃ samprāptaṃ pāṇḍunandana | [KūPur, 1, 27 8.1]
tato gacchāmi devasya vārāṇasīṃ mahāpurīm | [KūPur, 1, 27 8.2]
asmin kaliyuge ghore lokāḥ pāpānuvartinaḥ | [KūPur, 1, 27 9.1]
bhaviṣyanti mahāpāpā varṇāśramavivarjitāḥ | [KūPur, 1, 27 9.2]
nānyat paśyāmi jantūnāṃ muktvā vārāṇasīṃ purīm | [KūPur, 1, 27 10.1]
sarvapāpapraśamanaṃ prāyaścittaṃ kalau yuge | [KūPur, 1, 27 10.2]
kṛtaṃ tretā dvāparaṃ ca sarveṣveteṣu vai narāḥ | [KūPur, 1, 27 11.1]
bhaviṣyanti mahātmāno dhārmikāḥ satyavādinaḥ | [KūPur, 1, 27 11.2]
tvaṃ hi lokeṣu vikhyāto dhṛtimāñ janavatsalaḥ | [KūPur, 1, 27 12.1]
pālayādya paraṃ dharmaṃ svakīyaṃ mucyase bhayāt | [KūPur, 1, 27 12.2]
evamukto bhagavatā pārthaḥ parapuraṃjayaḥ | [KūPur, 1, 27 13.1]
pṛṣṭavān praṇipatyāsau yugadharmān dvijottamāḥ | [KūPur, 1, 27 13.2]
tasmai provāca sakalaṃ muniḥ satyavatīsutaḥ | [KūPur, 1, 27 14.1]
praṇamya devamīśānaṃ yugadharmān sanātanān | [KūPur, 1, 27 14.2]
vakṣyāmi te samāsena yugadharmān nareśvara | [KūPur, 1, 27 15.1]
na śakyate mayā pārtha vistareṇābhibhāṣitum | [KūPur, 1, 27 15.2]
ādyaṃ kṛtayugaṃ proktaṃ tatastretāyugaṃ budhaiḥ | [KūPur, 1, 27 16.1]
tṛtīyaṃ dvāparaṃ pārtha caturthaṃ kalirucyate | [KūPur, 1, 27 16.2]
dhyānaṃ paraṃ kṛtayuge tretāyāṃ jñānamucyate | [KūPur, 1, 27 17.1]
dvāpare yajñamevāhurdānameva kalau yuge | [KūPur, 1, 27 17.2]
brahmā kṛtayuge devastretāyāṃ bhagavān raviḥ | [KūPur, 1, 27 18.1]
dvāpare daivataṃ viṣṇuḥ kalau rudro maheśvaraḥ | [KūPur, 1, 27 18.2]
brahmā viṣṇustathā sūryaḥ sarva eva kaliṣvapi | [KūPur, 1, 27 19.1]
pūjyate bhagavān rudraścaturṣvapi pinākadhṛk | [KūPur, 1, 27 19.2]
ādye kṛtayuge dharmaścatuṣpādaḥ sanātanaḥ | [KūPur, 1, 27 20.1]
tretāyuge tripādaḥ syād dvipādo dvāpare sthitaḥ | [KūPur, 1, 27 20.2]
tripādahīnastiṣye tu sattāmātreṇa tiṣṭhati | [KūPur, 1, 27 20.3]
kṛte tu mithunotpattirvṛttiḥ sākṣād rasollasā | [KūPur, 1, 27 21.1]
prajāstṛptāḥ sadā sarvāḥ sadānandāśca bhoginaḥ | [KūPur, 1, 27 21.2]
adhamottamatvaṃ nāstyāsāṃ nirviśeṣāḥ puraṃjaya | [KūPur, 1, 27 22.1]
tulyamāyuḥ sukhaṃ rūpaṃ tāsāṃ tasmin kṛte yuge | [KūPur, 1, 27 22.2]
viśokāḥ sattvabahulā ekāntabahulāstathā | [KūPur, 1, 27 23.1]
dhyānaniṣṭhāstaponiṣṭhā mahādevaparāyaṇāḥ | [KūPur, 1, 27 23.2]
tā vai niṣkāmacāriṇyo nityaṃ muditamānasāḥ | [KūPur, 1, 27 24.1]
parvatodadhivāsinyo hyaniketāḥ parantapa | [KūPur, 1, 27 24.2]
rasollāsā kālayogāt tretākhye naśyate tataḥ | [KūPur, 1, 27 25.1]
tasyāṃ siddhau praṇaṣṭāyāmanyā siddhiravartata | [KūPur, 1, 27 25.2]
apāṃ saukṣmye pratihate tadā meghātmanā tu vai | [KūPur, 1, 27 26.1]
meghebhyaḥ stanayitnubhyaḥ pravṛttaṃ vṛṣṭisarjanam | [KūPur, 1, 27 26.2]
sakṛdeva tayā vṛṣṭyā saṃyukte pṛthivītale | [KūPur, 1, 27 27.1]
prādurāsaṃstadā tāsāṃ vṛkṣā vai gṛhasaṃjñitāḥ | [KūPur, 1, 27 27.2]
sarvapratyupayogastu tāsāṃ tebhyaḥ prajāyate | [KūPur, 1, 27 28.1]
vartayanti sma tebhyastāstretāyugamukhe prajāḥ | [KūPur, 1, 27 28.2]
tataḥ kālena mahatā tāsāmeva viparyayāt | [KūPur, 1, 27 29.1]
rāgalobhātmako bhāvastadā hyākasmiko 'bhavat | [KūPur, 1, 27 29.2]
viparyayeṇa tāsāṃ tu tena tatkālabhāvinā | [KūPur, 1, 27 30.1]
praṇaśyanti tataḥ sarve vṛkṣāste gṛhasaṃjñitāḥ | [KūPur, 1, 27 30.2]
tatasteṣu pranaṣṭeṣu vibhrāntā maithunodbhavāḥ | [KūPur, 1, 27 31.1]
abhidhyāyanti tāṃ siddhiṃ satyābhidhyāyinastadā | [KūPur, 1, 27 31.2]
prādurbabhūvustāsāṃ tu vṛkṣāste gṛhasaṃjñitāḥ | [KūPur, 1, 27 32.1]
vastrāṇi te prasūyante phalānyābharaṇāni ca | [KūPur, 1, 27 32.2]
teṣveva jāyate tāsāṃ gandhavarṇarasānvitam | [KūPur, 1, 27 33.1]
amākṣikaṃ mahāvīryaṃ puṭake puṭake madhu | [KūPur, 1, 27 33.2]
tena tā vartayanti sma tretāyugamukhe prajāḥ | [KūPur, 1, 27 34.1]
hṛṣṭapuṣṭāstayā siddhyā sarvā vai vigatajvarāḥ | [KūPur, 1, 27 34.2]
tataḥ kālāntareṇaiva punarlobhāvṛtāstadā | [KūPur, 1, 27 35.1]
vṛkṣāṃstān paryagṛhṇanta madhu cāmākṣikaṃ balāt | [KūPur, 1, 27 35.2]
tāsāṃ tenāpacāreṇa punarlobhakṛtena vai | [KūPur, 1, 27 36.1]
praṇaṣṭā madhunā sārdhaṃ kalpavṛkṣāḥ kvacit kvacit | [KūPur, 1, 27 36.2]
śītavarṣātapaistīvrais tatastā duḥkhitā bhṛśam | [KūPur, 1, 27 37.1]
dvandvaiḥ sampīḍyamānāstu cakrurāvaraṇāni ca | [KūPur, 1, 27 37.2]
kṛtvā dvandvapratīghātān vārtopāyamacintayan | [KūPur, 1, 27 38.1]
naṣṭeṣu madhunā sārdhaṃ kalpavṛkṣeṣu vai tadā | [KūPur, 1, 27 38.2]
tataḥ prādurbabhau tāsāṃ siddhistretāyuge punaḥ | [KūPur, 1, 27 39.1]
vārtāyāḥ sādhikā hyanyā vṛṣṭistāsāṃ nikāmataḥ | [KūPur, 1, 27 39.2]
tāsāṃ vṛṣṭyudakānīha yāni nimnairgatāni tu | [KūPur, 1, 27 40.1]
avahan vṛṣṭisaṃtatyā srotaḥsthānāni nimnagāḥ | [KūPur, 1, 27 40.2]
ye punastadapāṃ stokā āpannāḥ pṛthivītale | [KūPur, 1, 27 41.1]
apāṃ bhūmeśca saṃyogādoṣadhyastāstadābhavan | [KūPur, 1, 27 41.2]
aphālakṛṣṭāś cānuptā grāmyāraṇyāścaturdaśa | [KūPur, 1, 27 42.1]
ṛtupuṣpaphalaiścaiva vṛkṣagulmāśca jajñire | [KūPur, 1, 27 42.2]
tataḥ prādurabhūt tāsāṃ rāgo lobhaśca sarvaśaḥ | [KūPur, 1, 27 43.1]
avaśyaṃ bhāvinārthena tretāyugavaśena vai | [KūPur, 1, 27 43.2]
tatastāḥ paryagṛhṇanta nadīkṣetrāṇi parvatān | [KūPur, 1, 27 44.1]
vṛkṣagulmauṣadhīścaiva prasahya tu yathābalam | [KūPur, 1, 27 44.2]
viparyayeṇa tāsāṃ tā oṣadhyo viviśurmahīm | [KūPur, 1, 27 45.1]
pitāmahaniyogena dudoha pṛthivīṃ pṛthuḥ | [KūPur, 1, 27 45.2]
tatastā jagṛhuḥ sarvā anyonyaṃ krodhamūrchitāḥ | [KūPur, 1, 27 46.1]
vasudāradhanādyāṃstu balāt kālabalena tu | [KūPur, 1, 27 46.2]
maryādāyāḥ pratiṣṭhārthaṃ jñātvaitad bhagavānajaḥ | [KūPur, 1, 27 47.1]
sasarja kṣatriyān brahmā brāhmaṇānāṃ hitāya ca | [KūPur, 1, 27 47.2]
varṇāśramavyavasthāṃ ca tretāyāṃ kṛtavān prabhuḥ | [KūPur, 1, 27 48.1]
yajñapravartanaṃ caiva paśuhiṃsāvivarjitam | [KūPur, 1, 27 48.2]
dvāpareṣvatha vidyante matibhedāḥ sadā nṛṇām | [KūPur, 1, 27 49.1]
rāgo lobhastathā yuddhaṃ tattvānāmaviniścayaḥ | [KūPur, 1, 27 49.2]
eko vedaścatuṣpādastretāsviha vidhīyate | [KūPur, 1, 27 50.1]
vedavyāsaiścaturdhā tu vyasyate dvāparādiṣu | [KūPur, 1, 27 50.2]
ṛṣiputraiḥ punarbhedād bhidyante dṛṣṭivibhramaiḥ | [KūPur, 1, 27 51.1]
mantrabrāhmaṇavinyāsaiḥ svaravarṇaviparyayaiḥ | [KūPur, 1, 27 51.2]
saṃhitā ṛgyajuḥsāmnāṃ saṃhanyante śrutarṣibhiḥ | [KūPur, 1, 27 52.1]
sāmānyād vaikṛtāccaiva dṛṣṭibhedaiḥ kvacit kvacit | [KūPur, 1, 27 52.2]
brāhmaṇaṃ kalpasūtrāṇi mantrapravacanāni ca | [KūPur, 1, 27 53.1]
itihāsapurāṇāni dharmaśāstrāṇi suvrata | [KūPur, 1, 27 53.2]
avṛṣṭirmaraṇaṃ caiva tathaiva vyādhyupadravāḥ | [KūPur, 1, 27 54.1]
vāṅmanaḥkāyajair duḥkhair nirvedo jāyate nṛṇām | [KūPur, 1, 27 54.2]
nirvedājjāyate teṣāṃ duḥkhamokṣavicāraṇā | [KūPur, 1, 27 55.1]
vicāraṇācca vairāgyaṃ vairāgyād doṣadarśanam | [KūPur, 1, 27 55.2]
doṣāṇāṃ darśanāccaiva dvāpare jñānasaṃbhavaḥ | [KūPur, 1, 27 56.1]
eṣā rajastamoyuktā vṛttirvai dvāpare smṛtā | [KūPur, 1, 27 56.2]
ādye kṛte tu dharmo 'sti sa tretāyāṃ pravartate | [KūPur, 1, 27 57.1]
dvāpare vyākulībhūtvā praṇaśyati kalau yuge | [KūPur, 1, 27 57.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptaviṃśo 'dhyāyaḥ | [KūPur, 1, 27 58.1]
{KūPur, 1, 28}
vyāsa uvāca | [KūPur, 1, 28 1.1]
tiṣye māyāmasūyāṃ ca vadhaṃ caiva tapasvinām | [KūPur, 1, 28 1.2]
sādhayanti narā nityaṃ tamasā vyākulīkṛtāḥ | [KūPur, 1, 28 1.3]
kalau pramārako rogaḥ satataṃ kṣud bhayaṃ tathā | [KūPur, 1, 28 2.1]
anāvṛṣṭibhayaṃ ghoraṃ deśānāṃ ca viparyayaḥ | [KūPur, 1, 28 2.2]
adhārmikā anācārā mahākopālpacetasaḥ | [KūPur, 1, 28 3.1]
anṛtaṃ vadanti te lubdhāstiṣye jātāḥ suduḥprajāḥ | [KūPur, 1, 28 3.2]
duriṣṭairduradhītaiśca durācārairdurāgamaiḥ | [KūPur, 1, 28 4.1]
viprāṇāṃ karmadoṣaiśca prajānāṃ jāyate bhayam | [KūPur, 1, 28 4.2]
nādhīyate kalau vedān na yajanti dvijātayaḥ | [KūPur, 1, 28 5.1]
yajantyanyāyato vedān paṭhante cālpabuddhayaḥ | [KūPur, 1, 28 5.2]
śūdrāṇāṃ mantrayaunaiśca saṃbandho brāhmaṇaiḥ saha | [KūPur, 1, 28 6.1]
bhaviṣyati kalau tasmiñ śayanāsanabhojanaiḥ | [KūPur, 1, 28 6.2]
rājānaḥ śūdrabhūyiṣṭhā brāhmaṇān bādhayanti ca | [KūPur, 1, 28 7.1]
bhrūṇahatyā vīrahatyā prajāyete nareśvara | [KūPur, 1, 28 7.2]
snānaṃ homaṃ japaṃ dānaṃ devatānāṃ tathārcanam | [KūPur, 1, 28 8.1]
anyāni caiva karmāṇi na kurvanti dvijātayaḥ | [KūPur, 1, 28 8.2]
vinindanti mahādevaṃ brāhmaṇān puruṣottamam | [KūPur, 1, 28 9.1]
āmnāyadharmaśāstrāṇi purāṇāni kalau yuge | [KūPur, 1, 28 9.2]
kurvanty avedadṛṣṭāni karmāṇi vividhāni tu | [KūPur, 1, 28 10.1]
svadharme 'bhirucirnaiva brāhmaṇānāṃ prajāyate | [KūPur, 1, 28 10.2]
kuśīlacaryāḥ pāṣaṇḍairvṛthārūpaiḥ samāvṛtāḥ | [KūPur, 1, 28 11.1]
bahuyācanako loko bhaviṣyati parasparam | [KūPur, 1, 28 11.2]
aṭṭaśūlā janapadāḥ śivaśūlāścatuṣpathāḥ | [KūPur, 1, 28 12.1]
pramadāḥ keśaśūlinyo bhaviṣyanti kalau yuge | [KūPur, 1, 28 12.2]
śukladantājinākhyāśca muṇḍāḥ kāṣāyavāsasaḥ | [KūPur, 1, 28 13.1]
śūdrā dharmaṃ cariṣyanti yugānte samupasthite | [KūPur, 1, 28 13.2]
sasyacaurā bhaviṣyanti tathā cailābhimarṣiṇaḥ | [KūPur, 1, 28 14.1]
caurāścaurasya hartāro harturhartā tathāparaḥ | [KūPur, 1, 28 14.2]
duḥkhapracuratālpāyurdehotsādaḥ sarogatā | [KūPur, 1, 28 15.1]
adharmābhiniveśitvāt tamovṛttaṃ kalau smṛtam | [KūPur, 1, 28 15.2]
kāṣāyiṇo 'tha nirgranthāstathā kāpālikāśca ye | [KūPur, 1, 28 16.1]
vedavikrayiṇaścānye tīrthavikrayiṇaḥ pare | [KūPur, 1, 28 16.2]
āsanasthān dvijān dṛṣṭvā na calantyalpabuddhayaḥ | [KūPur, 1, 28 17.1]
tāḍayanti dvijendrāṃśca śūdrā rājopajīvinaḥ | [KūPur, 1, 28 17.2]
uccāsanasthāḥ śūdrāstu dvijamadhye parantapa | [KūPur, 1, 28 18.1]
jñātvā na hiṃsate rājā kalau kālabalena tu | [KūPur, 1, 28 18.2]
puṣpaiśca hasitaiścaiva tathānyairmaṅgalairdvijāḥ | [KūPur, 1, 28 19.1]
śūdrānabhyarcayantyalpaśrutabhāgyabalānvitāḥ | [KūPur, 1, 28 19.2]
na prekṣante 'rcitāṃścāpi śūdrā dvijavarān nṛpa | [KūPur, 1, 28 20.1]
sevāvasaramālokya dvāri tiṣṭhanti ca dvijāḥ | [KūPur, 1, 28 20.2]
vāhanasthān samāvṛtya śūdrāñ śūdropajīvinaḥ | [KūPur, 1, 28 21.1]
sevante brāhmaṇāstatra stuvanti stutibhiḥ kalau | [KūPur, 1, 28 21.2]
adhyāpayanti vai vedāñ śūdrāñ śūdropajīvinaḥ | [KūPur, 1, 28 22.1]
paṭhanti vaidikān mantrān nāstikyaṃ ghoramāśritāḥ | [KūPur, 1, 28 22.2]
tapoyajñaphalānāṃ ca vikretāro dvijottamāḥ | [KūPur, 1, 28 23.1]
yatayaśca bhaviṣyanti śataśo 'tha sahasraśaḥ | [KūPur, 1, 28 23.2]
nāśayanti hyadhītāni nādhigacchanti cānagha | [KūPur, 1, 28 24.1]
gāyanti laukikairgānairdaivatāni narādhipa | [KūPur, 1, 28 24.2]
vāmapāśupatācārāstathā vai pāñcarātrikāḥ | [KūPur, 1, 28 25.1]
bhaviṣyanti kalau tasmin brāhmaṇāḥ kṣatriyāstathā | [KūPur, 1, 28 25.2]
jñānakarmaṇyuparate loke niṣkriyatāṃ gate | [KūPur, 1, 28 26.1]
kīṭamūṣakasarpāśca dharṣayiṣyanti mānavān | [KūPur, 1, 28 26.2]
kurvanti cāvatārāṇi brāhmaṇānāṃ kuleṣu vai | [KūPur, 1, 28 27.1]
dadhīcaśāpanirdagdhāḥ purā dakṣādhvare dvijāḥ | [KūPur, 1, 28 27.2]
nindanti ca mahādevaṃ tamasāviṣṭacetasaḥ | [KūPur, 1, 28 28.1]
vṛthā dharmaṃ cariṣyanti kalau tasmin yugāntike | [KūPur, 1, 28 28.2]
ye cānye śāpanirdagdhā gautamasya mahātmanaḥ | [KūPur, 1, 28 29.1]
sarve te ca bhaviṣyanti brāhmaṇādyāḥ svajātiṣu | [KūPur, 1, 28 29.2]
vinindanti hṛṣīkeśaṃ brāhmaṇān brahmavādinaḥ | [KūPur, 1, 28 30.1]
vedabāhyavratācārā durācārā vṛthāśramāḥ | [KūPur, 1, 28 30.2]
mohayanti janān sarvān darśayitvā phalāni ca | [KūPur, 1, 28 31.1]
tamasāviṣṭamanaso baiḍālavṛttikādhamāḥ | [KūPur, 1, 28 31.2]
kalau rudro mahādevo lokānāmīśvaraḥ paraḥ | [KūPur, 1, 28 32.1]
na devatā bhavennṝṇāṃ devatānāṃ ca daivatam | [KūPur, 1, 28 32.2]
kariṣyatyavatārāṇi śaṅkaro nīlalohitaḥ | [KūPur, 1, 28 33.1]
śrautasmārtapratiṣṭhārthaṃ bhaktānāṃ hitakāmyayā | [KūPur, 1, 28 33.2]
upadekṣyati tajjñānaṃ śiṣyāṇāṃ brahmasaṃjñitam | [KūPur, 1, 28 34.1]
sarvavedāntasāraṃ hi dharmān vedanidarśitān | [KūPur, 1, 28 34.2]
ye taṃ viprā niṣevante yena kenopacārataḥ | [KūPur, 1, 28 35.1]
vijitya kalijān doṣān yānti te paramaṃ padam | [KūPur, 1, 28 35.2]
anāyāsena sumahat puṇyamāpnoti mānavaḥ | [KūPur, 1, 28 36.1]
anekadoṣaduṣṭasya kalereṣa mahān guṇaḥ | [KūPur, 1, 28 36.2]
tasmāt sarvaprayatnena prāpya māheśvaraṃ yugam | [KūPur, 1, 28 37.1]
viśeṣād brāhmaṇo rudramīśānaṃ śaraṇaṃ vrajet | [KūPur, 1, 28 37.2]
ye namanti virūpākṣamīśānaṃ kṛttivāsasam | [KūPur, 1, 28 38.1]
prasannacetaso rudraṃ te yānti paramaṃ padam | [KūPur, 1, 28 38.2]
yathā rudranamaskāraḥ sarvakarmaphalo dhruvam | [KūPur, 1, 28 39.1]
anyadevanamaskārānna tatphalamavāpnuyāt | [KūPur, 1, 28 39.2]
evaṃvidhe kaliyuge doṣāṇāmekaśodhanam | [KūPur, 1, 28 40.1]
mahādevanamaskāro dhyānaṃ dānamiti śrutiḥ | [KūPur, 1, 28 40.2]
tasmādanīśvarānanyān tyaktvā devaṃ maheśvaram | [KūPur, 1, 28 41.1]
samāśrayed virūpākṣaṃ yadīcchet paramaṃ padam | [KūPur, 1, 28 41.2]
nārcayantīha ye rudraṃ śivaṃ tridaśavanditam | [KūPur, 1, 28 42.1]
teṣāṃ dānaṃ tapo yajño vṛthā jīvitameva ca | [KūPur, 1, 28 42.2]
namo rudrāya mahate devadevāya śūline | [KūPur, 1, 28 43.1]
tryambakāya trinetrāya yogināṃ gurave namaḥ | [KūPur, 1, 28 43.2]
namo 'stu vāmadevāya mahādevāya vedhase | [KūPur, 1, 28 44.1]
śaṃbhave sthāṇave nityaṃ śivāya parameṣṭhine | [KūPur, 1, 28 44.2]
namaḥ somāya rudrāya mahāgrāsāya hetave | [KūPur, 1, 28 44.3]
prapadye 'haṃ virūpākṣaṃ śaraṇyaṃ brahmacāriṇam | [KūPur, 1, 28 45.1]
mahādevaṃ mahāyogamīśānaṃ cāmbikāpatim | [KūPur, 1, 28 45.2]
yogināṃ yogadātāraṃ yogamāyāsamāvṛtam | [KūPur, 1, 28 46.1]
yogināṃ gurum ācāryaṃ yogigamyaṃ pinākinam | [KūPur, 1, 28 46.2]
saṃsāratāraṇaṃ rudraṃ brahmāṇaṃ brahmaṇo 'dhipam | [KūPur, 1, 28 47.1]
śāśvataṃ sarvagaṃ brahmaṇyaṃ brāhmaṇapriyam | [KūPur, 1, 28 47.2]
kapardinaṃ kālamūrtimamūrtiṃ parameśvaram | [KūPur, 1, 28 48.1]
ekamūrtiṃ mahāmūrtiṃ vedavedyaṃ divaspatim | [KūPur, 1, 28 48.2]
nīlakaṇṭhaṃ viśvamūrtiṃ vyāpinaṃ viśvaretasam | [KūPur, 1, 28 49.1]
kālāgniṃ kāladahanaṃ kāmadaṃ kāmanāśanam | [KūPur, 1, 28 49.2]
namasye giriśaṃ devaṃ candrāvayavabhūṣaṇam | [KūPur, 1, 28 50.1]
vilohitaṃ lelihānam ādityaṃ parameṣṭhinam | [KūPur, 1, 28 50.2]
ugraṃ paśupatiṃ bhīmaṃ bhāskaraṃ tamasaḥ param | [KūPur, 1, 28 50.3]
ityetallakṣaṇaṃ proktaṃ yugānāṃ vai samāsataḥ | [KūPur, 1, 28 51.1]
atītānāgatānāṃ vai yāvanmanvantarakṣayaḥ | [KūPur, 1, 28 51.2]
manvantareṇa caikena sarvāṇyevāntarāṇi vai | [KūPur, 1, 28 52.1]
vyākhyātāni na saṃdehaḥ kalpaḥ kalpena caiva hi | [KūPur, 1, 28 52.2]
manvantareṣu sarveṣu atītānāgateṣu vai | [KūPur, 1, 28 53.1]
tulyābhimāninaḥ sarve nāmarūpairbhavantyuta | [KūPur, 1, 28 53.2]
evamukto bhagavatā kirīṭī śvetavāhanaḥ | [KūPur, 1, 28 54.1]
babhāra paramāṃ bhaktimīśāne 'vyabhicāriṇīm | [KūPur, 1, 28 54.2]
namaścakāra tamṛṣiṃ kṛṣṇadvaipāyanaṃ prabhum | [KūPur, 1, 28 55.1]
sarvajñaṃ sarvakartāraṃ sākṣād viṣṇuṃ vyavasthitam | [KūPur, 1, 28 55.2]
tamuvāca punarvyāsaḥ pārthaṃ parapuraṃjayam | [KūPur, 1, 28 56.1]
karābhyāṃ suśubhābhyāṃ ca saṃspṛśya praṇataṃ muniḥ | [KūPur, 1, 28 56.2]
dhanyo 'syanugṛhīto 'si tvādṛśo 'nyo na vidyate | [KūPur, 1, 28 57.1]
trailokye śaṅkare nūnaṃ bhaktaḥ parapurañjaya | [KūPur, 1, 28 57.2]
dṛṣṭavānasi taṃ devaṃ viśvākṣaṃ viśvatomukham | [KūPur, 1, 28 58.1]
pratyakṣameva sarveśaṃ rudraṃ sarvajagadgurum | [KūPur, 1, 28 58.2]
jñānaṃ tadaiśvaraṃ divyaṃ yathāvad viditaṃ tvayā | [KūPur, 1, 28 59.1]
svayameva hṛṣīkeśaḥ prītyovāca sanātanaḥ | [KūPur, 1, 28 59.2]
gaccha gaccha svakaṃ sthānaṃ na śokaṃ kartumarhasi | [KūPur, 1, 28 60.1]
vrajasva parayā bhaktyā śaraṇyaṃ śaraṇaṃ śivam | [KūPur, 1, 28 60.2]
evamuktvā sa bhagavānanugṛhyārjunaṃ prabhuḥ | [KūPur, 1, 28 61.1]
jagāma śaṅkarapurīṃ samārādhayituṃ bhavam | [KūPur, 1, 28 61.2]
pāṇḍaveyo 'pi tadvākyāt samprāpya śaraṇaṃ śivam | [KūPur, 1, 28 62.1]
saṃtyajya sarvakarmāṇi tadbhaktiparamo 'bhavat | [KūPur, 1, 28 62.2]
nārjunena samaḥ śaṃbhorbhaktyā bhūto bhaviṣyati | [KūPur, 1, 28 63.1]
muktvā satyavatīsūnuṃ kṛṣṇaṃ vā devakīsutam | [KūPur, 1, 28 63.2]
tasmai bhagavate nityaṃ namaḥ satyāya dhīmate | [KūPur, 1, 28 64.1]
pārāśaryāya munaye vyāsāyāmitatejase | [KūPur, 1, 28 64.2]
kṛṣṇadvaipāyanaḥ sākṣād viṣṇureva sanātanaḥ | [KūPur, 1, 28 65.1]
ko hyanyastattvato rudraṃ vetti taṃ parameśvaram | [KūPur, 1, 28 65.2]
namaḥ kurudhvaṃ tamṛṣiṃ kṛṣṇaṃ satyavatīsutam | [KūPur, 1, 28 66.1]
pārāśaryaṃ mahātmānaṃ yoginaṃ viṣṇumavyayam | [KūPur, 1, 28 66.2]
evamuktāstu munayaḥ sarva eva samāhitāḥ | [KūPur, 1, 28 67.1]
praṇemustaṃ mahātmānaṃ vyāsaṃ satyavatīsutam | [KūPur, 1, 28 67.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭāviṃśo 'dhyāyaḥ | [KūPur, 1, 28 68.1]
{KūPur, 1, 29}
ṛṣaya ūcuḥ | [KūPur, 1, 29 1.1]
prāpya vārāṇasīṃ divyāṃ kṛṣṇadvaipāyano muniḥ | [KūPur, 1, 29 1.2]
kim akārṣīnmahābuddhiḥ śrotuṃ kautūhalaṃ hi naḥ | [KūPur, 1, 29 1.3]
sūta uvāca | [KūPur, 1, 29 2.1]
prāpya vārāṇasīṃ divyāmupaspṛśya mahāmuniḥ | [KūPur, 1, 29 2.2]
pūjayāmāsa jāhnavyāṃ devaṃ viśveśvaraṃ śivam | [KūPur, 1, 29 2.3]
tamāgataṃ muniṃ dṛṣṭvā tatra ye nivasanti vai | [KūPur, 1, 29 3.1]
pūjayāṃcakrire vyāsaṃ munayo munipuṅgavam | [KūPur, 1, 29 3.2]
papracchuḥ praṇatāḥ sarve kathāḥ pāpavināśanīḥ | [KūPur, 1, 29 4.1]
mahādevāśrayāḥ puṇyā mokṣadharmān sanātanān | [KūPur, 1, 29 4.2]
sa cāpi kathayāmāsa sarvajño bhagavānṛṣiḥ | [KūPur, 1, 29 5.1]
māhātmyaṃ devadevasya dharmān vedanidarśitān | [KūPur, 1, 29 5.2]
teṣāṃ madhye munīndrāṇāṃ vyāsaśiṣyo mahāmuniḥ | [KūPur, 1, 29 6.1]
pṛṣṭavān jaiminirvyāsaṃ gūḍhamarthaṃ sanātanam | [KūPur, 1, 29 6.2]
jaiminiruvāca | [KūPur, 1, 29 7.1]
bhagavan saṃśayaṃ tvekaṃ chettumarhasi tattvataḥ | [KūPur, 1, 29 7.2]
na vidyate hyaviditaṃ bhavatā paramarṣiṇā | [KūPur, 1, 29 7.3]
kecid dhyānaṃ praśaṃsanti dharmamevāpare janāḥ | [KūPur, 1, 29 8.1]
anye sāṃkhyaṃ tathā yogaṃ tapastvanye maharṣayaḥ | [KūPur, 1, 29 8.2]
brahmacaryamatho maunamanye prāhur maharṣayaḥ | [KūPur, 1, 29 9.1]
ahiṃsāṃ satyamapyanye saṃnyāsamapare viduḥ | [KūPur, 1, 29 9.2]
kecid dayāṃ praśaṃsanti dānamadhyayanaṃ tathā | [KūPur, 1, 29 10.1]
tīrthayātrāṃ tathā kecidanye cendriyanigraham | [KūPur, 1, 29 10.2]
kimeteṣāṃ bhavejjyāyaḥ prabrūhi munipuṅgava | [KūPur, 1, 29 11.1]
yadi vā vidyate 'pyanyad guhyaṃ tadvaktumarhasi | [KūPur, 1, 29 11.2]
śrutvā sa jaiminervākyaṃ kṛṣṇadvaipāyano muniḥ | [KūPur, 1, 29 12.1]
prāha gambhīrayā vācā praṇamya vṛṣaketanam | [KūPur, 1, 29 12.2]
sādhu sādhu mahābhāga yatpṛṣṭaṃ bhavatā mune | [KūPur, 1, 29 13.1]
vakṣye guhyatamād guhyaṃ śṛṇvantvanye maharṣayaḥ | [KūPur, 1, 29 13.2]
īśvareṇa purā proktaṃ jñānametat sanātanam | [KūPur, 1, 29 14.1]
gūḍhamaprājñavidviṣṭaṃ sevitaṃ sūkṣmadarśibhiḥ | [KūPur, 1, 29 14.2]
nāśraddadhāne dātavyaṃ nābhakte parameṣṭhinaḥ | [KūPur, 1, 29 15.1]
na vedavidviṣi śubhaṃ jñānānāṃ jñānamuttamam | [KūPur, 1, 29 15.2]
meruśṛṅge purā devamīśānaṃ tripuradviṣam | [KūPur, 1, 29 16.1]
devāsanagatā devī mahādevamapṛcchata | [KūPur, 1, 29 16.2]
devyuvāca | [KūPur, 1, 29 17.1]
devadeva mahādeva bhaktānāmārtināśana | [KūPur, 1, 29 17.2]
kathaṃ tvāṃ puruṣo devamacirādeva paśyati | [KūPur, 1, 29 17.3]
sāṃkhyayogastathā dhyānaṃ karmayogo 'tha vaidikaḥ | [KūPur, 1, 29 18.1]
āyāsabahulā loke yāni cānyāni śaṅkara | [KūPur, 1, 29 18.2]
yena vibhrāntacittānāṃ yogināṃ karmiṇāmapi | [KūPur, 1, 29 19.1]
dṛśyo hi bhagavān sūkṣmaḥ sarveṣāmatha dehinām | [KūPur, 1, 29 19.2]
etad guhyatamaṃ jñānaṃ gūḍhaṃ brahmādisevitam | [KūPur, 1, 29 20.1]
hitāya sarvabhaktānāṃ brūhi kāmāṅganāśana | [KūPur, 1, 29 20.2]
īśvara uvāca | [KūPur, 1, 29 21.1]
avācyametad vijñānaṃ jñānamajñairbahiṣkṛtam | [KūPur, 1, 29 21.2]
vakṣye tava yathātattvaṃ yaduktaṃ paramarṣibhiḥ | [KūPur, 1, 29 21.3]
paraṃ guhyatamaṃ kṣetraṃ mama vārāṇasī purī | [KūPur, 1, 29 22.1]
sarveṣāmeva bhūtānāṃ saṃsārārṇavatāriṇī | [KūPur, 1, 29 22.2]
tatra bhaktā mahādevi madīyaṃ vratamāsthitāḥ | [KūPur, 1, 29 23.1]
nivasanti mahātmānaḥ paraṃ niyamamāsthitāḥ | [KūPur, 1, 29 23.2]
uttamaṃ sarvatīrthānāṃ sthānānāmuttamaṃ ca tat | [KūPur, 1, 29 24.1]
jñānānāmuttamaṃ jñānamavimuktaṃ paraṃ mama | [KūPur, 1, 29 24.2]
sthānāntaraṃ pavitrāṇi tīrthānyāyatanāni ca | [KūPur, 1, 29 25.1]
śmaśānasaṃsthitānyeva divyabhūmigatāni ca | [KūPur, 1, 29 25.2]
bhūrloke naiva saṃlagnamantarikṣe mamālayam | [KūPur, 1, 29 26.1]
ayuktāstanna paśyanti yuktāḥ paśyanti cetasā | [KūPur, 1, 29 26.2]
śmaśānam etad vikhyātamavimuktamiti śrutam | [KūPur, 1, 29 27.1]
kālo bhūtvā jagadidaṃ saṃharāmyatra sundari | [KūPur, 1, 29 27.2]
devīdaṃ sarvaguhyānāṃ sthānaṃ priyatamaṃ mama | [KūPur, 1, 29 28.1]
madbhaktāstatra gacchanti māmeva praviśanti te | [KūPur, 1, 29 28.2]
dattaṃ japtaṃ hutaṃ ceṣṭaṃ tapastaptaṃ kṛtaṃ ca yat | [KūPur, 1, 29 29.1]
dhyānamadhyayanaṃ jñānaṃ sarvaṃ tatrākṣayaṃ bhavet | [KūPur, 1, 29 29.2]
janmāntarasahasreṣu yatpāpaṃ pūrvasaṃcitam | [KūPur, 1, 29 30.1]
avimuktaṃ praviṣṭasya tatsarvaṃ vrajati kṣayam | [KūPur, 1, 29 30.2]
brāhmaṇāḥ kṣatriyā vaiśyāḥ śūdrā ye varṇasaṃkarāḥ | [KūPur, 1, 29 31.1]
striyo mlecchāśca ye cānye saṃkīrṇāḥ pāpayonayaḥ | [KūPur, 1, 29 31.2]
kīṭāḥ pipīlikāścaiva ye cānye mṛgapakṣiṇaḥ | [KūPur, 1, 29 32.1]
kālena nidhanaṃ prāptā avimukte varānane | [KūPur, 1, 29 32.2]
candrārdhamaulayas tryakṣā mahāvṛṣabhavāhanāḥ | [KūPur, 1, 29 33.1]
śive mama pure devi jāyante tatra mānavāḥ | [KūPur, 1, 29 33.2]
nāvimukte mṛtaḥ kaścinnarakaṃ yāti kilbiṣī | [KūPur, 1, 29 34.1]
īśvarānugṛhītā hi sarve yānti parāṃ gatim | [KūPur, 1, 29 34.2]
mokṣaṃ sudurlabhaṃ matvā saṃsāraṃ cātibhīṣaṇam | [KūPur, 1, 29 35.1]
aśmanā caraṇau hatvā vārāṇasyāṃ vasennaraḥ | [KūPur, 1, 29 35.2]
durlabhā tapasā cāpi pūtasya parameśvari | [KūPur, 1, 29 36.1]
yatra tatra vipannasya gatiḥ saṃsāramokṣaṇī | [KūPur, 1, 29 36.2]
prasādājjāyate hyetanmama śailendranandini | [KūPur, 1, 29 37.1]
aprabuddhā na paśyanti mama māyāvimohitāḥ | [KūPur, 1, 29 37.2]
avimuktaṃ na sevanti mūḍhā ye tamasāvṛtāḥ | [KūPur, 1, 29 38.1]
viṇmūtraretasāṃ madhye te vasanti punaḥ punaḥ | [KūPur, 1, 29 38.2]
hanyamāno 'pi yo vidvān vased vighnaśatairapi | [KūPur, 1, 29 39.1]
sa yāti paramaṃ sthānaṃ yatra gatvā na śocati | [KūPur, 1, 29 39.2]
janmamṛtyujarāmuktaṃ paraṃ yāti śivālayam | [KūPur, 1, 29 40.1]
apunarmaraṇānāṃ hi sā gatirmokṣakāṅkṣiṇām | [KūPur, 1, 29 40.2]
yāṃ prāpya kṛtakṛtyaḥ syāditi manyanti paṇḍitāḥ | [KūPur, 1, 29 40.3]
na dānairna tapobhiśca na yajñairnāpi vidyayā | [KūPur, 1, 29 41.1]
prāpyate gatirutkṛṣṭā yāvimukte tu labhyate | [KūPur, 1, 29 41.2]
nānāvarṇā vivarṇāśca caṇḍālādyā jugupsitāḥ | [KūPur, 1, 29 42.1]
kilbiṣaiḥ pūrṇadehā ye viśiṣṭaiḥ pātakaistathā | [KūPur, 1, 29 42.2]
bheṣajaṃ paramaṃ teṣāmavimuktaṃ vidurbudhāḥ | [KūPur, 1, 29 42.3]
avimuktaṃ paraṃ jñānamavimuktaṃ paraṃ padam | [KūPur, 1, 29 43.1]
avimuktaṃ paraṃ tattvamavimuktaṃ paraṃ śivam | [KūPur, 1, 29 43.2]
kṛtvā vai naiṣṭhikīṃ dīkṣāmavimukte vasanti ye | [KūPur, 1, 29 44.1]
teṣāṃ tatparamaṃ jñānaṃ dadāmyante paraṃ padam | [KūPur, 1, 29 44.2]
prayāgaṃ naimiṣaṃ puṇyaṃ śrīśailo 'tha mahālayaḥ | [KūPur, 1, 29 45.1]
kedāraṃ bhadrakarṇaṃ ca gayā puṣkarameva ca | [KūPur, 1, 29 45.2]
kurukṣetraṃ rudrakoṭirnarmadāmrātakeśvaram | [KūPur, 1, 29 46.1]
śāligrāmaṃ ca kubjāmraṃ kokāmukhamanuttamam | [KūPur, 1, 29 46.2]
prabhāsaṃ vijayeśānaṃ gokarṇaṃ bhadrakarṇakam | [KūPur, 1, 29 46.3]
etāni puṇyasthānāni trailokye viśrutāni ha | [KūPur, 1, 29 47.1]
na yāsyanti paraṃ mokṣaṃ vārāṇasyāṃ yathā mṛtāḥ | [KūPur, 1, 29 47.2]
vārāṇasyāṃ viśeṣeṇa gaṅgā tripathagāminī | [KūPur, 1, 29 48.1]
praviṣṭā nāśayet pāpaṃ janmāntaraśataiḥ kṛtam | [KūPur, 1, 29 48.2]
anyatra sulabhā gaṅgā śrāddhaṃ dānaṃ tapo japaḥ | [KūPur, 1, 29 49.1]
vratāni sarvamevaitad vārāṇasyāṃ sudurlabham | [KūPur, 1, 29 49.2]
yajeta juhuyānnityaṃ dadātyarcayate 'marān | [KūPur, 1, 29 50.1]
vāyubhakṣaśca satataṃ vārāṇasyāṃ sthito naraḥ | [KūPur, 1, 29 50.2]
yadi pāpo yadi śaṭho yadi vādhārmiko naraḥ | [KūPur, 1, 29 51.1]
vārāṇasīṃ samāsādya punāti sakalaṃ naraḥ | [KūPur, 1, 29 51.2]
vārāṇasyāṃ mahādevaṃ ye'rcayanti stuvanti vai | [KūPur, 1, 29 52.1]
sarvapāpavinirmuktāste vijñeyā gaṇeśvarāḥ | [KūPur, 1, 29 52.2]
anyatra yogajñānābhyāṃ saṃnyāsādathavānyataḥ | [KūPur, 1, 29 53.1]
prāpyate tat paraṃ sthānaṃ sahasreṇaiva janmanā | [KūPur, 1, 29 53.2]
ye bhaktā devadeveśe vārāṇasyāṃ vasanti vai | [KūPur, 1, 29 54.1]
te vindanti paraṃ mokṣamekenaiva tu janmanā | [KūPur, 1, 29 54.2]
yatra yogastathā jñānaṃ muktirekena janmanā | [KūPur, 1, 29 55.1]
avimuktaṃ samāsādya nānyad gacchet tapovanam | [KūPur, 1, 29 55.2]
yato mayā na muktaṃ tadavimuktaṃ tataḥ smṛtam | [KūPur, 1, 29 56.1]
tadeva guhyaṃ guhyānāmetad vijñāya mucyate | [KūPur, 1, 29 56.2]
jñānājñānābhiniṣṭhānāṃ paramānandamicchatām | [KūPur, 1, 29 57.1]
yā gatirvihitā subhru sāvimukte mṛtasya tu | [KūPur, 1, 29 57.2]
yāni caivāvimuktasya dehe tūktāni kṛtsnaśaḥ | [KūPur, 1, 29 58.1]
purī vārāṇasī tebhyaḥ sthānebhyo hyadhikā śubhā | [KūPur, 1, 29 58.2]
yatra sākṣānmahādevo dehānte svayamīśvaraḥ | [KūPur, 1, 29 59.1]
vyācaṣṭe tārakaṃ brahma tatraiva hyavimuktakam | [KūPur, 1, 29 59.2]
yat tat parataraṃ tattvamavimuktamiti śrutam | [KūPur, 1, 29 60.1]
ekena janmanā devi vārāṇasyāṃ tadāpnuyāt | [KūPur, 1, 29 60.2]
bhrūmadhye nābhimadhye ca hṛdaye caiva mūrdhani | [KūPur, 1, 29 61.1]
yathāvimuktam āditye vārāṇasyāṃ vyavasthitam | [KūPur, 1, 29 61.2]
varaṇāyāstathā cāsyā madhye vārāṇasī purī | [KūPur, 1, 29 62.1]
tatraiva saṃsthitaṃ tattvaṃ nityam evāvimuktakam | [KūPur, 1, 29 62.2]
vārāṇasyāḥ paraṃ sthānaṃ na bhūtaṃ na bhaviṣyati | [KūPur, 1, 29 63.1]
yatra nārāyaṇo devo mahādevo diveśvaraḥ | [KūPur, 1, 29 63.2]
tatra devāḥ sagandharvāḥ sayakṣoragarākṣasāḥ | [KūPur, 1, 29 64.1]
upāsate māṃ satataṃ devadevaṃ pitāmaham | [KūPur, 1, 29 64.2]
mahāpātakino ye ca ye tebhyaḥ pāpakṛttamāḥ | [KūPur, 1, 29 65.1]
vārāṇasīṃ samāsādya te yānti paramāṃ gatim | [KūPur, 1, 29 65.2]
tasmānmumukṣurniyato vased vai maraṇāntikam | [KūPur, 1, 29 66.1]
vārāṇasyāṃ mahādevājjñānaṃ labdhvā vimucyate | [KūPur, 1, 29 66.2]
kiṃtu vighnā bhaviṣyanti pāpopahatacetasaḥ | [KūPur, 1, 29 67.1]
tato naiva caret pāpaṃ kāyena manasā girā | [KūPur, 1, 29 67.2]
etad rahasyaṃ vedānāṃ purāṇānāṃ ca suvratāḥ | [KūPur, 1, 29 68.1]
avimuktāśrayaṃ jñānaṃ na kaścid vetti tattvataḥ | [KūPur, 1, 29 68.2]
devatānāmṛṣīṇāṃ ca śṛṇvatāṃ parameṣṭhinām | [KūPur, 1, 29 69.1]
devyai devena kathitaṃ sarvapāpavināśanam | [KūPur, 1, 29 69.2]
yathā nārāyaṇaḥ śreṣṭho devānāṃ puruṣottamaḥ | [KūPur, 1, 29 70.1]
yatheśvarāṇāṃ giriśaḥ sthānānāṃ caitaduttamam | [KūPur, 1, 29 70.2]
yaiḥ samārādhito rudraḥ pūrvasminneva janmani | [KūPur, 1, 29 71.1]
te vindanti paraṃ kṣetramavimuktaṃ śivālayam | [KūPur, 1, 29 71.2]
kalikalmaṣasambhūtā yeṣāmupahatā matiḥ | [KūPur, 1, 29 72.1]
na teṣāṃ vedituṃ śakyaṃ sthānaṃ tat parameṣṭhinaḥ | [KūPur, 1, 29 72.2]
ye smaranti sadā kālaṃ vindanti ca purīmimām | [KūPur, 1, 29 73.1]
teṣāṃ vinaśyati kṣipramihāmutra ca pātakam | [KūPur, 1, 29 73.2]
yāni ceha prakurvanti pātakāni kṛtālayāḥ | [KūPur, 1, 29 74.1]
nāśayet tāni sarvāṇi devaḥ kālatanuḥ śivaḥ | [KūPur, 1, 29 74.2]
āgacchatāmidaṃ sthānaṃ sevituṃ mokṣakāṅkṣiṇām | [KūPur, 1, 29 75.1]
mṛtānāṃ ca punarjanma na bhūyo bhavasāgare | [KūPur, 1, 29 75.2]
tasmāt sarvaprayatnena vārāṇasyāṃ vasennaraḥ | [KūPur, 1, 29 76.1]
yogī vāpyathavāyogī pāpī vā puṇyakṛttamaḥ | [KūPur, 1, 29 76.2]
na vedavacanāt pitrorna caiva guruvādataḥ | [KūPur, 1, 29 77.1]
matirutkramaṇīyā syādavimuktagatiṃ prati | [KūPur, 1, 29 77.2]
sūta uvāca | [KūPur, 1, 29 78.1]
ityevamuktvā bhagavān vyāso vedavidāṃ varaḥ | [KūPur, 1, 29 78.2]
sahaiva śiṣyapravarairvārāṇasyāṃ cacāra ha | [KūPur, 1, 29 78.3]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonatriṃśo 'dhyāyaḥ | [KūPur, 1, 29 79.1]
{KūPur, 1, 30}
sūta uvāca | [KūPur, 1, 30 1.1]
sa śiṣyaiḥ saṃvṛto dhīmān gururdvaipāyano muniḥ | [KūPur, 1, 30 1.2]
jagāma vipulaṃ liṅgam oṅkāraṃ muktidāyakam | [KūPur, 1, 30 1.3]
tatrābhyarcya mahādevaṃ śiṣyaiḥ saha mahāmuniḥ | [KūPur, 1, 30 2.1]
provāca tasya māhātmyaṃ munīnāṃ bhāvitātmanām | [KūPur, 1, 30 2.2]
idaṃ tad vimalaṃ liṅgam oṅkāraṃ nāma śobhanam | [KūPur, 1, 30 3.1]
asya smaraṇamātreṇa mucyate sarvapātakaiḥ | [KūPur, 1, 30 3.2]
etat parataraṃ jñānaṃ pañcāyatanam uttamam | [KūPur, 1, 30 4.1]
sevitaṃ sūribhirnityaṃ vārāṇasyāṃ vimokṣadam | [KūPur, 1, 30 4.2]
atra sākṣānmahādevaḥ pañcāyatanavigrahaḥ | [KūPur, 1, 30 5.1]
ramate bhagavān rudro jantūnāmapavargadaḥ | [KūPur, 1, 30 5.2]
yat tat pāśupataṃ jñānaṃ pañcārthamiti śabdyate | [KūPur, 1, 30 6.1]
tadetad vimalaṃ liṅgam oṅkāre samavasthitam | [KūPur, 1, 30 6.2]
śāntyatītā tathā śāntirvidyā caiva parā kalā | [KūPur, 1, 30 7.1]
pratiṣṭhā ca nivṛttiśca pañcārthaṃ liṅgamaiśvaram | [KūPur, 1, 30 7.2]
pañcānāmapi devānāṃ brahmādīnāṃ sadāśrayam | [KūPur, 1, 30 8.1]
oṅkārabodhakaṃ liṅgaṃ pañcāyatanamucyate | [KūPur, 1, 30 8.2]
saṃsmaredaiśvaraṃ liṅgaṃ pañcāyatanamavyayam | [KūPur, 1, 30 9.1]
dehānte tatparaṃ jyotirānandaṃ viśate budhaḥ | [KūPur, 1, 30 9.2]
atra devarṣayaḥ pūrvaṃ siddhā brahmarṣayastathā | [KūPur, 1, 30 10.1]
upāsya devamīśānaṃ prāptavantaḥ paraṃ padam | [KūPur, 1, 30 10.2]
matsyodaryāstaṭe puṇyaṃ sthānaṃ guhyatamaṃ śubham | [KūPur, 1, 30 11.1]
gocarmamātraṃ viprendrā oṃkāreśvaram uttamam | [KūPur, 1, 30 11.2]
kṛttivāseśvaraṃ liṅgaṃ madhyameśvaramuttamam | [KūPur, 1, 30 12.1]
viśveśvaraṃ tathauṃkāraṃ kapardeśvarameva ca | [KūPur, 1, 30 12.2]
etāni guhyaliṅgāni vārāṇasyāṃ dvijottamāḥ | [KūPur, 1, 30 13.1]
na kaścidiha jānāti vinā śaṃbhoranugrahāt | [KūPur, 1, 30 13.2]
evamuktvā yayau kṛṣṇaḥ pārāśaryo mahāmuniḥ | [KūPur, 1, 30 14.1]
kṛttivāseśvaraṃ liṅgaṃ draṣṭuṃ devasya śūlinaḥ | [KūPur, 1, 30 14.2]
samabhyarcya tathā śiṣyairmāhātmyaṃ kṛttivāsasaḥ | [KūPur, 1, 30 15.1]
kathayāmāsa śiṣyebhyo bhagavān brahmavittamaḥ | [KūPur, 1, 30 15.2]
asmin sthāne purā daityo hastī bhūtvā bhavāntikam | [KūPur, 1, 30 16.1]
brāhmaṇān hantumāyāto ye 'tra nityamupāsate | [KūPur, 1, 30 16.2]
teṣāṃ liṅgānmahādevaḥ prādurāsīt trilocanaḥ | [KūPur, 1, 30 17.1]
rakṣaṇārthaṃ dvijaśreṣṭhā bhaktānāṃ bhaktavatsalaḥ | [KūPur, 1, 30 17.2]
hatvā gajākṛtiṃ daityaṃ śūlenāvajñayā haraḥ | [KūPur, 1, 30 18.1]
vāsas tasyākarot kṛttiṃ kṛttivāseśvarastataḥ | [KūPur, 1, 30 18.2]
atra siddhiṃ parāṃ prāptā munayo munipuṅgavāḥ | [KūPur, 1, 30 19.1]
tenaiva ca śarīreṇa prāptāstat paramaṃ padam | [KūPur, 1, 30 19.2]
vidyā vidyeśvarā rudrāḥ śivā ye ca prakīrtitāḥ | [KūPur, 1, 30 20.1]
kṛttivāseśvaraṃ liṅgaṃ nityamāvṛtya saṃsthitāḥ | [KūPur, 1, 30 20.2]
jñātvā kaliyugaṃ ghoramadharmabahulaṃ janāḥ | [KūPur, 1, 30 21.1]
kṛttivāsaṃ na muñcanti kṛtārthāste na saṃśayaḥ | [KūPur, 1, 30 21.2]
janmāntarasahasreṇa mokṣo 'nyatrāpyate na vā | [KūPur, 1, 30 22.1]
ekena janmanā mokṣaḥ kṛttivāse tu labhyate | [KūPur, 1, 30 22.2]
ālayaḥ sarvasiddhānāmetat sthānaṃ vadanti hi | [KūPur, 1, 30 23.1]
gopitaṃ devadevena mahādevena śaṃbhunā | [KūPur, 1, 30 23.2]
yuge yuge hyatra dāntā brāhmaṇā vedapāragāḥ | [KūPur, 1, 30 24.1]
upāsate mahādevaṃ japanti śatarudriyam | [KūPur, 1, 30 24.2]
stuvanti satataṃ devaṃ tryambakaṃ kṛttivāsasam | [KūPur, 1, 30 25.1]
dhyāyanti hṛdaye devaṃ sthāṇuṃ sarvāntaraṃ śivam | [KūPur, 1, 30 25.2]
gāyanti siddhāḥ kila gītakāni ye vārāṇasyāṃ nivasanti viprāḥ | [KūPur, 1, 30 26.1]
teṣāmathaikena bhavena muktir ye kṛttivāsaṃ śaraṇaṃ prapannāḥ | [KūPur, 1, 30 26.2]
samprāpya loke jagatāmabhīṣṭaṃ sudurlabhaṃ viprakuleṣu janma | [KūPur, 1, 30 27.1]
dhyāne samādhāya japanti rudraṃ dhyāyanti citte yatayo maheśam | [KūPur, 1, 30 27.2]
ārādhayanti prabhumīśitāraṃ vārāṇasīmadhyagatā munīndrāḥ | [KūPur, 1, 30 28.1]
yajanti yajñairabhisaṃdhihīnāḥ stuvanti rudraṃ praṇamanti śaṃbhum | [KūPur, 1, 30 28.2]
namo bhavāyāmalayogadhāmne sthāṇuṃ prapadye giriśaṃ purāṇam | [KūPur, 1, 30 29.1]
smarāmi rudraṃ hṛdaye niviṣṭaṃ jāne mahādevamanekarūpam | [KūPur, 1, 30 29.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge triṃśo 'dhyāyaḥ | [KūPur, 1, 30 30.1]
{KūPur, 1, 31}
sūta uvāca | [KūPur, 1, 31 1.1]
samābhāṣya munīn dhīmān devadevasya śūlinaḥ | [KūPur, 1, 31 1.2]
jagāma liṅgaṃ tad draṣṭuṃ kapardeśvaramavyayam | [KūPur, 1, 31 1.3]
snātvā tatra vidhānena tarpayitvā pitṝn dvijāḥ | [KūPur, 1, 31 2.1]
piśācamocane tīrthe pūjayāmāsa śūlinam | [KūPur, 1, 31 2.2]
tatrāścaryamapaśyaṃste munayo guruṇā saha | [KūPur, 1, 31 3.1]
menire kṣetramāhātmyaṃ praṇemurgiriśaṃ haram | [KūPur, 1, 31 3.2]
kaścidabhyājagāmedaṃ śārdūlo ghorarūpadhṛk | [KūPur, 1, 31 4.1]
mṛgīmekāṃ bhakṣayituṃ kapardeśvaramuttamam | [KūPur, 1, 31 4.2]
tatra sā bhītahṛdayā kṛtvā kṛtvā pradakṣiṇam | [KūPur, 1, 31 5.1]
dhāvamānā susaṃbhrāntā vyāghrasya vaśamāgatā | [KūPur, 1, 31 5.2]
tāṃ vidārya nakhaistīkṣṇaiḥ śārdūlaḥ sumahābalaḥ | [KūPur, 1, 31 6.1]
jagāma cānyaṃ vijanaṃ deśaṃ dṛṣṭvā munīśvarān | [KūPur, 1, 31 6.2]
mṛtamātrā ca sā bālā kapardeśāgrato mṛgī | [KūPur, 1, 31 7.1]
adṛśyata mahājvālā vyomni sūryasamaprabhā | [KūPur, 1, 31 7.2]
trinetrā nīlakaṇṭhā ca śaśāṅkāṅkitamūrdhajā | [KūPur, 1, 31 8.1]
vṛṣādhirūḍhā puruṣaistādṛśaireva saṃvṛtā | [KūPur, 1, 31 8.2]
puṣpavṛṣṭiṃ vimuñcanti khecarāstasya mūrdhani | [KūPur, 1, 31 9.1]
gaṇeśvaraḥ svayaṃ bhūtvā na dṛṣṭastatkṣaṇāt tataḥ | [KūPur, 1, 31 9.2]
dṛṣṭvaitadāścaryavaraṃ jaiminipramukhā dvijāḥ | [KūPur, 1, 31 10.1]
kapardeśvaramāhātmyaṃ papracchurgurumacyutam | [KūPur, 1, 31 10.2]
teṣāṃ provāca bhagavān devāgre copaviśya saḥ | [KūPur, 1, 31 11.1]
kapardeśasya māhātmyaṃ praṇamya vṛṣabhadhvajam | [KūPur, 1, 31 11.2]
idaṃ devasya talliṅgaṃ kapardeśvaram uttamam | [KūPur, 1, 31 12.1]
smṛtvaivāśeṣapāpaughaṃ kṣipramasya vimuñcati | [KūPur, 1, 31 12.2]
kāmakrodhādayo doṣā vārāṇasīnivāsinām | [KūPur, 1, 31 13.1]
vighnāḥ sarve vinaśyanti kapardeśvarapūjanāt | [KūPur, 1, 31 13.2]
tasmāt sadaiva draṣṭavyaṃ kapardeśvaramuttamam | [KūPur, 1, 31 14.1]
pūjitavyaṃ prayatnena stotavyaṃ vaidikaiḥ stavaiḥ | [KūPur, 1, 31 14.2]
dhyāyatāmatra niyataṃ yogināṃ śāntacetasām | [KūPur, 1, 31 15.1]
jāyate yogasaṃsiddhiḥ sā ṣaṇmāse na saṃśayaḥ | [KūPur, 1, 31 15.2]
brahmahatyādayaḥ pāpā vinaśyantyasya pūjanāt | [KūPur, 1, 31 16.1]
piśācamocane kuṇḍe snātasyātra samīpataḥ | [KūPur, 1, 31 16.2]
asmin kṣetre purā viprāstapasvī śaṃsitavrataḥ | [KūPur, 1, 31 17.1]
śaṅkukarṇa iti khyātaḥ pūjayāmāsa śaṅkaram | [KūPur, 1, 31 17.2]
jajāpa rudramaniśaṃ praṇavaṃ brahmarūpiṇam | [KūPur, 1, 31 17.3]
puṣpadhūpādibhiḥ stotrairnamaskāraiḥ pradakṣiṇaiḥ | [KūPur, 1, 31 18.1]
uvāsa tatra yogātmā kṛtvā dīkṣāṃ tu naiṣṭhikīm | [KūPur, 1, 31 18.2]
kadācidāgataṃ pretaṃ paśyati sma kṣudhānvitam | [KūPur, 1, 31 19.1]
asthicarmapinaddhāṅgaṃ niḥśvasantaṃ muhurmuhuḥ | [KūPur, 1, 31 19.2]
taṃ dṛṣṭvā sa muniśreṣṭhaḥ kṛpayā parayā yutaḥ | [KūPur, 1, 31 20.1]
provāca ko bhavān kasmād deśād deśamimaṃśritaḥ | [KūPur, 1, 31 20.2]
tasmai piśācaḥ kṣudhayā pīḍyamāno 'bravīd vacaḥ | [KūPur, 1, 31 21.1]
pūrvajanmanyahaṃ vipro dhanadhānyasamanvitaḥ | [KūPur, 1, 31 21.2]
putrapautrādibhiryuktaḥ kuṭumbabharaṇotsukaḥ | [KūPur, 1, 31 21.3]
na pūjitā mayā devā gāvo 'pyatithayastathā | [KūPur, 1, 31 22.1]
na kadācit kṛtaṃ puṇyamalpaṃ vā svalpameva vā | [KūPur, 1, 31 22.2]
ekadā bhagavān devo govṛṣeśvaravāhanaḥ | [KūPur, 1, 31 23.1]
viśveśvaro vārāṇasyāṃ dṛṣṭaḥ spṛṣṭo namaskṛtaḥ | [KūPur, 1, 31 23.2]
tadācireṇa kālena pañcatvamahamāgataḥ | [KūPur, 1, 31 24.1]
na dṛṣṭaṃ tanmayā ghoraṃ yamasya vadanaṃ mune | [KūPur, 1, 31 24.2]
īdṛśīṃ yonimāpannaḥ paiśācīṃ kṣudhayānvitaḥ | [KūPur, 1, 31 25.1]
pipāsayādhunākrānto na jānāmi hitāhitam | [KūPur, 1, 31 25.2]
yadi kaṃcit samuddhartumupāyaṃ paśyasi prabho | [KūPur, 1, 31 26.1]
kuruṣva taṃ namastubhyaṃ tvāmahaṃ śaraṇaṃ gataḥ | [KūPur, 1, 31 26.2]
ityuktaḥ śaṅkukarṇo 'tha piśācamidamabravīt | [KūPur, 1, 31 27.1]
tvādṛśo na hi loke 'smin vidyate puṇyakṛttamaḥ | [KūPur, 1, 31 27.2]
yat tvayā bhagavān pūrvaṃ dṛṣṭo viśveśvaraḥ śivaḥ | [KūPur, 1, 31 28.1]
saṃspṛṣṭo vandito bhūyaḥ ko 'nyastvatsadṛśo bhuvi | [KūPur, 1, 31 28.2]
tena karmavipākena deśametaṃ samāgataḥ | [KūPur, 1, 31 29.1]
snānaṃ kuruṣva śīghraṃ tvamasmin kuṇḍe samāhitaḥ | [KūPur, 1, 31 29.2]
yenemāṃ kutsitāṃ yoniṃ kṣiprameva prahāsyasi | [KūPur, 1, 31 29.3]
sa evamukto muninā piśāco dayālunā devavaraṃ trinetram | [KūPur, 1, 31 30.1]
smṛtvā kapardeśvaramīśitāraṃ cakre samādhāya mano 'vagāham | [KūPur, 1, 31 30.2]
tadāvagāḍho munisaṃnidhāne mamāra divyābharaṇopapannaḥ | [KūPur, 1, 31 31.1]
adṛśyatārkapratime vimāne śaśāṅkacihnāṅkitacārumauliḥ | [KūPur, 1, 31 31.2]
vibhāti rudrairabhito divasthaiḥ samāvṛto yogibhir aprameyaiḥ | [KūPur, 1, 31 32.1]
savālakhilyādibhireṣa devo yathodaye bhānuraśeṣadevaḥ | [KūPur, 1, 31 32.2]
stuvanti siddhā divi devasaṅghā nṛtyanti divyāpsaraso 'bhirāmāḥ | [KūPur, 1, 31 33.1]
muñcanti vṛṣṭiṃ kusumāmbumiśrāṃ gandharvavidyādharakiṃnarādyāḥ | [KūPur, 1, 31 33.2]
saṃstūyamāno 'tha munīndrasaṅghairavāpya bodhaṃ bhagavatprasādāt | [KūPur, 1, 31 34.1]
samāviśanmaṇḍalametadagryaṃ trayīmayaṃ yatra vibhāti rudraḥ | [KūPur, 1, 31 34.2]
dṛṣṭvā vimuktaṃ sa piśācabhūtaṃ muniḥ prahṛṣṭo manasā maheśam | [KūPur, 1, 31 35.1]
vicintya rudraṃ kavimekamagniṃ praṇamya tuṣṭāva kapardinaṃ tam | [KūPur, 1, 31 35.2]
śaṅkukarṇa uvāca | [KūPur, 1, 31 36.1]
kapardinaṃ tvāṃ parataḥ parastād goptāramekaṃ puruṣaṃ purāṇam | [KūPur, 1, 31 36.2]
vrajāmi yogeśvaramīśitāramādityamagniṃ kapilādhirūḍham | [KūPur, 1, 31 36.3]
tvāṃ brahmapāraṃ hṛdi saṃniviṣṭaṃ hiraṇmayaṃ yoginamādimantam | [KūPur, 1, 31 37.1]
vrajāmi rudraṃ śaraṇaṃ divasthaṃ mahāmuniṃ brahmamayaṃ pavitram | [KūPur, 1, 31 37.2]
sahasrapādākṣiśiro'bhiyuktaṃ sahasrabāhuṃ namasaḥ parastāt | [KūPur, 1, 31 38.1]
tvāṃ brahmapāraṃ praṇamāmi śaṃbhuṃ hiraṇyagarbhādhipatiṃ trinetram | [KūPur, 1, 31 38.2]
yataḥ prasūtirjagato vināśo yenāvṛtaṃ sarvamidaṃ śivena | [KūPur, 1, 31 39.1]
taṃ brahmapāraṃ bhagavantamīśaṃ praṇamya nityaṃ śaraṇaṃ prapadye | [KūPur, 1, 31 39.2]
aliṅgamālokavihīnarūpaṃ svayaṃprabhaṃ citpatimekarudram | [KūPur, 1, 31 40.1]
taṃ brahmapāraṃ parameśvaraṃ tvāṃ namaskariṣye na yato 'nyadasti | [KūPur, 1, 31 40.2]
yaṃ yoginastyaktasabījayogā labdhvā samādhiṃ paramārthabhūtāḥ | [KūPur, 1, 31 41.1]
paśyanti devaṃ praṇato 'smi nityaṃ taṃ brahmapāraṃ bhavataḥ svarūpam | [KūPur, 1, 31 41.2]
na yatra nāmādiviśeṣakﾱptir na saṃdṛśe tiṣṭhati yatsvarūpam | [KūPur, 1, 31 42.1]
taṃ brahmapāraṃ praṇato 'smi nityaṃ svayaṃbhuvaṃ tvāṃ śaraṇaṃ prapadye | [KūPur, 1, 31 42.2]
yad vedavādābhiratā videhaṃ sabrahmavijñānamabhedamekam | [KūPur, 1, 31 43.1]
paśyantyanekaṃ bhavataḥ svarūpaṃ sabrahmapāraṃ praṇato 'smi nityam | [KūPur, 1, 31 43.2]
yataḥ pradhānaṃ puruṣaḥ purāṇo vivartate yaṃ praṇamanti devāḥ | [KūPur, 1, 31 44.1]
namāmi taṃ jyotiṣi saṃniviṣṭaṃ kālaṃ bṛhantaṃ bhavataḥ svarūpam | [KūPur, 1, 31 44.2]
vrajāmi nityaṃ śaraṇaṃ guheśaṃ sthāṇuṃ prapadye giriśaṃ purārim | [KūPur, 1, 31 45.1]
śivaṃ prapadye haramindumauliṃ pinākinaṃ tvāṃ śaraṇaṃ vrajāmi | [KūPur, 1, 31 45.2]
stutvaivaṃ śaṅkukarṇo 'sau bhagavantaṃ kapardinam | [KūPur, 1, 31 46.1]
papāta daṇḍavad bhūmau proccaran praṇavaṃ param | [KūPur, 1, 31 46.2]
tatkṣaṇāt paramaṃ liṅgaṃ prādurbhūtaṃ śivātmakam | [KūPur, 1, 31 47.1]
jñānamānandamadvaitaṃ koṭikālāgnisannibham | [KūPur, 1, 31 47.2]
śaṅkukarṇo 'tha muktātmā tadātmā sarvago 'malaḥ | [KūPur, 1, 31 48.1]
nililye vimale liṅge tad adbhutamivābhavat | [KūPur, 1, 31 48.2]
etad rahasyamākhyātaṃ māhātmyaṃ vaḥ kapardinaḥ | [KūPur, 1, 31 49.1]
na kaścid vetti tamasā vidvānapyatra muhyati | [KūPur, 1, 31 49.2]
ya imāṃ śṛṇuyānnityaṃ kathāṃ pāpapraṇāśinīm | [KūPur, 1, 31 50.1]
bhaktaḥ pāpaviśuddhātmā rudrasāmīpyamāpnuyāt | [KūPur, 1, 31 50.2]
paṭhecca satataṃ śuddho brahmapāraṃ mahāstavam | [KūPur, 1, 31 51.1]
prātarmadhyāhnasamaye sa yogaṃ prāpnuyāt param | [KūPur, 1, 31 51.2]
ihaiva nityaṃ vatsyāmo devadevaṃ kapardinam | [KūPur, 1, 31 52.1]
drakṣyāmaḥ satataṃ devaṃ pūjayāmo 'tha śūlinam | [KūPur, 1, 31 52.2]
ityuktvā bhagavān vyāsaḥ śiṣyaiḥ saha mahāmuniḥ | [KūPur, 1, 31 53.1]
uvāsa tatra yuktātmā pūjayan vai kapardinam | [KūPur, 1, 31 53.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekatriṃśo 'dhyāyaḥ | [KūPur, 1, 31 54.1]
{KūPur, 1, 32}
sūta uvāca | [KūPur, 1, 32 1.1]
uṣitvā tatra bhagavān kapardeśāntike punaḥ | [KūPur, 1, 32 1.2]
draṣṭuṃ yayau madhyameśaṃ bahuvarṣagaṇān prabhuḥ | [KūPur, 1, 32 1.3]
tatra mandākinīṃ puṇyām ṛṣisaṅghaniṣevitām | [KūPur, 1, 32 2.1]
nadīṃ vimalapānīyāṃ dṛṣṭvā hṛṣṭo 'bhavanmuniḥ | [KūPur, 1, 32 2.2]
sa tāmanvīkṣya munibhiḥ saha dvaipāyanaḥ prabhuḥ | [KūPur, 1, 32 3.1]
cakāra bhāvapūtātmā snānaṃ snānavidhānavit | [KūPur, 1, 32 3.2]
saṃtarpya vidhivad devānṛṣīn pitṛgaṇāṃstathā | [KūPur, 1, 32 4.1]
pūjayāmāsa lokādiṃ puṣpairnānāvidhairbhavam | [KūPur, 1, 32 4.2]
praviśya śiṣyapravaraiḥ sārdhaṃ satyavatīsutaḥ | [KūPur, 1, 32 5.1]
madhyameśvaramīśānamarcayāmāsa śūlinam | [KūPur, 1, 32 5.2]
tataḥ pāśupatāḥ śāntā bhasmoddhūlitavigrahāḥ | [KūPur, 1, 32 6.1]
draṣṭuṃ samāgatā rudraṃ madhyameśvaramīśvaram | [KūPur, 1, 32 6.2]
oṅkārāsaktamanaso vedādhyayanatatparāḥ | [KūPur, 1, 32 7.1]
jaṭilā muṇḍitāścāpi śuklayajñopavītinaḥ | [KūPur, 1, 32 7.2]
kaupīnavasanāḥ kecidapare cāpyavāsasaḥ | [KūPur, 1, 32 8.1]
brahmacaryaratāḥ śāntā vedāntajñānatatparāḥ | [KūPur, 1, 32 8.2]
dṛṣṭvā dvaipāyanaṃ viprāḥ śiṣyaiḥ parivṛtaṃ munim | [KūPur, 1, 32 9.1]
pūjayitvā yathānyāyamidaṃ vacanamabruvan | [KūPur, 1, 32 9.2]
ko bhavān kuta āyātaḥ saha śiṣyairmahāmune | [KūPur, 1, 32 10.1]
procuḥ pailādayaḥ śiṣyāstānṛṣīn brahmabhāvitān | [KūPur, 1, 32 10.2]
ayaṃ satyavatīsūnuḥ kṛṣṇadvaipāyano muniḥ | [KūPur, 1, 32 11.1]
vyāsaḥ svayaṃ hṛṣīkeśo yena vedāḥ pṛthak kṛtāḥ | [KūPur, 1, 32 11.2]
yasya devo mahādevaḥ sākṣādeva pinākadhṛk | [KūPur, 1, 32 12.1]
aṃśāṃśenābhavat putro nāmnā śuka iti prabhuḥ | [KūPur, 1, 32 12.2]
yaḥ sa sākṣānmahādevaṃ sarvabhāvena śaṅkaram | [KūPur, 1, 32 13.1]
prapannaḥ parayā bhaktyā yasya tajjñānamaiśvaram | [KūPur, 1, 32 13.2]
tataḥ pāśupatāḥ sarve hṛṣṭasarvatanūruhāḥ | [KūPur, 1, 32 14.1]
nemuravyagramanasaḥ procuḥ satyavatīsutam | [KūPur, 1, 32 14.2]
bhagavan bhavatā jñātaṃ vijñānaṃ parameṣṭhinaḥ | [KūPur, 1, 32 15.1]
prasādād devadevasya yat tanmāheśvaraṃ param | [KūPur, 1, 32 15.2]
tadvadāsmākamavyaktaṃ rahasyaṃ guhyamuttamam | [KūPur, 1, 32 16.1]
kṣipraṃ paśyema taṃ devaṃ śrutvā bhagavato mukhāt | [KūPur, 1, 32 16.2]
visarjayitvā tāñchiṣyān sumantupramukhāṃstataḥ | [KūPur, 1, 32 17.1]
provāca tatparaṃ jñānaṃ yogibhyo yogavittamaḥ | [KūPur, 1, 32 17.2]
tatkṣaṇādeva vimalaṃ sambhūtaṃ jyotiruttamam | [KūPur, 1, 32 18.1]
līnāstatraiva te viprāḥ kṣaṇādantaradhīyata | [KūPur, 1, 32 18.2]
tataḥ śiṣyān samāhūya bhagavān brahmavittamaḥ | [KūPur, 1, 32 19.1]
provāca madhyameśasya māhātmyaṃ pailapūrvakān | [KūPur, 1, 32 19.2]
asmin sthāne svayaṃ devo devyā saha maheśvaraḥ | [KūPur, 1, 32 20.1]
ramate bhagavān nityaṃ rudraiśca parivāritaḥ | [KūPur, 1, 32 20.2]
atra pūrvaṃ hṛṣīkeśo viśvātmā devakīsutaḥ | [KūPur, 1, 32 21.1]
uvāsa vatsaraṃ kṛṣṇaḥ sadā pāśupatairvṛtaḥ | [KūPur, 1, 32 21.2]
bhasmoddhūlitasarvāṅgo rudrādhyayanatatparaḥ | [KūPur, 1, 32 22.1]
ārādhayan hariḥ śaṃbhuṃ kṛtvā pāśupataṃ vratam | [KūPur, 1, 32 22.2]
tasya te bahavaḥ śiṣyā brahmacaryaparāyaṇāḥ | [KūPur, 1, 32 23.1]
labdhvā tadvacanājjñānaṃ dṛṣṭavanto maheśvaram | [KūPur, 1, 32 23.2]
tasya devo mahādevaḥ pratyakṣaṃ nīlalohitaḥ | [KūPur, 1, 32 24.1]
dadau kṛṣṇasya bhagavān varado varamuttamam | [KūPur, 1, 32 24.2]
ye 'rcayiṣyanti govindaṃ madbhaktā vidhipūrvakam | [KūPur, 1, 32 25.1]
teṣāṃ tadaiśvaraṃ jñānamutpatsyati jaganmaya | [KūPur, 1, 32 25.2]
namasyo 'rcayitavyaśca dhyātavyo matparairjanaiḥ | [KūPur, 1, 32 26.1]
bhaviṣyasi na saṃdeho matprasādād dvijātibhiḥ | [KūPur, 1, 32 26.2]
ye 'tra drakṣyanti deveśaṃ snātvā rudraṃ pinākinam | [KūPur, 1, 32 27.1]
brahmahatyādikaṃ pāpaṃ teṣāmāśu vinaśyati | [KūPur, 1, 32 27.2]
prāṇāṃstyajanti ye martyāḥ pāpakarmaratā api | [KūPur, 1, 32 28.1]
te yānti tat paraṃ sthānaṃ nātra kāryā vicāraṇā | [KūPur, 1, 32 28.2]
dhanyāstu khalu te viprā mandākinyāṃ kṛtodakāḥ | [KūPur, 1, 32 29.1]
arcayanti mahādevaṃ madhyameśvaramīśvaram | [KūPur, 1, 32 29.2]
snānaṃ dānaṃ tapaḥ śrāddhaṃ piṇḍanirvapaṇaṃ tviha | [KūPur, 1, 32 30.1]
ekaikaśaḥ kṛtaṃ viprāḥ punātyāsaptamaṃ kulam | [KūPur, 1, 32 30.2]
saṃnihatyāmupaspṛśya rāhugraste divākare | [KūPur, 1, 32 31.1]
yat phalaṃ labhate martyastasmād daśaguṇaṃ tviha | [KūPur, 1, 32 31.2]
evamuktvā mahāyogī madhyameśāntike prabhuḥ | [KūPur, 1, 32 32.1]
uvāsa suciraṃ kālaṃ pūjayan vai maheśvaram | [KūPur, 1, 32 32.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvātriṃśo 'dhyāyaḥ | [KūPur, 1, 32 33.1]
{KūPur, 1, 33}
sūta uvāca | [KūPur, 1, 33 1.1]
tataḥ sarvāṇi guhyāni tīrthānyāyatanāni ca | [KūPur, 1, 33 1.2]
jagāma bhagavān vyāso jaiminipramukhairvṛtaḥ | [KūPur, 1, 33 1.3]
prayāgaṃ paramaṃ tīrthaṃ prayāgādadhikaṃ śubham | [KūPur, 1, 33 2.1]
viśvarūpaṃ tathā tīrthaṃ tālatīrtham anuttamam | [KūPur, 1, 33 2.2]
ākāśākhyaṃ mahātīrthaṃ tīrthaṃ caivārṣabhaṃ param | [KūPur, 1, 33 3.1]
svarnīlaṃ ca mahātīrthaṃ gaurītīrthamanuttamam | [KūPur, 1, 33 3.2]
prājāpatyaṃ tathā tīrthaṃ svargadvāraṃ tathaiva ca | [KūPur, 1, 33 4.1]
jambukeśvaramityuktaṃ dharmākhyaṃ tīrthamuttamam | [KūPur, 1, 33 4.2]
gayātīrthaṃ mahātīrthaṃ tīrthaṃ caiva mahānadī | [KūPur, 1, 33 5.1]
nārāyaṇaṃ paraṃ tīrthaṃ vāyutīrthamanuttamam | [KūPur, 1, 33 5.2]
jñānatīrthaṃ paraṃ guhyaṃ vārāhaṃ tīrthamuttamam | [KūPur, 1, 33 6.1]
yamatīrthaṃ mahāpuṇyaṃ tīrthaṃ saṃvartakaṃ śubham | [KūPur, 1, 33 6.2]
agnitīrthaṃ dvijaśreṣṭhāḥ kalaśeśvaramuttamam | [KūPur, 1, 33 7.1]
nāgatīrthaṃ somatīrthaṃ sūryatīrthaṃ tathaiva ca | [KūPur, 1, 33 7.2]
parvatākhyaṃ mahāguhyaṃ maṇikarṇamanuttamam | [KūPur, 1, 33 8.1]
ghaṭotkacaṃ tīrthavaraṃ śrītīrthaṃ ca pitāmaham | [KūPur, 1, 33 8.2]
gaṅgātīrthaṃ tu deveśaṃ yayātestīrthamuttamam | [KūPur, 1, 33 9.1]
kāpilaṃ caiva someśaṃ brahmatīrthamanuttamam | [KūPur, 1, 33 9.2]
atra liṅgaṃ purānīya brahmā snātuṃ yadā gataḥ | [KūPur, 1, 33 10.1]
tadānīṃ sthāpayāmāsa viṣṇustalliṅgamaiśvaram | [KūPur, 1, 33 10.2]
tataḥ snātvā samāgatya brahmā provāca taṃ harim | [KūPur, 1, 33 11.1]
mayānītamidaṃ liṅgaṃ kasmāt sthāpitavānasi | [KūPur, 1, 33 11.2]
tamāha viṣṇustvatto 'pi rudre bhaktirdṛḍhā mama | [KūPur, 1, 33 12.1]
tasmāt pratiṣṭhitaṃ liṅgaṃnāmnā tava bhaviṣyati | [KūPur, 1, 33 12.2]
bhūteśvaraṃ tathā tīrthaṃ tīrthaṃ dharmasamudbhavam | [KūPur, 1, 33 13.1]
gandharvatīrthaṃ paramaṃ vāhneyaṃ tīrthamuttamam | [KūPur, 1, 33 13.2]
daurvāsikaṃ vyomatīrthaṃ candratīrthaṃ dvijottamāḥ | [KūPur, 1, 33 14.1]
citrāṅgadeśvaraṃ puṇyaṃ puṇyaṃ vidyādhareśvaram | [KūPur, 1, 33 14.2]
kedāratīrthamugrākhyaṃ kālañjaramanuttamam | [KūPur, 1, 33 15.1]
sārasvataṃ prabhāsaṃ ca bhadrakarṇaṃ hradaṃ śubham | [KūPur, 1, 33 15.2]
laukikākhyaṃ mahātīrthaṃ tīrthaṃ caiva vṛṣadhvajam | [KūPur, 1, 33 16.1]
hiraṇyagarbhaṃ goprekṣyaṃ tīrthaṃ caiva vṛṣadhvajam | [KūPur, 1, 33 16.2]
upaśāntaṃ śivaṃ caiva vyāghreśvaramanuttamam | [KūPur, 1, 33 17.1]
trilocanaṃ mahātīrthaṃ lolārkaṃ cottarāhvayam | [KūPur, 1, 33 17.2]
kapālamocanaṃ tīrthaṃ brahmahatyāvināśanam | [KūPur, 1, 33 18.1]
śukreśvaraṃ mahāpuṇyamānandapuramuttamam | [KūPur, 1, 33 18.2]
evamādīni tīrthāni prādhānyāt kathitāni tu | [KūPur, 1, 33 19.1]
na śakyaṃ vistarād vaktuṃ tīrthasaṃkhyā dvijottamāḥ | [KūPur, 1, 33 19.2]
teṣu sarveṣu tīrtheṣu snātvābhyarcya pinākinam | [KūPur, 1, 33 20.1]
upoṣya tatra tatrāsau pārāśaryo mahāmuniḥ | [KūPur, 1, 33 20.2]
tarpayitvā pitṝn devān kṛtvā piṇḍapradānakam | [KūPur, 1, 33 21.1]
jagāma punarevāpi yatra viśveśvaraḥ śivaḥ | [KūPur, 1, 33 21.2]
snātvābhyarcya paraṃ liṅgaṃ śiṣyaiḥ saha mahāmuniḥ | [KūPur, 1, 33 22.1]
uvāca śiṣyān dharmātmā svān deśān gantum arhatha | [KūPur, 1, 33 22.2]
te praṇamya mahātmānaṃ jagmuḥ pailādayo dvijāḥ | [KūPur, 1, 33 23.1]
vāsaṃ ca tatra niyato vārāṇasyāṃ cakāra saḥ | [KūPur, 1, 33 23.2]
śānto dāntastriṣavaṇaṃ snātvābhyarcya pinākinam | [KūPur, 1, 33 24.1]
bhaikṣāhāro viśuddhātmā brahmacaryaparāyaṇaḥ | [KūPur, 1, 33 24.2]
kadācid vasatā tatra vyāsenāmitatejasā | [KūPur, 1, 33 25.1]
bhramamāṇena bhikṣā tu naiva labdhā dvijottamāḥ | [KūPur, 1, 33 25.2]
tataḥ krodhāvṛtatanurnarāṇāmiha vāsinām | [KūPur, 1, 33 26.1]
vighnaṃ sṛjāmi sarveṣāṃ yena siddhirvihīyate | [KūPur, 1, 33 26.2]
tatkṣaṇe sā mahādevī śaṅkarārdhaśarīriṇī | [KūPur, 1, 33 27.1]
prādurāsīt svayaṃ prītyā veṣaṃ kṛtvā tu mānuṣam | [KūPur, 1, 33 27.2]
bho bho vyāsa mahābuddhe śaptavyā bhavatā na hi | [KūPur, 1, 33 28.1]
gṛhāṇa bhikṣāṃ mattastvamuktvaivaṃ pradadau śivā | [KūPur, 1, 33 28.2]
uvāca ca mahādevī krodhanastvaṃ bhavān yataḥ | [KūPur, 1, 33 29.1]
iha kṣetre na vastavyaṃ kṛtaghno 'si tvayā sadā | [KūPur, 1, 33 29.2]
evamuktaḥ sa bhagavān dhyānājjñātvā parāṃ śivām | [KūPur, 1, 33 30.1]
uvāca praṇato bhūtvā stutvā ca pravaraiḥ stavaiḥ | [KūPur, 1, 33 30.2]
caturdaśyāmathāṣṭamyāṃ praveśaṃ dehi śāṅkari | [KūPur, 1, 33 31.1]
evamastvityanujñāya devī cāntaradhīyata | [KūPur, 1, 33 31.2]
evaṃ sa bhagavān vyāso mahāyogī purātanaḥ | [KūPur, 1, 33 32.1]
jñātvā kṣetraguṇān sarvān sthitastasyātha pārśvataḥ | [KūPur, 1, 33 32.2]
evaṃ vyāsaṃ sthitaṃ jñātvā kṣetraṃ sevanti paṇḍitāḥ | [KūPur, 1, 33 33.1]
tasmāt sarvaprayatnena vārāṇasyāṃ vasennaraḥ | [KūPur, 1, 33 33.2]
sūta uvāca | [KūPur, 1, 33 34.1]
yaḥ paṭhedavimuktasya māhātmyaṃ śṛṇuyādapi | [KūPur, 1, 33 34.2]
śrāvayed vā dvijān śāntān so 'pi yāti parāṃ gatim | [KūPur, 1, 33 34.3]
śrāddhe vā daivike kārye rātrāvahani vā dvijāḥ | [KūPur, 1, 33 35.1]
nadīnāṃ caiva tīreṣu devatāyataneṣu ca | [KūPur, 1, 33 35.2]
snātvā samāhitamanā dambhamātsaryavarjitaḥ | [KūPur, 1, 33 36.1]
japedīśaṃ namaskṛtya sa yāti paramāṃ gatim | [KūPur, 1, 33 36.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge trayastriṃśo 'dhyāyaḥ | [KūPur, 1, 33 37.1]
{KūPur, 1, 34}
ṛṣaya ūcuḥ | [KūPur, 1, 34 1.1]
māhātmyamavimuktasya yathāvat tadudīritam | [KūPur, 1, 34 1.2]
idānīṃ tu prayāgasya māhātmyaṃ brūhi suvrata | [KūPur, 1, 34 1.3]
yāni tīrthāni tatraiva viśrutāni mahānti vai | [KūPur, 1, 34 2.1]
idānīṃ kathayāsmākaṃ sūta sarvārthavid bhavān | [KūPur, 1, 34 2.2]
sūta uvāca | [KūPur, 1, 34 3.1]
śṛṇudhvamṛṣayaḥ sarve vistareṇa bravīmi vaḥ | [KūPur, 1, 34 3.2]
prayāgasya ca māhātmyaṃ yatra devaḥ pitāmahaḥ | [KūPur, 1, 34 3.3]
mārkaṇḍeyena kathitaṃ kaunteyāya mahātmane | [KūPur, 1, 34 4.1]
yathā yudhiṣṭhirāyaitat tadvakṣye bhavatāmaham | [KūPur, 1, 34 4.2]
nihatya kauravān sarvān bhrātṛbhiḥ saha pārthivaḥ | [KūPur, 1, 34 5.1]
śokena mahatāviṣṭā mumoha sa yudhiṣṭhiraḥ | [KūPur, 1, 34 5.2]
acireṇātha kālena mārkaṇḍeyo mahātapāḥ | [KūPur, 1, 34 6.1]
samprāpto hāstinapuraṃ rājadvāre sa tiṣṭhati | [KūPur, 1, 34 6.2]
dvārapālo 'pi taṃ dṛṣṭvā rājñaḥ kathitavān drutam | [KūPur, 1, 34 7.1]
mārkaṇḍeyo draṣṭumicchaṃstvāmāste dvāryasau muniḥ | [KūPur, 1, 34 7.2]
tvarito dharmaputrastu dvāram etyāha tatparam | [KūPur, 1, 34 8.1]
svāgataṃ te mahāprājña svāgataṃ te mahāmune | [KūPur, 1, 34 8.2]
adya me saphalaṃ janma adya me tāritaṃ kulam | [KūPur, 1, 34 9.1]
adya me pitarastuṣṭāstvayi tuṣṭe mahāmune | [KūPur, 1, 34 9.2]
siṃhāsanamupasthāpya pādaśaucārcanādibhiḥ | [KūPur, 1, 34 10.1]
yudhiṣṭhiro mahātmeti pūjayāmāsa taṃ munim | [KūPur, 1, 34 10.2]
mārkaṇḍeyastatastuṣṭaḥ provāca sa yudhiṣṭhiram | [KūPur, 1, 34 11.1]
kimarthaṃ muhyase vidvan sarvaṃ jñātvāhamāgataḥ | [KūPur, 1, 34 11.2]
tato yudhiṣṭhiro rājā praṇamyāha mahāmunim | [KūPur, 1, 34 12.1]
kathaya tvaṃ samāsena yena mucyeta kilbiṣaiḥ | [KūPur, 1, 34 12.2]
nihatā bahavo yuddhe puṃso niraparādhinaḥ | [KūPur, 1, 34 13.1]
asmābhiḥ kauravaiḥ sārdhaṃ prasaṅgānmunipuṅgava | [KūPur, 1, 34 13.2]
yena hiṃsāsamudbhūtājjanmāntarakṛtādapi | [KūPur, 1, 34 14.1]
mucyate pātakādasmāt tad bhavān vaktumarhati | [KūPur, 1, 34 14.2]
mārkaṇḍeya uvāca | [KūPur, 1, 34 15.1]
śṛṇu rājan mahābhāga yanmāṃ pṛcchasi bhārata | [KūPur, 1, 34 15.2]
prayāgagamanaṃ śreṣṭhaṃ narāṇāṃ pāpanāśanam | [KūPur, 1, 34 15.3]
tatra devo mahādevo rudro viśvāmareśvaraḥ | [KūPur, 1, 34 16.1]
samāste bhagavān brahmā svayaṃbhūrapi daivataiḥ | [KūPur, 1, 34 16.2]
yudhiṣṭhira uvāca | [KūPur, 1, 34 17.1]
bhagavañchrotumicchāmi prayāgagamane phalam | [KūPur, 1, 34 17.2]
mṛtānāṃ kā gatistatra snātānāmapi kiṃ phalam | [KūPur, 1, 34 17.3]
ye vasanti prayāge tu brūhi teṣāṃ tu kiṃ phalam | [KūPur, 1, 34 18.1]
bhavatā viditaṃ hyetat tanme brūhi namo 'stu te | [KūPur, 1, 34 18.2]
mārkaṇḍeya uvāca | [KūPur, 1, 34 19.1]
kathayiṣyāmi te vatsa yā ceṣṭā yacca tatphalam | [KūPur, 1, 34 19.2]
purā maharṣibhiḥ samyak kathyamānaṃ mayā śrutam | [KūPur, 1, 34 19.3]
etat prajāpatikṣetraṃ triṣu lokeṣu viśrutam | [KūPur, 1, 34 20.1]
atra snātvā divaṃ yānti ye mṛtāste 'punarbhavāḥ | [KūPur, 1, 34 20.2]
tatra brahmādayo devā rakṣāṃ kurvanti saṃgatāḥ | [KūPur, 1, 34 21.1]
bahūnyanyāni tīrthāni sarvapāpāpahāni tu | [KūPur, 1, 34 21.2]
kathituṃ neha śaknomi bahuvarṣaśatairapi | [KūPur, 1, 34 22.1]
saṃkṣepeṇa pravakṣyāmi prayāgasyeha kīrtanam | [KūPur, 1, 34 22.2]
ṣaṣṭirdhanuḥ sahasrāṇi yāni rakṣanti jāhnavīm | [KūPur, 1, 34 23.1]
yamunāṃ rakṣati sadā savitā saptavāhanaḥ | [KūPur, 1, 34 23.2]
prayāge tu viśeṣeṇa svayaṃ vasati vāsavaḥ | [KūPur, 1, 34 24.1]
maṇḍalaṃ rakṣati hariḥ sarvadevaiśca saṃmitam | [KūPur, 1, 34 24.2]
nyagrodhaṃ rakṣate nityaṃ śūlapāṇirmaheśvaraḥ | [KūPur, 1, 34 25.1]
sthānaṃ rakṣanti vai devāḥ sarvapāpaharaṃ śubham | [KūPur, 1, 34 25.2]
svakarmaṇāvṛto loko naiva gacchati tatpadam | [KūPur, 1, 34 26.1]
svalpaṃ svalpataraṃ pāpaṃ yadā tasya narādhipa | [KūPur, 1, 34 26.2]
prayāgaṃ smaramāṇasya sarvamāyāti saṃkṣayam | [KūPur, 1, 34 26.3]
darśanāt tasya tīrthasya nāmasaṃkīrtanādapi | [KūPur, 1, 34 27.1]
mṛttikālambhanād vāpi naraḥ pāpāt pramucyate | [KūPur, 1, 34 27.2]
pañca kuṇḍāni rājendra yeṣāṃ madhye tu jāhnavī | [KūPur, 1, 34 28.1]
prayāgaṃ viśataḥ puṃsaḥ pāpaṃ naśyati tatkṣaṇāt | [KūPur, 1, 34 28.2]
yojanānāṃ sahasreṣu gaṅgāṃ yaḥ smarate naraḥ | [KūPur, 1, 34 29.1]
api duṣkṛtakarmāsau labhate paramāṃ gatim | [KūPur, 1, 34 29.2]
kīrtanānmucyate pāpād dṛṣṭvā bhadrāṇi paśyati | [KūPur, 1, 34 30.1]
tathopaspṛśya rājendra svargaloke mahīyate | [KūPur, 1, 34 30.2]
vyādhito yadi vā dīnaḥ kruddho vāpi bhavennaraḥ | [KūPur, 1, 34 31.1]
gaṅgāyamunamāsādya tyajet prāṇān prayatnataḥ | [KūPur, 1, 34 31.2]
dīptakāñcanavarṇābhair vimānair bhānuvarṇibhiḥ | [KūPur, 1, 34 32.1]
īpsitāṃllabhate kāmān vadanti munipuṅgavāḥ | [KūPur, 1, 34 32.2]
sarvaratnamayair divyair nānādhvajasamākulaiḥ | [KūPur, 1, 34 33.1]
varāṅganāsamākīrṇairmodate śubhalakṣaṇaḥ | [KūPur, 1, 34 33.2]
gītavāditranirghoṣaiḥ prasuptaḥ pratibudhyate | [KūPur, 1, 34 34.1]
yāvanna smarate janma tāvat svarge mahīyate | [KūPur, 1, 34 34.2]
tasmāt svargāt paribhraṣṭaḥ kṣīṇakarmā narottama | [KūPur, 1, 34 35.1]
hiraṇyaratnasampūrṇe samṛddhe jāyate kule | [KūPur, 1, 34 35.2]
tadeva smarate tīrthaṃ smaraṇāt tatra gacchati | [KūPur, 1, 34 36.1]
deśastho yadi vāraṇye videśe yadi vā gṛhe | [KūPur, 1, 34 36.2]
prayāgaṃ smaramāṇastu yastu prāṇān parityajet | [KūPur, 1, 34 37.1]
brahmalokamavāpnoti vadanti munipuṅgavāḥ | [KūPur, 1, 34 37.2]
sarvakāmaphalā vṛkṣā mahī yatra hiraṇmayī | [KūPur, 1, 34 38.1]
ṛṣayo munayaḥ siddhāstatra loke sa gacchati | [KūPur, 1, 34 38.2]
strīsahasrākule ramye mandākinyāstaṭe śubhe | [KūPur, 1, 34 39.1]
modate munibhiḥ sārdhaṃ svakṛteneha karmaṇā | [KūPur, 1, 34 39.2]
siddhacāraṇagandharvaiḥ pūjyate divi daivataiḥ | [KūPur, 1, 34 40.1]
tataḥ svargāt paribhraṣṭo jambudvīpapatirbhavet | [KūPur, 1, 34 40.2]
tataḥ śubhāni karmāṇi cintayānaḥ punaḥ punaḥ | [KūPur, 1, 34 41.1]
guṇavān vittasampanno bhavatīha na saṃśayaḥ | [KūPur, 1, 34 41.2]
karmaṇā manasā vācā satyadharmapratiṣṭhitaḥ | [KūPur, 1, 34 41.3]
gaṅgāyamunayormadhye yastu grāmaṃ pratīcchati | [KūPur, 1, 34 42.1]
suvarṇamatha muktāṃ vā tathaivānyān pratigrahān | [KūPur, 1, 34 42.2]
svakārye pitṛkārye vā devatābhyarcane 'pi vā | [KūPur, 1, 34 43.1]
niṣphalaṃ tasya tat tīrthaṃ yāvat tatphalamaśnute | [KūPur, 1, 34 43.2]
atastīrthe na gṛhṇīyāt puṇyeṣvāyataneṣu ca | [KūPur, 1, 34 44.1]
nimitteṣu ca sarveṣu apramatto dvijo bhavet | [KūPur, 1, 34 44.2]
kapilāṃ pāṭalāvarṇāṃ yastu dhenuṃ prayacchati | [KūPur, 1, 34 45.1]
svarṇaśṛṅgīṃ raupyakhurāṃ cailakaṇṭhāṃ payasvinīm | [KūPur, 1, 34 45.2]
yāvad romāṇi tasyā vai santi gātreṣu sattama | [KūPur, 1, 34 46.1]
tāvad varṣasahasrāṇi rudraloke mahīyate | [KūPur, 1, 34 46.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge catustriṃśo 'dhyāyaḥ | [KūPur, 1, 34 47.1]
{KūPur, 1, 35}
mārkaṇḍeya uvāca | [KūPur, 1, 35 1.1]
kathayiṣyāmi te vatsa tīrthayātrāvidhikramam | [KūPur, 1, 35 1.2]
ārṣeṇa tu vidhānena yathā dṛṣṭaṃ yathā śrutam | [KūPur, 1, 35 1.3]
prayāgatīrthayātrārtho yaḥ prayāti naraḥ kvacit | [KūPur, 1, 35 2.1]
balīvardaṃ samārūḍhaḥ śṛṇu tasyāpi yatphalam | [KūPur, 1, 35 2.2]
narake vasate ghore samāḥ kalpaśatāyutam | [KūPur, 1, 35 3.1]
tato nivartate ghoro gavāṃ krodho hi dāruṇaḥ | [KūPur, 1, 35 3.2]
salilaṃ ca na gṛhṇanti pitarastasya dehinaḥ | [KūPur, 1, 35 3.3]
yastu putrāṃstathā bālān snāpayet pāyayet tathā | [KūPur, 1, 35 4.1]
yathātmanā tathā sarvān dānaṃ vipreṣu dāpayet | [KūPur, 1, 35 4.2]
aiśvaryāllobhamohād vā gacched yānena yo naraḥ | [KūPur, 1, 35 5.1]
niṣphalaṃ tasya tat tīrthaṃ tasmād yānaṃ vivarjayet | [KūPur, 1, 35 5.2]
gaṅgāyamunayormadhye yastu kanyāṃ prayacchati | [KūPur, 1, 35 6.1]
ārṣeṇa tu vivāhena yathā vibhavavistaram | [KūPur, 1, 35 6.2]
na sa paśyati taṃ ghoraṃ narakaṃ tena karmaṇā | [KūPur, 1, 35 7.1]
uttarān sa kurūn gatvā modate kālamakṣayam | [KūPur, 1, 35 7.2]
vaṭamūlaṃ samāśritya yastu prāṇān parityajet | [KūPur, 1, 35 8.1]
sarvalokānatikramya rudralokaṃ sa gacchati | [KūPur, 1, 35 8.2]
tatra brahmādayo devā diśaśca sadigīśvarāḥ | [KūPur, 1, 35 9.1]
lokapālāśca siddhāśca pitaro lokasaṃmatāḥ | [KūPur, 1, 35 9.2]
sanatkumārapramukhāstathā brahmarṣayo 'pare | [KūPur, 1, 35 10.1]
nāgāḥ suparṇāḥ siddhāśca tathā nityaṃ samāsate | [KūPur, 1, 35 10.2]
hariśca bhagavānāste prajāpatipuraskṛtaḥ | [KūPur, 1, 35 10.3]
gaṅgāyamunayormadhye pṛthivyā jaghanaṃ smṛtam | [KūPur, 1, 35 11.1]
prayāgaṃ rājaśārdūla triṣu lokeṣu viśrutam | [KūPur, 1, 35 11.2]
tatrābhiṣekaṃ yaḥ kuryāt saṃgame saṃśitavrataḥ | [KūPur, 1, 35 12.1]
tulyaṃ phalam avāpnoti rājasūyāśvamedhayoḥ | [KūPur, 1, 35 12.2]
na mātṛvacanāt tāta na lokavacanādapi | [KūPur, 1, 35 13.1]
matirutkramaṇīyā te prayāgagamanaṃ prati | [KūPur, 1, 35 13.2]
daśa tīrthasahasrāṇi ṣaṣṭikoṭyastathāpare | [KūPur, 1, 35 14.1]
teṣāṃ sānnidhyamatraiva tīrthānāṃ kurunandana | [KūPur, 1, 35 14.2]
yā gatiryogayuktasya sattvasthasya manīṣiṇaḥ | [KūPur, 1, 35 15.1]
sā gatistyajataḥ prāṇān gaṅgāyamunasaṃgame | [KūPur, 1, 35 15.2]
na te jīvanti loke 'smin yatra tatra yudhiṣṭhira | [KūPur, 1, 35 16.1]
ye prayāgaṃ na samprāptāstriṣu lokeṣu viśrutam | [KūPur, 1, 35 16.2]
evaṃ dṛṣṭvā tu tat tīrthaṃ prayāgaṃ paramaṃ padam | [KūPur, 1, 35 17.1]
mucyate sarvapāpebhyaḥ śaśāṅka iva rāhuṇā | [KūPur, 1, 35 17.2]
kambalāśvatarau nāgau yamunādakṣiṇe taṭe | [KūPur, 1, 35 18.1]
tatra snātvā ca pītvā ca mucyate sarvapātakaiḥ | [KūPur, 1, 35 18.2]
tatra gatvā naraḥ sthānaṃ mahādevasya dhīmataḥ | [KūPur, 1, 35 19.1]
ātmānaṃ tārayet pūrvaṃ daśātītān daśāparān | [KūPur, 1, 35 19.2]
kṛtvābhiṣekaṃ tu naraḥ so 'śvamedhaphalaṃ labhet | [KūPur, 1, 35 20.1]
svargalokamavāpnoti yāvadāhūtasaṃplavam | [KūPur, 1, 35 20.2]
pūrvapārśve tu gaṅgāyāstrailokyakhyātimān nṛpa | [KūPur, 1, 35 21.1]
avaṭaḥ sarvasāmudraḥ pratiṣṭhānaṃ ca viśrutam | [KūPur, 1, 35 21.2]
brahmacārī jitakrodhastrirātraṃ yadi tiṣṭhati | [KūPur, 1, 35 22.1]
sarvapāpaviśuddhātmā so 'śvamedhaphalaṃ labhet | [KūPur, 1, 35 22.2]
uttareṇa pratiṣṭhānaṃ bhāgīrathyāstu savyataḥ | [KūPur, 1, 35 23.1]
haṃsaprapatanaṃ nāma tīrthaṃ trailokyaviśrutam | [KūPur, 1, 35 23.2]
aśvamedhaphalaṃ tatra smṛtamātrāt tu jāyate | [KūPur, 1, 35 24.1]
yāvaccandraśca sūryaśca tāvat svarge mahīyate | [KūPur, 1, 35 24.2]
urvaśīpuline ramye vipule haṃsapāṇḍure | [KūPur, 1, 35 25.1]
parityajati yaḥ prāṇān śṛṇu tasyāpi yat phalam | [KūPur, 1, 35 25.2]
ṣaṣṭivarṣasahasrāṇi ṣaṣṭivarṣaśatāni ca | [KūPur, 1, 35 26.1]
āste sa pitṛbhiḥ sārdhaṃ svargaloke narādhipa | [KūPur, 1, 35 26.2]
atha saṃdhyāvaṭe ramye brahmacārī jitendriyaḥ | [KūPur, 1, 35 27.1]
naraḥ śucirupāsīta brahmalokamavāpnuyāt | [KūPur, 1, 35 27.2]
koṭitīrthaṃ samāśritya yastu prāṇān parityajet | [KūPur, 1, 35 28.1]
koṭivarṣasahasrāṇi svargaloke mahīyate | [KūPur, 1, 35 28.2]
yatra gaṅgā mahābhāgā bahutīrthatapovanā | [KūPur, 1, 35 29.1]
siddhakṣetraṃ hi tajjñeyaṃ nātra kāryā vicāraṇā | [KūPur, 1, 35 29.2]
kṣitau tārayate martyān nāgāṃstārayate 'pyadhaḥ | [KūPur, 1, 35 30.1]
divi tārayate devāṃstena tripathagā smṛtā | [KūPur, 1, 35 30.2]
yāvadasthīni gaṅgāyāṃ tiṣṭhanti puruṣasya tu | [KūPur, 1, 35 31.1]
tāvad varṣasahasrāṇi svargaloke mahīyate | [KūPur, 1, 35 31.2]
tīrthānāṃ paramaṃ tīrthaṃ nadīnāṃ paramā nadī | [KūPur, 1, 35 32.1]
mokṣadā sarvabhūtānāṃ mahāpātakināmapi | [KūPur, 1, 35 32.2]
sarvatra sulabhā gaṅgā triṣu sthāneṣu durlabhā | [KūPur, 1, 35 33.1]
gaṅgādvāre prayāge ca gaṅgāsāgarasaṃgame | [KūPur, 1, 35 33.2]
sarveṣāmeva bhūtānāṃ pāpopahatacetasām | [KūPur, 1, 35 34.1]
gatimanveṣamāṇānāṃ nāsti gaṅgāsamā gatiḥ | [KūPur, 1, 35 34.2]
pavitrāṇāṃ pavitraṃ ca maṅgalānāṃ ca maṅgalam | [KūPur, 1, 35 35.1]
māheśvarāt paribhraṣṭā sarvapāpaharā śubhā | [KūPur, 1, 35 35.2]
kṛte yuge tu tīrthāni tretāyāṃ puṣkaraṃ param | [KūPur, 1, 35 36.1]
dvāpare tu kurukṣetraṃ kalau gaṅgā viśiṣyate | [KūPur, 1, 35 36.2]
gaṅgāmeva niṣeveta prayāge tu viśeṣataḥ | [KūPur, 1, 35 37.1]
nānyat kaliyugodbhūtaṃ malaṃ hantuṃ suduṣkṛtam | [KūPur, 1, 35 37.2]
akāmo vā sakāmo vā gaṅgāyāṃ yo vipadyate | [KūPur, 1, 35 38.1]
sa mṛto jāyate svarge narakaṃ ca na paśyati | [KūPur, 1, 35 38.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcatriṃśo 'dhyāyaḥ | [KūPur, 1, 35 39.1]
{KūPur, 1, 36}
mārkaṇḍeya uvāca | [KūPur, 1, 36 1.1]
ṣaṣṭistīrthasahasrāṇi ṣaṣṭistīrthaśatāni ca | [KūPur, 1, 36 1.2]
māghamāse gamiṣyanti gaṅgāyamunasaṃgamam | [KūPur, 1, 36 1.3]
gavāṃ śatasahasrasya samyag dattasya yat phalam | [KūPur, 1, 36 2.1]
prayāge māghamāse tu tryahaṃ snātasya tat phalam | [KūPur, 1, 36 2.2]
gaṅgāyamunayormadhye kārṣāgniṃ yastu sādhayet | [KūPur, 1, 36 3.1]
ahīnāṅgo 'pyarogaśca pañcendriyasamanvitaḥ | [KūPur, 1, 36 3.2]
yāvanti romakūpāṇi tasya gātreṣu mānada | [KūPur, 1, 36 4.1]
tāvad varṣasahasrāṇi svargaloke mahīyate | [KūPur, 1, 36 4.2]
tataḥ svargāt paribhraṣṭo jambūdvīpapatirbhavet | [KūPur, 1, 36 5.1]
sa bhuktvā vipulān bhogāṃstat tīrthaṃ bhajate punaḥ | [KūPur, 1, 36 5.2]
jalapraveśaṃ yaḥ kuryāt saṃgame lokaviśrute | [KūPur, 1, 36 6.1]
rāhugrasto yathā somo vimuktaḥ sarvapātakaiḥ | [KūPur, 1, 36 6.2]
somalokamavāpnoti somena saha modate | [KūPur, 1, 36 7.1]
ṣaṣṭiṃ varṣasahasrāṇi ṣaṣṭiṃ varṣaśatāni ca | [KūPur, 1, 36 7.2]
svargataḥ śakraloke 'sau munigandharvasevitaḥ | [KūPur, 1, 36 8.1]
tato bhraṣṭastu rājendra samṛddhe jāyate kule | [KūPur, 1, 36 8.2]
adhaḥśirās tvayodhārām ūrdhvapādaḥ pibennaraḥ | [KūPur, 1, 36 9.1]
śataṃ varṣasahasrāṇi svargaloke mahīyate | [KūPur, 1, 36 9.2]
tasmād bhraṣṭastu rājendra agnihotrī bhavennaraḥ | [KūPur, 1, 36 10.1]
bhuktvā tu vipulān bhogāṃstat tīrthaṃ bhajate punaḥ | [KūPur, 1, 36 10.2]
yaḥ svadehaṃ vikarted vā śakunibhyaḥ prayacchati | [KūPur, 1, 36 11.1]
vihagairupabhuktasya śṛṇu tasyāpi yatphalam | [KūPur, 1, 36 11.2]
śataṃ varṣasahasrāṇi somaloke mahīyate | [KūPur, 1, 36 12.1]
tatastasmāt paribhraṣṭo rājā bhavati dhārmikaḥ | [KūPur, 1, 36 12.2]
guṇavān rūpasampanno vidvān supriyavākyavān | [KūPur, 1, 36 13.1]
bhuktvā tu vipulān bhogāṃstat tīrthaṃ bhajate punaḥ | [KūPur, 1, 36 13.2]
uttare yamunātīre prayāgasya tu dakṣiṇe | [KūPur, 1, 36 14.1]
ṛṇapramocanaṃ nāma tīrthaṃ tu paramaṃ smṛtam | [KūPur, 1, 36 14.2]
ekarātroṣitaḥ snātvā ṛṇaistatra pramucyate | [KūPur, 1, 36 15.1]
sūryalokamavāpnoti anṛṇaśca sadā bhavet | [KūPur, 1, 36 15.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaṭtriṃśo 'dhyāyaḥ | [KūPur, 1, 36 16.1]
{KūPur, 1, 37}
mārkaṇḍeya uvāca | [KūPur, 1, 37 1.1]
tapanasya sutā devī triṣu lokeṣu viśrutā | [KūPur, 1, 37 1.2]
samāgatā mahābhāgā yamunā yatra nimnagā | [KūPur, 1, 37 1.3]
yenaiva niḥsṛtā gaṅgā tenaiva yamunā gatā | [KūPur, 1, 37 2.1]
yojanānāṃ sahasreṣu kīrtanāt pāpanāśanī | [KūPur, 1, 37 2.2]
tatra snātvā ca pītvā ca yamunāyāṃ yudhiṣṭhira | [KūPur, 1, 37 3.1]
sarvapāpavinirmuktaḥ punātyāsaptamaṃ kulam | [KūPur, 1, 37 3.2]
prāṇāṃstyajati yastatra sa yāti paramāṃ gatim | [KūPur, 1, 37 3.3]
agnitīrthamiti khyātaṃ yamunādakṣiṇe taṭe | [KūPur, 1, 37 4.1]
paścime dharmarājasya tīrthaṃ tvanarakaṃ smṛtam | [KūPur, 1, 37 4.2]
tatra snātvā divaṃ yānti ye mṛtāste 'punarbhavāḥ | [KūPur, 1, 37 4.3]
kṛṣṇapakṣe caturdaśyāṃ snātvā saṃtarpayecchuciḥ | [KūPur, 1, 37 5.1]
dharmarājaṃ mahāpāpairmucyate nātra saṃśayaḥ | [KūPur, 1, 37 5.2]
daśa tīrthasahasrāṇi triṃśatkoṭyastathāparāḥ | [KūPur, 1, 37 6.1]
prayāge saṃsthitāni syurevamāhurmanīṣiṇaḥ | [KūPur, 1, 37 6.2]
tisraḥ koṭyo 'rdhakoṭī ca tīrthānāṃ vāyurabravīt | [KūPur, 1, 37 7.1]
divi bhūmyantarikṣe ca tatsarvaṃ jāhnavī smṛtā | [KūPur, 1, 37 7.2]
yatra gaṅgā mahābhāgā sa deśastat tapovanam | [KūPur, 1, 37 8.1]
siddhikṣetraṃ tu tajjñeyaṃ gaṅgātīrasamāśritam | [KūPur, 1, 37 8.2]
yatra devo mahādevo devyā saha maheśvaraḥ | [KūPur, 1, 37 9.1]
āste vaṭeśvaro nityaṃ tat tīrthaṃ tat tapovanam | [KūPur, 1, 37 9.2]
idaṃ satyaṃ dvijātīnāṃ sādhūnāmātmajasya ca | [KūPur, 1, 37 10.1]
suhṛdāṃ ca japet karṇe śiṣyasyānugatasya tu | [KūPur, 1, 37 10.2]
idaṃ dhanyamidaṃ svargyamidaṃ medhyamidaṃ sukham | [KūPur, 1, 37 11.1]
idaṃ puṇyamidaṃ ramyaṃ pāvanaṃ dharmyamuttamam | [KūPur, 1, 37 11.2]
maharṣīṇāmidaṃ guhyaṃ sarvapāpapramocanam | [KūPur, 1, 37 12.1]
atrādhītya dvijo 'dhyāyaṃ nirmalatvamavāpnuyāt | [KūPur, 1, 37 12.2]
yaścedaṃ śṛṇuyānnityaṃ tīrthaṃ puṇyaṃ sadā śuciḥ | [KūPur, 1, 37 13.1]
jātismaratvaṃ labhate nākapṛṣṭhe ca modate | [KūPur, 1, 37 13.2]
prāpyante tāni tīrthāni sadbhiḥ śiṣṭānudarśibhiḥ | [KūPur, 1, 37 14.1]
snāhi tīrtheṣu kauravya na ca vakramatirbhava | [KūPur, 1, 37 14.2]
evamuktvā sa bhagavān mārkaṇḍeyo mahāmuniḥ | [KūPur, 1, 37 15.1]
tīrthāni kathayāmāsa pṛthivyāṃ yāni kānicit | [KūPur, 1, 37 15.2]
bhūsamudrādisaṃsthānaṃ pramāṇaṃ jyotiṣāṃ sthitam | [KūPur, 1, 37 16.1]
pṛṣṭaḥ provāca sakalamuktvātha prayayau muniḥ | [KūPur, 1, 37 16.2]
ya idaṃ kalyamutthāya paṭhate 'tha śṛṇoti vā | [KūPur, 1, 37 17.1]
mucyate sarvapāpebhyo rudralokaṃ sa gacchati | [KūPur, 1, 37 17.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptatriṃśo 'dhyāyaḥ | [KūPur, 1, 37 18.1]
{KūPur, 1, 38}
śrīkūrma uvāca | [KūPur, 1, 38 1.1]
evamuktāstu munayo naimiṣīyā mahāmatim | [KūPur, 1, 38 1.2]
papracchuruttaraṃ sūtaṃ pṛthivyādivinirṇayam | [KūPur, 1, 38 1.3]
ṛṣaya ūcuḥ | [KūPur, 1, 38 2.1]
kathito bhavatā sūta sargaḥ svayaṃbhuvaḥ śubhaḥ | [KūPur, 1, 38 2.2]
idānīṃ śrotumicchāmastrilokasyāsya maṇḍalam | [KūPur, 1, 38 2.3]
yāvantaḥ sāgarā dvīpāstathā varṣāṇi parvatāḥ | [KūPur, 1, 38 3.1]
vanāni saritaḥ sūryagrahāṇāṃ sthitireva ca | [KūPur, 1, 38 3.2]
yadādhāramidaṃ kṛtsnaṃ yeṣāṃ pṛthvī purā tviyam | [KūPur, 1, 38 4.1]
nṛpāṇāṃ tatsamāsena sūta vaktumihārhasi | [KūPur, 1, 38 4.2]
sūta uvāca | [KūPur, 1, 38 5.1]
vakṣye devādidevāya viṣṇave prabhaviṣṇave | [KūPur, 1, 38 5.2]
namaskṛtvāprameyāya yaduktaṃ tena dhīmatā | [KūPur, 1, 38 5.3]
svāyaṃbhuvasya tu manoḥ prāgukto yaḥ priyavrataḥ | [KūPur, 1, 38 6.1]
putrastasyābhavan putrāḥ prajāpatisamā daśa | [KūPur, 1, 38 6.2]
agnīdhraścāgnibāhuśca vapuṣmān dyutimāṃstathā | [KūPur, 1, 38 7.1]
medhā medhātithirhavyaḥ savanaḥ putra eva ca | [KūPur, 1, 38 7.2]
jyotiṣmān daśamasteṣāṃ mahābalaparākramaḥ | [KūPur, 1, 38 8.1]
dhārmiko dānanirataḥ sarvabhūtānukampakaḥ | [KūPur, 1, 38 8.2]
medhāgnibāhuputrāstu trayo yogaparāyaṇāḥ | [KūPur, 1, 38 9.1]
jātismarā mahābhāgā na rājye dadhire matim | [KūPur, 1, 38 9.2]
priyavrato 'bhyaṣiñcad vai saptadvīpeṣu sapta tān | [KūPur, 1, 38 10.1]
jambudvīpeśvaraṃ putramagnīdhramakaronnṛpaḥ | [KūPur, 1, 38 10.2]
plakṣadvīpeśvaraścaiva tena medhātithiḥ kṛtaḥ | [KūPur, 1, 38 11.1]
śālmaleśaṃ vapuṣmantaṃ narendramabhiṣiktavān | [KūPur, 1, 38 11.2]
jyotiṣmantaṃ kuśadvīpe rājānaṃ kṛtavān prabhuḥ | [KūPur, 1, 38 12.1]
dyutimantaṃ ca rājānaṃ krauñcadvīpe samādiśat | [KūPur, 1, 38 12.2]
śākadvīpeśvaraṃ cāpi havyaṃ cakre priyavrataḥ | [KūPur, 1, 38 13.1]
puṣkarādhipatiṃ cakre savanaṃ ca prajāpatiḥ | [KūPur, 1, 38 13.2]
puṣkare savanasyāpi mahāvītaḥ suto 'bhavat | [KūPur, 1, 38 14.1]
dhātakiścaiva dvāvetau putrau putravatāṃ varau | [KūPur, 1, 38 14.2]
mahāvītaṃ smṛtaṃ varṣaṃ tasya nāmnā mahātmanaḥ | [KūPur, 1, 38 15.1]
nāmnā tu dhātakeścāpi dhātakīkhaṇḍamucyate | [KūPur, 1, 38 15.2]
śākadvīpeśvarasyātha havyasyāpyabhavan sutāḥ | [KūPur, 1, 38 16.1]
jaladaśca kumāraśca sukumāro maṇīcakaḥ | [KūPur, 1, 38 16.2]
kusumottaro 'tha modākiḥ saptamaḥ syānmahādrumaḥ | [KūPur, 1, 38 16.3]
jaladaṃ jaladasyātha varṣaṃ prathamamucyate | [KūPur, 1, 38 17.1]
kumārasya tu kaumāraṃ tṛtīyaṃ sukumārakam | [KūPur, 1, 38 17.2]
maṇīcakaṃ caturthaṃ tu pañcamaṃ kusumottaram | [KūPur, 1, 38 18.1]
modākaṃ ṣaṣṭhamityuktaṃ saptamaṃ tu mahādrumam | [KūPur, 1, 38 18.2]
krauñcadvīpeśvarasyāpi sutā dyutimato 'bhavan | [KūPur, 1, 38 19.1]
kuśalaḥ prathamasteṣāṃ dvitīyastu manoharaḥ | [KūPur, 1, 38 19.2]
uṣṇastṛtīyaḥ samproktaścaturthaḥ pravaraḥ smṛtaḥ | [KūPur, 1, 38 20.1]
andhakāro muniścaiva dundubhiścaiva saptamaḥ | [KūPur, 1, 38 20.2]
teṣāṃ svanāmabhirdeśāḥ krauñcadvīpāśrayāḥ śubhāḥ | [KūPur, 1, 38 20.3]
jyotiṣmataḥ kuśadvīpe saptaivāsan mahaujasaḥ | [KūPur, 1, 38 21.1]
udbhedo veṇumāṃścaivāśvaratho lambano dhṛtiḥ | [KūPur, 1, 38 21.2]
ṣaṣṭhaḥ prabhākaraścāpi saptamaḥ kapilaḥ smṛtaḥ | [KūPur, 1, 38 21.3]
svanāmacihnitānyatra tathā varṣāṇi suvratāḥ | [KūPur, 1, 38 22.1]
jñeyāni sapta tānyeṣu dvīpeṣvevaṃ na yo mataḥ | [KūPur, 1, 38 22.2]
śālmaladvīpanāthasya sutāścāsan vapuṣmataḥ | [KūPur, 1, 38 23.1]
śvetaśca haritaścaiva jīmūto rohitastathā | [KūPur, 1, 38 23.2]
vaidyuto mānasaścaiva saptamaḥ suprabho mataḥ | [KūPur, 1, 38 23.3]
plakṣadvīpeśvarasyāpi sapta medhātitheḥ sutāḥ | [KūPur, 1, 38 24.1]
jyeṣṭhaḥ śāntabhayasteṣāṃ śiśiraśca sukhodayaḥ | [KūPur, 1, 38 24.2]
ānandaśca śivaścaiva kṣemakaśca dhruvastathā | [KūPur, 1, 38 24.3]
plakṣadvīpādiṣu jñeyaḥ śākadvīpāntikeṣu vai | [KūPur, 1, 38 25.1]
varṇāśramavibhāgena svadharmo muktaye dvijāḥ | [KūPur, 1, 38 25.2]
jambudvīpeśvarasyāpi putrāstvāsan mahābalāḥ | [KūPur, 1, 38 26.1]
agnīdhrasya dvijaśreṣṭhāstannāmāni nibodhata | [KūPur, 1, 38 26.2]
nābhiḥ kiṃpuruṣaścaiva tathā haririlāvṛtaḥ | [KūPur, 1, 38 27.1]
ramyo hiraṇvāṃśca kururbhadrāśvaḥ ketumālakaḥ | [KūPur, 1, 38 27.2]
jambudvīpeśvaro rājā sa cāgnīdhro mahāmatiḥ | [KūPur, 1, 38 28.1]
vibhajya navadhā tebhyo yathānyāyaṃ dadau punaḥ | [KūPur, 1, 38 28.2]
nābhestu dakṣiṇaṃ varṣaṃ himāhvaṃ pradadau punaḥ | [KūPur, 1, 38 29.1]
hemakūṭaṃ tato varṣaṃ dadau kiṃpuruṣāya tu | [KūPur, 1, 38 29.2]
tṛtīyaṃ naiṣadhaṃ varṣaṃ haraye dattavān pitā | [KūPur, 1, 38 30.1]
ilāvṛtāya pradadau merumadhyamilāvṛtam | [KūPur, 1, 38 30.2]
nīlācalāśritaṃ varṣaṃ ramyāya pradadau pitā | [KūPur, 1, 38 31.1]
śvetaṃ yaduttaraṃ varṣaṃ pitrā dattaṃ hiraṇvate | [KūPur, 1, 38 31.2]
yaduttaraṃ śṛṅgavato varṣaṃ tat kurave dadau | [KūPur, 1, 38 32.1]
meroḥ pūrveṇa yad varṣaṃ bhadrāśvāya nyavedayat | [KūPur, 1, 38 32.2]
gandhamādanavarṣaṃ tu ketumālāya dattavān | [KūPur, 1, 38 32.3]
varṣeṣveteṣu tān putrānabhiṣicya narādhipaḥ | [KūPur, 1, 38 33.1]
saṃsārakaṣṭatāṃ jñātvā tapastepe vanaṃ gataḥ | [KūPur, 1, 38 33.2]
himāhvayaṃ tu yasyaitannābherāsīnmahātmanaḥ | [KūPur, 1, 38 34.1]
tasyarṣabho 'bhavat putro marudevyāṃ mahādyutiḥ | [KūPur, 1, 38 34.2]
ṛṣabhād bharato jajñe vīraḥ putraśatāgrajaḥ | [KūPur, 1, 38 35.1]
so 'bhiṣicyarṣabhaḥ putraṃ bharataṃ pṛthivīpatiḥ | [KūPur, 1, 38 35.2]
vānaprasthāśramaṃ gatvā tapastepe yathāvidhi | [KūPur, 1, 38 35.3]
tapasā karṣito 'tyarthaṃ kṛśo dhamanisaṃtataḥ | [KūPur, 1, 38 36.1]
jñānayogarato bhūtvā mahāpāśupato 'bhavat | [KūPur, 1, 38 36.2]
sumatirbharatasyābhūt putraḥ paramadhārmikaḥ | [KūPur, 1, 38 37.1]
sumates taijasas tasmād indradyumno vyajāyata | [KūPur, 1, 38 37.2]
parameṣṭhī sutastasmāt pratīhārastadanvayaḥ | [KūPur, 1, 38 38.1]
pratiharteti vikhyāta utpannastasya cātmajaḥ | [KūPur, 1, 38 38.2]
bhavastasmādathodgīthaḥ prastāvastatsuto 'bhavat | [KūPur, 1, 38 39.1]
pṛthustatas tato rakto raktasyāpi gayaḥ sutaḥ | [KūPur, 1, 38 39.2]
naro gayasya tanayastasya putro virāḍabhūt | [KūPur, 1, 38 40.1]
tasya putro mahāvīryo dhīmāṃstasmādajāyata | [KūPur, 1, 38 40.2]
mahānto 'pi tataścābhūd bhauvanastatsuto 'bhavat | [KūPur, 1, 38 41.1]
tvaṣṭā tvaṣṭuśca virajo rajastasyāpyabhūt sutaḥ | [KūPur, 1, 38 41.2]
śatajid rajasastasya jajñe putraśataṃ dvijāḥ | [KūPur, 1, 38 42.1]
teṣāṃ pradhāno balavān viśvajyotiriti smṛtaḥ | [KūPur, 1, 38 42.2]
ārādhya devaṃ brahmāṇaṃ kṣemakaṃ nāma pārthivam | [KūPur, 1, 38 43.1]
asūta putraṃ dharmajñaṃ mahābāhumarindamam | [KūPur, 1, 38 43.2]
ete purastād rājāno mahāsattvā mahaujasaḥ | [KūPur, 1, 38 44.1]
eṣāṃ vaṃśaprasūtaiśca bhukteyaṃ pṛthivī purā | [KūPur, 1, 38 44.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭātriṃśo 'dhyāyaḥ | [KūPur, 1, 38 45.1]
{KūPur, 1, 39}
sūta uvāca | [KūPur, 1, 39 1.1]
ataḥ paraṃ pravakṣyāmi saṃkṣepeṇa dvijottamāḥ | [KūPur, 1, 39 1.2]
trailokyasyāsya mānaṃ vo na śakyaṃ vistareṇa tu | [KūPur, 1, 39 1.3]
bhūrloko 'tha bhuvarlokaḥ svarloko 'tha mahastataḥ | [KūPur, 1, 39 2.1]
janastapaśca satyaṃ ca lokāstvaṇḍodbhavā matāḥ | [KūPur, 1, 39 2.2]
sūryācandramasoryāvat kiraṇairavabhāsate | [KūPur, 1, 39 3.1]
tāvad bhūrloka ākhyātaḥ purāṇe dvijapuṅgavāḥ | [KūPur, 1, 39 3.2]
yāvatpramāṇo bhūrloko vistarāt parimaṇḍalāt | [KūPur, 1, 39 4.1]
bhuvarloko 'pi tāvānsyānmaṇḍalād bhāskarasya tu | [KūPur, 1, 39 4.2]
ūrdhvaṃ yanmaṇḍalād vyoma dhruvo yāvad vyavasthitaḥ | [KūPur, 1, 39 5.1]
svarlokaḥ sa samākhyātastatra vāyostu nemayaḥ | [KūPur, 1, 39 5.2]
āvahaḥ pravahaścaiva tathaivānuvahaḥ paraḥ | [KūPur, 1, 39 6.1]
saṃvaho vivahaścātha tadūrdhvaṃ syāt parāvahaḥ | [KūPur, 1, 39 6.2]
tathā parivahaścordhvaṃ vāyorvai sapta nemayaḥ | [KūPur, 1, 39 7.1]
bhūmeryojanalakṣe tu bhānorvai maṇḍalaṃ sthitam | [KūPur, 1, 39 7.2]
lakṣe divākarasyāpi maṇḍalaṃ śaśinaḥ smṛtam | [KūPur, 1, 39 8.1]
nakṣatramaṇḍalaṃ kṛtsnaṃ tallakṣeṇa prakāśate | [KūPur, 1, 39 8.2]
dve lakṣe hyuttare viprā budho nakṣatramaṇḍalāt | [KūPur, 1, 39 9.1]
tāvatpramāṇabhāge tu budhasyāpyuśanāḥ sthitaḥ | [KūPur, 1, 39 9.2]
aṅgārako 'pi śukrasya tatpramāṇo vyavasthitaḥ | [KūPur, 1, 39 10.1]
lakṣadvayena bhaumasya sthito devapurohitaḥ | [KūPur, 1, 39 10.2]
saurir dvilakṣeṇa guror grahāṇāmatha maṇḍalam | [KūPur, 1, 39 11.1]
saptarṣimaṇḍalaṃ tasmāllakṣamātre prakāśate | [KūPur, 1, 39 11.2]
ṛṣīṇāṃ maṇḍalādūrdhvaṃ lakṣamātre sthito dhruvaḥ | [KūPur, 1, 39 12.1]
meḍhībhūtaḥ samastasya jyotiścakrasya vai dhruvaḥ | [KūPur, 1, 39 12.2]
tatra dharmaḥ sa bhagavān viṣṇurnārāyaṇaḥ sthitaḥ | [KūPur, 1, 39 12.3]
navayojanasāhasro viṣkambhaḥ savituḥ smṛtaḥ | [KūPur, 1, 39 13.1]
triguṇastasya vistāro maṇḍalasya pramāṇataḥ | [KūPur, 1, 39 13.2]
dviguṇastasya vistārād vistāraḥ śaśinaḥ smṛtaḥ | [KūPur, 1, 39 14.1]
tulyastayostu svarbhānurbhūtvādhastāt prasarpati | [KūPur, 1, 39 14.2]
uddhṛtya pṛthivīcchāyāṃ nirmito maṇḍalākṛtiḥ | [KūPur, 1, 39 15.1]
svarbhānostu bṛhat sthānaṃ tṛtīyaṃ yat tamomayam | [KūPur, 1, 39 15.2]
candrasya ṣoḍaśo bhāgo bhārgavasya vidhīyate | [KūPur, 1, 39 16.1]
bhārgavāt pādahīnastu vijñeyo vai bṛhaspatiḥ | [KūPur, 1, 39 16.2]
bṛhaspateḥ pādahīnau vakrasaurāvubhau smṛtau | [KūPur, 1, 39 17.1]
vistārānmaṇḍalāccaiva pādahīnastayorbudhaḥ | [KūPur, 1, 39 17.2]
tārānakṣatrarūpāṇi vapuṣmantīha yāni vai | [KūPur, 1, 39 18.1]
budhena tāni tulyāni vistārānmaṇḍalāt tathā | [KūPur, 1, 39 18.2]
tārānakṣatrarūpāṇi hīnāni tu parasparāt | [KūPur, 1, 39 19.1]
śatāni pañca catvāri trīṇi dve caiva yojane | [KūPur, 1, 39 19.2]
sarvāvaranikṛṣṭāni tārakāmaṇḍalāni tu | [KūPur, 1, 39 20.1]
yojanānyardhamātrāṇi tebhyo hrasvaṃ na vidyate | [KūPur, 1, 39 20.2]
upariṣṭāt trayasteṣāṃ grahā ye dūrasarpiṇaḥ | [KūPur, 1, 39 21.1]
sauro 'ṅgirāśca vakraśca jñeyā mandavicāriṇaḥ | [KūPur, 1, 39 21.2]
tebhyo 'dhastācca catvāraḥ punaranye mahāgrahāḥ | [KūPur, 1, 39 22.1]
sūryaḥ somo budhaścaiva bhārgavaścaiva śīghragāḥ | [KūPur, 1, 39 22.2]
dakṣiṇāyanamārgastho yadā carati raśmimān | [KūPur, 1, 39 23.1]
tadā sarvagrahāṇāṃ sa sūryo 'dhastāt prasarpati | [KūPur, 1, 39 23.2]
vistīrṇaṃ maṇḍalaṃ kṛtvā tasyordhvaṃ carate śaśī | [KūPur, 1, 39 24.1]
nakṣatramaṇḍalaṃ kṛtsnaṃ somādūrdhvaṃ prasarpati | [KūPur, 1, 39 24.2]
nakṣatrebhyo budhaścordhvaṃ budhādūrdhvaṃ tu bhārgavaḥ | [KūPur, 1, 39 25.1]
vakrastu bhārgavādūrdhvaṃ vakrādūrdhvaṃ bṛhaspatiḥ | [KūPur, 1, 39 25.2]
tasmācchanaiścaro 'pyūrdhvaṃ tasmāt saptarṣimaṇḍalam | [KūPur, 1, 39 26.1]
ṛṣīṇāṃ caiva saptānāṃ dhruvaścordhvaṃ vyavasthitaḥ | [KūPur, 1, 39 26.2]
yojanānāṃ sahasrāṇi bhāskarasya ratho nava | [KūPur, 1, 39 27.1]
īṣādaṇḍastathaiva syād dviguṇo dvijasattamāḥ | [KūPur, 1, 39 27.2]
sārdhakoṭistathā sapta niyutānyadhikāni tu | [KūPur, 1, 39 28.1]
yojanānāṃ tu tasyākṣastatra cakraṃ pratiṣṭhitam | [KūPur, 1, 39 28.2]
trinābhimati pañcāre ṣaṇneminy akṣayātmake | [KūPur, 1, 39 29.1]
saṃvatsaramaye kṛtsnaṃ kālacakraṃ pratiṣṭhitam | [KūPur, 1, 39 29.2]
catvāriṃśat sahasrāṇi dvitīyo 'kṣo vivasvataḥ | [KūPur, 1, 39 30.1]
pañcānyāni tu sārdhāni syandanasya dvijottamāḥ | [KūPur, 1, 39 30.2]
akṣapramāṇamubhayoḥ pramāṇaṃ tadyugārdhayoḥ | [KūPur, 1, 39 31.1]
hrasvo 'kṣastadyugārdhena dhruvādhāre rathasya tu | [KūPur, 1, 39 31.2]
dvitīye 'kṣe tu taccakraṃ saṃsthitaṃ mānasācale | [KūPur, 1, 39 32.1]
hayāśca sapta chandāṃsi tannāmāni nibodhata | [KūPur, 1, 39 32.2]
gāyatrī ca bṛhatyuṣṇik jagatī paṅktireva ca | [KūPur, 1, 39 33.1]
anaṣṭup triṣṭubityuktāśchandāṃsi harayo hareḥ | [KūPur, 1, 39 33.2]
mānasopari māhendrī prācyāṃ diśi mahāpurī | [KūPur, 1, 39 34.1]
dakṣiṇena yamasyātha varuṇasya tu paścime | [KūPur, 1, 39 34.2]
uttareṇa tu somasya tannāmāni nibodhata | [KūPur, 1, 39 35.1]
amarāvatī saṃyamanī sukhā caiva vibhā kramāt | [KūPur, 1, 39 35.2]
kāṣṭhāṃ gato dakṣiṇataḥ kṣipteṣuriva sarpati | [KūPur, 1, 39 36.1]
jyotiṣāṃ cakramādāya devadevaḥ prajāpatiḥ | [KūPur, 1, 39 36.2]
divasasya ravirmadhye sarvakālaṃ vyavasthitaḥ | [KūPur, 1, 39 37.1]
saptadvīpeṣu viprendrā niśāmadhyasya saṃmukham | [KūPur, 1, 39 37.2]
udayāstamane caiva sarvakālaṃ tu saṃmukhe | [KūPur, 1, 39 38.1]
aśeṣāsu diśāsveva tathaiva vidiśāsu ca | [KūPur, 1, 39 38.2]
kulālacakraparyanto bhramanneṣa yatheśvaraḥ | [KūPur, 1, 39 39.1]
karotyahastathā rātriṃ vimuñcan medinīṃ dvijāḥ | [KūPur, 1, 39 39.2]
divākarakarairetat pūritaṃ bhuvanatrayam | [KūPur, 1, 39 40.1]
trailokyaṃ kathitaṃ sadbhirlokānāṃ munipuṅgavāḥ | [KūPur, 1, 39 40.2]
ādityamūlamakhilaṃ trilokaṃ nātra saṃśayaḥ | [KūPur, 1, 39 41.1]
bhavatyasmāt jagat kṛtsnaṃ sadevāsuramānuṣam | [KūPur, 1, 39 41.2]
rudrendropendracandrāṇāṃ viprendrāṇāṃ divaukasām | [KūPur, 1, 39 42.1]
dyutirdyutimatāṃ kṛtsnaṃ yattejaḥ sārvalaukikam | [KūPur, 1, 39 42.2]
sarvātmā sarvalokeśo mahādevaḥ prajāpatiḥ | [KūPur, 1, 39 43.1]
sūrya eva trilokasya mūlaṃ paramadaivatam | [KūPur, 1, 39 43.2]
dvādaśānye tathādityā devāste ye 'dhikāriṇaḥ | [KūPur, 1, 39 44.1]
nirvahanti padaṃ tasya tadaṃśā viṣṇumūrtayaḥ | [KūPur, 1, 39 44.2]
sarve namasyanti sahasrabhānuṃ gandharvadevoragakinnarādyāḥ | [KūPur, 1, 39 45.1]
yajanti yajñairvividhairdvijendrāśchandomayaṃ brahmamayaṃ purāṇam | [KūPur, 1, 39 45.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonacatvāriṃśo 'dhyāyaḥ | [KūPur, 1, 39 46.1]
{KūPur, 1, 40}
sūta uvāca | [KūPur, 1, 40 1.1]
sa ratho 'dhiṣṭhito devairādityairvasubhistathā | [KūPur, 1, 40 1.2]
gandharvairapsarobhiśca grāmaṇīsarparākṣasaiḥ | [KūPur, 1, 40 1.3]
dhātāryamātha mitraśca varuṇaḥ śakra eva ca | [KūPur, 1, 40 2.1]
vivasvānatha pūṣā ca parjanyaścāṃśureva ca | [KūPur, 1, 40 2.2]
bhagastvaṣṭā ca viṣṇuśca dvādaśaite divākarāḥ | [KūPur, 1, 40 3.1]
āpyāyanti vai bhānuṃ vasantādiṣu vai kramāt | [KūPur, 1, 40 3.2]
pulastyaḥ pulahaścātrirvasiṣṭhaścāṅgirā bhṛguḥ | [KūPur, 1, 40 4.1]
bharadvājo gautamaśca kaśyapaḥ kratureva ca | [KūPur, 1, 40 4.2]
jamadagniḥ kauśikaśca munayo brahmavādinaḥ | [KūPur, 1, 40 5.1]
stuvanti devaṃ vividhaiśchandobhiste yathākramam | [KūPur, 1, 40 5.2]
rathakṛcca rathaujāśca rathacitraḥ subāhukaḥ | [KūPur, 1, 40 6.1]
rathasvano 'tha varuṇaḥ suṣeṇaḥ senajit tathā | [KūPur, 1, 40 6.2]
tārkṣyaścāriṣṭanemiśca rathajit satyajit tathā | [KūPur, 1, 40 7.1]
grāmaṇyo devadevasya kurvate 'bhīśusaṃgraham | [KūPur, 1, 40 7.2]
atha hetiḥ prahetiśca pauruṣeyo vadhastathā | [KūPur, 1, 40 8.1]
sarpo vyāghrastathāpaśca vāto vidyud divākaraḥ | [KūPur, 1, 40 8.2]
brahmopetaśca viprendrā yajñopetastathaiva ca | [KūPur, 1, 40 9.1]
rākṣasapravarā hyete prayānti purataḥ kramāt | [KūPur, 1, 40 9.2]
vāsukiḥ kaṅkanīraśca takṣakaḥ sarpapuṅgavaḥ | [KūPur, 1, 40 10.1]
elāpatraḥ śaṅkhapālastathairāvatasaṃjñitaḥ | [KūPur, 1, 40 10.2]
dhanañjayo mahāpadmastathā karkoṭako dvijāḥ | [KūPur, 1, 40 11.1]
kambalāśvataraścaiva vahantyenaṃ yathākramam | [KūPur, 1, 40 11.2]
tumbururnārado hāhā hūhūrviśvāvasustathā | [KūPur, 1, 40 12.1]
ugraseno vasurucirarvāvasurathāparaḥ | [KūPur, 1, 40 12.2]
citrasenastathorṇāyurdhṛtarāṣṭro dvijottamāḥ | [KūPur, 1, 40 13.1]
sūryavarcā dvādaśaite gandharvā gāyatāṃ varāḥ | [KūPur, 1, 40 13.2]
gāyanti vividhairgānairbhānuṃ ṣaḍjādibhiḥ kramāt | [KūPur, 1, 40 13.3]
kratusthalāpsarovaryā tathānyā puñjikasthalā | [KūPur, 1, 40 14.1]
menakā sahajanyā ca pramlocā ca dvijottamāḥ | [KūPur, 1, 40 14.2]
anumlocā ghṛtācī ca viśvācī corvaśī tathā | [KūPur, 1, 40 15.1]
anyā ca pūrvacittiḥ syādanyā caiva tilottamā | [KūPur, 1, 40 15.2]
tāṇḍavairvividhairenaṃ vasantādiṣu vai kramāt | [KūPur, 1, 40 16.1]
toṣayanti mahādevaṃ bhānumātmānamavyayam | [KūPur, 1, 40 16.2]
evaṃ devā vasantyarke dvau dvau māsau krameṇa tu | [KūPur, 1, 40 17.1]
sūryamāpyāyayantyete tejasā tejasāṃ nidhim | [KūPur, 1, 40 17.2]
grathitaiḥ svairvacobhistu stuvanti munayo ravim | [KūPur, 1, 40 18.1]
gandharvāpsarasaścainaṃ nṛtyageyairupāsate | [KūPur, 1, 40 18.2]
grāmaṇīyakṣabhūtāni kurvate 'bhīṣusaṃgraham | [KūPur, 1, 40 19.1]
sarpā vahanti deveśaṃ yātudhānāḥ prayānti ca | [KūPur, 1, 40 19.2]
vālakhilyā nayantyastaṃ parivāryodayād ravim | [KūPur, 1, 40 20.1]
ete tapanti varṣanti bhānti vānti sṛjanti ca | [KūPur, 1, 40 20.2]
bhūtānāmaśubhaṃ karma vyapohantīha kīrtitāḥ | [KūPur, 1, 40 20.3]
ete sahaiva sūryeṇa bhramanti divi sānugāḥ | [KūPur, 1, 40 21.1]
vimāne ca sthito nityaṃ kāmage vātaraṃhasi | [KūPur, 1, 40 21.2]
varṣantaśca tapantaśca hlādayantaśca vai prajāḥ | [KūPur, 1, 40 22.1]
gopayantīha bhūtāni sarvāṇīhāyugakṣayāt | [KūPur, 1, 40 22.2]
eteṣāmeva devānāṃ yathāvīryaṃ yathātapaḥ | [KūPur, 1, 40 23.1]
yathāyogaṃ yathāsattvaṃ sa eṣa tapati prabhuḥ | [KūPur, 1, 40 23.2]
ahorātravyavasthānakāraṇaṃ sa prajāpatiḥ | [KūPur, 1, 40 24.1]
pitṛdevamanuṣyādīn sa sadāpyāyayed raviḥ | [KūPur, 1, 40 24.2]
tatra devo mahādevo bhāsvān sākṣānmaheśvaraḥ | [KūPur, 1, 40 25.1]
bhāsate vedaviduṣāṃ nīlagrīvaḥ sanātanaḥ | [KūPur, 1, 40 25.2]
sa eṣa devo bhagavān parameṣṭhī prajāpatiḥ | [KūPur, 1, 40 26.1]
sthānaṃ tad vidurādityaṃ vedajñā vedavigraham | [KūPur, 1, 40 26.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge catvāriṃśo 'dhyāyaḥ | [KūPur, 1, 40 27.1]
{KūPur, 1, 41}
sūta uvāca | [KūPur, 1, 41 1.1]
evameṣa mahādevo devadevaḥ pitāmahaḥ | [KūPur, 1, 41 1.2]
karoti niyataṃ kālaṃ kālātmā hyaiśvarī tanuḥ | [KūPur, 1, 41 1.3]
tasya ye raśmayo viprāḥ sarvalokapradīpakāḥ | [KūPur, 1, 41 2.1]
teṣāṃ śreṣṭhāḥ punaḥ sapta raśmayo grahayonayaḥ | [KūPur, 1, 41 2.2]
suṣumno harikeśaśca viśvakarmā tathaiva ca | [KūPur, 1, 41 3.1]
viśvavyacāḥ punaścānyaḥ saṃyadvasurataḥ paraḥ | [KūPur, 1, 41 3.2]
arvāvasuriti khyātaḥ svarāḍanyaḥ prakīrtitaḥ | [KūPur, 1, 41 4.1]
suṣumnaḥ sūryaraśmistu puṣṇāti śiśiradyutim | [KūPur, 1, 41 4.2]
tiryagūrdhvapracāro 'sau suṣumnaḥ paripaṭhyate | [KūPur, 1, 41 5.1]
harikeśastu yaḥ prokto raśmirnakṣatrapoṣakaḥ | [KūPur, 1, 41 5.2]
viśvakarmā tathā raśmirbudhaṃ puṣṇāti sarvadā | [KūPur, 1, 41 6.1]
viśvavyacāstu yo raśmiḥ śukraṃ puṣṇāti nityadā | [KūPur, 1, 41 6.2]
saṃyadvasuriti khyātaḥ sa puṣṇāti ca lohitam | [KūPur, 1, 41 7.1]
bṛhaspatiṃ prapuṣṇāti raśmirarvāvasuḥ prabhoḥ | [KūPur, 1, 41 7.2]
śanaiścaraṃ prapuṣṇāti saptamastu surāṭ tathā | [KūPur, 1, 41 7.3]
evaṃ sūryaprabhāvena sarvā nakṣatratārakāḥ | [KūPur, 1, 41 8.1]
vardhante vardhitā nityaṃ nityamāpyāyayanti ca | [KūPur, 1, 41 8.2]
divyānāṃ pārthivānāṃ ca naiśānāṃ caiva sarvaśaḥ | [KūPur, 1, 41 9.1]
ādānānnityamādityastejasāṃ tamasāṃ prabhuḥ | [KūPur, 1, 41 9.2]
ādatte sa tu nāḍīnāṃ sahasreṇa samantataḥ | [KūPur, 1, 41 10.1]
nādeyāṃścaiva sāmudrān kūpyāṃścaiva sahasradṛk | [KūPur, 1, 41 10.2]
sthāvarāñjaṅgamāṃścaiva yacca kulyādikaṃ payaḥ | [KūPur, 1, 41 10.3]
tasya raśmisahasraṃ tacchītavarṣoṣṇanisravam | [KūPur, 1, 41 11.1]
tāsāṃ catuḥ śataṃ nāḍyo varṣante citramūrtayaḥ | [KūPur, 1, 41 11.2]
vandanāścaiva yājyāśca ketanā bhūtanāstathā | [KūPur, 1, 41 12.1]
amṛtā nāma tāḥ sarvā raśmayo vṛṣṭisarjanāḥ | [KūPur, 1, 41 12.2]
himodvāhāśca tā nāḍyo raśmayastriśataṃ punaḥ | [KūPur, 1, 41 13.1]
raśmyo meṣyaśca pauṣyaśca hlādinyo himasarjanāḥ | [KūPur, 1, 41 13.2]
candrāstā nāmataḥ sarvāḥ pītābhāḥ syurgabhastayaḥ | [KūPur, 1, 41 13.3]
śukrāśca kakubhaścaiva gāvo viśvabhṛtastathā | [KūPur, 1, 41 14.1]
śukrāstā nāmataḥ sarvāstrividhā gharmasarjanāḥ | [KūPur, 1, 41 14.2]
samaṃ bibharti tābhiḥ sa manuṣyapitṛdevatāḥ | [KūPur, 1, 41 15.1]
manuṣyānauṣadheneha svadhayā ca pitṝnapi | [KūPur, 1, 41 15.2]
amṛtena surān sarvāṃstribhistrīṃstarpayatyasau | [KūPur, 1, 41 15.3]
vasante graiṣmike caiva śataiḥ sa tapati tribhiḥ | [KūPur, 1, 41 16.1]
śaradyapi ca varṣāsu caturbhiḥ saṃpravarṣati | [KūPur, 1, 41 16.2]
hemante śiśire caiva himamutsṛjati tribhiḥ | [KūPur, 1, 41 16.3]
varuṇo māghamāse tu sūryaḥ pūṣā tu phalgune | [KūPur, 1, 41 17.1]
caitre māsi bhavedaṃśo dhātā vaiśākhatāpanaḥ | [KūPur, 1, 41 17.2]
jyeṣṭhāmūle bhavedindraḥ āṣāḍhe savitā raviḥ | [KūPur, 1, 41 18.1]
vivasvān śrāvaṇe māsi prauṣṭhapadyāṃ bhagaḥ smṛtaḥ | [KūPur, 1, 41 18.2]
parjanyo 'śvayuji tvaṣṭā kārttike māsi bhāskaraḥ | [KūPur, 1, 41 19.1]
mārgaśīrṣe bhavenmitraḥ pauṣe viṣṇuḥ sanātanaḥ | [KūPur, 1, 41 19.2]
pañcaraśmisahasrāṇi varuṇasyārkakarmaṇi | [KūPur, 1, 41 20.1]
ṣaḍbhiḥ sahasraiḥ pūṣā tu devo'ṃśaḥ saptabhistathā | [KūPur, 1, 41 20.2]
dhātāṣṭabhiḥ sahasraistu navabhistu śatakratuḥ | [KūPur, 1, 41 21.1]
vivasvān daśabhiḥ pāti pātyekādaśabhirbhagaḥ | [KūPur, 1, 41 21.2]
saptabhistapate mitrastvaṣṭā caivāṣṭabhistapet | [KūPur, 1, 41 22.1]
aryamā daśabhiḥ pāti parjanyo navabhistapet | [KūPur, 1, 41 22.2]
ṣaḍbhī raśmisahasraistu viṣṇustapati viśvasṛk | [KūPur, 1, 41 22.3]
vasante kapilaḥ sūryo grīṣme kāñcanasaprabhaḥ | [KūPur, 1, 41 23.1]
śveto varṣāsu varṇena pāṇḍuraḥ śaradi prabhuḥ | [KūPur, 1, 41 23.2]
hemante tāmravarṇaḥ syācchiśire lohito raviḥ | [KūPur, 1, 41 23.3]
oṣadhīṣu balaṃ dhatte svadhāmapi pitṛṣvatha | [KūPur, 1, 41 24.1]
sūryo 'maratvamamṛte trayaṃ triṣu niyacchati | [KūPur, 1, 41 24.2]
anye cāṣṭau grahā jñeyāḥ sūryeṇādhiṣṭhitā dvijāḥ | [KūPur, 1, 41 25.1]
candramāḥ somaputraśca śukraścaiva bṛhaspatiḥ | [KūPur, 1, 41 25.2]
bhaumo mandastathā rāhuḥ ketumānapi cāṣṭamaḥ | [KūPur, 1, 41 25.3]
sarve dhruve nibaddhā vai grahāste vātaraśmibhiḥ | [KūPur, 1, 41 26.1]
bhrāmyamāṇā yathāyogaṃ bhramantyanudivākaram | [KūPur, 1, 41 26.2]
alātacakravad yānti vātacakreritā dvijāḥ | [KūPur, 1, 41 27.1]
yasmād vahati tān vāyuḥ pravahastena sa smṛtaḥ | [KūPur, 1, 41 27.2]
rathastricakraḥ somasya kundābhāstasya vājinaḥ | [KūPur, 1, 41 28.1]
vāmadakṣiṇato yuktā daśa tena niśākaraḥ | [KūPur, 1, 41 28.2]
vīthyāśrayāṇi carati nakṣatrāṇi raviryathā | [KūPur, 1, 41 29.1]
hrāsavṛddhī ca viprendrā dhruvādhārāṇi sarvadā | [KūPur, 1, 41 29.2]
sa somaḥ śuklapakṣe tu bhāskare parataḥ sthite | [KūPur, 1, 41 30.1]
āpūryate parasyāntaḥ satataṃ divasakramāt | [KūPur, 1, 41 30.2]
kṣīṇāyitaṃ suraiḥ somam āpyāyayati nityadā | [KūPur, 1, 41 31.1]
ekena raśminā viprāḥ suṣumnākhyena bhāskaraḥ | [KūPur, 1, 41 31.2]
eṣā sūryasya vīryeṇa somasyāpyāyitā tanuḥ | [KūPur, 1, 41 32.1]
paurṇamāsyāṃ sa dṛśyeta sampūrṇe divasakramāt | [KūPur, 1, 41 32.2]
sampūrṇam ardhamāsena taṃ somamamṛtātmakam | [KūPur, 1, 41 33.1]
pibanti devatā viprā yataste 'mṛtabhojanāḥ | [KūPur, 1, 41 33.2]
tataḥ pañcadaśe bhāge kiṃcicchiṣṭe kalātmake | [KūPur, 1, 41 34.1]
aparāhṇe pitṛgaṇā jaghanyaṃ paryupāsate | [KūPur, 1, 41 34.2]
pibanti dvikalaṃ kālaṃ śiṣṭā tasya kalā tu yā | [KūPur, 1, 41 35.1]
sudhāmṛtamayīṃ puṇyāṃ tām indor amṛtātmikām | [KūPur, 1, 41 35.2]
niḥsṛtaṃ tadamāvāsyāṃ gabhastibhyaḥ svadhāmṛtam | [KūPur, 1, 41 36.1]
māsatṛptim avāpyagryāṃ pitaraḥ santi nirvṛtāḥ | [KūPur, 1, 41 36.2]
na somasya vināśaḥ syāt sudhā devaistu pīyate | [KūPur, 1, 41 37.1]
evaṃ sūryanimittasya kṣayo vṛddhiśca sattamāḥ | [KūPur, 1, 41 37.2]
somaputrasya cāṣṭābhirvājibhirvāyuvegibhiḥ | [KūPur, 1, 41 38.1]
vārijaiḥ syandano yuktastenāsau yāti sarvataḥ | [KūPur, 1, 41 38.2]
śukrasya bhūmijairaśvaiḥ syandano daśabhirvṛtaḥ | [KūPur, 1, 41 39.1]
aṣṭabhiścātha bhaumasya ratho haimaḥ suśobhanaḥ | [KūPur, 1, 41 39.2]
bṛhaspaterathāṣṭāśvaḥ syandano hemanirmitaḥ | [KūPur, 1, 41 40.1]
rathastamomayo 'ṣṭāśvo mandasyāyasanirmitaḥ | [KūPur, 1, 41 40.2]
svarbhānorbhāskarāreśca tathā ṣaḍbhirhayairvṛtaḥ | [KūPur, 1, 41 40.3]
ete mahāgrahāṇāṃ vai samākhyātā rathā nava | [KūPur, 1, 41 41.1]
sarve dhruve mahābhāgā nibaddhā vātaraśmibhiḥ | [KūPur, 1, 41 41.2]
graharkṣatārādhiṣṇyāni dhruve baddhānyaśeṣataḥ | [KūPur, 1, 41 42.1]
bhramanti bhrāmayantyenaṃ sarvāṇyanilaraśmibhiḥ | [KūPur, 1, 41 42.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekacatvāriṃśo 'dhyāyaḥ | [KūPur, 1, 41 43.1]
{KūPur, 1, 42}
sūta uvāca | [KūPur, 1, 42 1.1]
dhruvādūrdhvaṃ maharlokaḥ koṭiyojanavistṛtaḥ | [KūPur, 1, 42 1.2]
kalpādhikāriṇastatra saṃsthitā dvijapuṅgavāḥ | [KūPur, 1, 42 1.3]
janaloko maharlokāt tathā koṭidvayātmakaḥ | [KūPur, 1, 42 2.1]
sanandanādayastatra saṃsthitā brahmaṇaḥ sutāḥ | [KūPur, 1, 42 2.2]
janalokāt tapolokaḥ koṭitrayasamanvitaḥ | [KūPur, 1, 42 3.1]
vairājāstatra vai devāḥ sthitā dāhavivarjitāḥ | [KūPur, 1, 42 3.2]
prājāpatyāt satyalokaḥ koṭiṣaṭkena saṃyutaḥ | [KūPur, 1, 42 4.1]
apunarmārakāstatra brahmalokastu sa smṛtaḥ | [KūPur, 1, 42 4.2]
atra lokagururbrahmā viśvātmā viśvatomukhaḥ | [KūPur, 1, 42 5.1]
āste sa yogibhirnityaṃ pītvā yogāmṛtaṃ param | [KūPur, 1, 42 5.2]
viśanti yatayaḥ śāntā naiṣṭhikā brahmacāriṇaḥ | [KūPur, 1, 42 6.1]
yoginastāpasāḥ siddhā jāpakāḥ parameṣṭhinam | [KūPur, 1, 42 6.2]
dvāraṃ tadyogināmekaṃ gacchatāṃ paramaṃ padam | [KūPur, 1, 42 7.1]
tatra gatvā na śocanti sa viṣṇuḥ sa ca śaṅkaraḥ | [KūPur, 1, 42 7.2]
sūryakoṭipratīkāśaṃ puraṃ tasya durāsadam | [KūPur, 1, 42 8.1]
na me varṇayituṃ śakyaṃ jvālāmālāsamākulam | [KūPur, 1, 42 8.2]
tatra nārāyaṇasyāpi bhavanaṃ brahmaṇaḥ pure | [KūPur, 1, 42 9.1]
śete tatra hariḥ śrīmān māyī māyāmayaḥ paraḥ | [KūPur, 1, 42 9.2]
sa viṣṇulokaḥ kathitaḥ punarāvṛttivarjitaḥ | [KūPur, 1, 42 10.1]
yānti tatra mahātmāno ye prapannā janārdanam | [KūPur, 1, 42 10.2]
ūrdhvaṃ tad brahmasadanāt puraṃ jyotirmayaṃ śubham | [KūPur, 1, 42 11.1]
vahninā ca parikṣiptaṃ tatrāste bhagavān bhavaḥ | [KūPur, 1, 42 11.2]
devyā saha mahādevaścintyamāno manīṣibhiḥ | [KūPur, 1, 42 12.1]
yogibhiḥ śatasāhasrairbhūtai rudraiśca saṃvṛtaḥ | [KūPur, 1, 42 12.2]
tatra te yānti niyatā dvijā vai brahmacāriṇaḥ | [KūPur, 1, 42 13.1]
mahādevaparāḥ śāntāstāpasā brahmavādinaḥ | [KūPur, 1, 42 13.2]
nirmamā nirahaṅkārāḥ kāmakrodhavivarjitāḥ | [KūPur, 1, 42 14.1]
drakṣyanti brahmaṇā yuktā rudralokaḥ sa vai smṛtaḥ | [KūPur, 1, 42 14.2]
ete sapta mahālokāḥ pṛthivyāḥ parikīrtitāḥ | [KūPur, 1, 42 15.1]
mahātalādayaścādhaḥ pātālāḥ santi vai dvijāḥ | [KūPur, 1, 42 15.2]
mahātalaṃ ca pātālaṃ sarvaratnopaśobhitam | [KūPur, 1, 42 16.1]
prāsādairvividhaiḥ śubhrairdevatāyatanairyutam | [KūPur, 1, 42 16.2]
anantena ca saṃyuktaṃ mucukundena dhīmatā | [KūPur, 1, 42 17.1]
nṛpeṇa balinā caiva pātālasvargavāsinā | [KūPur, 1, 42 17.2]
śailaṃ rasātalaṃ viprāḥ śārkaraṃ hi talātalam | [KūPur, 1, 42 18.1]
pītaṃ sutalamityuktaṃ nitalaṃ vidrumaprabham | [KūPur, 1, 42 18.2]
sitaṃ hi vitalaṃ proktaṃ talaṃ caiva sitetaram | [KūPur, 1, 42 18.3]
suparṇena muniśreṣṭhāstathā vāsukinā śubham | [KūPur, 1, 42 19.1]
rasātalamiti khyātaṃ tathānyaiśca niṣevitam | [KūPur, 1, 42 19.2]
virocanahiraṇyākṣatakṣakādyaiśca sevitam | [KūPur, 1, 42 20.1]
talātalamiti khyātaṃ sarvaśobhāsamanvitam | [KūPur, 1, 42 20.2]
vainateyādibhiścaiva kālanemipurogamaiḥ | [KūPur, 1, 42 21.1]
pūrvadevaiḥ samākīrṇaṃ sutalaṃ ca tathāparaiḥ | [KūPur, 1, 42 21.2]
nitalaṃ yavanādyaiśca tārakāgnimukhaistathā | [KūPur, 1, 42 22.1]
mahāntakādyairnāgaiśca prahlādenāsureṇa ca | [KūPur, 1, 42 22.2]
vitalaṃ caiva vikhyātaṃ kambalāhīndrasevitam | [KūPur, 1, 42 23.1]
mahājambhena vīreṇa hayagrīveṇa vai tathā | [KūPur, 1, 42 23.2]
śaṅkukarṇena saṃbhinnaṃ tathā namucipūrvakaiḥ | [KūPur, 1, 42 24.1]
tathānyair vividhair nāgaistalaṃ caiva suśobhanam | [KūPur, 1, 42 24.2]
teṣāmadhastānnarakā māyādyāḥ parikīrtitāḥ | [KūPur, 1, 42 25.1]
pāpinasteṣu pacyante na te varṇayituṃ kṣamāḥ | [KūPur, 1, 42 25.2]
pātālānāmadhaścāste śeṣākhyā vaiṣṇavī tanuḥ | [KūPur, 1, 42 26.1]
kālāgnirudro yogātmā nārasiṃho 'pi mādhavaḥ | [KūPur, 1, 42 26.2]
yo 'nantaḥ paṭhyate devo nāgarūpī janārdanaḥ | [KūPur, 1, 42 27.1]
tadādhāramidaṃ sarvaṃ sa kālāgnimapāśritaḥ | [KūPur, 1, 42 27.2]
tamāviśya mahāyogī kālastadvadanotthitaḥ | [KūPur, 1, 42 28.1]
viṣajvālāmayo 'nte 'sau jagat saṃharati svayam | [KūPur, 1, 42 28.2]
sahasramāyo 'pratimaḥ saṃhartā śaṅkarodbhavaḥ | [KūPur, 1, 42 29.1]
tāmasī śāṃbhavī mūrtiḥ kālo lokaprakālanaḥ | [KūPur, 1, 42 29.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge dvicatvāriṃśo 'dhyāyaḥ | [KūPur, 1, 42 30.1]
{KūPur, 1, 43}
sūta uvāca | [KūPur, 1, 43 1.1]
etad brahmāṇḍamākhyātaṃ caturdaśavidhaṃ mahat | [KūPur, 1, 43 1.2]
ataḥ paraṃ pravakṣyāmi bhūrlokasyāsya nirṇayam | [KūPur, 1, 43 1.3]
jambudvīpaḥ pradhāno 'yaṃ plakṣaḥ śālmala eva ca | [KūPur, 1, 43 2.1]
kuśaḥ krauñcaśca śākaśca puṣkaraścaiva saptamaḥ | [KūPur, 1, 43 2.2]
ete sapta mahādvīpāḥ samudraiḥ saptabhirvṛtāḥ | [KūPur, 1, 43 3.1]
dvīpād dvīpo mahānuktaḥ sāgarādapi sāgaraḥ | [KūPur, 1, 43 3.2]
kṣārodekṣurasodaśca surodaśca ghṛtodakaḥ | [KūPur, 1, 43 4.1]
dadhyodaḥ kṣīrasalilaḥ svādūdaśceti sāgarāḥ | [KūPur, 1, 43 4.2]
pañcāśatkoṭivistīrṇā sasamudrā dharā smṛtā | [KūPur, 1, 43 5.1]
dvīpaiśca saptabhiryuktā yojanānāṃ samāsataḥ | [KūPur, 1, 43 5.2]
jambūdvīpaḥ samastānāṃ dvīpānāṃ madhyataḥ śubhaḥ | [KūPur, 1, 43 6.1]
tasya madhye mahāmerurviśrutaḥ kanakaprabhaḥ | [KūPur, 1, 43 6.2]
caturaśītisāhasro yojanaistasya cocchrayaḥ | [KūPur, 1, 43 7.1]
praviṣṭaḥ ṣoḍaśādhastāddvātriṃśanmūrdhni vistṛtaḥ | [KūPur, 1, 43 7.2]
mūle ṣoḍaśasāhasro vistārastasya sarvataḥ | [KūPur, 1, 43 8.1]
bhūpadmasyāsya śailo 'sau karṇikātvena saṃsthitaḥ | [KūPur, 1, 43 8.2]
himavān hemakūṭaśca niṣadhaścāsya dakṣiṇe | [KūPur, 1, 43 9.1]
nīlaḥ śvetaśca śṛṅgī ca uttare varṣaparvatāḥ | [KūPur, 1, 43 9.2]
lakṣapramāṇau dvau madhye daśahīnāstathā pare | [KūPur, 1, 43 10.1]
sahasradvitayocchrāyāstāvadvistāriṇaśca te | [KūPur, 1, 43 10.2]
bhārataṃ dakṣiṇaṃ varṣaṃ tataḥ kiṃpuruṣaṃ smṛtam | [KūPur, 1, 43 11.1]
harivarṣaṃ tathaivānyanmerordakṣiṇato dvijāḥ | [KūPur, 1, 43 11.2]
ramyakaṃ cottaraṃ varṣaṃ tasyaivānu hiraṇmayam | [KūPur, 1, 43 12.1]
uttarāḥ kuravaścaiva yathaite bharatāstathā | [KūPur, 1, 43 12.2]
navasāhasramekaikameteṣāṃ dvijasattamāḥ | [KūPur, 1, 43 13.1]
ilāvṛtaṃ ca tanmadhye tanmadhye merurucchritaḥ | [KūPur, 1, 43 13.2]
meroścaturdiśaṃ tatra navasāhasravistṛtam | [KūPur, 1, 43 14.1]
ilāvṛtaṃ mahābhāgāścatvārastatra parvatāḥ | [KūPur, 1, 43 14.2]
viṣkambhā racitā meroryojanāyutamucchritāḥ | [KūPur, 1, 43 14.3]
pūrveṇa mandaro nāma dakṣiṇe gandhamādanaḥ | [KūPur, 1, 43 15.1]
vipulaḥ paścime pārśve supārśvaścottare smṛtaḥ | [KūPur, 1, 43 15.2]
kadambasteṣu jambuśca pippalo vaṭa eva ca | [KūPur, 1, 43 16.1]
jambūdvīpasya sā jambūrnāmaheturmaharṣayaḥ | [KūPur, 1, 43 16.2]
mahāgajapramāṇāni jambvāstasyāḥ phalāni ca | [KūPur, 1, 43 17.1]
patanti bhūbhṛtaḥ pṛṣṭhe śīryamāṇāni sarvataḥ | [KūPur, 1, 43 17.2]
rasena tasyāḥ prakhyātā tatra jambūnadīti vai | [KūPur, 1, 43 18.1]
sarit pravartate cāpi pīyate tatra vāsibhiḥ | [KūPur, 1, 43 18.2]
na svedo na ca daurgandhyaṃ na jarā nendriyakṣayaḥ | [KūPur, 1, 43 19.1]
tatpānāt susthamanasāṃ narāṇāṃ tatra jāyate | [KūPur, 1, 43 19.2]
tīramṛttatra samprāpya vāyunā suviśoṣitā | [KūPur, 1, 43 20.1]
jāmbūnadākhyaṃ bhavati suvarṇaṃ siddhabhūṣaṇam | [KūPur, 1, 43 20.2]
bhadrāśvaḥ pūrvato meroḥ ketumālaśca paścime | [KūPur, 1, 43 21.1]
varṣe dve tu muniśreṣṭhāstayormadhye ilāvṛtam | [KūPur, 1, 43 21.2]
vanaṃ caitrarathaṃ pūrve dakṣiṇe gandhamādanam | [KūPur, 1, 43 22.1]
vaibhrājaṃ paścime vidyāduttare saviturvanam | [KūPur, 1, 43 22.2]
aruṇodaṃ mahābhadramasitodaṃ ca mānasam | [KūPur, 1, 43 23.1]
sarāṃsyetāni catvāri devayogyāni sarvadā | [KūPur, 1, 43 23.2]
sitāntaśca kumudvāṃśca kururī mālyavāṃstathā | [KūPur, 1, 43 24.1]
vaikaṅko maṇiśailaśca ṛkṣavāṃścācalottamāḥ | [KūPur, 1, 43 24.2]
mahānīlo 'tha rucakaḥ sabindurmandarastathā | [KūPur, 1, 43 25.1]
veṇumāṃścaiva meghaśca niṣadho devaparvataḥ | [KūPur, 1, 43 25.2]
ityete devaracitāḥ siddhāvāsāḥ prakīrtitāḥ | [KūPur, 1, 43 25.3]
aruṇodasya sarasaḥ pūrvataḥ kesarācalaḥ | [KūPur, 1, 43 26.1]
trikūṭaśikharaścaiva pataṅgo rucakastathā | [KūPur, 1, 43 26.2]
niṣadho vasudhāraśca kaliṅgastriśikhaḥ śubhaḥ | [KūPur, 1, 43 27.1]
samūlo vasudhāraśca kuravaścaiva sānumān | [KūPur, 1, 43 27.2]
tāmrātaśca viśālaśca kumudo veṇuparvataḥ | [KūPur, 1, 43 28.1]
ekaśṛṅgo mahāśailo gajaśailaḥ piśācakaḥ | [KūPur, 1, 43 28.2]
pañcaśailo 'tha kailāso himavāṃścācalottamaḥ | [KūPur, 1, 43 29.1]
ityete devacaritā utkaṭāḥ parvatottamāḥ | [KūPur, 1, 43 29.2]
mahābhadrasya saraso dakṣiṇe kesarācalaḥ | [KūPur, 1, 43 30.1]
śikhivāsaśca vaiḍūryaḥ kapilo gandhamādanaḥ | [KūPur, 1, 43 30.2]
jārudhiśca sugandhiśca śrīśṛṅgaścācalottamaḥ | [KūPur, 1, 43 31.1]
supārśvaśca supakṣaśca kaṅkaḥ kapila eva ca | [KūPur, 1, 43 31.2]
piñjaro bhadraśailaśca surasaśca mahābalaḥ | [KūPur, 1, 43 32.1]
añjano madhumāṃstadvat kumudo mukuṭastathā | [KūPur, 1, 43 32.2]
sahasraśikharaścaiva pāṇḍuraḥ kṛṣṇa eva ca | [KūPur, 1, 43 33.1]
pārijāto mahāśailastathaiva kapilodakaḥ | [KūPur, 1, 43 33.2]
suṣeṇaḥ puṇḍarīkaśca mahāmeghastathaiva ca | [KūPur, 1, 43 34.1]
ete parvatarājānaḥ siddhagandharvasevitāḥ | [KūPur, 1, 43 34.2]
asitodasya sarasaḥ paścime kesarācalaḥ | [KūPur, 1, 43 35.1]
śaṅkhakūṭo 'tha vṛṣabho haṃso nāgastathā paraḥ | [KūPur, 1, 43 35.2]
kālāñjanaḥ śukraśailo nīlaḥ kamala eva ca | [KūPur, 1, 43 36.1]
puṣpakaśca sumeghaśca vārāho virajāstathā | [KūPur, 1, 43 36.2]
mayūraḥ kapilaścaiva mahākapila eva ca | [KūPur, 1, 43 36.3]
ityete devagandharvasiddhasaṅghaniṣevitāḥ | [KūPur, 1, 43 37.1]
saraso mānasasyeha uttare kesarācalāḥ | [KūPur, 1, 43 37.2]
eteṣāṃ śailamukhyānāmantareṣu yathākramam | [KūPur, 1, 43 38.1]
santi caivāntaradroṇyaḥ sarāṃsi ca vanāni ca | [KūPur, 1, 43 38.2]
vasanti tatra munayaḥ siddhāśca brahmabhāvitāḥ | [KūPur, 1, 43 39.1]
prasannāḥ śāntarajasaḥ sarvaduḥkhavivarjitāḥ | [KūPur, 1, 43 39.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge tricatvāriṃśo 'dhyāyaḥ | [KūPur, 1, 43 40.1]
{KūPur, 1, 44}
sūta uvāca | [KūPur, 1, 44 1.1]
caturdaśasahasrāṇi yojanānāṃ mahāpurī | [KūPur, 1, 44 1.2]
merorupari vikhyātā devadevasya vedhasaḥ | [KūPur, 1, 44 1.3]
tatrāste bhagavān brahmā viśvātmā viśvabhāvanaḥ | [KūPur, 1, 44 2.1]
upāsyamāno yogīndrair munīndropendraśaṅkaraiḥ | [KūPur, 1, 44 2.2]
tatra deveśvareśānaṃ viśvātmānaṃ prajāpatim | [KūPur, 1, 44 3.1]
sanatkumāro bhagavānupāste nityameva hi | [KūPur, 1, 44 3.2]
sa siddhairṛṣigandharvaiḥ pūjyamānaḥ surairapi | [KūPur, 1, 44 4.1]
samāste yogayuktātmā pītvā tatparamāmṛtam | [KūPur, 1, 44 4.2]
tatra devādidevasya śaṃbhoramitatejasaḥ | [KūPur, 1, 44 5.1]
dīptamāyatanaṃ śubhraṃ purastād brahmaṇaḥ sthitam | [KūPur, 1, 44 5.2]
divyakāntisamāyuktaṃ caturdvāraṃ suśobhanam | [KūPur, 1, 44 6.1]
maharṣigaṇasaṃkīrṇaṃ brahmavidbhirniṣevitam | [KūPur, 1, 44 6.2]
devyā saha mahādevaḥ śaśāṅkārkāgnilocanaḥ | [KūPur, 1, 44 7.1]
ramate tatra viśveśaḥ pramathaiḥ pramatheśvaraḥ | [KūPur, 1, 44 7.2]
tatra vedavidaḥ śāntā munayo brahmacāriṇaḥ | [KūPur, 1, 44 8.1]
pūjayanti mahādevaṃ tāpasāḥ satyavādinaḥ | [KūPur, 1, 44 8.2]
teṣāṃ sākṣānmahādevo munīnāṃ brahmavādinām | [KūPur, 1, 44 9.1]
gṛhṇāti pūjāṃ śirasā pārvatyā parameśvaraḥ | [KūPur, 1, 44 9.2]
tatraiva parvatavare śakrasya paramā purī | [KūPur, 1, 44 10.1]
nāmnāmarāvatī pūrve sarvaśobhāsamanvitā | [KūPur, 1, 44 10.2]
tamindramapsaraḥsaṅghā gandharvā gītatatparāḥ | [KūPur, 1, 44 11.1]
upāsate sahasrākṣaṃ devāstatra sahasraśaḥ | [KūPur, 1, 44 11.2]
ye dhārmikā vedavido yāgahomaparāyaṇāḥ | [KūPur, 1, 44 12.1]
teṣāṃ tat paramaṃ sthānaṃ devānāmapi durlabham | [KūPur, 1, 44 12.2]
tasya dakṣiṇadigbhāge vahneramitatejasaḥ | [KūPur, 1, 44 13.1]
tejovatī nāma purī divyāścaryasamanvitā | [KūPur, 1, 44 13.2]
tatrāste bhagavān vahnirbhrājamānaḥ svatejasā | [KūPur, 1, 44 14.1]
japināṃ homināṃ sthānaṃ dānavānāṃ durāsadam | [KūPur, 1, 44 14.2]
dakṣiṇe parvatavare yamasyāpi mahāpurī | [KūPur, 1, 44 15.1]
nāmnā saṃyamanī divyā siddhagandharvasevitā | [KūPur, 1, 44 15.2]
tatra vaivasvataṃ devaṃ devādyāḥ paryupāsate | [KūPur, 1, 44 16.1]
sthānaṃ tat satyasaṃdhānāṃ loke puṇyakṛtāṃ nṛṇām | [KūPur, 1, 44 16.2]
tasyāstu paścime bhāge nirṛtestu mahātmanaḥ | [KūPur, 1, 44 17.1]
rakṣovatī nāma purī rākṣasaiḥ sarvato vṛtā | [KūPur, 1, 44 17.2]
tatra taṃ nirṛtiṃ devaṃ rākṣasāḥ paryupāsate | [KūPur, 1, 44 18.1]
gacchanti tāṃ dharmaratā ye vai tāmasavṛttayaḥ | [KūPur, 1, 44 18.2]
paścime parvatavare varuṇasya mahāpurī | [KūPur, 1, 44 19.1]
nāmnā śuddhavatī puṇyā sarvakāmarddhisaṃyutā | [KūPur, 1, 44 19.2]
tatrāpsarogaṇaiḥ siddhaiḥ sevyamāno 'marādhipaḥ | [KūPur, 1, 44 20.1]
āste sa varuṇo rājā tatra gacchanti ye 'mbudāḥ | [KūPur, 1, 44 20.2]
tīrthayātrāparā nityaṃ ye ca loke 'ghamarṣiṇaḥ | [KūPur, 1, 44 20.3]
tasyā uttaradigbhāge vāyorapi mahāpurī | [KūPur, 1, 44 21.1]
nāmnā gandhavatī puṇyā tatrāste 'sau prabhañjanaḥ | [KūPur, 1, 44 21.2]
apsarogaṇagandharvaiḥ sevyamāno 'maraprabhuḥ | [KūPur, 1, 44 22.1]
prāṇāyāmaparā martyāḥ sthānaṃ tad yānti śāśvatam | [KūPur, 1, 44 22.2]
tasyāḥ pūrveṇa digbhāge somasya paramā purī | [KūPur, 1, 44 23.1]
nāmnā kāntimatī śubhrā tatra somo virājate | [KūPur, 1, 44 23.2]
tatra ye bhoganiratāḥ svadharmaṃ paryupāsate | [KūPur, 1, 44 24.1]
teṣāṃ tad racitaṃ sthānaṃ nānābhogasamanvitam | [KūPur, 1, 44 24.2]
tasyāśca pūrvadigbhāge śaṅkarasya mahāpurī | [KūPur, 1, 44 25.1]
nāmnā yaśovatī puṇyā sarveṣāṃ sudurāsadā | [KūPur, 1, 44 25.2]
tatreśānasya bhavanaṃ rudraviṣṇutanoḥ śubham | [KūPur, 1, 44 26.1]
gaṇeśvarasya vipulaṃ tatrāste sa gaṇairvṛtaḥ | [KūPur, 1, 44 26.2]
tatra bhogābhilipsūnāṃ bhaktānāṃ parameṣṭhinaḥ | [KūPur, 1, 44 27.1]
nivāsaḥ kalpitaḥ pūrvaṃ devadevena śūlinā | [KūPur, 1, 44 27.2]
viṣṇupādād viniṣkrāntā plāvayitvendumaṇḍalam | [KūPur, 1, 44 28.1]
samantād brahmaṇaḥ puryāṃ gaṅgā patati vai divaḥ | [KūPur, 1, 44 28.2]
sā tatra patitā dikṣu caturdhā hyabhavad dvijāḥ | [KūPur, 1, 44 29.1]
sītā cālakanandā ca sucakṣurbhadranāmikā | [KūPur, 1, 44 29.2]
pūrveṇa sītā śailāt tu śailaṃ yātyantarikṣataḥ | [KūPur, 1, 44 30.1]
tataśca pūrvavarṣeṇa bhadrāśvenaiti cārṇavam | [KūPur, 1, 44 30.2]
tathaivālakanandā ca dakṣiṇādetya bhāratam | [KūPur, 1, 44 31.1]
prayāti sāgaraṃ bhittvā saptabhedā dvijottamāḥ | [KūPur, 1, 44 31.2]
sucakṣuḥ paścimagirīnatītya sakalāṃstathā | [KūPur, 1, 44 32.1]
paścimaṃ ketumālākhyaṃ varṣaṃ gatvaiti cārṇavam | [KūPur, 1, 44 32.2]
bhadrā tathottaragirīnuttarāṃśca tathā kurūn | [KūPur, 1, 44 33.1]
atītya cottarāmbhodhiṃ samabhyeti maharṣayaḥ | [KūPur, 1, 44 33.2]
ā nīlaniṣadhāyāmau mālyavān gandhamādanaḥ | [KūPur, 1, 44 34.1]
tayormadhyagato meruḥ karṇikākārasaṃsthitaḥ | [KūPur, 1, 44 34.2]
bhāratāḥ ketumālāśca bhadrāśvāḥ kuravastathā | [KūPur, 1, 44 35.1]
patrāṇi lokapadmasya maryādāśailabāhyataḥ | [KūPur, 1, 44 35.2]
jaṭharo devakūṭaśca maryādāparvatāvubhau | [KūPur, 1, 44 36.1]
dakṣiṇottaramāyāmāv ā nīlaniṣadhāyatau | [KūPur, 1, 44 36.2]
gandhamādanakailāsau pūrvapaścāyatāvubhau | [KūPur, 1, 44 37.1]
aśītiyojanāyāmāv arṇavāntarvyavasthitau | [KūPur, 1, 44 37.2]
niṣadhaḥ pāriyātraśca maryādāparvatāvimau | [KūPur, 1, 44 38.1]
meroḥ paścimadigbhāge yathāpūrvau tathā sthitau | [KūPur, 1, 44 38.2]
triśṛṅgo jārudhis tadvad uttare varṣaparvatau | [KūPur, 1, 44 39.1]
pūrvapaścāyatāvetau arṇavāntarvyavasthitau | [KūPur, 1, 44 39.2]
maryādāparvatāḥ proktā aṣṭāviha mayā dvijāḥ | [KūPur, 1, 44 40.1]
jaṭharādyāḥ sthitā meroścaturdikṣu maharṣayaḥ | [KūPur, 1, 44 40.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge catuścatvāriṃśo 'dhyāyaḥ | [KūPur, 1, 44 41.1]
{KūPur, 1, 45}
sūta uvāca | [KūPur, 1, 45 1.1]
ketumāle narāḥ kālāḥ sarve panasabhojanāḥ | [KūPur, 1, 45 1.2]
striyaścotpalapatrābhā jīvanti ca varṣāyutam | [KūPur, 1, 45 1.3]
bhadrāśve puruṣāḥ śuklāḥ striyaścandrāṃśusannibhāḥ | [KūPur, 1, 45 2.1]
daśavarṣasahasrāṇi jīvante āmrabhojanāḥ | [KūPur, 1, 45 2.2]
ramyake puruṣā nāryo ramante rajataprabhāḥ | [KūPur, 1, 45 3.1]
daśavarṣasahasrāṇi śatāni daśa pañca ca | [KūPur, 1, 45 3.2]
jīvanti caiva sattvasthā nyagrodhaphalabhojanāḥ | [KūPur, 1, 45 3.3]
hiraṇmaye hiraṇyābhāḥ sarve ca lakucāśanāḥ | [KūPur, 1, 45 4.1]
ekādaśasahasrāṇi śatāni daśa pañca ca | [KūPur, 1, 45 4.2]
jīvanti puruṣā nāryo devalokasthitā iva | [KūPur, 1, 45 4.3]
trayodaśasahasrāṇi śatāni daśa pañca ca | [KūPur, 1, 45 5.1]
jīvanti kuruvarṣe tu śyāmāṅgāḥ kṣīrabhojanāḥ | [KūPur, 1, 45 5.2]
sarve mithunajātāśca nityaṃ sukhaniṣevinaḥ | [KūPur, 1, 45 6.1]
candradvīpe mahādevaṃ yajanti satataṃ śivam | [KūPur, 1, 45 6.2]
tathā kiṃpuruṣe viprā mānavā hemasannibhāḥ | [KūPur, 1, 45 7.1]
daśavarṣasahasrāṇi jīvanti plakṣabhojanāḥ | [KūPur, 1, 45 7.2]
yajanti satataṃ devaṃ caturmūrticaturmukham | [KūPur, 1, 45 8.1]
dhyāne manaḥ samādhāya sādaraṃ bhaktisaṃyutāḥ | [KūPur, 1, 45 8.2]
tathā ca harivarṣe tu mahārajatasannibhāḥ | [KūPur, 1, 45 9.1]
daśavarṣasahasrāṇi jīvantīkṣurasāśinaḥ | [KūPur, 1, 45 9.2]
tatra nārāyaṇaṃ devaṃ viśvayoniṃ sanātanam | [KūPur, 1, 45 10.1]
upāsate sadā viṣṇuṃ mānavā viṣṇubhāvitāḥ | [KūPur, 1, 45 10.2]
tatra candraprabhaṃ śubhraṃ śuddhasphaṭikanirmitam | [KūPur, 1, 45 11.1]
vimānaṃ vāsudevasya pārijātavanāśritam | [KūPur, 1, 45 11.2]
caturdhāram anaupamyaṃ catustoraṇasaṃyutam | [KūPur, 1, 45 12.1]
prākārairdaśabhiryuktaṃ durādharṣaṃ sudurgamam | [KūPur, 1, 45 12.2]
sphāṭikairmaṇḍapairyuktaṃ devarājagṛhopamam | [KūPur, 1, 45 13.1]
svarṇastambhasahasraiśca sarvataḥ samalaṃkṛtam | [KūPur, 1, 45 13.2]
hemasopānasaṃyuktaṃ nānāratnopaśobhitam | [KūPur, 1, 45 14.1]
divyasiṃhāsanopetaṃ sarvaśobhāsamanvitam | [KūPur, 1, 45 14.2]
sarobhiḥ svādupānīyairnadībhiścopaśobhitam | [KūPur, 1, 45 15.1]
nārāyaṇaparaiḥ śuddhairvedādhyayanatatparaiḥ | [KūPur, 1, 45 15.2]
yogibhiśca samākīrṇaṃ dhyāyadbhiḥ puruṣaṃ harim | [KūPur, 1, 45 16.1]
stuvadbhiḥ satataṃ mantrairnamasyadbhiśca mādhavam | [KūPur, 1, 45 16.2]
tatra devādidevasya viṣṇoramitatejasaḥ | [KūPur, 1, 45 17.1]
rājānaḥ sarvakālaṃ tu mahimānaṃ prakurvate | [KūPur, 1, 45 17.2]
gāyanti caiva nṛtyanti vilāsinyo manoramāḥ | [KūPur, 1, 45 18.1]
striyo yauvanaśālinyaḥ sadā maṇḍanatatparāḥ | [KūPur, 1, 45 18.2]
ilāvṛte padmavarṇā jambūphalarasāśinaḥ | [KūPur, 1, 45 19.1]
trayodaśasahasrāṇi varṣāṇāṃ vai sthirāyuṣaḥ | [KūPur, 1, 45 19.2]
bhārate tu striyaḥ puṃso nānāvarṇāḥ prakīrtitāḥ | [KūPur, 1, 45 20.1]
nānādevārcane yuktā nānākarmāṇi kurvate | [KūPur, 1, 45 20.2]
paramāyuḥ smṛtaṃ teṣāṃ śataṃ varṣāṇi suvratāḥ | [KūPur, 1, 45 20.3]
nānāhārāśca jīvanti puṇyapāpanimittataḥ | [KūPur, 1, 45 21.1]
navayojanasāhasraṃ varṣametat prakīrtitam | [KūPur, 1, 45 21.2]
karmabhūmiriyaṃ viprā narāṇāmadhikāriṇām | [KūPur, 1, 45 21.3]
mahendro malayaḥ sahyaḥ śuktimānṛkṣaparvataḥ | [KūPur, 1, 45 22.1]
vindhyaśca pāriyātraśca saptātra kulaparvatāḥ | [KūPur, 1, 45 22.2]
indradyumnaḥ kaśerumāṃstāmravarṇo gabhastimān | [KūPur, 1, 45 23.1]
nāgadvīpastathā saumyo gandharvastvatha vāruṇaḥ | [KūPur, 1, 45 23.2]
ayaṃ tu navamasteṣāṃ dvīpaḥ sāgarasaṃvṛtaḥ | [KūPur, 1, 45 24.1]
yojanānāṃ sahasraṃ tu dvīpo 'yaṃ dakṣiṇottaraḥ | [KūPur, 1, 45 24.2]
pūrve kirātāstasyānte paścime yavanāstathā | [KūPur, 1, 45 25.1]
brāhmaṇāḥ kṣatriyā vaiśyā madhye śūdrāstathaiva ca | [KūPur, 1, 45 25.2]
ijyāyuddhavaṇijyābhirvartayantyatra mānavāḥ | [KūPur, 1, 45 26.1]
sravante pāvanā nadyaḥ parvatebhyo viniḥsṛtāḥ | [KūPur, 1, 45 26.2]
śatadruścandrabhāgā ca sarayūryamunā tathā | [KūPur, 1, 45 27.1]
irāvatī vitastā ca vipāśā devikā kuhūḥ | [KūPur, 1, 45 27.2]
gomatī dhūtapāpā ca bāhudā ca dṛṣadvatī | [KūPur, 1, 45 28.1]
kauśikī lohitā caiva himavatpādaniḥsṛtāḥ | [KūPur, 1, 45 28.2]
vedasmṛtirvedavatī vrataghnī tridivā tathā | [KūPur, 1, 45 29.1]
parṇāśā vandanā caiva sadānīrā manoramā | [KūPur, 1, 45 29.2]
carmaṇvatī tathā dūryā vidiśā vetravatyapi | [KūPur, 1, 45 30.1]
śigruḥ svaśilpāpi tathā pāriyātrāśrayāḥ smṛtāḥ | [KūPur, 1, 45 30.2]
narmadā surasā śoṇa daśārṇā ca mahānadī | [KūPur, 1, 45 31.1]
mandākinī citrakūṭā tāmasī ca piśācikā | [KūPur, 1, 45 31.2]
citrotpalā vipāśā ca mañjulā vāluvāhinī | [KūPur, 1, 45 32.1]
ṛkṣavatpādajā nadyaḥ sarvapāpaharā nṛṇām | [KūPur, 1, 45 32.2]
tāpī payoṣṇī nirvindhyā śīghrodā ca mahānadī | [KūPur, 1, 45 33.1]
veṇyā vaitaraṇī caiva balākā ca kumudvatī | [KūPur, 1, 45 33.2]
toyā caiva mahāgairī durgā cāntaḥśilā tathā | [KūPur, 1, 45 34.1]
vindhyapādaprasūtāstā nadyaḥ puṇyajalāḥ śubhāḥ | [KūPur, 1, 45 34.2]
sodāvarī bhīmarathī kṛṣṇā varṇā ca matsarī | [KūPur, 1, 45 35.1]
tuṅgabhadrā suprayogā kāverī ca dvijottamāḥ | [KūPur, 1, 45 35.2]
dakṣiṇāpathagā nadyaḥ sahyapādaviniḥsṛtāḥ | [KūPur, 1, 45 35.3]
ṛtumālā tāmraparṇo puṣpavatyutpalāvatī | [KūPur, 1, 45 36.1]
malayānniḥsṛtā nadyaḥ sarvāḥ śītajalāḥ smṛtāḥ | [KūPur, 1, 45 36.2]
ṛṣikulyā trisāmā ca mandagā mandagāminī | [KūPur, 1, 45 37.1]
rūpā pālāsinī caiva ṛṣikā vaṃśakāriṇī | [KūPur, 1, 45 37.2]
śuktimatpādasaṃjātāḥ sarvapāpaharā nṛṇām | [KūPur, 1, 45 37.3]
āsāṃ nadyupanadyaśca śataśo dvijapuṅgavāḥ | [KūPur, 1, 45 38.1]
sarvapāpaharāḥ puṇyāḥ snānadānādikarmasu | [KūPur, 1, 45 38.2]
tāsvime kurupāñcālā madhyadeśādayo janāḥ | [KūPur, 1, 45 39.1]
pūrvadeśādikāścaiva kāmarūpanivāsinaḥ | [KūPur, 1, 45 39.2]
puṇḍrāḥ kaliṅgā magadhā dākṣiṇātyāścakṛtsnaśaḥ | [KūPur, 1, 45 40.1]
tathāparāntāḥ saurāṣṭrāḥ śūdrābhīrāstathārbudāḥ | [KūPur, 1, 45 40.2]
mālakā mālavāścaiva pāriyātranivāsinaḥ | [KūPur, 1, 45 41.1]
sauvīrāḥ saindhavā hūṇāḥ śālvāḥ kalpanivāsinaḥ | [KūPur, 1, 45 41.2]
madrā rāmāstathāmbaṣṭhāḥ pārasīkāstathaiva ca | [KūPur, 1, 45 42.1]
āsāṃ pibanti salilaṃ vasanti saritāṃ sadā | [KūPur, 1, 45 42.2]
catvāri bhārate varṣe yugāni kavayo 'bruvan | [KūPur, 1, 45 43.1]
kṛtaṃ tretā dvāparaṃ ca kaliścānyatra na kvacit | [KūPur, 1, 45 43.2]
yāni kiṃpuruṣādyāni varṣāṇyaṣṭau maharṣayaḥ | [KūPur, 1, 45 44.1]
na teṣu śoko nāyāso nodvegaḥ kṣudbhayaṃ na ca | [KūPur, 1, 45 44.2]
svasthāḥ prajā nirātaṅkāḥ sarvaduḥkhavivarjitāḥ | [KūPur, 1, 45 45.1]
ramanti vividhairbhāvaiḥ sarvāśca sthirayauvanāḥ | [KūPur, 1, 45 45.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcacatvāriṃśo 'dhyāyaḥ | [KūPur, 1, 45 46.1]
{KūPur, 1, 46}
sūta uvāca | [KūPur, 1, 46 1.1]
hemakūṭagireḥ śṛṅge mahākūṭaiḥ suśobhanam | [KūPur, 1, 46 1.2]
sphāṭikaṃ devadevasya vimānaṃ parameṣṭhinaḥ | [KūPur, 1, 46 1.3]
atha devādidevasya bhūteśasya triśūlinaḥ | [KūPur, 1, 46 2.1]
devāḥ siddhagaṇā yakṣāḥ pūjāṃ nityaṃ prakurvate | [KūPur, 1, 46 2.2]
sa devo giriśaḥ sārdhaṃ mahādevyā maheśvaraḥ | [KūPur, 1, 46 3.1]
bhūtaiḥ parivṛto nityaṃ bhāti tatra pinākadhṛk | [KūPur, 1, 46 3.2]
vibhaktacāruśikharaḥ kailāso yatra parvataḥ | [KūPur, 1, 46 4.1]
nivāsaḥ koṭiyakṣāṇāṃ kuberasya ca dhīmataḥ | [KūPur, 1, 46 4.2]
tatrāpi devadevasya bhavasyāyatanaṃ mahat | [KūPur, 1, 46 4.3]
mandākinī tatra divyā ramyā suvimalodakā | [KūPur, 1, 46 5.1]
nadī nānāvidhaiḥ padmairanekaiḥ samalaṃkṛtā | [KūPur, 1, 46 5.2]
devadānavagandharvayakṣarākṣasakiṃnaraiḥ | [KūPur, 1, 46 6.1]
upaspṛṣṭajalā nityaṃ supuṇyā sumanoramā | [KūPur, 1, 46 6.2]
anyāśca nadyaḥ śataśaḥ svarṇapadmair alaṃkṛtāḥ | [KūPur, 1, 46 7.1]
tāsāṃ kūleṣu devasya sthānāni parameṣṭhinaḥ | [KūPur, 1, 46 7.2]
devarṣigaṇajuṣṭāni tathā nārāyaṇasya ca | [KūPur, 1, 46 7.3]
sitāntaśikhare cāpi pārijātavanaṃ śubham | [KūPur, 1, 46 8.1]
tatra śakrasya vipulaṃ bhavanaṃ ratnamaṇḍitam | [KūPur, 1, 46 8.2]
sphāṭikastambhasaṃyuktaṃ hemagopurasaṃyutam | [KūPur, 1, 46 8.3]
tatrātha devadevasya viṣṇorviśvāmareśituḥ | [KūPur, 1, 46 9.1]
supuṇyaṃ bhavanaṃ ramyaṃ sarvaratnopaśobhitam | [KūPur, 1, 46 9.2]
tatra nārāyaṇaḥ śrīmān lakṣmyā saha jagatpatiḥ | [KūPur, 1, 46 10.1]
āste sarvāmaraśreṣṭhaḥ pūjyamānaḥ sanātanaḥ | [KūPur, 1, 46 10.2]
tathā ca vasudhāre tu vasūnāṃ ratnamaṇḍitam | [KūPur, 1, 46 11.1]
sthānānāmaṣṭakaṃ puṇyaṃ durādharṣaṃ suradviṣām | [KūPur, 1, 46 11.2]
ratnadhāre girivare saptarṣīṇāṃ mahātmanām | [KūPur, 1, 46 12.1]
saptāśramāṇi puṇyāni siddhāvāsayutāni tu | [KūPur, 1, 46 12.2]
tatra haimaṃ caturdvāraṃ vajranīlādimaṇḍitam | [KūPur, 1, 46 13.1]
supuṇyaṃ sumahat sthānaṃ brahmaṇo 'vyaktajanmanaḥ | [KūPur, 1, 46 13.2]
tatra devarṣayo viprāḥ siddhā brahmarṣayo 'pare | [KūPur, 1, 46 14.1]
upāsate sadā devaṃ pitāmahamajaṃ param | [KūPur, 1, 46 14.2]
sa taiḥ sampūjito nityaṃ devyā saha caturmukhaḥ | [KūPur, 1, 46 15.1]
āste hitāya lokānāṃ śāntānāṃ paramā gatiḥ | [KūPur, 1, 46 15.2]
athaikaśṛṅgaśikhare mahāpadmair alaṃkṛtam | [KūPur, 1, 46 16.1]
svacchāmṛtajalaṃ puṇyaṃ sugandhaṃ sumahat saraḥ | [KūPur, 1, 46 16.2]
jaigīṣavyāśramaṃ tatra yogīndrairupaśobhitam | [KūPur, 1, 46 17.1]
tatrāsau bhagavān nityamāste śiṣyaiḥ samāvṛtaḥ | [KūPur, 1, 46 17.2]
praśāntadoṣair akṣudrair brahmavidbhir mahātmabhiḥ | [KūPur, 1, 46 17.3]
śaṅkho manoharaścaiva kauśikaḥ kṛṣṇa eva ca | [KūPur, 1, 46 18.1]
sumanā vedanādaśca śiṣyāstasya pradhānataḥ | [KūPur, 1, 46 18.2]
sarve yogaratāḥ śāntā bhasmoddhūlitavigrahāḥ | [KūPur, 1, 46 19.1]
upāsate mahāvīryā brahmavidyāparāyaṇāḥ | [KūPur, 1, 46 19.2]
teṣām anugrihārthāya yatīnāṃ śāntacetasām | [KūPur, 1, 46 20.1]
sānnidhyaṃ kurute bhūyo devyā saha maheśvaraḥ | [KūPur, 1, 46 20.2]
anyāni cāśramāṇi syustasmin girivarottame | [KūPur, 1, 46 21.1]
munīnāṃ yuktamanasāṃ sarāṃsi saritastathā | [KūPur, 1, 46 21.2]
teṣu yogaratā viprā jāpakāḥ saṃyatendriyāḥ | [KūPur, 1, 46 22.1]
brahmaṇyāsaktamanaso ramante jñānatatparāḥ | [KūPur, 1, 46 22.2]
ātmanyātmānamādhāya śikhāntāntaramāsthitam | [KūPur, 1, 46 23.1]
dhyāyanti devamīśānaṃ yena sarvamidaṃ tatam | [KūPur, 1, 46 23.2]
sumeghe vāsavasthānaṃ sahasrādityasaṃnibham | [KūPur, 1, 46 24.1]
tatrāste bhagavānindraḥ śacyā saha sureśvaraḥ | [KūPur, 1, 46 24.2]
gajaśaile tu durgāyā bhavanaṃ maṇitāraṇam | [KūPur, 1, 46 25.1]
āste bhagavatī durgā tatra sākṣānmaheśvarī | [KūPur, 1, 46 25.2]
upāsyamānā vividhaiḥ śaktibhedairitastataḥ | [KūPur, 1, 46 26.1]
pītvā yogāmṛtaṃ labdhvā sākṣādānandamaiśvaram | [KūPur, 1, 46 26.2]
sunīlasya gireḥ śṛṅge nānādhātusamujjvale | [KūPur, 1, 46 27.1]
rākṣasānāṃ purāṇi syuḥ sarāṃsi śataśo dvijāḥ | [KūPur, 1, 46 27.2]
tathā puraśataṃ viprāḥ śataśṛṅge mahācale | [KūPur, 1, 46 28.1]
sphāṭikastambhasaṃyuktaṃ yakṣāṇāmamitaujasām | [KūPur, 1, 46 28.2]
śvetodaragireḥ śṛṅge suparṇasya mahātmanaḥ | [KūPur, 1, 46 29.1]
prākāragopuropetaṃ maṇitoraṇamaṇḍitam | [KūPur, 1, 46 29.2]
sa tatra garuḍaḥ śrīmān sākṣād viṣṇurivāparaḥ | [KūPur, 1, 46 30.1]
dhyātvāste tat paraṃ jyotirātmānaṃ viṣṇumavyayam | [KūPur, 1, 46 30.2]
anyacca bhavanaṃ puṇyaṃ śrīśṛṅge munipuṅgavāḥ | [KūPur, 1, 46 31.1]
śrīdevyāḥ sarvaratnāḍhyaṃ haimaṃ sumaṇitoraṇam | [KūPur, 1, 46 31.2]
tatra sā paramā śaktirviṣṇor atimanoramā | [KūPur, 1, 46 32.1]
anantavibhavā lakṣmīrjagatsaṃmohanotsukā | [KūPur, 1, 46 32.2]
adhyāste devagandharvasiddhacāraṇavanditā | [KūPur, 1, 46 33.1]
vicintya jagatoyoniṃ svaśaktikiraṇojjvalā | [KūPur, 1, 46 33.2]
tatraiva devadevasya viṣṇorāyatanaṃ mahat | [KūPur, 1, 46 34.1]
sarāṃsi tatra catvāri vicitrakamalāśrayā | [KūPur, 1, 46 34.2]
tathā sahasraśikhare vidyādharapurāṣṭakam | [KūPur, 1, 46 35.1]
ratnasopānasaṃyuktaṃ sarobhiścopaśobhitam | [KūPur, 1, 46 35.2]
nadyo vimalapānīyāś citranīlotpalākarāḥ | [KūPur, 1, 46 36.1]
karṇikāravanaṃ divyaṃ tatrāste śaṅkaromayā | [KūPur, 1, 46 36.2]
pāriyātre mahāśaile mahālakṣmyāḥ puraṃ śubham | [KūPur, 1, 46 37.1]
ramyaprāsādasaṃyuktaṃ ghaṇṭācāmarabhūṣitam | [KūPur, 1, 46 37.2]
nṛtyadbhirapsaraḥsaṅghair itaścetaśca śobhitam | [KūPur, 1, 46 38.1]
mṛdaṅgamurajodghuṣṭaṃ vīṇāveṇunināditam | [KūPur, 1, 46 38.2]
gandharvakiṃnarākīrṇaṃ saṃvṛtaṃ siddhapuṅgavaiḥ | [KūPur, 1, 46 39.1]
bhāsvadbhittisamākīrṇaṃ mahāprāsādasaṃkulam | [KūPur, 1, 46 39.2]
gaṇeśvarāṅganājuṣṭaṃ dhārmikāṇāṃ sudarśanam | [KūPur, 1, 46 40.1]
tatra sā vasate devī nityaṃ yogaparāyaṇā | [KūPur, 1, 46 40.2]
mahālakṣmīrmahādevī triśūlavaradhāriṇī | [KūPur, 1, 46 41.1]
trinetrā sarvaśasaktībhiḥ saṃvṛtā sadasanmayā | [KūPur, 1, 46 41.2]
paśyanti tatra munayaḥ siddhā ye brahmavādinaḥ | [KūPur, 1, 46 41.3]
supārśvasyottare bhāge sarasvatyāḥ purottamam | [KūPur, 1, 46 42.1]
sarāṃsi siddhajuṣṭāni devabhogyāni sattamāḥ | [KūPur, 1, 46 42.2]
pāṇḍurasya gireḥ śṛṅge vicitradrumasaṃkule | [KūPur, 1, 46 43.1]
gandharvāṇāṃ puraśataṃ divyastrībhiḥ samāvṛtam | [KūPur, 1, 46 43.2]
teṣu nityaṃ madotsiktā varanāryastathaiva ca | [KūPur, 1, 46 44.1]
krīḍanti muditā nityaṃ vilāsairbhogatatparāḥ | [KūPur, 1, 46 44.2]
añjanasya gireḥ śṛṅge nārīṇāṃ puramuttamam | [KūPur, 1, 46 45.1]
vasanti tatrāpsaraso rambhādyā ratilālasāḥ | [KūPur, 1, 46 45.2]
citrasenādayo yatra samāyāntyarthinaḥ sadā | [KūPur, 1, 46 46.1]
sā purī sarvaratnāḍhyā naikaprasravaṇair yutā | [KūPur, 1, 46 46.2]
anekāni purāṇi syuḥ kaumude cāpi suvratāḥ | [KūPur, 1, 46 47.1]
rudrāṇāṃ śāntarajasāmīśvarārpitacetasām | [KūPur, 1, 46 47.2]
teṣu rudrā mahāyogā maheśāntaracāriṇaḥ | [KūPur, 1, 46 48.1]
samāsate paraṃ jyotirārūḍhāḥ sthānamuttamam | [KūPur, 1, 46 48.2]
piñjarasya gireḥ śṛṅge gaṇeśānāṃ puratrayam | [KūPur, 1, 46 49.1]
nandīśvarasya kapile tatrāste suyaśā yatiḥ | [KūPur, 1, 46 49.2]
tathā ca jārudhaiḥ śṛṅge devadevasya dhīmataḥ | [KūPur, 1, 46 50.1]
dīptamāyatanaṃ puṇyaṃ bhāskarasyāmitaujasaḥ | [KūPur, 1, 46 50.2]
tasyaivottaradigbhāge candrasthānamanuttamam | [KūPur, 1, 46 51.1]
ramate tatra ramyo 'sau bhagavān śītadīdhitiḥ | [KūPur, 1, 46 51.2]
anyacca bhavanaṃ divyaṃ haṃsaśaile maharṣayaḥ | [KūPur, 1, 46 52.1]
sahasrayojanāyāmaṃ suvarṇamaṇitoraṇam | [KūPur, 1, 46 52.2]
tatrāste bhagavān brahmā siddhasaṅghairabhiṣṭutaḥ | [KūPur, 1, 46 53.1]
sāvitryā saha viśvātmā vāsudevādibhiryutaḥ | [KūPur, 1, 46 53.2]
tasya dakṣiṇadigbhāge siddhānāṃ puramuttamam | [KūPur, 1, 46 54.1]
sanandanādayo yatra vasanti munipuṅgavāḥ | [KūPur, 1, 46 54.2]
pañcaśailasya śikhare dānavānāṃ puratrayam | [KūPur, 1, 46 55.1]
nātidūreṇa tasyātha daityacāryasya dhīmataḥ | [KūPur, 1, 46 55.2]
sugandhaśailaśikhare saridbhirupaśobhitam | [KūPur, 1, 46 56.1]
kardamasyāśramaṃ puṇyaṃ tatrāste bhagavānṛṣiḥ | [KūPur, 1, 46 56.2]
tasyaiva pūrvadigbhāge kiṃcid vai dakṣiṇāśrite | [KūPur, 1, 46 57.1]
sanatkumāro bhagavāṃstatrāste brahmavittamaḥ | [KūPur, 1, 46 57.2]
sarveṣveteṣu śaileṣu tathānyeṣu munīśvarāḥ | [KūPur, 1, 46 58.1]
sarāṃsi vimalā nadyo devānāmālayāni ca | [KūPur, 1, 46 58.2]
siddhaliṅgāni puṇyāni munibhiḥ sthāpitāni tu | [KūPur, 1, 46 59.1]
vanyānyāśramavaryāṇi saṃkhyātuṃ naiva śaknuyām | [KūPur, 1, 46 59.2]
eṣa saṃkṣepataḥ prokto jambūdvīpasya vistaraḥ | [KūPur, 1, 46 60.1]
na śakyaṃ vistarād vaktuṃ mayā varṣaśatairapi | [KūPur, 1, 46 60.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ṣaṭcatvāriṃśo 'dhyāyaḥ | [KūPur, 1, 46 61.1]
{KūPur, 1, 47}
sūta uvāca | [KūPur, 1, 47 1.1]
jambūdvīpasya vistārād dviguṇena samantataḥ | [KūPur, 1, 47 1.2]
saṃveṣṭayitvā kṣārodaṃ plakṣadvīpo vyavasthitaḥ | [KūPur, 1, 47 1.3]
plakṣadvīpe ca viprendrāḥ saptāsan kulaparvatāḥ | [KūPur, 1, 47 2.1]
ṛjvāyatāḥ suparvāṇaḥ siddhasaṅghaniṣevitāḥ | [KūPur, 1, 47 2.2]
gomedaḥ prathamasteṣāṃ dvitīyaścandra ucyate | [KūPur, 1, 47 3.1]
nārādo dundubhiścaiva somaśca ṛṣabhastathā | [KūPur, 1, 47 3.2]
vaibhrājaḥ saptamaḥ prokto brahmaṇo 'tyantavallabhaḥ | [KūPur, 1, 47 3.3]
tatra devarṣigandharvaiḥ siddhaiśca bhagavānajaḥ | [KūPur, 1, 47 4.1]
upāsyate sa viśvātmā sākṣī sarvasya viśvasṛk | [KūPur, 1, 47 4.2]
teṣu puṇyā janapadā nādhayo vyādhayo na ca | [KūPur, 1, 47 5.1]
na tatra pāpakartāraḥ puruṣā vā kathañcana | [KūPur, 1, 47 5.2]
teṣāṃ nadyaśca saptaiva varṣāṇāṃ tu samudragāḥ | [KūPur, 1, 47 6.1]
tāsu brahmarṣayo nityaṃ pitāmaham upāsate | [KūPur, 1, 47 6.2]
anutaptā śikhī caiva vipāpā tridivā kṛtā | [KūPur, 1, 47 7.1]
amṛtā sukṛtā caiva nāmataḥ parikīrtitāḥ | [KūPur, 1, 47 7.2]
kṣudranadyastvasaṃkhyātāḥ sarāṃsi subahūnyapi | [KūPur, 1, 47 8.1]
na caiteṣu yugāvasthā puruṣā vai cirāyuṣaḥ | [KūPur, 1, 47 8.2]
āryakāḥ kuravāścaiva vidaśā bhāvinastathā | [KūPur, 1, 47 9.1]
brahmakṣatriyaviṭśūdrāstasmin dvīpe prakīrtitāḥ | [KūPur, 1, 47 9.2]
ijyate bhagavān somo varṇaistatra nivāsibhiḥ | [KūPur, 1, 47 10.1]
teṣāṃ ca somasāyujyaṃ sārūpyaṃ munipuṅgavāḥ | [KūPur, 1, 47 10.2]
sarve dharmaparā nityaṃ nityaṃ muditamānasāḥ | [KūPur, 1, 47 11.1]
pañcavarṣasahasrāṇi jīvanti ca nirāmayāḥ | [KūPur, 1, 47 11.2]
plakṣadvīpapramāṇaṃ tu dviguṇena samantataḥ | [KūPur, 1, 47 12.1]
saṃveṣṭyekṣurasāmbhodhiṃ śālmaliḥ saṃvyavasthitaḥ | [KūPur, 1, 47 12.2]
sapta varṣāṇi tatrāpi saptaiva kulaparvatāḥ | [KūPur, 1, 47 13.1]
ṛjvāyatāḥ suparvāṇaḥ sapta nadyaśca suvratāḥ | [KūPur, 1, 47 13.2]
kumudaśconnataścaiva tṛtīyaśca balāhakaḥ | [KūPur, 1, 47 14.1]
droṇaḥ kaṅkastu mahiṣaḥ kakudvān sapta parvatāḥ | [KūPur, 1, 47 14.2]
yonī toyā vitṛṣṇā ca candrā śuklā vimocanī | [KūPur, 1, 47 15.1]
nivṛttiśceti tā nadyaḥ smṛtāḥ pāpaharā nṛṇām | [KūPur, 1, 47 15.2]
na teṣu vidyate lobhaḥ krodho vā dvijasattamāḥ | [KūPur, 1, 47 16.1]
na caivāsti yugāvasthā janā jīvantyanāmayāḥ | [KūPur, 1, 47 16.2]
yajanti satataṃ tatra varṇā vāyuṃ sanātanam | [KūPur, 1, 47 17.1]
teṣāṃ tasyātha sāyujyaṃ sārūpyaṃ ca salokatā | [KūPur, 1, 47 17.2]
kapilā brāhmaṇāḥ proktā rājānaścāruṇāstathā | [KūPur, 1, 47 18.1]
pītā vaiśyāḥ smṛtāḥ kṛṣṇā dvīpe 'smin vṛṣalā dvijāḥ | [KūPur, 1, 47 18.2]
śālmalasya tu vistārād dviguṇena samantataḥ | [KūPur, 1, 47 19.1]
saṃveṣṭya tu surodābdhiṃ kuśadvīpo vyavasthitaḥ | [KūPur, 1, 47 19.2]
vidrumaścaiva hemaśca dyutimān puṣpavāṃstathā | [KūPur, 1, 47 20.1]
kuśeśayo hariścātha mandaraḥ sapta parvatāḥ | [KūPur, 1, 47 20.2]
dhutapāpā śivā caiva pavitrā saṃmatā tathā | [KūPur, 1, 47 21.1]
vidyudambhā mahī ceti nadyastatra jalāvahāḥ | [KūPur, 1, 47 21.2]
anyāśca śataśoviprā nadyo maṇijalāḥ śubhāḥ | [KūPur, 1, 47 22.1]
tāsu brahmāṇamīśānaṃ devādyāḥ paryupāsate | [KūPur, 1, 47 22.2]
brāhmaṇā draviṇo viprāḥ kṣatriyāḥ śuṣmiṇastathā | [KūPur, 1, 47 23.1]
vaiśyāḥ snehāstu mandehāḥ śūdrāstatra prakīrtitāḥ | [KūPur, 1, 47 23.2]
sarve vijñānasampannā maitrādiguṇasaṃyutāḥ | [KūPur, 1, 47 24.1]
yathoktakāriṇaḥ sarve sarve bhūtahite ratāḥ | [KūPur, 1, 47 24.2]
yajanti vividhairyajñairbrahmāṇaṃ parameṣṭhinam | [KūPur, 1, 47 25.1]
teṣāṃ ca brahmasāyujyaṃ sārūpyaṃ ca salokatā | [KūPur, 1, 47 25.2]
kuśadvīpasya vistārād dviguṇena samantataḥ | [KūPur, 1, 47 26.1]
krauñcadvīpastato viprā veṣṭayitvā ghṛtodadhim | [KūPur, 1, 47 26.2]
krauñco vāmanakaścaiva tṛtīyaścāndhakārakaḥ | [KūPur, 1, 47 27.1]
devāvṛcca vivindaśca puṇḍarīkastathaiva ca | [KūPur, 1, 47 27.2]
nāmnā ca saptamaḥ proktaḥ parvato dundubhisvanaḥ | [KūPur, 1, 47 27.3]
gaurī kumudvitī caiva saṃdhyā rātrirmanojavā | [KūPur, 1, 47 28.1]
khyātiśca puṇḍarīkā ca nadyaḥ prādhānyataḥ smṛtāḥ | [KūPur, 1, 47 28.2]
puṣkarāḥ puṣkalā dhanyāstiṣyāstasya krameṇa vai | [KūPur, 1, 47 29.1]
brāhmaṇāḥ kṣatriyā vaiśyāḥ śūdrāścaiva dvijottamāḥ | [KūPur, 1, 47 29.2]
arcayanti mahādevaṃ yajñadānasamādhibhiḥ | [KūPur, 1, 47 30.1]
vratopavāsairvividhairhemaiḥ svādhyāyatarpaṇaiḥ | [KūPur, 1, 47 30.2]
teṣāṃ vai rudrasāyujyaṃ sārūpyaṃ cātidurlabham | [KūPur, 1, 47 31.1]
salokatā ca sāmīpyaṃ jāyate tatprasādataḥ | [KūPur, 1, 47 31.2]
krauñcadvīpasya vistārād dviguṇena samantataḥ | [KūPur, 1, 47 32.1]
śākadvīpaḥ sthito viprā āveṣṭya dadhisāgaram | [KūPur, 1, 47 32.2]
udayo raivataścaiva śyāmāko 'stagiristathā | [KūPur, 1, 47 33.1]
āmbikeyastathā ramyaḥ keśarī ceti parvatāḥ | [KūPur, 1, 47 33.2]
sukumārī kumārī ca nalinī reṇukā tathā | [KūPur, 1, 47 34.1]
ikṣukā dhenukā caiva gabhastiśceti nimnagāḥ | [KūPur, 1, 47 34.2]
āsāṃ pibantaḥ salilaṃ jīvante tatra mānavāḥ | [KūPur, 1, 47 35.1]
anāmayā hyaśokāśca rāgadveṣavivarjitāḥ | [KūPur, 1, 47 35.2]
magāśca magadhāścaiva mānavā mandagāstathā | [KūPur, 1, 47 36.1]
brāhmaṇāḥ kṣatriyā vaiśyāḥ śūdrāścātra krameṇa tu | [KūPur, 1, 47 36.2]
yajanti satataṃ devaṃ sarvalokaikasākṣiṇam | [KūPur, 1, 47 37.1]
vratopavāsairvividhairdevadevaṃ divākaram | [KūPur, 1, 47 37.2]
teṣāṃ sūryeṇa sāyujyaṃ sāmīpyaṃ ca sarūpatā | [KūPur, 1, 47 38.1]
salokatā ca viprendrā jāyate tatprasādataḥ | [KūPur, 1, 47 38.2]
śākadvīpaṃ samāvṛtya kṣīrodaḥ sāgaraḥ sthitaḥ | [KūPur, 1, 47 39.1]
śvetadvīpaśca tanmadhye nārāyaṇaparāyaṇāḥ | [KūPur, 1, 47 39.2]
tatra puṇyā janapadā nānāścaryasamanvitāḥ | [KūPur, 1, 47 40.1]
śvetāstatra narā nityaṃ jāyante viṣṇutatparāḥ | [KūPur, 1, 47 40.2]
nādhayo vyādhayastatra jarāmṛtyubhayaṃ na ca | [KūPur, 1, 47 41.1]
krodhalobhavinirmuktā māyāmātsaryavarjitāḥ | [KūPur, 1, 47 41.2]
nityapuṣṭā nirātaṅkā nityānandāśca bhoginaḥ | [KūPur, 1, 47 42.1]
nārāyaṇaparāḥ sarve nārāyaṇaparāyaṇāḥ | [KūPur, 1, 47 42.2]
kecid dhyānaparā nityaṃ yoginaḥ saṃyatendriyāḥ | [KūPur, 1, 47 43.1]
kecijjapanti tapyanti kecid vijñānino 'pare | [KūPur, 1, 47 43.2]
anye nirbojayogena brahmabhāvena bhāvitāḥ | [KūPur, 1, 47 44.1]
dhyāyanti tat paraṃ vyoma vāsudevaṃ paraṃ padam | [KūPur, 1, 47 44.2]
ekāntino nirālambā mahābhāgavatāḥ pare | [KūPur, 1, 47 45.1]
paśyanti paramaṃ brahma viṣṇvākhyaṃ tamasaḥ paraṃ | [KūPur, 1, 47 45.2]
sarve caturbhujākārāḥ śaṅkhacakragadādharāḥ | [KūPur, 1, 47 46.1]
supītavāsasaḥ sarve śrīvatsāṅkitavakṣasaḥ | [KūPur, 1, 47 46.2]
anye maheśvaraparāstripuṇḍrāṅkitamastakāḥ | [KūPur, 1, 47 47.1]
svayogodbhūtakiraṇā mahāgaruḍavāhanāḥ | [KūPur, 1, 47 47.2]
sarvaśaktisamāyuktā nityānandāśca nirmalāḥ | [KūPur, 1, 47 48.1]
vasanti tatra puruṣā viṣṇorantaracāriṇaḥ | [KūPur, 1, 47 48.2]
tatra nārāyaṇasyānyad durgamaṃ duratikramam | [KūPur, 1, 47 49.1]
nārāyaṇaṃ nāma puraṃ vyāsādyairupaśobhitam | [KūPur, 1, 47 49.2]
hemaprākārasaṃyuktaṃ sphāṭikairmaṇḍapairyutam | [KūPur, 1, 47 50.1]
prabhāsahasrakalilaṃ durādharṣaṃ suśobhanam | [KūPur, 1, 47 50.2]
harmyaprākārasaṃyuktamaṭṭālakasamākulam | [KūPur, 1, 47 50.3]
hemagopurasāhasrair nānāratnopaśobhitaiḥ | [KūPur, 1, 47 51.1]
śubhrāstaraṇasaṃyuktaṃ vicitraiḥ samalaṃkṛtam | [KūPur, 1, 47 51.2]
nandanairvividhākāraiḥ sravantībhiśca śobhitam | [KūPur, 1, 47 52.1]
sarobhiḥ sarvato yuktaṃ vīṇāveṇunināditam | [KūPur, 1, 47 52.2]
patākābhirvicitrābhiranekābhiśca śobhitam | [KūPur, 1, 47 53.1]
vīthībhiḥ sarvato yuktaṃ sopānai ratnabhūṣitaiḥ | [KūPur, 1, 47 53.2]
nārīśatasahasrāḍhyaṃ divyagoyasamanvitam | [KūPur, 1, 47 54.1]
haṃsakāraṇḍavākīrṇaṃ cakravākopaśobhitam | [KūPur, 1, 47 54.2]
caturdvāramanaupamyamagamyaṃ devavidviṣām | [KūPur, 1, 47 54.3]
tatra tatrāpsaraḥṣaṇḍhair nṛtyadbhir upaśobhitam | [KūPur, 1, 47 55.1]
nānāgītavidhānajñairdevānāmapi durlabhaiḥ | [KūPur, 1, 47 55.2]
nānāvilāsasampannaiḥ kāmukairatikomalaiḥ | [KūPur, 1, 47 56.1]
prabhūtacandravadanair nūpurārāvasaṃyutaiḥ | [KūPur, 1, 47 56.2]
īṣatsmitaiḥ subimboṣṭhair bālamugdhamṛgekṣaṇaiḥ | [KūPur, 1, 47 57.1]
aśeṣavibhavopetairbhūṣitaistanumadhyamaiḥ | [KūPur, 1, 47 57.2]
surājahaṃsacalanaiḥ suveṣair madhurasvanaiḥ | [KūPur, 1, 47 58.1]
saṃlāpālāpakuśalair divyābharaṇabhūṣitaiḥ | [KūPur, 1, 47 58.2]
stanabhāravinamraiśca madaghūrṇitalocanaiḥ | [KūPur, 1, 47 59.1]
nānāvarṇavicitrāṅgair nānābhogaratipriyaiḥ | [KūPur, 1, 47 59.2]
praphullakusumodyānairitaścetaśca śobhitam | [KūPur, 1, 47 60.1]
asaṃkhyeyaguṇaṃ śuddham āgamyaṃ tridaśairapi | [KūPur, 1, 47 60.2]
śrīmatpavitraṃ devasya śrīpateramitaujasaḥ | [KūPur, 1, 47 61.1]
tasya madhye 'titejaskamuccaprākāratoraṇam | [KūPur, 1, 47 61.2]
sthānaṃ pad vaiṣṇavaṃ divyaṃ yogināmapi durlabham | [KūPur, 1, 47 62.1]
tanmadhye bhagavānekaḥ puṇḍarīkadaladyutiḥ | [KūPur, 1, 47 62.2]
śete 'śeṣajagatsūtiḥ śeṣāhiśayane hariḥ | [KūPur, 1, 47 62.3]
vicintyamāno yogīndraiḥ sanandanapurogamaiḥ | [KūPur, 1, 47 63.1]
svātmānandāmṛtaṃ pītvā paraṃ tat tamasaḥ param | [KūPur, 1, 47 63.2]
supītavasano 'nanto mahāmāyo mahābhujaḥ | [KūPur, 1, 47 64.1]
kṣīrodakanyayā nityaṃ gṛhītacaraṇadvayaḥ | [KūPur, 1, 47 64.2]
sā ca devī jagadvandyā pādamūle haripriyā | [KūPur, 1, 47 65.1]
samāste tanmanā nityaṃ pītvā nārāyaṇāmṛtam | [KūPur, 1, 47 65.2]
na tatrādhārmikā yānti na ca devāntarāśrayāḥ | [KūPur, 1, 47 66.1]
vaikuṇṭhaṃ nāma tat sthānaṃ tridaśairapi vanditam | [KūPur, 1, 47 66.2]
na me 'tra bhavati prajñā kṛtsnaśastannirūpaṇe | [KūPur, 1, 47 67.1]
etāvacchakyate vaktuṃ nārāyaṇapuraṃ hi tat | [KūPur, 1, 47 67.2]
sa eva paramaṃ brahma vāsudevaḥ sanātanaḥ | [KūPur, 1, 47 68.1]
śete nārāyaṇaḥ śrīmān māyayā mohayañjagat | [KūPur, 1, 47 68.2]
nārāyaṇādidaṃ jātaṃ tasminneva vyavasthitam | [KūPur, 1, 47 69.1]
tamevābhyeti kalpānte sa eva paramā gatiḥ | [KūPur, 1, 47 69.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge saptacatvāriṃśo 'dhyāyaḥ | [KūPur, 1, 47 70.1]
{KūPur, 1, 48}
sūta uvāca | [KūPur, 1, 48 1.1]
śākadvīpasya vistārād dviguṇena vyavasthitaḥ | [KūPur, 1, 48 1.2]
kṣīrārṇavaṃ samāśritya dvīpaḥ puṣkarasaṃvṛtaḥ | [KūPur, 1, 48 1.3]
eka evātra viprendrāḥ parvato mānasottaraḥ | [KūPur, 1, 48 2.1]
yojanānāṃ sahasrāṇi sārdhaṃ pañcāśaducchritaḥ | [KūPur, 1, 48 2.2]
tāvadeva ca vistīrṇaḥ sarvataḥ parimaṇḍalaḥ | [KūPur, 1, 48 2.3]
sa eva dvīpaḥ paścārdhe mānasottarasaṃjñitaḥ | [KūPur, 1, 48 3.1]
eka eva mahāsānuḥ saṃniveśād dvidhā kṛtaḥ | [KūPur, 1, 48 3.2]
tasmin dvīpe smṛtau dvau tu puṇyau janapadau śubhau | [KūPur, 1, 48 4.1]
aparau mānasasyātha parvatasyānumaṇḍalau | [KūPur, 1, 48 4.2]
mahāvītaṃ smṛtaṃ varṣaṃ dhātakīkhaṇḍameva ca | [KūPur, 1, 48 4.3]
svādūdakenodadhinā puṣkaraḥ parivāritaḥ | [KūPur, 1, 48 5.1]
tasmin dvīpe mahāvṛkṣo nyagrodho 'marapūjitaḥ | [KūPur, 1, 48 5.2]
tasmin nivasati brahmā viśvātmā viśvabhāvanaḥ | [KūPur, 1, 48 6.1]
tatraiva muniśārdūlāḥ śivanārāyaṇālayaḥ | [KūPur, 1, 48 6.2]
vasatyatra mahādevo haror'ddhaharir avyayaḥ | [KūPur, 1, 48 7.1]
sampūjyamāno brahmādyaiḥ kumārādyaiśca yogibhiḥ | [KūPur, 1, 48 7.2]
gandharvaiḥ kinnarairyakṣairīśvaraḥ kṛṣṇapiṅgalaḥ | [KūPur, 1, 48 7.3]
svasthāstatra prajāḥ sarvā brahmaṇā sadṛśatviṣaḥ | [KūPur, 1, 48 8.1]
nirāmayā viśokāśca rāgadveṣavivarjitāḥ | [KūPur, 1, 48 8.2]
satyānṛte na tatrāstāṃ nottamādhamamadhyamāḥ | [KūPur, 1, 48 9.1]
na varṇāśramadharmāśca na nadyo na ca parvatāḥ | [KūPur, 1, 48 9.2]
pareṇa puṣkarasyātha sthito mahān | [KūPur, 1, 48 10.1]
svādūdakasamudrastu samantād dvijasattamāḥ | [KūPur, 1, 48 10.2]
pareṇa tasya mahatī dṛśyate lokasaṃsthitiḥ | [KūPur, 1, 48 11.1]
kāñcanī dviguṇā bhūmiḥ sarvā caiva śilopamā | [KūPur, 1, 48 11.2]
tasyāḥ pareṇa śailastu maryādātmātmamaṇḍalaḥ | [KūPur, 1, 48 12.1]
prakāśaścāprakāśaśca lokālokaḥ sa ucyate | [KūPur, 1, 48 12.2]
yojanānāṃ sahasrāṇi daśa tasyocchrayaḥ smṛtaḥ | [KūPur, 1, 48 13.1]
tāvāneva ca vistāro lokāloko mahāgiriḥ | [KūPur, 1, 48 13.2]
samāvṛtya tu taṃ śailaṃ sarvato vai tamaḥ sthitam | [KūPur, 1, 48 14.1]
tamaścāṇḍakaṭāhena samantāt pariveṣṭitam | [KūPur, 1, 48 14.2]
ete sapta mahālokāḥ pātālāḥ sapta kīrtitāḥ | [KūPur, 1, 48 15.1]
brahmāṇḍasyaiṣa vistāraḥ saṃkṣepeṇa mayoditaḥ | [KūPur, 1, 48 15.2]
aṇḍānāmīdṛśānāṃ tu koṭyo jñeyāḥ sahasraśaḥ | [KūPur, 1, 48 16.1]
sarvagatvāt pradhānasya kāraṇasyāvyayātmanaḥ | [KūPur, 1, 48 16.2]
aṇḍeṣveteṣu sarveṣu bhuvanāni caturdaśa | [KūPur, 1, 48 17.1]
tatra tatra caturvaktrā rudrā nārāyaṇādayaḥ | [KūPur, 1, 48 17.2]
daśottaramathaikaikamaṇḍāvaraṇasaptakam | [KūPur, 1, 48 18.1]
samantāt saṃsthitaṃ viprā yatra yānti manīṣiṇaḥ | [KūPur, 1, 48 18.2]
anantam ekam avyaktanādinidhanaṃ mahat | [KūPur, 1, 48 19.1]
atītya vartate sarvaṃ jagat prakṛtirakṣaram | [KūPur, 1, 48 19.2]
anantatvamanantasya yataḥ saṃkhyā na vidyate | [KūPur, 1, 48 20.1]
tadavyaktamiti jñeyaṃ tad brahma paramaṃ padam | [KūPur, 1, 48 20.2]
ananta eṣa sarvatra sarvasthāneṣu paṭhyate | [KūPur, 1, 48 21.1]
tasya pūrvaṃ mayāpyuktaṃ yattanmāhātmyamavyayam | [KūPur, 1, 48 21.2]
gataḥ sa eṣa sarvatra sarvasthāneṣu vartate | [KūPur, 1, 48 22.1]
bhūmau rasātale caiva ākāśe pavane 'nale | [KūPur, 1, 48 22.2]
arṇaveṣu ca sarveṣu divi caiva na saṃśayaḥ | [KūPur, 1, 48 22.3]
tathā tamasi sattve ca eṣa eva mahādyutiḥ | [KūPur, 1, 48 23.1]
anekadhā vibhaktāṅgaḥ krīḍate puruṣottamaḥ | [KūPur, 1, 48 23.2]
maheśvaraḥ paro 'vyaktādaṇḍamavyaktasaṃbhavam | [KūPur, 1, 48 24.1]
aṇḍād brahmā samutpannastena sṛṣṭamidaṃ jagat | [KūPur, 1, 48 24.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge aṣṭacatvāriṃśo 'dhyāyaḥ | [KūPur, 1, 48 25.1]
{KūPur, 1, 49}
ṛṣaya ūcuḥ | [KūPur, 1, 49 1.1]
atītānāgatānīha yāni manvantarāṇi tu | [KūPur, 1, 49 1.2]
tāni tvaṃ kathayāsmākaṃ vyāsāṃśca dvāpare yuge | [KūPur, 1, 49 1.3]
vedaśākhāpraṇayanaṃ devadevasya dhīmataḥ | [KūPur, 1, 49 2.1]
tathāvatārān dharmārthamīśānasya kalau yuge | [KūPur, 1, 49 2.2]
kiyanto devadevasya śiṣyāḥ kaliyugeṣu vai | [KūPur, 1, 49 3.1]
etat sarvaṃ samāsena sūta vaktumihārhasi | [KūPur, 1, 49 3.2]
sūta uvāca | [KūPur, 1, 49 4.1]
manuḥ svāyaṃbhuvaḥ pūrvaṃ tataḥ svārociṣo manuḥ | [KūPur, 1, 49 4.2]
uttamastāmasaścaiva raivataścākṣuṣastathā | [KūPur, 1, 49 4.3]
ṣaḍete manavo 'tītāḥ sāṃprataṃ tu raveḥ sutaḥ | [KūPur, 1, 49 5.1]
vaivasvato 'yaṃ yasyaitat saptamaṃ vartate 'ntaram | [KūPur, 1, 49 5.2]
svāyaṃbhuvaṃ tu kathitaṃ kalpādāvantaraṃ mayā | [KūPur, 1, 49 6.1]
ata ūrdhvaṃ nibodhadhvaṃ manoḥ svārociṣasya tu | [KūPur, 1, 49 6.2]
pārāvatāśca tuṣitā devāḥ svārociṣe 'ntare | [KūPur, 1, 49 7.1]
vipaścinnāma devendro babhūvāsurasūdanaḥ | [KūPur, 1, 49 7.2]
ūrjastambhastathā prāṇo dānto 'tha vṛṣabhastathā | [KūPur, 1, 49 8.1]
timiraś cārvarīvāṃśca sapta saptarṣayo 'bhavan | [KūPur, 1, 49 8.2]
caitrakiṃpuruṣādyāśca sutāḥ svārociṣasya tu | [KūPur, 1, 49 9.1]
dvitīyam atadākhyātam antaraṃ śṛṇu cottaram | [KūPur, 1, 49 9.2]
tṛtīye 'pyantare viprā uttamo nāma vai manuḥ | [KūPur, 1, 49 10.1]
suśāntistatra devendro babhūvāmitrakarṣaṇaḥ | [KūPur, 1, 49 10.2]
sudhāmānastathā satyāḥ śivāścātha pratardanāḥ | [KūPur, 1, 49 11.1]
vaśavartinaśca pañcaite gaṇā dvādaśakāḥ smṛtāḥ | [KūPur, 1, 49 11.2]
rajordhvaś cordhvabāhuśca sabalaścānayastathā | [KūPur, 1, 49 12.1]
sutapāḥ śukra ityete sapta saptarṣayo 'bhavan | [KūPur, 1, 49 12.2]
tāmasasyāntare devāḥ surā vāharayastathā | [KūPur, 1, 49 13.1]
satyāśca sudhiyaścaiva saptaviṃśatikā gaṇāḥ | [KūPur, 1, 49 13.2]
śibirindrastathaivāsīcchatayajñopalakṣaṇaḥ | [KūPur, 1, 49 14.1]
babhūva śaṅkare bhakto mahādevārcane rataḥ | [KūPur, 1, 49 14.2]
jyotirdharmā pṛthuḥ kāvyaś caitro 'gnir vanakastathā | [KūPur, 1, 49 15.1]
pīvarastvṛṣayo hyete sapta tatrāpi cāntare | [KūPur, 1, 49 15.2]
pañcame cāpi viprendrā raivato nāma nāmataḥ | [KūPur, 1, 49 16.1]
manurvasuśca tatrendro babhūvāsuramardanaḥ | [KūPur, 1, 49 16.2]
amitābhā bhūtarayā vaikuṇṭhāḥ svacchamedhasaḥ | [KūPur, 1, 49 17.1]
ete devagaṇāstatra caturdaśa caturdaśa | [KūPur, 1, 49 17.2]
hiraṇyaromā vedaśrīrūrdhvabāhustathaiva ca | [KūPur, 1, 49 18.1]
vedabāhuḥ sudhāmā ca parjanyaśca mahāmuniḥ | [KūPur, 1, 49 18.2]
ete saptarṣayo viprāstatrāsan raivate 'ntare | [KūPur, 1, 49 18.3]
svārociṣaścottamaśca tāmaso raivatastathā | [KūPur, 1, 49 19.1]
priyavratānvayā hyete catvāro manavaḥ smṛtāḥ | [KūPur, 1, 49 19.2]
ṣaṣṭhe manvantare cāsīccākṣuṣastu manurdvijāḥ | [KūPur, 1, 49 20.1]
manojavastathaivendro devānapi nibodhataḥ | [KūPur, 1, 49 20.2]
ādyāḥ prasūtā bhāvyāśca pṛthugāśca divaukasaḥ | [KūPur, 1, 49 21.1]
mahānubhāvā lekhyāśca pañcaite hyaṣṭakā gaṇāḥ | [KūPur, 1, 49 21.2]
sumedhā virajāścaiva haviṣmānuttamo madhuḥ | [KūPur, 1, 49 22.1]
atināmā sahiṣṇuśca saptāsannṛṣayaḥ śubhāḥ | [KūPur, 1, 49 22.2]
vivasvataḥ suto viprāḥ śrāddhadevo mahādyutiḥ | [KūPur, 1, 49 23.1]
manuḥ sa vartate dhīmān sāṃprataṃ saptame 'ntare | [KūPur, 1, 49 23.2]
ādityā vasavo rudrā devāstatra marudgaṇāḥ | [KūPur, 1, 49 24.1]
purandarastathaivendro babhūva paravīrahā | [KūPur, 1, 49 24.2]
vasiṣṭhaḥ kaśyapaścātrirjamadagniśca gautamaḥ | [KūPur, 1, 49 25.1]
viśvāmitro bharadvājaḥ sapta saptarṣayo 'bhavan | [KūPur, 1, 49 25.2]
viṣṇuśaktiranaupamyā sattvodriktā sthitā sthitau | [KūPur, 1, 49 26.1]
tadaṃśabhūtā rājānaḥ sarve ca tridivaukasaḥ | [KūPur, 1, 49 26.2]
svāyaṃbhuve 'ntare pūrvamākūtyāṃ mānasaḥ sutaḥ | [KūPur, 1, 49 27.1]
ruceḥ prajāpater yajñas tadaṃśenābhavad dvijāḥ | [KūPur, 1, 49 27.2]
tataḥ punarasau devaḥ prāpte svārociṣe 'ntare | [KūPur, 1, 49 28.1]
tuṣitāyāṃ samutpannastuṣitaiḥ saha daivataiḥ | [KūPur, 1, 49 28.2]
auttame 'pyantare viṣṇuḥ satyaiḥ saha surottamaiḥ | [KūPur, 1, 49 29.1]
satyāyāmabhavat satyaḥ satyarūpo janārdanaḥ | [KūPur, 1, 49 29.2]
tāmasasyāntare caiva samprāpte punareva hi | [KūPur, 1, 49 30.1]
haryāyāṃ haribhirdevairharirevābhavaddhariḥ | [KūPur, 1, 49 30.2]
raivate 'pyantare caiva saṃbhūtyāṃ mānaso 'bhavat | [KūPur, 1, 49 31.1]
sambhūto mānasaiḥ sārdhaṃ devaiḥ saha mahādyutiḥ | [KūPur, 1, 49 31.2]
cākṣuṣe 'pyantare caiva vaikuṇṭhaḥ puruṣottamaḥ | [KūPur, 1, 49 32.1]
vikuṇṭhāyāmasau jajñe vaikuṇṭhairdaivataiḥ saha | [KūPur, 1, 49 32.2]
manvantare 'tra samprāpte tathā vaivasvate 'ntare | [KūPur, 1, 49 33.1]
vāmanaḥ kaśyapād viṣṇuradityāṃ saṃbabhūva ha | [KūPur, 1, 49 33.2]
tribhiḥ kramairimāṃllokāñjitvā yena mahātmanā | [KūPur, 1, 49 34.1]
purandarāya trailokyaṃ dattaṃ nihatakaṇṭakam | [KūPur, 1, 49 34.2]
ityetāstanavastasya sapta manvantareṣu vai | [KūPur, 1, 49 35.1]
sapta caivābhavan viprā yābhiḥ saṃrakṣitāḥ prajāḥ | [KūPur, 1, 49 35.2]
yasmād viṣṭamidaṃ kṛtsnaṃ vāmanena mahātmanā | [KūPur, 1, 49 36.1]
tasmāt sa vai smṛto viṣṇur viśer dhātoḥ praveśanāt | [KūPur, 1, 49 36.2]
eṣa sarvaṃ sṛjatyādau pāti hanti ca keśavaḥ | [KūPur, 1, 49 37.1]
bhūtāntarātmā bhagavān nārāyaṇa iti śrutiḥ | [KūPur, 1, 49 37.2]
ekāṃśena jagat sarvaṃ vyāpya nārāyaṇaḥ sthitaḥ | [KūPur, 1, 49 38.1]
caturdhā saṃsthito vyāpī saguṇo nirguṇo 'pi ca | [KūPur, 1, 49 38.2]
ekā bhagavato mūrtirjñānarūpā śivāmalā | [KūPur, 1, 49 39.1]
vāsudevābhidhānā sā guṇātītā suniṣkalā | [KūPur, 1, 49 39.2]
dvitīyā kālasaṃjñānyā tāmasī śeṣasaṃjñitā | [KūPur, 1, 49 40.1]
nihanti sakalaṃ cānte vaiṣṇavī paramā tanuḥ | [KūPur, 1, 49 40.2]
sattvodriktā tathaivānyā pradyumneti ca saṃjñitā | [KūPur, 1, 49 41.1]
jagat sthāpayate sarvaṃ sa viṣṇuḥ prakṛtirdhruvā | [KūPur, 1, 49 41.2]
caturtho vāsudevasya mūrtirbrāhmīti saṃjñitā | [KūPur, 1, 49 42.1]
rājasī cāniruddhākhyā pradyumnaḥ sṛṣṭikārikā | [KūPur, 1, 49 42.2]
yaḥ svapityakhilaṃ bhūtvā pradyumnena saha prabhuḥ | [KūPur, 1, 49 43.1]
nārāyaṇākhyo brahmāsau prijāsargaṃ karoti saḥ | [KūPur, 1, 49 43.2]
yā sā nārāyaṇatanuḥ pradyumnākhyā munīśvarāḥ | [KūPur, 1, 49 44.1]
tayā saṃmohayed viśvaṃ sadevāsuramānuṣam | [KūPur, 1, 49 44.2]
saiva sarvajagatsūtiḥ prakṛtiḥ parikīrtitā | [KūPur, 1, 49 45.1]
vāsudevo hyanantātmā kevalo nirguṇo hariḥ | [KūPur, 1, 49 45.2]
pradhānaṃ puruṣaḥ kālastattvatrayamanuttamam | [KūPur, 1, 49 46.1]
vāsudevātmakaṃ nityametad vijñāya mucyate | [KūPur, 1, 49 46.2]
ekaṃ cedaṃ catuṣpādaṃ caturdhā punaracyutaḥ | [KūPur, 1, 49 47.1]
bibheda vāsudevo 'sau pradyumno hariravyayaḥ | [KūPur, 1, 49 47.2]
kṛṣṇadvaipāyano vyāso viṣṇurnārāyaṇaḥ svayam | [KūPur, 1, 49 48.1]
apāntaratamāḥ pūrvaṃ svecchayā hyabhavaddhariḥ | [KūPur, 1, 49 48.2]
anādyantaṃ paraṃ brahma na devā narṣayo viduḥ | [KūPur, 1, 49 49.1]
eko 'yaṃ veda bhagavān vyāso nārāyaṇaḥ prabhuḥ | [KūPur, 1, 49 49.2]
ityetad viṣṇumāhātmyamuktaṃ vo munipuṅgavāḥ | [KūPur, 1, 49 50.1]
etat satyaṃ punaḥ satyamevaṃ jñātvā na muhyati | [KūPur, 1, 49 50.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekonapañcāśo 'dhyāyaḥ | [KūPur, 1, 49 51.1]
{KūPur, 1, 50}
sūta uvāca | [KūPur, 1, 50 1.1]
asmin manvantare pūrvaṃ vartamāne mahān vibhuḥ | [KūPur, 1, 50 1.2]
dvāpare prathame vyāso manuḥ svāyaṃbhuvo mataḥ | [KūPur, 1, 50 1.3]
bibheda bahudhā vedaṃ niyogād brahmaṇaḥ prabhoḥ | [KūPur, 1, 50 2.1]
dvitīye dvāpare caiva vedavyāsaḥ prajāpatiḥ | [KūPur, 1, 50 2.2]
tṛtīye cośanā vyāsaścaturthe syād bṛhaspatiḥ | [KūPur, 1, 50 3.1]
savitā pañcame vyāsaḥ ṣaṣṭhe mṛtyuḥ prakīrtitaḥ | [KūPur, 1, 50 3.2]
saptame ca tathaivendro vasiṣṭhaścāṣṭame mataḥ | [KūPur, 1, 50 4.1]
sārasvataśca navame tridhāmā daśame smṛtaḥ | [KūPur, 1, 50 4.2]
ekādaśe tu trivṛṣaḥ śatatejāstataḥ paraḥ | [KūPur, 1, 50 5.1]
trayodaśe tathā dharmastarakṣustu caturdaśe | [KūPur, 1, 50 5.2]
tryāruṇirvai pañcadaśe ṣoḍaśe tu dhanañjayaḥ | [KūPur, 1, 50 6.1]
kṛtañjayaḥ saptadaśe hyaṣṭādaśe ṛtañjayaḥ | [KūPur, 1, 50 6.2]
tato vyāso bharadvājastasmādūrdhvaṃ tu gautamaḥ | [KūPur, 1, 50 7.1]
rājaśravāścaikaviṃśastasmācchuṣmāyaṇaḥ paraḥ | [KūPur, 1, 50 7.2]
tṛṇabindustrayoviṃśe vālmīkistatparaḥ smṛtaḥ | [KūPur, 1, 50 8.1]
pañcaviṃśe tathā śaktiḥ ṣaḍviṃśe tu parāśaraḥ | [KūPur, 1, 50 8.2]
saptaviṃśe tathā vyāso jātūkarṇo mahāmuniḥ | [KūPur, 1, 50 9.1]
aṣṭāviṃśe punaḥ prāpte hyasmin vai dvāpare dvijāḥ | [KūPur, 1, 50 9.2]
parāśarasuto vyāsaḥ kṛṣṇadvaipāyano 'bhavat | [KūPur, 1, 50 9.3]
sa eva sarvavedānāṃ purāṇānāṃ pradarśakaḥ | [KūPur, 1, 50 10.1]
pārāśaryo mahāyogī kṛṣṇadvaipāyano hariḥ | [KūPur, 1, 50 10.2]
ārādhya devamīśānaṃ dṛṣṭvā sāmbaṃ trilocanam | [KūPur, 1, 50 11.1]
tatprasādādasau vyāsaṃ vedānāmakarot prabhuḥ | [KūPur, 1, 50 11.2]
atha śiṣyān parijagrāha caturo vedapāragān | [KūPur, 1, 50 12.1]
jaiminiṃ ca sumantuṃ ca vaiśampāyanameva ca | [KūPur, 1, 50 12.2]
pailaṃ teṣāṃ caturthaṃ ca pañcamaṃ māṃ mahāmuniḥ | [KūPur, 1, 50 12.3]
ṛgvedaśrāvakaṃ pailaṃ jagrāha sa mahāmuniḥ | [KūPur, 1, 50 13.1]
yajurvedapravaktāraṃ vaiśampāyanameva ca | [KūPur, 1, 50 13.2]
jaiminiṃ sāmavedasya śrāvakaṃ so nvapadyata | [KūPur, 1, 50 14.1]
tathaivātharvavedasya sumantumṛṣisattamam | [KūPur, 1, 50 14.2]
itihāsapurāṇāni pravaktuṃ māmayojayat | [KūPur, 1, 50 14.3]
eka āsīdyajurvedastaṃ caturdhā vyakalpayat | [KūPur, 1, 50 15.1]
cāturhotram abhūd yasmiṃstena yajñamathākarot | [KūPur, 1, 50 15.2]
ādhvaryavaṃ yajurbhiḥ syād ṛgbhir hetraṃ dvijottamāḥ | [KūPur, 1, 50 16.1]
audgātraṃ sāmabhiścakre brahmatvaṃ cāpyatharvabhiḥ | [KūPur, 1, 50 16.2]
tataḥ sa ṛca uddhṛtya ṛgvedaṃ kṛtavān prabhuḥ | [KūPur, 1, 50 17.1]
yajūṃṣi ca yajurvedaṃ sāmavedaṃ ca sāmabhiḥ | [KūPur, 1, 50 17.2]
ekaviṃśatibhedena ṛgvedaṃ kṛtavān purā | [KūPur, 1, 50 18.1]
śākhānāṃ tu śatenaiva yajurvedamathākarot | [KūPur, 1, 50 18.2]
sāmavedaṃ sahasreṇa śākhānāṃ prabibheda saḥ | [KūPur, 1, 50 19.1]
atharvāṇamatho vedaṃ bibheda navakena tu | [KūPur, 1, 50 19.2]
bhedairaṣṭādaśairvyāsaḥ purāṇaṃ kṛtavān prabhuḥ | [KūPur, 1, 50 20.1]
so 'yamekaścatuṣpādo vedaḥ pūrvaṃ purātanāt | [KūPur, 1, 50 20.2]
oṅkāro brahmaṇo jātaḥ sarvadoṣaviśodhanaḥ | [KūPur, 1, 50 21.1]
vedavedyo hi bhagavān vāsudevaḥ sanātanaḥ | [KūPur, 1, 50 21.2]
sa gīyate paro vede yo vedainaṃ sa vedavit | [KūPur, 1, 50 22.1]
etat parataraṃ brahma jyotirānandamuttamam | [KūPur, 1, 50 22.2]
vedavākyoditaṃ tattvaṃ vāsudevaḥ paraṃ padam | [KūPur, 1, 50 23.1]
vedavedyamimaṃ vetti vedaṃ vedaparo muniḥ | [KūPur, 1, 50 23.2]
avedaṃ paramaṃ vetti vedaniṣṭhaḥ sadeśvaraḥ | [KūPur, 1, 50 24.1]
sa vedavedyo bhagavān vedamūrtir maheśvaraḥ | [KūPur, 1, 50 24.2]
sa eva vedo vedyaśca tamevāśritya mucyate | [KūPur, 1, 50 24.3]
ityedakṣaraṃ vedyam oṅkāraṃ vedamavyayam | [KūPur, 1, 50 25.1]
avedaṃ ca vijānāti pārāśaryo mahāmuniḥ | [KūPur, 1, 50 25.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge pañcāśo 'dhyāyaḥ | [KūPur, 1, 50 26.1]
{KūPur, 1, 51}
sūta uvāca | [KūPur, 1, 51 1.1]
vedavyāsāvatārāṇi dvāpare kathitāni tu | [KūPur, 1, 51 1.2]
mahādevāvatārāṇi kalau śṛṇuta suvratāḥ | [KūPur, 1, 51 1.3]
ādye kaliyuge śveto devadevo mahādyutiḥ | [KūPur, 1, 51 2.1]
nāmnā hitāya viprāṇāmabhūd vaivasvate 'ntare | [KūPur, 1, 51 2.2]
himavacchikhare ramye chagale parvatottame | [KūPur, 1, 51 3.1]
tasya śiṣyāḥ śikhāyuktā babhūvur amitaprabhāḥ | [KūPur, 1, 51 3.2]
śvetaḥ śvetaśikhaścaiva śvetāsyaḥ śvetalohitaḥ | [KūPur, 1, 51 4.1]
catvāraste mahātmāno brāhmaṇā vedapāragāḥ | [KūPur, 1, 51 4.2]
subhāno damanaścātha suhotraḥ kaṅkaṇastathā | [KūPur, 1, 51 5.1]
lokākṣiratha yogīndro jaigīṣavyastu saptame | [KūPur, 1, 51 5.2]
aṣṭame dadhivāhaḥ syānnavame vṛṣabhaḥ prabhuḥ | [KūPur, 1, 51 6.1]
bhṛgustu daśame proktastasmādugraḥ paraḥ smṛtaḥ | [KūPur, 1, 51 6.2]
dvādaśe 'triḥ samākhyāto balī cātha trayodaśe | [KūPur, 1, 51 7.1]
caturdaśe gautamastu vedaśīrṣā tataḥ param | [KūPur, 1, 51 7.2]
gokarṇaścābhavat tasmād guhāvāsaḥ śikhaṇḍyatha | [KūPur, 1, 51 8.1]
jaṭāmālyaṭṭahāsaśca dāruko lāṅgalī kramāt | [KūPur, 1, 51 8.2]
śvetastathā paraḥ śūlī ḍiṇḍī muṇḍī ca vai kramāt | [KūPur, 1, 51 9.1]
sahiṣṇuḥ somaśarmā ca nakulīśo 'ntime prabhuḥ | [KūPur, 1, 51 9.2]
vaivasvate 'ntare śaṃbhoravatārāstriśūlinaḥ | [KūPur, 1, 51 10.1]
aṣṭāviṃśatirākhyātā hyante kaliyuge prabhoḥ | [KūPur, 1, 51 10.2]
tīrthe kāyāvatāre syād deveśo nakulīśvaraḥ | [KūPur, 1, 51 10.3]
tatra devādidevasya catvāraḥ sutapodhanāḥ | [KūPur, 1, 51 11.1]
śiṣyā babhūvuścānyeṣāṃ pratyekaṃ munipuṅgavāḥ | [KūPur, 1, 51 11.2]
prasannamanaso dāntā aiśvarīṃ bhaktimāśritāḥ | [KūPur, 1, 51 12.1]
krameṇa tān pravakṣyāmi yogino yogavittamān | [KūPur, 1, 51 12.2]
śvetaḥ śvetaśikhaścaiva śvetāsyaḥ śvetalohitaḥ | [KūPur, 1, 51 13.1]
dundubhiḥ śatarūpaśca ṛcīkaḥ ketumāṃstathā | [KūPur, 1, 51 13.2]
vikeśaśca viśokaśca viśāpaḥ śāpanāśanaḥ | [KūPur, 1, 51 13.3]
sumukho durmukhaścaiva durdamo duratikramaḥ | [KūPur, 1, 51 14.1]
sanaḥ sanātanaścaiva mukāraśca sanandanaḥ | [KūPur, 1, 51 14.2]
dālabhyaśca mahāyogī dharmātmano mahaujasaḥ | [KūPur, 1, 51 15.1]
sudhāmā virajāścaiva śaṅkhapātraja eva ca | [KūPur, 1, 51 15.2]
sārasvatastathā megho ghanavāhaḥ suvāhanaḥ | [KūPur, 1, 51 16.1]
kapilaścāsuriścaiva voḍhuḥ pañcaśikho muniḥ | [KūPur, 1, 51 16.2]
parāśaraśca gargaśca bhārgavaścāṅgirāstathā | [KūPur, 1, 51 17.1]
balabandhurnirāmitraḥ ketuśṛṅgastapodhanaḥ | [KūPur, 1, 51 17.2]
lambodaraśca lambaśca lambākṣo lambakeśakaḥ | [KūPur, 1, 51 18.1]
sarvajñaḥ samabuddhiśca sādhyaḥ satyastathaiva ca | [KūPur, 1, 51 18.2]
śudhāmā kāśyapaścaiva vasiṣṭho virajāstathā | [KūPur, 1, 51 19.1]
atrirugrastathā caiva śravaṇo 'tha śraviṣṭhakaḥ | [KūPur, 1, 51 19.2]
kuṇiśca kuṇibāhuśca kuśarīraḥ kunetrakaḥ | [KūPur, 1, 51 20.1]
kaśyapo hyuśanā caiva cyavano 'tha bṛhaspatiḥ | [KūPur, 1, 51 20.2]
utathyo vāmadevaśca mahākāyo mahānilaḥ | [KūPur, 1, 51 21.1]
vācaśravāḥ supīkaśca śyāvāśvaḥ sapathīśvaraḥ | [KūPur, 1, 51 21.2]
hiraṇyanābhaḥ kauśalyo lokākṣiḥ kuthumistathā | [KūPur, 1, 51 22.1]
sumantur varcarī vidvān kabandhaḥ kuśikandharaḥ | [KūPur, 1, 51 22.2]
plakṣo dārbhāyaṇiścaiva ketumān gautamastathā | [KūPur, 1, 51 23.1]
bhallāpī madhupiṅgaśca śvetaketustaponidhiḥ | [KūPur, 1, 51 23.2]
uśijo bṛhadukthaśca devalaḥ kapireva ca | [KūPur, 1, 51 24.1]
śālihotro 'gniveśyaśca yuvanāśvaḥ śaradvasuḥ | [KūPur, 1, 51 24.2]
chagalaḥ kuṇḍakarṇaśca kumbhaścaiva pravāhakaḥ | [KūPur, 1, 51 25.1]
ulūko vidyutaścaiva śādvalo hyāśvalāyanaḥ | [KūPur, 1, 51 25.2]
akṣapādaḥ kumāraśca ulūko vatsa eva ca | [KūPur, 1, 51 26.1]
kuśikaścaiva gargaśca mitraka ṛṣya eva ca | [KūPur, 1, 51 26.2]
śiṣyā ete mahātmānaḥ sarvovarteṣu yoginām | [KūPur, 1, 51 27.1]
vimalā brahmabhūyiṣṭhā jñānayogaparāyaṇāḥ | [KūPur, 1, 51 27.2]
kurvanti cāvatārāṇi brāhmaṇānāṃ hitāya hi | [KūPur, 1, 51 28.1]
yogeśvarāṇāmādeśād vedasaṃsthāpanāya vai | [KūPur, 1, 51 28.2]
ye brāhmaṇāḥ saṃsmaranti namasyanti ca sarvadā | [KūPur, 1, 51 29.1]
tarpayantyarcayantyetān brahmavidyāmavāpnuyuḥ | [KūPur, 1, 51 29.2]
idaṃ vaivasvataṃ proktamantaraṃ vistareṇa tu | [KūPur, 1, 51 30.1]
bhaviṣyati ca sāvarṇo dakṣasāvarṇa eva ca | [KūPur, 1, 51 30.2]
daśamo brahmasāvarṇo dharmasāvarṇa eva ca | [KūPur, 1, 51 31.1]
dvādaśo rudrasāvarṇo rocamānastrayodaśaḥ | [KūPur, 1, 51 31.2]
bhautyaścaturdaśaḥ prokto bhaviṣyā manavaḥ kramāt | [KūPur, 1, 51 31.3]
ayaṃ vaḥ kathito hyaṃśaḥ pūrvo nārāyaṇeritaḥ | [KūPur, 1, 51 32.1]
bhūtabhavyair vartamānair ākhyānair upabṛṃhitaḥ | [KūPur, 1, 51 32.2]
yaḥ paṭhecchṛṇuyād vāpi śrāvayed vā dvijottamān | [KūPur, 1, 51 33.1]
sa sarvapāpanirmukto brahmaṇā saha modate | [KūPur, 1, 51 33.2]
paṭhed devālaye snātvā nadītīreṣu caiva hi | [KūPur, 1, 51 34.1]
nārāyaṇaṃ namaskṛtya bhāvena puruṣottamam | [KūPur, 1, 51 34.2]
namo devādidevāya devānāṃ paramātmane | [KūPur, 1, 51 35.1]
puruṣāya purāṇāya viṣṇave kūrmarūpiṇe | [KūPur, 1, 51 35.2]
iti śrīkūrmapurāṇe ṣaṭsāhasryāṃ saṃhitāyāṃ pūrvavibhāge ekapañcāśo 'dhyāyaḥ | [KūPur, 1, 51 36.1]
{KūPur, 2, 1}
ṛṣaya ūcuḥ | [KūPur, 2, 1 1.1]
bhavatā kathitaḥ samyak sargaḥ svāyaṃbhuvastataḥ | [KūPur, 2, 1 1.2]
brahmāṇḍasyāsya vistāro manvantaraviniścayaḥ | [KūPur, 2, 1 1.3]
tatreśvareśvaro devo varṇibhirdharmatatparaiḥ | [KūPur, 2, 1 2.1]
jñānayogaratair nityam ārādhyaḥ kathitastvayā | [KūPur, 2, 1 2.2]
tadvadāśeṣasaṃsāraduḥkhanāśam anuttamam | [KūPur, 2, 1 3.1]
jñānaṃ brahmaikaviṣayaṃ yena paśyema tatparam | [KūPur, 2, 1 3.2]
tvaṃ hi nārāyaṇātsākṣāt kṛṣṇadvaipāyanāt prabho | [KūPur, 2, 1 4.1]
avāptākhilavijñānastattvāṃ pṛcchāmahe punaḥ | [KūPur, 2, 1 4.2]
śrutvā munīnāṃ tad vākyaṃ kṛṣṇadvaipāyanaṃ prabhum | [KūPur, 2, 1 5.1]
sūtaḥ paurāṇikaḥ smṛtvā bhāṣituṃ hyupacakrame | [KūPur, 2, 1 5.2]
athāsminnantare vyāsaḥ kṛṣṇadvaipāyanaḥ svayam | [KūPur, 2, 1 6.1]
ājagāma muniśreṣṭhā yatra satraṃ samāsate | [KūPur, 2, 1 6.2]
taṃ dṛṣṭvā vedavidvāṃsaṃ kālameghasamadyutim | [KūPur, 2, 1 7.1]
vyāsaṃ kamalapatrākṣaṃ praṇemurdvijapuṅgavāḥ | [KūPur, 2, 1 7.2]
papāta daṇḍavad bhūmau dṛṣṭvāsau romaharṣaṇaḥ | [KūPur, 2, 1 8.1]
pradakṣiṇīkṛtya guruṃ prāñjaliḥ pārśvago 'bhavat | [KūPur, 2, 1 8.2]
pṛṣṭāste 'nāmayaṃ viprāḥ śaunakādyā mahāmunim | [KūPur, 2, 1 9.1]
samāśvāsyāsanaṃ tasmai tadyogyaṃ samakalpayan | [KūPur, 2, 1 9.2]
athaitānabravīd vākyaṃ parāśarasutaḥ prabhuḥ | [KūPur, 2, 1 10.1]
kaccinna tapaso hāniḥ svādhyāyasya śrutasya ca | [KūPur, 2, 1 10.2]
tataḥ sa sūtaḥ svaguruṃ praṇamyāha mahāmunim | [KūPur, 2, 1 11.1]
jñānaṃ tad brahmaviṣayaṃ munīnāṃ vaktumarhasi | [KūPur, 2, 1 11.2]
ime hi munayaḥ śāntāstāpasā dharmatatparāḥ | [KūPur, 2, 1 12.1]
śuśrūṣā jāyate caiṣāṃ vaktumarhasi tattvataḥ | [KūPur, 2, 1 12.2]
jñānaṃ vimuktidaṃ divyaṃ yanme sākṣāt tvayoditam | [KūPur, 2, 1 13.1]
munīnāṃ vyāhṛtaṃ pūrvaṃ viṣṇunā kūrmarūpiṇā | [KūPur, 2, 1 13.2]
śrutvā sūtasya vacanaṃ muniḥ satyavatīsutaḥ | [KūPur, 2, 1 14.1]
praṇamya śirasā rudraṃ vacaḥ prāha sukhāvaham | [KūPur, 2, 1 14.2]
vyāsa uvāca | [KūPur, 2, 1 15.1]
vakṣye devo mahādevaḥ pṛṣṭo yogīśvaraiḥ purā | [KūPur, 2, 1 15.2]
sanatkumārapramukhaiḥ svayaṃ yatsamabhāṣata | [KūPur, 2, 1 15.3]
sanatkumāraḥ sanakastathaiva ca sanandanaḥ | [KūPur, 2, 1 16.1]
aṅgirā rudrasahito bhṛguḥ paramadharmavit | [KūPur, 2, 1 16.2]
kaṇādaḥ kapilo yogī vāmadevo mahāmuniḥ | [KūPur, 2, 1 17.1]
śukro vasiṣṭho bhagavān sarve saṃyatamānasāḥ | [KūPur, 2, 1 17.2]
parasparaṃ vicāryaite saṃśayāviṣṭacetasaḥ | [KūPur, 2, 1 18.1]
taptavantastapo ghoraṃ puṇye badarikāśrame | [KūPur, 2, 1 18.2]
apaśyaṃste mahāyogamṛṣiṃ dharmasutaṃ śucim | [KūPur, 2, 1 19.1]
nārāyaṇamanādyantaṃ nareṇa sahitaṃ tadā | [KūPur, 2, 1 19.2]
saṃstūya vividhaiḥ stotraiḥ sarve vedasamudbhavaiḥ | [KūPur, 2, 1 20.1]
praṇemurbhaktisaṃyuktā yogino yogavittamam | [KūPur, 2, 1 20.2]
vijñāya vāñchitaṃ teṣāṃ bhagavānapi sarvavit | [KūPur, 2, 1 21.1]
prāha gambhīrayā vācā kimarthaṃ tapyate tapaḥ | [KūPur, 2, 1 21.2]
abruvan hṛṣṭamanaso viśvātmānaṃ sanātanam | [KūPur, 2, 1 22.1]
sākṣānnārāyaṇaṃ devamāgataṃ siddhisūcakam | [KūPur, 2, 1 22.2]
vayaṃ saṃśayamāpannāḥ sarve vai brahmavādinaḥ | [KūPur, 2, 1 23.1]
bhavantamekaṃ śaraṇaṃ prapannāḥ puruṣottamam | [KūPur, 2, 1 23.2]
tvaṃ hi tad vettha paramaṃ sarvajño bhagavānṛṣiḥ | [KūPur, 2, 1 24.1]
nārāyaṇaḥ svayaṃ sākṣāt purāṇo 'vyaktapūruṣaḥ | [KūPur, 2, 1 24.2]
nahyanyo vidyate vettā tvāmṛte parameśvara | [KūPur, 2, 1 25.1]
śuśrūṣāsmākamakhilaṃ saṃśayaṃ chettumarhasi | [KūPur, 2, 1 25.2]
kiṃkāraṇam idaṃ kṛtsnaṃ ko 'nusaṃsarate sadā | [KūPur, 2, 1 26.1]
kaścidātmā ca kā muktiḥ saṃsāraḥ kiṃnimittakaḥ | [KūPur, 2, 1 26.2]
kaḥ saṃsārayatīśānaḥ ko vā sarvaṃ prapaśyati | [KūPur, 2, 1 27.1]
kiṃ tat parataraṃ brahma sarvaṃ no vaktumarhasi | [KūPur, 2, 1 27.2]
evamukte tu munayaḥ prāpaśyan puruṣottamam | [KūPur, 2, 1 28.1]
vihāya tāpasaṃ rūpaṃ saṃsthitaṃ svena tejasā | [KūPur, 2, 1 28.2]
vibhrājamānaṃ vimalaṃ prabhāmaṇḍalamaṇḍitam | [KūPur, 2, 1 29.1]
śrīvatsavakṣasaṃ devaṃ taptajāmbūnadaprabham | [KūPur, 2, 1 29.2]
śaṅkhacakragadāpāṇiṃ śārṅgahastaṃ śriyāvṛtam | [KūPur, 2, 1 30.1]
na dṛṣṭastatkṣaṇādeva narastasyaiva tejasā | [KūPur, 2, 1 30.2]
tadantare mahādevaḥ śaśāṅkāṅkitaśekharaḥ | [KūPur, 2, 1 31.1]
prasādābhimukho rudraḥ prādurāsīnmaheśvaraḥ | [KūPur, 2, 1 31.2]
nirīkṣya te jagannāthaṃ trinetraṃ candrabhūṣaṇam | [KūPur, 2, 1 32.1]
tuṣṭaburhṛṣṭamanaso bhaktyā taṃ parameśvaram | [KūPur, 2, 1 32.2]
jayeśvara mahādeva jaya bhūtapate śiva | [KūPur, 2, 1 33.1]
jayāśeṣamunīśāna tapasābhiprapūjita | [KūPur, 2, 1 33.2]
sahasramūrte viśvātman jagadyantrapravartaka | [KūPur, 2, 1 34.1]
jayānanta jagajjanmatrāṇasaṃhārakāraṇa | [KūPur, 2, 1 34.2]
sahasracaraṇeśāna śaṃbho yogīndravandita | [KūPur, 2, 1 35.1]
jayāmbikāpate deva namaste parameśvara | [KūPur, 2, 1 35.2]
saṃstuto bhagavānīśastryambako bhaktavatsalaḥ | [KūPur, 2, 1 36.1]
samāliṅgya hṛṣīkeśaṃ prāha gambhīrayā girā | [KūPur, 2, 1 36.2]
kimarthaṃ puṇḍarīkākṣa munīndrā brahmavādinaḥ | [KūPur, 2, 1 37.1]
imaṃ samāgatā deśaṃ kiṃ vā kāryaṃ mayācyuta | [KūPur, 2, 1 37.2]
ākarṇya bhagavadvākyaṃ devadevo janārdanaḥ | [KūPur, 2, 1 38.1]
prāha devo mahādevaṃ prasādābhimukhaṃ sthitam | [KūPur, 2, 1 38.2]
ime hi munayo deva tāpasāḥ kṣīṇakalmaṣāḥ | [KūPur, 2, 1 39.1]
abhyāgatā māṃ śaraṇaṃ samyagdarśanakāṅkṣiṇaḥ | [KūPur, 2, 1 39.2]
yadi prasanno bhagavān munīnāṃ bhāvitātmanām | [KūPur, 2, 1 40.1]
sannidhau mama tajjñānaṃ divyaṃ vaktumihārhasi | [KūPur, 2, 1 40.2]
tvaṃ hi vettha svamātmānaṃ na hyanyo vidyate śiva | [KūPur, 2, 1 41.1]
tatastvamātmanātmānaṃ munīndrebhyaḥ pradarśaya | [KūPur, 2, 1 41.2]
evamuktvā hṛṣīkeśaḥ provāca munipuṅgavān | [KūPur, 2, 1 42.1]
pradarśayan yogasiddhiṃ nirīkṣya vṛṣabhadhvajam | [KūPur, 2, 1 42.2]
saṃdarśanānmaheśasya śaṅkarasyātha śūlinaḥ | [KūPur, 2, 1 43.1]
kṛtārthaṃ svayamātmānaṃ jñātumarhatha tattvataḥ | [KūPur, 2, 1 43.2]
praṣṭumarhatha viśveśaṃ pratyakṣaṃ purataḥ sthitam | [KūPur, 2, 1 44.1]
mamaiva sannidhāveṣa yathāvad vaktumīśvaraḥ | [KūPur, 2, 1 44.2]
niśamya viṣṇuvacanaṃ praṇamya vṛṣabhadhvajam | [KūPur, 2, 1 45.1]
sanatkumārapramukhāḥ pṛcchanti sma maheśvaram | [KūPur, 2, 1 45.2]
athāsminnantare divyamāsanaṃ vimalaṃ śivam | [KūPur, 2, 1 46.1]
kimapyacintyaṃ gaganādīśvarārhaṃ samudbabhau | [KūPur, 2, 1 46.2]
tatrāsasāda yogātmā viṣṇunā saha viśvakṛt | [KūPur, 2, 1 47.1]
tejasā pūrayan viśvaṃ bhāti devo maheśvaraḥ | [KūPur, 2, 1 47.2]
taṃ te devādideveśaṃ śaṅkaraṃ brahmavādinaḥ | [KūPur, 2, 1 48.1]
vibhrājamānaṃ vimale tasmin dadṛśurāsane | [KūPur, 2, 1 48.2]
yaṃ prapaśyanti yogasthāḥ svātmanyātmānamīśvaram | [KūPur, 2, 1 49.1]
ananyatejasaṃ śāntaṃ śivaṃ dadṛśire kila | [KūPur, 2, 1 49.2]
yataḥ prasūtirbhūtānāṃ yatraitat pravilīyate | [KūPur, 2, 1 50.1]
tamāsanasthaṃ bhūtānāmīśaṃ dadṛśire kila | [KūPur, 2, 1 50.2]
yadantarā sarvametad yato 'bhinnamidaṃ jagat | [KūPur, 2, 1 51.1]
savāsudevamāsīnaṃ tamīśaṃ dadṛśuḥ kila | [KūPur, 2, 1 51.2]
provāca pṛṣṭo bhagavān munīnāṃ parameśvaraḥ | [KūPur, 2, 1 52.1]
nirīkṣya puṇḍarīkākṣaṃ svātmayogamanuttamam | [KūPur, 2, 1 52.2]
tacchṛṇudhvaṃ yathānyāyamucyamānaṃ mayānaghāḥ | [KūPur, 2, 1 53.1]
praśāntamānasāḥ sarve jñānamīśvarabhāṣitam | [KūPur, 2, 1 53.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu prathamo 'dhyāyaḥ | [KūPur, 2, 1 54.1]
{KūPur, 2, 2}
īśvara uvāca | [KūPur, 2, 2 1.1]
avācyametad vijñānamātmaguhyaṃ sanātanam | [KūPur, 2, 2 1.2]
yanna devā vijānanti yatanto 'pi dvijātayaḥ | [KūPur, 2, 2 1.3]
idaṃ jñānaṃ samāśritya brahmabhūtā dvijottamāḥ | [KūPur, 2, 2 2.1]
na saṃsāraṃ prapadyante pūrve 'pi brahmavādinaḥ | [KūPur, 2, 2 2.2]
guhyād guhyatamaṃ sākṣād gopanīyaṃ prayatnataḥ | [KūPur, 2, 2 3.1]
vakṣye bhaktimatāmadya yuṣmākaṃ brahmavādinām | [KūPur, 2, 2 3.2]
ātmāyaḥ kevalaḥ svasthaḥ śāntaḥ sūkṣmaḥ sanātanaḥ | [KūPur, 2, 2 4.1]
asti sarvāntaraḥ sākṣāccinmātrastamasaḥ paraḥ | [KūPur, 2, 2 4.2]
so 'ntaryāmī sa puruṣaḥ sa prāṇaḥ sa maheśvaraḥ | [KūPur, 2, 2 5.1]
sa kālo 'gnistadavyaktaṃ sa evedamiti śrutiḥ | [KūPur, 2, 2 5.2]
asmād vijāyate viśvamatraiva pravilīyate | [KūPur, 2, 2 6.1]
sa māyī māyayā baddhaḥ karoti vividhāstanūḥ | [KūPur, 2, 2 6.2]
na cāpyayaṃ saṃsarati na ca saṃsārayet prabhuḥ | [KūPur, 2, 2 7.1]
nāyaṃ pṛthvī na salilaṃ na tejaḥ pavano nabhaḥ | [KūPur, 2, 2 7.2]
na prāṇe na mano 'vyaktaṃ na śabdaḥ sparśa eva ca | [KūPur, 2, 2 8.1]
na rūparasagandhāśca nāhaṃkartā na vāgapi | [KūPur, 2, 2 8.2]
na pāṇipādau no pāyurna copasthaṃ dvijottamāḥ | [KūPur, 2, 2 9.1]
na kartā na ca bhoktā vā na ca prakṛtipūruṣau | [KūPur, 2, 2 9.2]
na māyā naiva ca prāścaitanyaṃ paramārthataḥ | [KūPur, 2, 2 9.3]
yathā prakāśatamasoḥ sambandho nopapadyate | [KūPur, 2, 2 10.1]
tadvadaikyaṃ na saṃbandhaḥ prapañcaparamātmanoḥ | [KūPur, 2, 2 10.2]
chāyātapau yathā loke parasparavilakṣaṇau | [KūPur, 2, 2 11.1]
tadvat prapañcapuruṣau vibhinnau paramārthataḥ | [KūPur, 2, 2 11.2]
yadyātmā malino 'svastho vikārī syāt svabhāvataḥ | [KūPur, 2, 2 12.1]
nahi tasya bhavenmuktirjanmāntaraśatairapi | [KūPur, 2, 2 12.2]
paśyanti munayo yuktāḥ svātmānaṃ paramārthataḥ | [KūPur, 2, 2 13.1]
vikārahīnaṃ nirduḥkham ānandātmānam avyayam | [KūPur, 2, 2 13.2]
ahaṃkartā sukhī duḥkhī kṛśaḥ sthūleti yā matiḥ | [KūPur, 2, 2 14.1]
sā cāhaṅkārakartṛtvād ātmanyāropyate janaiḥ | [KūPur, 2, 2 14.2]
vadanti vedavidvāṃsaḥ sākṣiṇaṃ prakṛteḥ param | [KūPur, 2, 2 15.1]
bhoktāramakṣaraṃ śuddhaṃ sarvatra samavasthitam | [KūPur, 2, 2 15.2]
tasmādajñānamūlo hi saṃsāraḥ sarvadehinām | [KūPur, 2, 2 16.1]
ajñānādanyathā jñānaṃ tacca prakṛtisaṃgatam | [KūPur, 2, 2 16.2]
nityoditaḥ svayaṃjyotiḥ sarvagaḥ puruṣaḥ paraḥ | [KūPur, 2, 2 17.1]
ahaṅkārāvivekena kartāhamiti manyate | [KūPur, 2, 2 17.2]
paśyanti ṛṣayo 'vyaktaṃ nityaṃ sadasadātmakam | [KūPur, 2, 2 18.1]
pradhānaṃ prakṛtiṃ buddhvā kāraṇaṃ brahmavādinaḥ | [KūPur, 2, 2 18.2]
tenāyaṃ saṃgato hyātmā kūṭastho 'pi nirañjanaḥ | [KūPur, 2, 2 19.1]
svātmānamakṣaraṃ brahma nāvabudhyeta tattvataḥ | [KūPur, 2, 2 19.2]
anātmanyātmavijñānaṃ tasmād duḥkhaṃ tathetaram | [KūPur, 2, 2 20.1]
rāgadveṣādayo doṣāḥ sarve bhrāntinibandhanāḥ | [KūPur, 2, 2 20.2]
karmaṇyasya bhaved doṣaḥ puṇyāpuṇyamiti sthitiḥ | [KūPur, 2, 2 21.1]
tadvaśādeva sarveṣāṃ sarvadehasamudbhavaḥ | [KūPur, 2, 2 21.2]
nityaḥ sarvatrago hyātmā kūṭastho doṣavarjitaḥ | [KūPur, 2, 2 22.1]
ekaḥ sa bhidyate śaktyā māyayā na svabhāvataḥ | [KūPur, 2, 2 22.2]
tasmādadvaitamevāhurmunayaḥ paramārthataḥ | [KūPur, 2, 2 23.1]
bhedo vyaktasvabhāvena sā ca māyātmasaṃśrayā | [KūPur, 2, 2 23.2]
yathā hi dhūmasaṃparkānnākāśo malino bhavet | [KūPur, 2, 2 24.1]
antaḥkaraṇajair bhāvairātmā tadvanna lipyate | [KūPur, 2, 2 24.2]
yathā svaprabhayā bhāti kevalaḥ sphaṭiko 'malaḥ | [KūPur, 2, 2 25.1]
upādhihīno vimalastathaivātmā prakāśate | [KūPur, 2, 2 25.2]
jñānasvūpam evāhur jagad etad vicakṣaṇāḥ | [KūPur, 2, 2 26.1]
arthasvarūpam evājñāḥ paśyantyanye kudṛṣṭayaḥ | [KūPur, 2, 2 26.2]
kūṭastho nirguṇo vyāpī caitanyātmā svabhāvataḥ | [KūPur, 2, 2 27.1]
dṛśyate hyartharūpeṇa puruṣairbhrāntidṛṣṭibhiḥ | [KūPur, 2, 2 27.2]
yathā saṃlakṣyate raktaḥ kevalaḥ sphaṭiko janaiḥ | [KūPur, 2, 2 28.1]
raktikādyupadhānena tadvat paramapūruṣaḥ | [KūPur, 2, 2 28.2]
tasmādātmākṣaraḥ śuddho nityaḥ sarvagato 'vyayaḥ | [KūPur, 2, 2 29.1]
upāsitavyo mantavyaḥ śrotavyaśca mumukṣubhiḥ | [KūPur, 2, 2 29.2]
yadā manasi caitanyaṃ bhāti sarvatragaṃ sadā | [KūPur, 2, 2 30.1]
yogino 'vyavadhānena tadā sampadyate svayam | [KūPur, 2, 2 30.2]
yadā sarvāṇi bhūtāni svātmanyevābhipaśyati | [KūPur, 2, 2 31.1]
sarvabhūteṣu cātmānaṃ brahma sampadyate tadā | [KūPur, 2, 2 31.2]
yadā sarvāṇi bhūtāni samādhistho na paśyati | [KūPur, 2, 2 32.1]
ekībhūtaḥ pareṇāsau tadā bhavati kevalaḥ | [KūPur, 2, 2 32.2]
yadā sarve pramucyante kāmā ye 'sya hṛdi sthitāḥ | [KūPur, 2, 2 33.1]
tadāsāvamṛtībhūtaḥ kṣemaṃ gacchati paṇḍitaḥ | [KūPur, 2, 2 33.2]
yadā bhūtapṛthagbhāvamekastham anupaśyati | [KūPur, 2, 2 34.1]
tata eva ca vistāraṃ brahma sampadyate tadā | [KūPur, 2, 2 34.2]
yadā paśyati cātmānaṃ kevalaṃ paramārthataḥ | [KūPur, 2, 2 35.1]
māyāmātraṃ jagat kṛtsnaṃ tadā bhavati nirvṛtaḥ | [KūPur, 2, 2 35.2]
yadā janmajarāduḥkhavyādhīnām ekabheṣajam | [KūPur, 2, 2 36.1]
kevalaṃ brahmavijñānaṃ jāyate 'sau tadā śivaḥ | [KūPur, 2, 2 36.2]
yathā nadīnadā loke sāgareṇaikatāṃ yayuḥ | [KūPur, 2, 2 37.1]
tadvadātmākṣareṇāsau niṣkalenaikatāṃ vrajet | [KūPur, 2, 2 37.2]
tasmād vijñānamevāsti na prapañco na saṃsṛtiḥ | [KūPur, 2, 2 38.1]
ajñānenāvṛtaṃ loko vijñānaṃ tena muhyati | [KūPur, 2, 2 38.2]
tajjñānaṃ nirmalaṃ sūkṣmaṃ nirvikalpaṃ yadavyayam | [KūPur, 2, 2 39.1]
ajñānamitarat sarvaṃ vijñānamiti me matam | [KūPur, 2, 2 39.2]
etad vaḥ paramaṃ sāṃkhyaṃ bhāṣitaṃ jñānamuttamam | [KūPur, 2, 2 40.1]
sarvavedāntasāraṃ hi yogastatraikacittatā | [KūPur, 2, 2 40.2]
yogāt saṃjāyate jñānaṃ jñānād yogaḥ pravartate | [KūPur, 2, 2 41.1]
yogajñānābhiyuktasya nāvāpyaṃ vidyate kvacit | [KūPur, 2, 2 41.2]
yadeva yogino yānti sāṃkhyaistadadhigamyate | [KūPur, 2, 2 42.1]
ekaṃ sāṃkhyaṃ ca yogaṃ ca yaḥ paśyati sa tattvavit | [KūPur, 2, 2 42.2]
anye ca yogino viprā aiśvaryāsaktacetasaḥ | [KūPur, 2, 2 43.1]
majjanti tatra tatraiva na tvātmaiṣāmiti śrutiḥ | [KūPur, 2, 2 43.2]
yattat sarvagataṃ divyamaiśvaryamacalaṃ mahat | [KūPur, 2, 2 44.1]
jñānayogābhiyuktastu dehānte tadavāpnuyāt | [KūPur, 2, 2 44.2]
eṣa ātmāhamavyakto māyāvī parameśvaraḥ | [KūPur, 2, 2 45.1]
kīrtitaḥ sarvavedeṣu sarvātmā sarvatomukhaḥ | [KūPur, 2, 2 45.2]
sarvakāmaḥ sarvarasaḥ sarvagandho 'jaro 'maraḥ | [KūPur, 2, 2 46.1]
sarvataḥpāṇipādo 'hamantaryāmī sanātanaḥ | [KūPur, 2, 2 46.2]
apāṇipādo javano grahītā hṛdi saṃsthitaḥ | [KūPur, 2, 2 47.1]
acakṣurapi paśyāmi tathākarṇaḥ śṛṇomyaham | [KūPur, 2, 2 47.2]
vedāhaṃ sarvamevedaṃ na māṃ jānāti kaścana | [KūPur, 2, 2 48.1]
prāhurmahāntaṃ puruṣaṃ māmekaṃ tattvadarśinaḥ | [KūPur, 2, 2 48.2]
paśyanti ṛṣayo hetumātmanaḥ sūkṣmadarśinaḥ | [KūPur, 2, 2 49.1]
nirguṇāmalarūpasya yattadaiśvaryamuttamam | [KūPur, 2, 2 49.2]
yanna devā vijānanti mohitā mama māyayā | [KūPur, 2, 2 50.1]
vakṣye samāhitā yūyaṃ śṛṇudhvaṃ brahmavādinaḥ | [KūPur, 2, 2 50.2]
nāhaṃ praśāstā sarvasya māyātītaḥ svabhāvataḥ | [KūPur, 2, 2 51.1]
prerayāmi tathāpīdaṃ kāraṇaṃ sūrayo viduḥ | [KūPur, 2, 2 51.2]
yanme guhyatamaṃ dehaṃ sarvagaṃ tattvadarśinaḥ | [KūPur, 2, 2 52.1]
praviṣṭā mama sāyujyaṃ labhante yogino 'vyayam | [KūPur, 2, 2 52.2]
teṣāṃ hi vaśamāpannā māyā me viśvarūpiṇī | [KūPur, 2, 2 53.1]
labhante paramāṃ śuddhiṃ nirvāṇaṃ te mayā saha | [KūPur, 2, 2 53.2]
na teṣāṃ punarāvṛttiḥ kalpakoṭiśatairapi | [KūPur, 2, 2 54.1]
prasādānmama yogīndrā etad vedānuśāsanam | [KūPur, 2, 2 54.2]
nāputraśiṣyayogibhyo dātavyaṃ brahmavādibhiḥ | [KūPur, 2, 2 55.1]
maduktametad vijñānaṃ sāṃkhyayogasamāśrayam | [KūPur, 2, 2 55.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu dvitīyo 'dhyāyaḥ | [KūPur, 2, 2 56.1]
{KūPur, 2, 3}
īśvara uvāca | [KūPur, 2, 3 1.1]
avyaktādabhavat kālaḥ pradhānaṃ puruṣaḥ paraḥ | [KūPur, 2, 3 1.2]
tebhyaḥ sarvamidaṃ jātaṃ tasmād brahmamayaṃ jagat | [KūPur, 2, 3 1.3]
sarvataḥ pāṇipādaṃ tat sarvato 'kṣiśiromukham | [KūPur, 2, 3 2.1]
sarvataḥ śrutimalloke sarvamāvṛtya tiṣṭhati | [KūPur, 2, 3 2.2]
sarvendriyaguṇābhāsaṃ sarvendriyavivarjitam | [KūPur, 2, 3 3.1]
sarvādhāraṃ sadānandamavyaktaṃ dvaitavarjitam | [KūPur, 2, 3 3.2]
sarvopamānarahitaṃ pramāṇātītagocaram | [KūPur, 2, 3 4.1]
nirvikalpaṃ nirābhāsaṃ sarvāvāsaṃ parāmṛtam | [KūPur, 2, 3 4.2]
abhinnaṃ bhinnasaṃsthānaṃ śāśvataṃ dhruvam avyayam | [KūPur, 2, 3 5.1]
nirguṇaṃ paramaṃ vyoma tajjñānaṃ sūrayo viduḥ | [KūPur, 2, 3 5.2]
sa ātmā sarvabhūtānāṃ sa bāhyābhyantaraḥ paraḥ | [KūPur, 2, 3 6.1]
so 'haṃ sarvatragaḥ śānto jñānātmā parameśvaraḥ | [KūPur, 2, 3 6.2]
mayā tatamidaṃ viśvaṃ jagadavyaktamūrtinā | [KūPur, 2, 3 7.1]
matsthāni sarvabhūtāni yastaṃ veda sa vedavit | [KūPur, 2, 3 7.2]
pradhānaṃ puruṣaṃ caiva tattvadvayamudāhṛtam | [KūPur, 2, 3 8.1]
tayoranādiruddiṣṭaḥ kālaḥ saṃyojakaḥ paraḥ | [KūPur, 2, 3 8.2]
trayametadanādyantamavyakte samavasthitam | [KūPur, 2, 3 9.1]
tadātmakaṃ tadanyat syāt tadrūpaṃ māmakaṃ viduḥ | [KūPur, 2, 3 9.2]
mahadādyaṃ viśeṣāntaṃ samprasūte 'khilaṃ jagat | [KūPur, 2, 3 10.1]
yā sā prakṛtiruddiṣṭā mohinī sarvadehinām | [KūPur, 2, 3 10.2]
puruṣaḥ prakṛtistho hi bhuṅkte yaḥ prākṛtān guṇān | [KūPur, 2, 3 11.1]
ahaṅkāravimuktatvāt procyate pañcaviṃśakaḥ | [KūPur, 2, 3 11.2]
ādyo vikāraḥ prakṛtermahānātmeti kathyate | [KūPur, 2, 3 12.1]
vijñānaśaktirvijñātā hyahaṅkārastadutthitaḥ | [KūPur, 2, 3 12.2]
eka eva mahānātmā so 'haṅkāro 'bhidhīyate | [KūPur, 2, 3 13.1]
sa jīvaḥ so 'ntarātmeti gīyate tattvacintakaiḥ | [KūPur, 2, 3 13.2]
tena vedayate sarvaṃ sukhaṃ duḥkhaṃ ca janmasu | [KūPur, 2, 3 14.1]
sa vijñānātmakastasya manaḥ syādupakārakam | [KūPur, 2, 3 14.2]
tenāvivekatastasmāt saṃsāraḥ puruṣasya tu | [KūPur, 2, 3 15.1]
sa cāvivekaḥ prakṛtau saṅgāt kālena so 'bhavat | [KūPur, 2, 3 15.2]
kālaḥ sṛjati bhūtāni kālaḥ saṃharati prajāḥ | [KūPur, 2, 3 16.1]
sarve kālasya vaśagā na kālaḥ kasyacid vaśe | [KūPur, 2, 3 16.2]
so 'ntarā sarvamevedaṃ niyacchati sanātanaḥ | [KūPur, 2, 3 17.1]
procyate bhagavān prāṇaḥ sarvajñaḥ puruṣottamaḥ | [KūPur, 2, 3 17.2]
sarvendriyebhyaḥ paramaṃ mana āhurmanīṣiṇaḥ | [KūPur, 2, 3 18.1]
manasaścāpyahaṅkāramahaṅkārānmahān paraḥ | [KūPur, 2, 3 18.2]
mahataḥ param avyaktavyaktāt puruṣaḥ paraḥ | [KūPur, 2, 3 19.1]
puruṣād bhagavān prāṇastasya sarvamidaṃ jagat | [KūPur, 2, 3 19.2]
prāṇāt parataraṃ vyoma vyomātīto 'gnirīśvaraḥ | [KūPur, 2, 3 20.1]
so 'haṃ sarvatragaḥ śānto jñānātmā parameśvaraḥ | [KūPur, 2, 3 20.2]
nāsti mattaḥ paraṃ bhūtaṃ māṃ vijñāya vimucyate | [KūPur, 2, 3 20.3]
nityaṃ hi nāsti jagati bhūtaṃ sthāvarajaṅgamam | [KūPur, 2, 3 21.1]
ṛte māmekamavyaktaṃ vyomarūpaṃ maheśvaram | [KūPur, 2, 3 21.2]
so 'haṃ sṛjāmi sakalaṃ saṃharāmi sadā jagat | [KūPur, 2, 3 22.1]
māyī māyāmayo devaḥ kālena saha saṃgataḥ | [KūPur, 2, 3 22.2]
matsannidhāveṣa kālaḥ karoti sakalaṃ jagat | [KūPur, 2, 3 23.1]
niyojayatyanantātmā hyetad vedānuśāsanam | [KūPur, 2, 3 23.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu tṛtīyo 'dhyāyaḥ | [KūPur, 2, 3 24.1]
{KūPur, 2, 4}
īśvara uvāca | [KūPur, 2, 4 1.1]
vakṣye samāhitā yūyaṃ śṛṇudhvaṃ brahmavādinaḥ | [KūPur, 2, 4 1.2]
māhātmyaṃ devadevasya yenedaṃ sampravartate | [KūPur, 2, 4 1.3]
nāhaṃ tapobhirvividhairna dānena na cejyayā | [KūPur, 2, 4 2.1]
śakyo hi puruṣairjñātumṛte bhaktimanuttamām | [KūPur, 2, 4 2.2]
ahaṃ hi sarvabhāvānāmantastiṣṭhāmi sarvagaḥ | [KūPur, 2, 4 3.1]
māṃ sarvasākṣiṇaṃ loko na jānāti munīśvarāḥ | [KūPur, 2, 4 3.2]
yasyāntarā sarvamidaṃ yo hi sarvāntaraḥ paraḥ | [KūPur, 2, 4 4.1]
so 'haṃdhātā vidhātā ca kālo 'gnirviśvatomukhaḥ | [KūPur, 2, 4 4.2]
na māṃ paśyanti munayaḥ sarve 'pi tridivaukasaḥ | [KūPur, 2, 4 5.1]
brahmā ca manavaḥ śakro ye cānye prathitaujasaḥ | [KūPur, 2, 4 5.2]
gṛṇanti satataṃ vedā māmekaṃ parameśvaram | [KūPur, 2, 4 6.1]
yajanti vividhairagniṃ brāhmaṇā vaidikairmakhaiḥ | [KūPur, 2, 4 6.2]
sarve lokā namasyanti brahmā lokapitāmahaḥ | [KūPur, 2, 4 7.1]
dhyāyanti yogino devaṃ bhūtādhipatimīśvaram | [KūPur, 2, 4 7.2]
ahaṃ hi sarvahaviṣāṃ bhoktā caiva phalapradaḥ | [KūPur, 2, 4 8.1]
sarvadevatanurbhūtvā sarvātmā sarvasaṃsthitaḥ | [KūPur, 2, 4 8.2]
māṃ paśyantīha vidvāṃso dhārmikā vedavādinaḥ | [KūPur, 2, 4 9.1]
teṣāṃ saṃnihito nityaṃ ye bhaktyā māmupāsate | [KūPur, 2, 4 9.2]
brāhmaṇāḥ kṣatriyā vaiśyā dhārmikā māmupāsate | [KūPur, 2, 4 10.1]
teṣāṃ dadāmi tat sthānamānandaṃ paramaṃ padam | [KūPur, 2, 4 10.2]
anye 'pi ye vikarmasthāḥ śūdrādyā nīcajātayaḥ | [KūPur, 2, 4 11.1]
bhaktimantaḥ pramucyante kālena mayi saṃgatāḥ | [KūPur, 2, 4 11.2]
na madbhaktā vinaśyanti madbhaktā vītakalmaṣāḥ | [KūPur, 2, 4 12.1]
ādāvetat pratijñātaṃ na me bhaktaḥ praṇaśyati | [KūPur, 2, 4 12.2]
yo vai nindati taṃ mūḍho devadevaṃ sa nindati | [KūPur, 2, 4 13.1]
yo hi taṃ pūjayed bhaktyā sa pūjayati māṃ sadā | [KūPur, 2, 4 13.2]
patraṃ puṣpaṃ phalaṃ toyaṃ madārādhanakāraṇāt | [KūPur, 2, 4 14.1]
yo me dadāti niyataḥ sa me bhaktaḥ priyo mataḥ | [KūPur, 2, 4 14.2]
ahaṃ hi jagatāmādau brahmāṇaṃ parameṣṭhinam | [KūPur, 2, 4 15.1]
vidhāya dattavān vedānaśeṣānātmaniḥsṛtān | [KūPur, 2, 4 15.2]
ahameva hi sarveṣāṃ yogināṃ gururavyayaḥ | [KūPur, 2, 4 16.1]
dhārmikāṇāṃ ca goptāhaṃ nihantā vedavidviṣām | [KūPur, 2, 4 16.2]
ahaṃ vai sarvasaṃsārānmocako yogināmiha | [KūPur, 2, 4 17.1]
saṃsāraheturevāhaṃ sarvasaṃsāravarjitaḥ | [KūPur, 2, 4 17.2]
ahameva hi saṃhartā sraṣṭāhaṃ paripālakaḥ | [KūPur, 2, 4 18.1]
māyāvī māmīkā śaktirmāyā lokavimohinī | [KūPur, 2, 4 18.2]
mamaiva ca parā śaktiryā sā vidyate gīyate | [KūPur, 2, 4 19.1]
nāśayāmi tayā māyāṃ yogināṃ hṛdi saṃsthitaḥ | [KūPur, 2, 4 19.2]
ahaṃ hi sarvaśaktīnāṃ pravartakanivartakaḥ | [KūPur, 2, 4 20.1]
ādhārabhūtaḥ sarvāsāṃ nidhānamamṛtasya ca | [KūPur, 2, 4 20.2]
ekā sarvāntarā śaktiḥ karoti vividhaṃ jagat | [KūPur, 2, 4 21.1]
āsthāya brahmaṇo rūpaṃ manmayī madadhiṣṭhitā | [KūPur, 2, 4 21.2]
anyā ca śaktirvipulā saṃsthāpayati me jagat | [KūPur, 2, 4 22.1]
bhūtvā nārāyaṇo 'nanto jagannātho jaganmayaḥ | [KūPur, 2, 4 22.2]
tṛtīyā mahatī śaktirnihanti sakalaṃ jagat | [KūPur, 2, 4 23.1]
tāmasī me samākhyātā kālākhyā rudrarūpiṇī | [KūPur, 2, 4 23.2]
dhyānena māṃ prapaśyanti kecijjñānena cāpare | [KūPur, 2, 4 24.1]
apare bhaktiyogena karmayogena cāpare | [KūPur, 2, 4 24.2]
sarveṣāmeva bhaktānāmiṣṭaḥ priyataro mama | [KūPur, 2, 4 25.1]
yo hi jñānena māṃ nityamārādhayati nānyathā | [KūPur, 2, 4 25.2]
anye ca ye trayo bhaktā madārādhanakāṅkṣiṇaḥ | [KūPur, 2, 4 26.1]
te 'pi māṃ prāpnuvantyeva nāvartante ca vai punaḥ | [KūPur, 2, 4 26.2]
mayā tatamidaṃ kṛtsnaṃ pradhānapuruṣātmakam | [KūPur, 2, 4 27.1]
mayyeva saṃsthitaṃ viśvaṃ mayā saṃpreryate jagat | [KūPur, 2, 4 27.2]
nāhaṃ prerayitā viprāḥ paramaṃ yogamāśritaḥ | [KūPur, 2, 4 28.1]
prerayāmi jagatkṛtsnametadyo veda so 'mṛtaḥ | [KūPur, 2, 4 28.2]
paśyāmyaśeṣamevedaṃ vartamānaṃ svabhāvataḥ | [KūPur, 2, 4 29.1]
karoti kālo bhagavān mahāyogeśvaraḥ svayam | [KūPur, 2, 4 29.2]
yogaḥ samprocyate yogī māyā śāstreṣu sūribhiḥ | [KūPur, 2, 4 30.1]
yogeśvaro 'sau bhagavān mahādevo mahān prabhuḥ | [KūPur, 2, 4 30.2]
mahattvaṃ sarvatattvānāṃ paratvāt parameṣṭhinaḥ | [KūPur, 2, 4 31.1]
procyate bhagavān brahmā mahān brahmayo 'malaḥ | [KūPur, 2, 4 31.2]
yo māmevaṃ vijānāti mahāyogeśvareśvaram | [KūPur, 2, 4 32.1]
so 'vikalpena yogena yujyate nātra saṃśayaḥ | [KūPur, 2, 4 32.2]
so 'haṃ prerayitā devaḥ paramānandamāśritaḥ | [KūPur, 2, 4 33.1]
nṛtyāmi yogī satataṃ yastad veda sa vedavit | [KūPur, 2, 4 33.2]
iti guhyatamaṃ jñānaṃ sarvavedeṣu niṣṭhitam | [KūPur, 2, 4 34.1]
prasannacetase deyaṃ dhārmikāyāhitāgnaye | [KūPur, 2, 4 34.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu caturtho 'dhyāyaḥ | [KūPur, 2, 4 35.1]
{KūPur, 2, 5}
vyāsa uvāca | [KūPur, 2, 5 1.1]
etāvaduktvā bhagavān yogināṃ parameśvaraḥ | [KūPur, 2, 5 1.2]
nanarta paramaṃ bhāvamaiśvaraṃ saṃpradarśayan | [KūPur, 2, 5 1.3]
taṃ te dadṛśurīśānaṃ tejasāṃ paramaṃ nidhim | [KūPur, 2, 5 2.1]
nṛtyamānaṃ mahādevaṃ viṣṇunā gagane 'male | [KūPur, 2, 5 2.2]
yaṃ viduryogatattvajñā yogino yatamānasāḥ | [KūPur, 2, 5 3.1]
tamīśaṃ sarvabhūtānām ākāśe dadṛśuḥ kila | [KūPur, 2, 5 3.2]
yasya māyāmayaṃ sarvaṃ yenedaṃ preryate jagat | [KūPur, 2, 5 4.1]
nṛtyamānaḥ svayaṃ viprairviśveśaḥ khalu dṛśyate | [KūPur, 2, 5 4.2]
yatpādapaṅkajaṃ smṛtvā puruṣo 'jñānajaṃ bhayam | [KūPur, 2, 5 5.1]
jahati nṛtyamānaṃ taṃ bhūteśaṃ dadṛśuḥ kila | [KūPur, 2, 5 5.2]
yaṃ vinidrā jitaśvāsāḥ śāntā bhaktisamanvitāḥ | [KūPur, 2, 5 6.1]
jyotirmayaṃ prapaśyanti sa yogī dṛśyate kila | [KūPur, 2, 5 6.2]
yo 'jñānānmocayet kṣipraṃ prasanno bhaktavatsalaḥ | [KūPur, 2, 5 7.1]
tameva mocakaṃ rudramākāśe dadṛśuḥ param | [KūPur, 2, 5 7.2]
sahasraśirasaṃ devaṃ sahasracaraṇākṛtim | [KūPur, 2, 5 8.1]
sahasrabāhuṃ jaṭilaṃ candrārdhakṛtaśekharam | [KūPur, 2, 5 8.2]
vasānaṃ carma vaiyāghraṃ śūlāsaktamahākaram | [KūPur, 2, 5 9.1]
daṇḍapāṇiṃ trayīnetraṃ sūryasomāgnilocanam | [KūPur, 2, 5 9.2]
brahmāṇḍaṃ tejasā svena sarvamāvṛtya ca sthitam | [KūPur, 2, 5 10.1]
daṃṣṭrākarālaṃ durdharṣaṃ sūryakoṭisamaprabham | [KūPur, 2, 5 10.2]
aṇḍasthaṃ cāṇḍabāhyasthaṃ bāhyamabhyantaraṃ param | [KūPur, 2, 5 11.1]
sṛjantamanalajvālaṃ dahantamakhilaṃ jagat | [KūPur, 2, 5 11.2]
nṛtyantaṃ dadṛśurdevaṃ viśvakarmāṇamīśvaram | [KūPur, 2, 5 11.3]
mahādevaṃ mahāyogaṃ devānāmapi daivatam | [KūPur, 2, 5 12.1]
paśūnāṃ patimīśānaṃ jyotiṣāṃ jyotiravyayam | [KūPur, 2, 5 12.2]
pinākinaṃ viśālākṣaṃ bheṣajaṃ bhavarogiṇām | [KūPur, 2, 5 13.1]
kālātmānaṃ kālakālaṃ devadevaṃ maheśvaram | [KūPur, 2, 5 13.2]
umāpatiṃ virūpākṣaṃ yogānandamayaṃ param | [KūPur, 2, 5 14.1]
jñānavairāgyanilayaṃ jñānayogaṃ sanātanam | [KūPur, 2, 5 14.2]
śāśvataiśvaryavibhavaṃ dharmādhāraṃ durāsadam | [KūPur, 2, 5 15.1]
mahendropendranamitaṃ maharṣigaṇavanditam | [KūPur, 2, 5 15.2]
ādhāraṃ sarvaśaktīnāṃ mahāyogeśvareśvaram | [KūPur, 2, 5 16.1]
yogināṃ paramaṃ brahma yogināṃ yogavanditam | [KūPur, 2, 5 16.2]
yogināṃ hṛdi tiṣṭhantaṃ yogamāyāsamāvṛtam | [KūPur, 2, 5 16.3]
kṣaṇena jagato yoniṃ nārāyaṇamanāmayam | [KūPur, 2, 5 17.1]
īśvareṇaikatāpannamapaśyan brahmavādinaḥ | [KūPur, 2, 5 17.2]
dṛṣṭvā tadaiśvaraṃ rūpaṃ rudranārāyaṇātmakam | [KūPur, 2, 5 18.1]
kṛtārthaṃ menire santaḥ svātmānaṃ brahmavādinaḥ | [KūPur, 2, 5 18.2]
sanatkumāraḥ sanako bhṛguśca sanātanaścaiva sanandanaśca | [KūPur, 2, 5 19.1]
rudro 'ṅgirā vāmadavātha śukro maharṣiratriḥ kapilo marīciḥ | [KūPur, 2, 5 19.2]
dṛṣṭvātha rudraṃ jagadīśitāraṃ ta padmanābhāśritavāmabhāgam | [KūPur, 2, 5 20.1]
dhyātvā hṛdisthaṃ praṇipatya mūrdhnā baddhvāñjaliṃ sveṣu śiraḥsu bhūyaḥ | [KūPur, 2, 5 20.2]
oṅkāramuccārya vilokya devam antaḥ śarīre nihitaṃ guhāyām | [KūPur, 2, 5 21.1]
samastuvan brahmamayairvacobhir ānandapūrṇāyatamānasās te | [KūPur, 2, 5 21.2]
munaya ūcuḥ | [KūPur, 2, 5 22.1]
tvāmekamīśaṃ puruṣaṃ purāṇaṃ prāṇeśvaraṃ rudramanantayogam | [KūPur, 2, 5 22.2]
namāma sarve hṛdi saṃniviṣṭaṃ pracetasaṃ brahmamayaṃ pavitram | [KūPur, 2, 5 22.3]
tvāṃ paśyanti munayo brahmayoniṃ dāntāḥ śāntā vimalaṃ rukmavarṇam | [KūPur, 2, 5 23.1]
dhyātvātmasthamacalaṃ sve śarīre kaviṃ parebhyaḥ paramaṃ tatparaṃ ca | [KūPur, 2, 5 23.2]
tvattaḥ prasūtā jagataḥ prasūtiḥ sarvātmabhūstvaṃ paramāṇubhūtaḥ | [KūPur, 2, 5 24.1]
aṇoraṇīyān mahato mahīyāṃstvāmeva sarvaṃ pravadanti santaḥ | [KūPur, 2, 5 24.2]
hiraṇyagarbho jagadantarātmā tvatto 'dhijātaḥ puruṣaḥ purāṇaḥ | [KūPur, 2, 5 25.1]
saṃjāyamāno bhavatā visṛṣṭo yathāvidhānaṃ sakalaṃ sasarja | [KūPur, 2, 5 25.2]
tvatto vedāḥ sakalāḥ samprasūtās tvayyevānte saṃsthitiṃ te labhante | [KūPur, 2, 5 26.1]
paśyāmastvāṃ jagato hetubhūtaṃ nṛtyantaṃ sve hṛdaye saṃniviṣṭam | [KūPur, 2, 5 26.2]
tvayaivedaṃ bhrāmyate brahmacakraṃ māyāvī tvaṃ jagatāmekanāthaḥ | [KūPur, 2, 5 27.1]
namāmastvāṃ śaraṇaṃ samprapannā yogātmānaṃ citpatiṃ divyanṛtyam | [KūPur, 2, 5 27.2]
paśyāmas tvāṃ paramākāśamadhye nṛtyantaṃ te mahimānaṃ smarāmaḥ | [KūPur, 2, 5 28.1]
sarvātmānaṃ bahudhā saṃniviṣṭaṃ brahmānandam anubhūyānubhūya | [KūPur, 2, 5 28.2]
oṅkāraste vācako muktibījaṃ tvamakṣaraṃ prakṛtau gūḍharūpam | [KūPur, 2, 5 29.1]
tattvāṃ satyaṃ pravadantīha santaḥ svayaṃprabhaṃ bhavato yatprakāśam | [KūPur, 2, 5 29.2]
stuvanti tvāṃ satataṃ sarvavedā namanti tvāmṛṣayaḥ kṣīṇadoṣāḥ | [KūPur, 2, 5 30.1]
śāntātmānaḥ satyasaṃdhā variṣṭhaṃ viśanti tvāṃ yatayo brahmaniṣṭhāḥ | [KūPur, 2, 5 30.2]
eko vedo bahuśākho hyanantas tvāmevaikaṃ bodhayatyekarūpam | [KūPur, 2, 5 31.1]
vedyaṃ tvāṃ śaraṇaṃ ye prapannāsteṣāṃ śāntiḥ śāśvatī netareṣām | [KūPur, 2, 5 31.2]
bhavānīśo 'nādimāṃstejorāśir brahmā viśvaṃ parameṣṭhī variṣṭhaḥ | [KūPur, 2, 5 32.1]
svātmānandamanubhūyādhiśete svayaṃ jyotiracalo nityamuktaḥ | [KūPur, 2, 5 32.2]
eko rudrastvaṃ karoṣīha viśvaṃ tvaṃ pālayasyakhilaṃ viśvarūpaḥ | [KūPur, 2, 5 33.1]
tvāmevānte nilayaṃ vindatīdaṃ namāmastvāṃ śaraṇaṃ samprapannāḥ | [KūPur, 2, 5 33.2]
tvāmekamāhuḥ kavimekarudraṃ prāṇaṃ bṛhantaṃ harimagnimīśam | [KūPur, 2, 5 34.1]
indraṃ mṛtyumanilaṃ cekitānaṃ dhātāramādityamanekarūpam | [KūPur, 2, 5 34.2]
tvamakṣaraṃ paramaṃ veditavyaṃ tvamasya viśvasya paraṃ nidhānam | [KūPur, 2, 5 35.1]
tvamavyayaḥ śāśvatadharmagoptā sanātanastvaṃ puruṣottamo 'si | [KūPur, 2, 5 35.2]
tvameva viṣṇuścaturānanastvaṃ tvameva rudro bhagavānadhīśaḥ | [KūPur, 2, 5 36.1]
tvaṃ viśvanābhiḥ prakṛtiḥ pratiṣṭhā sarveśvarastvaṃ parameśvaro 'si | [KūPur, 2, 5 36.2]
tvāmekamāhuḥ puruṣaṃ purāṇamādityavarṇaṃ tamasaḥ parastāt | [KūPur, 2, 5 37.1]
cinmātramavyaktamacintyarūpaṃ khaṃ brahma śūnyaṃ prakṛtiṃ nirguṇaṃ ca | [KūPur, 2, 5 37.2]
yadantarā sarvamidaṃ vibhāti yadavyayaṃ nirmalamekarūpam | [KūPur, 2, 5 38.1]
kimapyacintyaṃ tava rūpametat tadantarā yatpratibhāti tattvam | [KūPur, 2, 5 38.2]
yogeśvaraṃ rudramanantaśaktiṃ parāyaṇaṃ brahmatanuṃ pavitram | [KūPur, 2, 5 39.1]
namāma sarve śaraṇārthinastvāṃ prasīda bhūtādhipate maheśa | [KūPur, 2, 5 39.2]
tvatpādapadmasmaraṇādaśeṣasaṃsārabījaṃ vilayaṃ prayāti | [KūPur, 2, 5 40.1]
mano niyamya praṇidhāya kāyaṃ prasādayāmo vayamekamīśam | [KūPur, 2, 5 40.2]
namo bhavāyāstu bhavodbhavāya kālāya sarvāya harāya tubhyam | [KūPur, 2, 5 41.1]
namo 'stu rudrāya kapardine te namo 'gnaye deva namaḥ śivāya | [KūPur, 2, 5 41.2]
tataḥ sa bhagavān devaḥ kaparde vṛṣavāhanaḥ | [KūPur, 2, 5 42.1]
saṃhṛtya paramaṃ rūpaṃ prakṛtistho 'bhavad bhavaḥ | [KūPur, 2, 5 42.2]
te bhavaṃ bhūtabhavyeśaṃ pūrvavat samavasthitam | [KūPur, 2, 5 43.1]
dṛṣṭvā nārāyaṇaṃ devaṃ vismitā vākyamabruvan | [KūPur, 2, 5 43.2]
bhagavan bhūtabhavyeśa govṛṣāṅkitaśāsana | [KūPur, 2, 5 44.1]
dṛṣṭvā te paramaṃ rūpaṃ nirvṛtāḥ sma sanātana | [KūPur, 2, 5 44.2]
bhavatprasādādamale parasmin parameśvare | [KūPur, 2, 5 45.1]
asmākaṃ jāyate bhaktistvayyevāvyabhicāriṇī | [KūPur, 2, 5 45.2]
idānīṃ śrotumicchāmo māhātmyaṃ tava śaṅkara | [KūPur, 2, 5 46.1]
bhūyo 'pi tava yannityaṃ yāthātmyaṃ parameṣṭhinaḥ | [KūPur, 2, 5 46.2]
sa teṣāṃ vākyamākarṇya yogināṃ yogasiddhidaḥ | [KūPur, 2, 5 47.1]
prāha gambhīrayā vācā samālokya ca mādhavam | [KūPur, 2, 5 47.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu pañcamo 'dhyāyaḥ | [KūPur, 2, 5 48.1]
{KūPur, 2, 6}
īśvara uvāca | [KūPur, 2, 6 1.1]
śṛṇudhvamṛṣayaḥ sarve yathāvat parameṣṭhinaḥ | [KūPur, 2, 6 1.2]
vakṣyāmīśasya māhātmyaṃ yattadvedavido viduḥ | [KūPur, 2, 6 1.3]
sarvalokaikanirmātā sarvalokaikarakṣitā | [KūPur, 2, 6 2.1]
sarvalokaikasaṃhartā sarvātmāhaṃ sanātanaḥ | [KūPur, 2, 6 2.2]
sarveṣāmeva vastūnāmantaryāmī pitā hyaham | [KūPur, 2, 6 3.1]
madhye cāntaḥ sthitaṃ sarvaṃ nāhaṃ sarvatra saṃsthitaḥ | [KūPur, 2, 6 3.2]
bhavadbhiradbhutaṃ dṛṣṭaṃ yatsvarūpaṃ tu māmakam | [KūPur, 2, 6 4.1]
mamaiṣā hyupamā viprā māyayā darśitā mayā | [KūPur, 2, 6 4.2]
sarveṣāmeva bhāvānāmantarā samavasthitaḥ | [KūPur, 2, 6 5.1]
prerayāmi jagat kṛtsnaṃ kriyāśaktir iyaṃ mama | [KūPur, 2, 6 5.2]
yayedaṃ ceṣṭate viśvaṃ tatsvabhāvānuvarti ca | [KūPur, 2, 6 6.1]
so 'haṃ kālo jagat kṛtsnaṃ prerayāmi kalātmakam | [KūPur, 2, 6 6.2]
ekāṃśena jagat kṛtsnaṃ karomi munipuṅgavāḥ | [KūPur, 2, 6 7.1]
saṃharāmyekarūpeṇa dvidhāvasthā mamaiva tu | [KūPur, 2, 6 7.2]
ādimadhyāntanirmukto māyātattvapravartakaḥ | [KūPur, 2, 6 8.1]
kṣobhayāmi ca sargādau pradhānapuruṣāvubhau | [KūPur, 2, 6 8.2]
tābhyāṃ saṃjāyate viśvaṃ saṃyuktābhyāṃ parasparam | [KūPur, 2, 6 9.1]
mahadādikrameṇaiva mama tejo vijṛmbhate | [KūPur, 2, 6 9.2]
yo hi sarvajagatsākṣī kālacakrapravartakaḥ | [KūPur, 2, 6 10.1]
hiraṇyagarbho mārtaṇḍaḥ so 'pi maddehasaṃbhavaḥ | [KūPur, 2, 6 10.2]
tasmai divyaṃ svamaiśvaryaṃ jñānayogaṃ sanātanam | [KūPur, 2, 6 11.1]
dattavānātmajān vedān kalpādau caturo dvijāḥ | [KūPur, 2, 6 11.2]
sa manniyogato devo brahmā madbhāvabhāvitaḥ | [KūPur, 2, 6 12.1]
divyaṃ tanmāmakaiśvaryaṃ sarvadā vahati svayam | [KūPur, 2, 6 12.2]
sa sarvalokanirmātā manniyogena sarvavit | [KūPur, 2, 6 13.1]
bhūtvā caturmukhaḥ sargaṃ sṛjatyevātmasaṃbhavaḥ | [KūPur, 2, 6 13.2]
yo 'pi nārāyaṇo 'nanto lokānāṃ prabhavāvyayaḥ | [KūPur, 2, 6 14.1]
mamaiva paramā mūrtiḥ karoti paripālanam | [KūPur, 2, 6 14.2]
yo 'ntakaḥ sarvabhūtānāṃ rudraḥ kālātmakaḥ prabhuḥ | [KūPur, 2, 6 15.1]
madājñayāsau satataṃ saṃhariṣyati me tanuḥ | [KūPur, 2, 6 15.2]
havyaṃ vahati devānāṃ kavyaṃ kavyāśināmapi | [KūPur, 2, 6 16.1]
pākaṃ ca kurute vahniḥ so 'pi macchakticoditaḥ | [KūPur, 2, 6 16.2]
bhuktamāhārajātaṃ ca pacate tadaharniśam | [KūPur, 2, 6 17.1]
vaiśvānaro 'gnirbhagavānīśvarasya niyogataḥ | [KūPur, 2, 6 17.2]
yo 'pi sarvāmbhasāṃ yonirvaruṇo devapuṅgavaḥ | [KūPur, 2, 6 18.1]
so 'pi saṃjīvayet kṛtsnamīśasyaiva niyogataḥ | [KūPur, 2, 6 18.2]
yo 'ntastiṣṭhati bhūtānāṃ bahirdevaḥ prabhañjanaḥ | [KūPur, 2, 6 19.1]
madājñayāsau bhūtānāṃ śarīrāṇi bibharti hi | [KūPur, 2, 6 19.2]
yo 'pi saṃjīvano nṝṇāṃ devānāmamṛtākaraḥ | [KūPur, 2, 6 20.1]
somaḥ sa manniyogena coditaḥ kila vartate | [KūPur, 2, 6 20.2]
yaḥ svabhāsā jagat kṛtsnaṃ prakāśayati sarvadā | [KūPur, 2, 6 21.1]
sūryo vṛṣṭiṃ vitanute śāstreṇaiva svayaṃbhuvaḥ | [KūPur, 2, 6 21.2]
yo 'pyaśeṣajagacchāstā śakraḥ sarvāmareśvaraḥ | [KūPur, 2, 6 22.1]
yajvanāṃ phalado devo vartate 'sau madājñayā | [KūPur, 2, 6 22.2]
yaḥ praśāstā hyasādhūnāṃ vartate niyamādiha | [KūPur, 2, 6 23.1]
yamo vaivasvato devo devadevaniyogataḥ | [KūPur, 2, 6 23.2]
yo 'pi sarvadhanādhyakṣo dhanānāṃ saṃpradāyakaḥ | [KūPur, 2, 6 24.1]
so 'pīśvaraniyogena kubero vartate sadā | [KūPur, 2, 6 24.2]
yaḥ sarvarakṣasāṃ nāthastāmasānāṃ phalapradaḥ | [KūPur, 2, 6 25.1]
manniyogādasau devo vartate nirṛtiḥ sadā | [KūPur, 2, 6 25.2]
vetālagaṇabhūtānāṃ svāmī bhogaphalapradaḥ | [KūPur, 2, 6 26.1]
īśānaḥ kila bhaktānāṃ so 'pi tiṣṭhanmamājñayā | [KūPur, 2, 6 26.2]
yo vāmadevo 'ṅgirasaḥ śiṣyo rudragaṇāgraṇīḥ | [KūPur, 2, 6 27.1]
rakṣako yogināṃ nityaṃ vartate 'sau madājñayā | [KūPur, 2, 6 27.2]
yaśca sarvajagatpūjyo vartate vighnakārakaḥ | [KūPur, 2, 6 28.1]
vināyako dharmanetā so 'pi madvacanāt kila | [KūPur, 2, 6 28.2]
yo 'pi brahmavidāṃ śreṣṭho devasenāpatiḥ prabhuḥ | [KūPur, 2, 6 29.1]
skando 'sau vartate nityaṃ svayaṃbhūrvidhicoditaḥ | [KūPur, 2, 6 29.2]
ye ca prijānāṃ patayo marīcyādyā maharṣayaḥ | [KūPur, 2, 6 30.1]
sṛjanti vividhaṃ lokaṃ parasyaiva niyogataḥ | [KūPur, 2, 6 30.2]
yā ca śrīḥ sarvabhūtānāṃ dadāti vipulāṃ śriyam | [KūPur, 2, 6 31.1]
patnī nārāyaṇasyāsau vartate madanugrahāt | [KūPur, 2, 6 31.2]
vācaṃ dadāti vipulāṃ yā ca devī sarasvatī | [KūPur, 2, 6 32.1]
sāpīśvaraniyogena coditā sampravartate | [KūPur, 2, 6 32.2]
yāśeṣapuruṣān ghorānnarakāt tārayiṣyati | [KūPur, 2, 6 33.1]
sāvitrī saṃsmṛtā devī devājñānuvidhāyinī | [KūPur, 2, 6 33.2]
pārvatī paramā devī brahmavidyāpradāyinī | [KūPur, 2, 6 34.1]
yāpi dhyātā viśeṣeṇa sāpi madvacanānugā | [KūPur, 2, 6 34.2]
yo 'nantamahimānantaḥ śeṣo 'śeṣāmaraprabhuḥ | [KūPur, 2, 6 35.1]
dadhāti śirasā lokaṃ so 'pi devaniyogataḥ | [KūPur, 2, 6 35.2]
yo 'gniḥ saṃvartako nityaṃ vaḍavārūpasaṃsthitaḥ | [KūPur, 2, 6 36.1]
pibatyakhilamambhodhimīśvarasya niyogataḥ | [KūPur, 2, 6 36.2]
ye caturdaśa loke 'smin manavaḥ prathitaujasaḥ | [KūPur, 2, 6 37.1]
pālayanti prajāḥ sarvāste 'pi tasya niyogataḥ | [KūPur, 2, 6 37.2]
ādityā vasavo rudrā marutaśca tathāśvinau | [KūPur, 2, 6 38.1]
anyāśca devatāḥ sarvā macchāstreṇaiva dhiṣṭhitāḥ | [KūPur, 2, 6 38.2]
gandharvā garuḍā ṛkṣāḥ siddhāḥ sādhyāścacāraṇāḥ | [KūPur, 2, 6 39.1]
yakṣarakṣaḥpiśācāśca sthitāḥ śāstre svayaṃbhuvaḥ | [KūPur, 2, 6 39.2]
kalākāṣṭhānimeṣāśca muhūrtā divasāḥ kṣapāḥ | [KūPur, 2, 6 40.1]
ṛtavaḥ pakṣamāsāśca sthitāḥ śāstre prajāpate | [KūPur, 2, 6 40.2]
yugamanvantarāṇye mama tiṣṭhanti śāsane | [KūPur, 2, 6 41.1]
parāścaiva parārdhāśca kālabhedāstathā pare | [KūPur, 2, 6 41.2]
caturvidhāni bhūtāni sthāvarāṇi carāṇi ca | [KūPur, 2, 6 42.1]
niyogādeva vartante devasya paramātmanaḥ | [KūPur, 2, 6 42.2]
pātālāni ca sarvāṇi bhuvanāni ca śāsanāt | [KūPur, 2, 6 43.1]
brahmāṇḍāni ca vartante sarvāṇyeva svayaṃbhuvaḥ | [KūPur, 2, 6 43.2]
atītānyapyasaṃkhyāni brahmāṇḍāni mamājñayā | [KūPur, 2, 6 44.1]
pravṛttāni padārthaughaiḥ sahitāni samantataḥ | [KūPur, 2, 6 44.2]
brahmāṇḍāni bhaviṣyanti saha vastubhirātmagaiḥ | [KūPur, 2, 6 45.1]
vahiṣyanti sadaivājñāṃ parasya paramātmanaḥ | [KūPur, 2, 6 45.2]
bhūmirāpo 'nalo vāyuḥ khaṃ mano buddhireva ca | [KūPur, 2, 6 46.1]
bhūtādirādiprakṛtirniyoge mama vartate | [KūPur, 2, 6 46.2]
yo 'śeṣajagatāṃ yonirmohinī sarvadehinām | [KūPur, 2, 6 47.1]
māyā vivartate nityaṃ sāpīśvaraniyogataḥ | [KūPur, 2, 6 47.2]
yo vai dehabhṛtāṃ devaḥ puruṣaḥ paṭhyate paraḥ | [KūPur, 2, 6 48.1]
ātmāsau vartate nityamīśvarasya niyogataḥ | [KūPur, 2, 6 48.2]
vidhūya mohakalilaṃ yayā paśyati tat padam | [KūPur, 2, 6 49.1]
sāpi vidyā maheśasya niyogavaśavartinī | [KūPur, 2, 6 49.2]
bahunātra kimuktena mama śaktyātmakaṃ jagat | [KūPur, 2, 6 50.1]
mayaiva preryate kṛtsnaṃ mayyeva pralayaṃ vrajet | [KūPur, 2, 6 50.2]
ahaṃ hi bhagavānīśaḥ svayaṃjyotiḥ sanātanaḥ | [KūPur, 2, 6 51.1]
paramātmāra paraṃ brahma matto hyanyanna vidyate | [KūPur, 2, 6 51.2]
ityetat paramaṃ jñānaṃ yuṣmākaṃ kathitaṃ mayā | [KūPur, 2, 6 52.1]
jñātvā vimucyate janturjanmasaṃsārabandhanāt | [KūPur, 2, 6 52.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu ṣaṣṭho 'dhyāyaḥ | [KūPur, 2, 6 53.1]
{KūPur, 2, 7}
īśvara uvāca | [KūPur, 2, 7 1.1]
śṛṇudhvamṛṣayaḥ sarve prabhāvaṃ parameṣṭhinaḥ | [KūPur, 2, 7 1.2]
yaṃ jñātvā puruṣo mukto na saṃsāre patet punaḥ | [KūPur, 2, 7 1.3]
parāt parataraṃ brahma śāśvataṃ niṣkalaṃ dhruvam | [KūPur, 2, 7 2.1]
nityānandaṃ nirvikalpaṃ taddhāma paramaṃ mama | [KūPur, 2, 7 2.2]
ahaṃ brahmavidāṃ brahmā svayaṃbhūrviśvatomukhaḥ | [KūPur, 2, 7 3.1]
māyāvināmahaṃ devaḥ purāṇo hariravyayaḥ | [KūPur, 2, 7 3.2]
yogināmasmyahaṃ śaṃbhuḥ strīṇāṃ devī girīndrajā | [KūPur, 2, 7 4.1]
ādityānāmahaṃ viṣṇurvasūnāmasmi pāvakaḥ | [KūPur, 2, 7 4.2]
rudrāṇāṃ śaṅkaraścāhaṃ garuḍaḥ patatāmaham | [KūPur, 2, 7 5.1]
airāvato gajendrāṇāṃ rāmaḥ śastrabhṛtāmaham | [KūPur, 2, 7 5.2]
ṛṣīṇāṃ ca vasiṣṭho 'haṃ devānāṃ ca śatakratuḥ | [KūPur, 2, 7 6.1]
śilpināṃ viśvakarmāhaṃ prahlādo 'smyamaradviṣām | [KūPur, 2, 7 6.2]
munīnāmapyahaṃ vyāso gaṇānāṃ ca vināyakaḥ | [KūPur, 2, 7 7.1]
vīrāṇāṃ vīrabhadro 'haṃ siddhānāṃ kapilo muniḥ | [KūPur, 2, 7 7.2]
parvatānāmahaṃ merurnakṣatrāṇāṃ ca candramāḥ | [KūPur, 2, 7 8.1]
vajraṃ praharaṇānāṃ ca vratānāṃ satyamasmyaham | [KūPur, 2, 7 8.2]
ananto bhogināṃ devaḥ senānīnāṃ ca pāvakiḥ | [KūPur, 2, 7 9.1]
āśramāṇāṃ ca gārhasthyam īśvarāṇāṃ maheśvaraḥ | [KūPur, 2, 7 9.2]
mahākalpaśca kalpānāṃ yugānāṃ kṛtamasmyaham | [KūPur, 2, 7 10.1]
kuberaḥ sarvayakṣāṇāṃ gaṇeśānāṃ ca vīrakaḥ | [KūPur, 2, 7 10.2]
prajāpatīnāṃ dakṣo 'haṃ nirṛtiḥ sarvarakṣasām | [KūPur, 2, 7 11.1]
vāyurbalavatāmasmi dvīpānāṃ puṣkaro 'smyaham | [KūPur, 2, 7 11.2]
mṛgendrāṇāṃ ca siṃho 'haṃ yantrāṇāṃ dhanureva ca | [KūPur, 2, 7 12.1]
vedānāṃ sāmavedo 'haṃ yajuṣāṃ śatarudriyam | [KūPur, 2, 7 12.2]
sāvitrī sarvajapyānāṃ guhyānāṃ praṇavo 'smyaham | [KūPur, 2, 7 13.1]
sūktānāṃ pauruṣaṃ sūktaṃ jyeṣṭhasāma ca sāmasu | [KūPur, 2, 7 13.2]
sarvavedārthaviduṣāṃ manuḥ svāyaṃbhuvo 'smyaham | [KūPur, 2, 7 14.1]
brahmāvartastu deśānāṃ kṣetrāṇāmavimuktakam | [KūPur, 2, 7 14.2]
vidyānāmātmavidyāhaṃ jñānānāmaiśvaraṃ param | [KūPur, 2, 7 15.1]
bhūtānāmasmyahaṃ vyoma sattvānāṃ mṛtyureva ca | [KūPur, 2, 7 15.2]
pāśānāmasmyahaṃ māyā kālaḥ kalayatāmaham | [KūPur, 2, 7 16.1]
gatīnāṃ muktirevāhaṃ pareṣāṃ parameśvaraḥ | [KūPur, 2, 7 16.2]
yaccānyadapi loke 'smin sattvaṃ tejobalādhikam | [KūPur, 2, 7 17.1]
tatsarvaṃ pratijānīdhvaṃ mama tejovijṛmbhitam | [KūPur, 2, 7 17.2]
ātmānaḥ paśavaḥ proktāḥ sarve saṃsāravartinaḥ | [KūPur, 2, 7 18.1]
teṣāṃ patirahaṃ devaḥ smṛtaḥ paśupatirbudhaiḥ | [KūPur, 2, 7 18.2]
māyāpāśena badhnāmi paśūnetān svalīlayā | [KūPur, 2, 7 19.1]
māmeva mocakaṃ prāhuḥ paśūnāṃ vedavādinaḥ | [KūPur, 2, 7 19.2]
māyāpāśena baddhānāṃ mocako 'nyo na vidyate | [KūPur, 2, 7 20.1]
māmṛte paramātmānaṃ bhūtādhipatimavyayam | [KūPur, 2, 7 20.2]
caturviṃśatitattvāni māyā karma guṇā iti | [KūPur, 2, 7 21.1]
ete pāśāḥ paśupateḥ kleśāśca paśubandhanāḥ | [KūPur, 2, 7 21.2]
mano buddhirahaṅkāraḥ khānilāgnijalāni bhūḥ | [KūPur, 2, 7 22.1]
etāḥ prakṛtayastvaṣṭau vikārāśca tathāpare | [KūPur, 2, 7 22.2]
śrotraṃ tvakcakṣuṣī jihvā ghrāṇaṃ caiva tu pañcamam | [KūPur, 2, 7 23.1]
pāyūpasthaṃ karau pādau vāk caiva daśamī matā | [KūPur, 2, 7 23.2]
śabdaḥ sparśaśca rūpaṃ ca raso gandhastathaiva ca | [KūPur, 2, 7 24.1]
trayoviṃśatiretāni tattvāni prākṛtāni tu | [KūPur, 2, 7 24.2]
caturviṃśakamavyaktaṃ pradhānaṃ guṇalakṣaṇam | [KūPur, 2, 7 25.1]
anādimadhyanidhanaṃ kāraṇaṃ jagataḥ param | [KūPur, 2, 7 25.2]
sattvaṃ rajastamaśceti guṇatrayamudāhṛtam | [KūPur, 2, 7 26.1]
sāmyāvasthitimeteṣāmavyaktaṃ prakṛtiṃ viduḥ | [KūPur, 2, 7 26.2]
sattvaṃ jñānaṃ tamo 'jñānaṃ rajo miśramudāhṛtam | [KūPur, 2, 7 27.1]
guṇānāṃ buddhivaiṣamyād vaiṣamyaṃ kavayo viduḥ | [KūPur, 2, 7 27.2]
dharmādharmāviti proktau pāśau dvau bandhasaṃjñitau | [KūPur, 2, 7 28.1]
mayyarpitāni karmāṇi nibandhāya vimuktaye | [KūPur, 2, 7 28.2]
avidyāmasmitāṃ rāgaṃ dveṣaṃ cābhiniveśakam | [KūPur, 2, 7 29.1]
kleśākhyānacalān prāhuḥ pāśānātmanibandhanān | [KūPur, 2, 7 29.2]
eteṣāmeva pāśānāṃ māyā kāraṇamucyate | [KūPur, 2, 7 30.1]
mūlaprakṛtiravyaktā sā śaktirmayi tiṣṭhati | [KūPur, 2, 7 30.2]
sa eva mūlaprakṛtiḥ pradhānaṃ puruṣo 'pi ca | [KūPur, 2, 7 31.1]
vikārā mahadādīni devadevaḥ sanātanaḥ | [KūPur, 2, 7 31.2]
sa eva bandhaḥ sa ca bandhakartā sa eva pāśaḥ paśavaḥ sa eva | [KūPur, 2, 7 32.1]
sa veda sarvaṃ na ca tasya vettā tamāhuragryaṃ puruṣaṃ purāṇam | [KūPur, 2, 7 32.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu saptamo 'dhyāyaḥ | [KūPur, 2, 7 33.1]
{KūPur, 2, 8}
īśvara uvāca | [KūPur, 2, 8 1.1]
anyad guhyatamaṃ jñānaṃ vakṣye brāhmaṇapuṅgavāḥ | [KūPur, 2, 8 1.2]
yenāsau tarate janturghoraṃ saṃsārasāgaram | [KūPur, 2, 8 1.3]
ahaṃ brahmamayaḥ śāntaḥ śāśvato nirmalo 'vyayaḥ | [KūPur, 2, 8 2.1]
ekākī bhagavānuktaḥ kevalaḥ parameśvaraḥ | [KūPur, 2, 8 2.2]
mama yonirmahad brahma tatra garbhaṃ dadhāmyaham | [KūPur, 2, 8 3.1]
mūlaṃ māyābhidhānaṃ tu tato jātamidaṃ jagat | [KūPur, 2, 8 3.2]
pradhānaṃ puruṣo hyātmā mahān bhūtādireva ca | [KūPur, 2, 8 4.1]
tanmātrāṇi mahābhūtānīndriyāṇi ca jajñire | [KūPur, 2, 8 4.2]
tato 'ṇḍamabhavaddhaimaṃ sūryakoṭisamaprabham | [KūPur, 2, 8 5.1]
tasmin jajñe mahābrahmā macchaktyā copabṛṃhitaḥ | [KūPur, 2, 8 5.2]
ye cānye bahavo jīvā manmayāḥ sarva eva te | [KūPur, 2, 8 6.1]
na māṃ paśyanti pitaraṃ māyayā mama mohitāḥ | [KūPur, 2, 8 6.2]
yāśca yoniṣu sarvāsu sambhavanti hi mūrtayaḥ | [KūPur, 2, 8 7.1]
tāsāṃ māyā parā yonirmāmeva pitaraṃ viduḥ | [KūPur, 2, 8 7.2]
yo māmevaṃ vijānāti bījinaṃ pitaraṃ prabhum | [KūPur, 2, 8 8.1]
sa dhīraḥ sarvalokeṣu na mohamadhigacchati | [KūPur, 2, 8 8.2]
īśānaḥ sarvavidyānāṃ bhūtānāṃ parameśvaraḥ | [KūPur, 2, 8 9.1]
oṅkāramūrtirbhagavānahaṃ brahmā prajāpatiḥ | [KūPur, 2, 8 9.2]
samaṃ sarveṣu bhūteṣu tiṣṭhantaṃ parameśvaram | [KūPur, 2, 8 10.1]
vinaśyatsvavinaśyantaṃ yaḥ paśyati sa paśyati | [KūPur, 2, 8 10.2]
samaṃ paśyan hi sarvatra samavasthitamīśvaram | [KūPur, 2, 8 11.1]
na hinastyātmanātmānaṃ tato yāti parāṃ gatim | [KūPur, 2, 8 11.2]
viditvā sapta sūkṣmāṇi ṣaḍaṅgaṃ ca maheśvaram | [KūPur, 2, 8 12.1]
pradhānaviniyogajñaḥ paraṃ brahmādhigacchati | [KūPur, 2, 8 12.2]
sarvajñatā tṛptiranādibodhaḥ svatantratā nityamaluptaśaktiḥ | [KūPur, 2, 8 13.1]
anantaśaktiśca vibhorviditvā ṣaḍāhuraṅgāni maheśvarasya | [KūPur, 2, 8 13.2]
tanmātrāṇi mana ātmā ca tāni sūkṣmāṇyāhuḥ saptatattvātmakāni | [KūPur, 2, 8 14.1]
yā sā hetuḥ prakṛtiḥ sā pradhānaṃ bandhaḥ prokto viniyogo 'pi tena | [KūPur, 2, 8 14.2]
yā sā śaktiḥ prakṛtau līnarūpā vedeṣūktā kāraṇaṃ brahmayoniḥ | [KūPur, 2, 8 15.1]
tasyā ekaḥ parameṣṭhī parastānmaheśvaraḥ puruṣaḥ satyarūpaḥ | [KūPur, 2, 8 15.2]
brahmā yogī paramātmā mahīyān vyomavyāpī vedavedyaḥ purāṇaḥ | [KūPur, 2, 8 16.1]
eko rudro mṛtyuravyaktamekaṃ bījaṃ viśvaṃ deva ekaḥ sa eva | [KūPur, 2, 8 16.2]
tamevaikaṃ prāhuranye 'pyanekaṃ tvekātmānaṃ kecidanyattathāhuḥ | [KūPur, 2, 8 17.1]
aṇoraṇīyān mahato 'sau mahīyān mahādevaḥ procyate vedavidbhiḥ | [KūPur, 2, 8 17.2]
evam hi yo veda guhāśayaṃ paraṃ prabhuṃ purāṇaṃ puruṣaṃ viśvarūpam | [KūPur, 2, 8 18.1]
hiraṇmayaṃ buddhimatāṃ parāṃ gatiṃ sabuddhimān buddhimatītya tiṣṭhati | [KūPur, 2, 8 18.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu aṣṭamo 'dhyāyaḥ | [KūPur, 2, 8 19.1]
{KūPur, 2, 9}
ṛṣaya ūcuḥ | [KūPur, 2, 9 1.1]
niṣkalo nirmalo nityo niṣkriyaḥ parameśvaraḥ | [KūPur, 2, 9 1.2]
tanno vada mahādeva viśvarūpaḥ kathaṃ bhavān | [KūPur, 2, 9 1.3]
īśvara uvāca | [KūPur, 2, 9 2.1]
nāhaṃ viśvo na viśvaṃ ca māmṛte vidyate dvijāḥ | [KūPur, 2, 9 2.2]
māyānimittamatrāsti sā cātmānamapāśritā | [KūPur, 2, 9 2.3]
anādinidhanā śaktirmāyāvyaktasamāśrayā | [KūPur, 2, 9 3.1]
tannimittaḥ prapañco 'yamavyaktādabhavat khalu | [KūPur, 2, 9 3.2]
avyaktaṃ kāraṇaṃ prāhurānandaṃ jyotirakṣaram | [KūPur, 2, 9 4.1]
ahameva paraṃ brahma matto hyanyanna vidyate | [KūPur, 2, 9 4.2]
tasmānme viśvarūpatvaṃ niścitaṃ brahmavādibhiḥ | [KūPur, 2, 9 5.1]
ekatve ca pṛthaktve ca proktametannidarśanam | [KūPur, 2, 9 5.2]
ahaṃ tat paramaṃ brahma paramātmā sanātanaḥ | [KūPur, 2, 9 6.1]
akāraṇaṃ dvijāḥ prokto na doṣo hyātmanastathā | [KūPur, 2, 9 6.2]
anantāḥ śaktayo 'vyakte māyādyāḥ saṃsthitā dhruvāḥ | [KūPur, 2, 9 7.1]
tasmin divi sthitaṃ nityamavyaktaṃ bhāti kevalam | [KūPur, 2, 9 7.2]
yābhistallakṣyate bhinnam abhinnaṃ tu svabhāvataḥ | [KūPur, 2, 9 8.1]
ekayā mama sāyujyamanādinidhanaṃ dhruvam | [KūPur, 2, 9 8.2]
puṃso 'bhūdanyayā bhūtiranyayā tattirohitam | [KūPur, 2, 9 9.1]
anādimadhyaṃ tiṣṭhantaṃ yujyate 'vidyayā kila | [KūPur, 2, 9 9.2]
tadetat paramaṃ vyaktaṃ prabhāmaṇḍalamaṇḍitam | [KūPur, 2, 9 10.1]
tadakṣaraṃ paraṃ jyotistad viṣṇoḥ paramaṃ padam | [KūPur, 2, 9 10.2]
tatra sarvamidaṃ protam otaṃ caivākhilaṃ jagat | [KūPur, 2, 9 11.1]
tadeva ca jagat kṛtsnaṃ tad vijñāya vimucyate | [KūPur, 2, 9 11.2]
yato vāco nivartante aprāpya manasā saha | [KūPur, 2, 9 12.1]
ānandaṃ brahmaṇo vidvān bibheti na kutaścana | [KūPur, 2, 9 12.2]
vedāhametaṃ puruṣaṃ mahāntamādityavarṇaṃ tamasaḥ parastāt | [KūPur, 2, 9 13.1]
tad vijñāya parimucyeta vidvān nityānandī bhavati brahmabhūtaḥ | [KūPur, 2, 9 13.2]
yasmāt paraṃ nāparamasti kiṃcit yajjyotiṣāṃ jyotirekaṃ divistham | [KūPur, 2, 9 14.1]
tadevātmānaṃ manyamāno 'tha vidvānātmanandī bhavati brahmabhūtaḥ | [KūPur, 2, 9 14.2]
tadavyayaṃ kalilaṃ gūḍhadehaṃ brahmānandamamṛtaṃ viśvadhāma | [KūPur, 2, 9 15.1]
vadantyevaṃ brāhmaṇā brahmaniṣṭhā yatra gatvā na nivarteta bhūyaḥ | [KūPur, 2, 9 15.2]
hiraṇmaye paramākāśatattve yadarciṣi pravibhātīva tejaḥ | [KūPur, 2, 9 16.1]
tadvijñāne paripaśyanti dhīrā vibhrājamānaṃ vimalaṃ vyoma dhāma | [KūPur, 2, 9 16.2]
tataḥ paraṃ paripaśyanti dhīrā ātmanyātmānamanubhūyānubhūya | [KūPur, 2, 9 17.1]
svayaṃprabhaḥ parameṣṭhī mahīyān brahmānandī bhagavānīśa eṣaḥ | [KūPur, 2, 9 17.2]
eko devaḥ sarvabhūteṣu gūḍhaḥ sarvavyāpī sarvabhūtāntarātmā | [KūPur, 2, 9 18.1]
tamevaikaṃ ye 'nupaśyanti dhīrāsteṣāṃ śāntiḥ śāśvatī netareṣām | [KūPur, 2, 9 18.2]
sarvānanaśirogrīvaḥ sarvabhūtaguhāśayaḥ | [KūPur, 2, 9 19.1]
sarvavyāpī ca bhagavān na tasmādanyadiṣyate | [KūPur, 2, 9 19.2]
ityetadaiśvaraṃ jñānamuktaṃ vo munipuṅgavāḥ | [KūPur, 2, 9 20.1]
gopanīyaṃ viśeṣeṇa yogināmapi durlabham | [KūPur, 2, 9 20.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu navamo 'dhyāyaḥ | [KūPur, 2, 9 21.1]
{KūPur, 2, 10}
īśvara uvāca | [KūPur, 2, 10 1.1]
aliṅgamekamavyaktaṃ liṅgaṃ brahmeti niścitam | [KūPur, 2, 10 1.2]
svayaṃjyotiḥ paraṃ tattvaṃ pare vyomni vyavasthitam | [KūPur, 2, 10 1.3]
avyaktaṃ kāraṇaṃ yattadakṣaraṃ paramaṃ padam | [KūPur, 2, 10 2.1]
nirguṇaṃ śuddhavijñānaṃ tad vai paśyanti sūrayaḥ | [KūPur, 2, 10 2.2]
tanniṣṭhāḥ śāntasaṃkalpā nityaṃ tadbhāvabhāvitāḥ | [KūPur, 2, 10 3.1]
paśyanti tat paraṃ brahma yattalliṅgamiti śrutiḥ | [KūPur, 2, 10 3.2]
anyathā nahi māṃ draṣṭuṃ śakyaṃ vai munipuṅgavāḥ | [KūPur, 2, 10 4.1]
nahi tad vidyate jñānaṃ yatastajjñāyate param | [KūPur, 2, 10 4.2]
etattatparamaṃ jñānaṃ kevalaṃ kavayo viduḥ | [KūPur, 2, 10 5.1]
ajñānamitarat sarvaṃ yasmān māyāmayaṃ jagat | [KūPur, 2, 10 5.2]
yajjñānaṃ nirmalaṃ sūkṣmaṃ nirvikalpaṃ yadavyayam | [KūPur, 2, 10 6.1]
mamātmāsau tadevam iti prāhurvipaścitaḥ | [KūPur, 2, 10 6.2]
ye 'pyanekaṃ prapaśyanti te 'pi paśyanti tatparam | [KūPur, 2, 10 7.1]
āśritāḥ paramāṃ niṣṭhāṃ buddhvaikaṃ tattvamavyayam | [KūPur, 2, 10 7.2]
ye punaḥ paramaṃ tattvamekaṃ vānekamīśvaram | [KūPur, 2, 10 8.1]
bhaktyā māṃ samprapaśyanti vijñeyāste tadātmakāḥ | [KūPur, 2, 10 8.2]
sākṣādeva prapaśyanti svātmānaṃ parameśvaram | [KūPur, 2, 10 9.1]
nityānandaṃ nirvikalpaṃ satyarūpamiti sthitiḥ | [KūPur, 2, 10 9.2]
bhajante paramānandaṃ sarvagaṃ yattadātmakam | [KūPur, 2, 10 10.1]
svātmanyavasthitāḥ śāntāḥ pare 'vyakte parasya tu | [KūPur, 2, 10 10.2]
eṣā vimuktiḥ paramā mama sāyujyamuttamam | [KūPur, 2, 10 11.1]
nirvāṇaṃ brahmaṇā caikyaṃ kaivalyaṃ kavayo viduḥ | [KūPur, 2, 10 11.2]
tasmād anādimadhyāntaṃ vastvekaṃ paramaṃ śivam | [KūPur, 2, 10 12.1]
sa īśvaro mahādevas taṃ vijñāya vimucyate | [KūPur, 2, 10 12.2]
na tatra sūryaḥ pravibhātīha candro na nakṣatrāṇi tapano nota vidyut | [KūPur, 2, 10 13.1]
tadbhāsedamakhilaṃ bhāti nityaṃ tannityabhāsamacalaṃ sadvibhāti | [KūPur, 2, 10 13.2]
nityoditaṃ saṃvidā nirvikalpaṃ śuddhaṃ bṛhantaṃ paramaṃ yadvibhāti | [KūPur, 2, 10 14.1]
atrāntaraṃ brahmavido 'tha nityaṃ paśyanti tattvamacalaṃ yat sa īśaḥ | [KūPur, 2, 10 14.2]
nityānandamamṛtaṃ satyarūpaṃ śuddhaṃ vadanti puruṣaṃ sarvavedāḥ | [KūPur, 2, 10 15.1]
tamomiti praṇaveneśitāraṃ dhyāyanti vedārthaviniścitārthāḥ | [KūPur, 2, 10 15.2]
na bhūmirāpo na mano na vahniḥ prāṇo 'nilo gaganaṃ nota buddhiḥ | [KūPur, 2, 10 16.1]
na cetano 'nyat paramākāśamadhye vibhāti devaḥ śiva eva kevalaḥ | [KūPur, 2, 10 16.2]
ityetaduktaṃ paramaṃ rahasyaṃ jñānāmṛtaṃ sarvavedeṣu gūḍham | [KūPur, 2, 10 17.1]
jānāti yogī vijane 'tha deśe yuñjīta yogaṃ prayato hyajasram | [KūPur, 2, 10 17.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu daśamo 'dhyāyaḥ | [KūPur, 2, 10 18.1]
{KūPur, 2, 11}
īśvara uvāca | [KūPur, 2, 11 1.1]
ataḥ paraṃ pravakṣyāmi yogaṃ paramadurlabham | [KūPur, 2, 11 1.2]
yenātmānaṃ prapaśyanti bhānumantamiveśvaram | [KūPur, 2, 11 1.3]
yogāgnirdahati kṣipramaśeṣaṃ pāpapañjaram | [KūPur, 2, 11 2.1]
prasannaṃ jāyate jñānaṃ sākṣānnirvāṇasiddhidam | [KūPur, 2, 11 2.2]
yogātsaṃjāyate jñānaṃ jñānād yogaḥ pravartate | [KūPur, 2, 11 3.1]
yogajñānābhiyuktasya prasīdati maheśvaraḥ | [KūPur, 2, 11 3.2]
ekakālaṃ dvikālaṃ vā trikālaṃ nityameva vā | [KūPur, 2, 11 4.1]
ye yuñjantīha madyogaṃ te vijñeyā maheśvarāḥ | [KūPur, 2, 11 4.2]
yogastu dvividho jñeyo hyabhāvaḥ prathamo mataḥ | [KūPur, 2, 11 5.1]
aparastu mahāyogaḥ sarvayogottamottamaḥ | [KūPur, 2, 11 5.2]
śūnyaṃ sarvanirābhāsaṃ svarūpaṃ yatra cintyate | [KūPur, 2, 11 6.1]
abhāvayogaḥ sa prokto yenātmānaṃ prapaśyati | [KūPur, 2, 11 6.2]
yatra paśyati cātmānaṃ nityānandaṃ nirañjanam | [KūPur, 2, 11 7.1]
mayaikyaṃ sa mahāyogo bhāṣitaḥ parameśvaraḥ | [KūPur, 2, 11 7.2]
ye cānye yogināṃ yogāḥ śrūyante granthavistare | [KūPur, 2, 11 8.1]
sarve te brahmayogasya kalāṃ nārhanti ṣoḍaśīm | [KūPur, 2, 11 8.2]
yatra sākṣāt prapaśyanti vimuktā viśvamīśvaram | [KūPur, 2, 11 9.1]
sarveṣāmeva yogānāṃ sa yogaḥ paramo mataḥ | [KūPur, 2, 11 9.2]
sahasraśo 'tha śataśo ye ceśvarabahiṣkṛtāḥ | [KūPur, 2, 11 10.1]
na te paśyanti māmekaṃ yogino yatamānasāḥ | [KūPur, 2, 11 10.2]
prāṇāyāmastathā dhyānaṃ pratyāhāro 'tha dhāraṇā | [KūPur, 2, 11 11.1]
samādhiśca muniśreṣṭhā yamo niyama āsanam | [KūPur, 2, 11 11.2]
mayyekacittatāyogo vṛttyantaranirodhataḥ | [KūPur, 2, 11 12.1]
tatsādhanānyaṣṭadhā tu yuṣmākaṃ kathitāni tu | [KūPur, 2, 11 12.2]
ahiṃsā satyamasteyaṃ brahmacaryāparigrahau | [KūPur, 2, 11 13.1]
yamāḥ saṃkṣepataḥ proktāścittaśuddhipradā nṛṇām | [KūPur, 2, 11 13.2]
karmaṇā manasā vācā sarvabhūteṣu sarvadā | [KūPur, 2, 11 14.1]
akleśajananaṃ proktaṃ tvahiṃsā paramarṣibhiḥ | [KūPur, 2, 11 14.2]
ahiṃsāyāḥ paro dharmo nāstyahiṃsā paraṃ sukham | [KūPur, 2, 11 15.1]
vidhinā yā bhaveddhiṃsā tvahiṃsaiva prakīrtitā | [KūPur, 2, 11 15.2]
satyena sarvamāpnoti satye sarvaṃ pratiṣṭhitam | [KūPur, 2, 11 16.1]
yathārthakathanācāraḥ satyaṃ proktaṃ dvijātibhiḥ | [KūPur, 2, 11 16.2]
paradravyāpaharaṇaṃ cauryād vātha balena vā | [KūPur, 2, 11 17.1]
steyaṃ tasyānācaraṇādasteyaṃ dharmasādhanam | [KūPur, 2, 11 17.2]
karmaṇā manasā vācā sarvāvasthāsu sarvadā | [KūPur, 2, 11 18.1]
sarvatra maithunatyāgaṃ brahmacaryaṃ pracakṣate | [KūPur, 2, 11 18.2]
dravyāṇāmapyanādānamāpadyapi yathecchayā | [KūPur, 2, 11 19.1]
aparigraha ityāhustaṃ prayatnena pālayet | [KūPur, 2, 11 19.2]
tapaḥsvādhyāyasaṃtoṣāḥ śaucamīśvarapūjanam | [KūPur, 2, 11 20.1]
samāsānniyamāḥ proktā yogasiddhipradāyinaḥ | [KūPur, 2, 11 20.2]
upavāsaparākādikṛcchracāndrāyaṇādibhiḥ | [KūPur, 2, 11 21.1]
śarīraśoṣaṇaṃ prāhustāpasāstapa uttamam | [KūPur, 2, 11 21.2]
vedāntaśatarudrīyapraṇavādijapaṃ budhāḥ | [KūPur, 2, 11 22.1]
sattvaśuddhikaraṃ puṃsāṃ svādhyāyaṃ paricakṣate | [KūPur, 2, 11 22.2]
svādhyāyasya trayo bhedā vācikopāṃśumānasāḥ | [KūPur, 2, 11 23.1]
uttarottaravaiśiṣṭyaṃ prāhurvedārthavedinaḥ | [KūPur, 2, 11 23.2]
yaḥ śabdabodhajananaḥ pareṣāṃ śṛṇvatāṃ sphuṭam | [KūPur, 2, 11 24.1]
svādhyāyo vācikaḥ prokta upāṃśoratha lakṣaṇam | [KūPur, 2, 11 24.2]
oṣṭhayoḥ spandamātreṇa parasyāśabdabodhakaḥ | [KūPur, 2, 11 25.1]
upāṃśureṣa nirdiṣṭaḥ sāhasro vācikājjapaḥ | [KūPur, 2, 11 25.2]
yat padākṣarasaṃgatyā parispandanavarjitam | [KūPur, 2, 11 26.1]
cintanaṃ sarvaśabdānāṃ mānasaṃ taṃ japaṃ viduḥ | [KūPur, 2, 11 26.2]
yadṛcchālābhato nityamalaṃ puṃso bhavediti | [KūPur, 2, 11 27.1]
yā dhīstāmṛṣayaḥ prāhuḥ saṃtoṣaṃ sukhalakṣaṇam | [KūPur, 2, 11 27.2]
bāhyamābhyantaraṃ śaucaṃ dvidhā proktaṃ dvijottamāḥ | [KūPur, 2, 11 28.1]
mṛjjalābhyāṃ smṛtaṃ bāhyaṃ manaḥśuddhir athāntaram | [KūPur, 2, 11 28.2]
stutismaraṇapūjābhir vāṅmanaḥkāyakarmabhiḥ | [KūPur, 2, 11 29.1]
suniścalā śive bhaktir etad īśvarapūjanam | [KūPur, 2, 11 29.2]
yamāḥ saniyamāḥ proktāḥ prāṇāyāmaṃ nibodhata | [KūPur, 2, 11 30.1]
prāṇaḥ svadehajo vāyurāyāmastannirodhanam | [KūPur, 2, 11 30.2]
uttamādhamamadhyatvāt tridhāyaṃ pratipāditaḥ | [KūPur, 2, 11 31.1]
sa eva dvividhaḥ proktaḥ sagarbho 'garbha eva ca | [KūPur, 2, 11 31.2]
mātrādvādaśako mandaś caturviṃśatimātrikaḥ | [KūPur, 2, 11 32.1]
madhyamaḥ prāṇasaṃrodhaḥ ṣaṭtriṃśānmātrikottamaḥ | [KūPur, 2, 11 32.2]
prasvedakampanotthānajanakatvaṃ yathākramam | [KūPur, 2, 11 33.1]
mandamadhyamamukhyānām ānandād uttamottamaḥ | [KūPur, 2, 11 33.2]
sagarbhamāhuḥ sajapamagarbhaṃ vijapaṃ budhāḥ | [KūPur, 2, 11 34.1]
etad vai yogināmuktaṃ prāṇāyāmasya lakṣaṇam | [KūPur, 2, 11 34.2]
savyāhṛtiṃ sapraṇavāṃ gāyatrīṃ śirasā saha | [KūPur, 2, 11 35.1]
trirjapedāyataprāṇaḥ prāṇāyāmaḥ sa ucyate | [KūPur, 2, 11 35.2]
recakaḥ pūrakaścaiva prāṇāyāmo 'tha kumbhakaḥ | [KūPur, 2, 11 36.1]
procyate sarvaśāstreṣu yogibhiryatamānasaiḥ | [KūPur, 2, 11 36.2]
recako 'jasraniśvāsāt pūrakastannirodhataḥ | [KūPur, 2, 11 37.1]
sāmyena saṃsthitiryā sā kumbhakaḥ parigīyate | [KūPur, 2, 11 37.2]
indriyāṇāṃ vicaratāṃ viṣayeṣu svabhāvataḥ | [KūPur, 2, 11 38.1]
nigrahaḥ procyate sadbhiḥ pratyāhārastu sattamāḥ | [KūPur, 2, 11 38.2]
hṛtpuṇḍarīke nābhyāṃ vā mūrdhni parvatamastake | [KūPur, 2, 11 39.1]
evamādiṣu deśeṣu dhāraṇā cittabandhanam | [KūPur, 2, 11 39.2]
deśāvasthitimālambya buddheryā vṛttisaṃtatiḥ | [KūPur, 2, 11 40.1]
vṛttyantarairasaṃsṛṣṭā taddhyānaṃ sūrayo viduḥ | [KūPur, 2, 11 40.2]
ekākāraḥ samādhiḥ syād deśālambanavarjitaḥ | [KūPur, 2, 11 41.1]
pratyayo hyarthamātreṇa yogasādhanamuttamam | [KūPur, 2, 11 41.2]
dhāraṇā dvādaśāyāmā dhyānaṃ dvādaśadhāraṇāḥ | [KūPur, 2, 11 42.1]
dhyānaṃ dvādaśakaṃ yāvat samādhirabhidhīyate | [KūPur, 2, 11 42.2]
āsanaṃ svastikaṃ proktaṃ padmamardhāsanaṃ tathā | [KūPur, 2, 11 43.1]
sādhanānāṃ ca sarveṣāmetatsādhanamuttamam | [KūPur, 2, 11 43.2]
ūrvorupari viprendrāḥ kṛtvā pādatale ubhe | [KūPur, 2, 11 44.1]
samāsītātmanaḥ padmametadāsanamuttamam | [KūPur, 2, 11 44.2]
ekaṃ pādamathaikasmin vinyasyoruṇi sattamāḥ | [KūPur, 2, 11 45.1]
āsītārdhāsanamidaṃ yogasādhanamuttamam | [KūPur, 2, 11 45.2]
ubhe kṛtvā pādatale jānūrvorantareṇa hi | [KūPur, 2, 11 46.1]
samāsītātmanaḥ proktamāsanaṃ svastikaṃ param | [KūPur, 2, 11 46.2]
adheśakāle yogasya darśanaṃ hi na vidyate | [KūPur, 2, 11 47.1]
agnyabhyāse jale vāpi śuṣkaparṇacaye tathā | [KūPur, 2, 11 47.2]
jantuvyāpte śmaśāne ca jīrṇagoṣṭhe catuṣpathe | [KūPur, 2, 11 48.1]
saśabde sabhaye vāpi caityavalmīkasaṃcaye | [KūPur, 2, 11 48.2]
aśubhe durjanākrānte maśakādisamanvite | [KūPur, 2, 11 49.1]
nācared dehabādhe vā daurmanasyādisaṃbhave | [KūPur, 2, 11 49.2]
sugupte suśaubhe deśe guhāyāṃ parvatasya tu | [KūPur, 2, 11 50.1]
nadyāstīre puṇyadeśe devatāyatane tathā | [KūPur, 2, 11 50.2]
gṛhe vā suśubhe ramye vijane jantuvarjite | [KūPur, 2, 11 51.1]
yuñjīta yogī satatamātmānaṃ matparāyaṇaḥ | [KūPur, 2, 11 51.2]
namaskṛtya tu yogīndrān saśiṣyāṃśca vināyakam | [KūPur, 2, 11 52.1]
guruṃ caivātha māṃ yogī yuñjīta susamāhitaḥ | [KūPur, 2, 11 52.2]
āsanaṃ svastikaṃ baddhvā padmamardhamathāpi vā | [KūPur, 2, 11 53.1]
nāsikāgre samāṃ dṛṣṭimīṣadunmīlitekṣaṇaḥ | [KūPur, 2, 11 53.2]
kṛtvātha nirbhayaḥ śāntastyaktvā māyāmayaṃ jagat | [KūPur, 2, 11 54.1]
svātmanyavasthitaṃ devaṃ cintayet parameśvaram | [KūPur, 2, 11 54.2]
śikhāgre dvādaśāṅgulye kalpayitvātha paṅkajam | [KūPur, 2, 11 55.1]
dharmakandasamudbhūtaṃ jñānanālaṃ suśobhanam | [KūPur, 2, 11 55.2]
aiśvaryāṣṭadalaṃ śvetaṃ paraṃ vairāgyakarṇikam | [KūPur, 2, 11 56.1]
cintayet paramaṃ kośaṃ karṇikāyāṃ hiraṇmayam | [KūPur, 2, 11 56.2]
sarvaśaktimayaṃ sākṣād yaṃ prāhurdivyamavyayam | [KūPur, 2, 11 57.1]
oṅkāravācyamavyaktaṃ raśmijālasamākulam | [KūPur, 2, 11 57.2]
cintayet tatra vimalaṃ paraṃ jyotiryadakṣaram | [KūPur, 2, 11 58.1]
tasmin jyotiṣi vinyasyasvātmānaṃ tadabhedataḥ | [KūPur, 2, 11 58.2]
dhyāyītākāśamadhyastham īśaṃ paramakāraṇam | [KūPur, 2, 11 59.1]
tadātmā sarvago bhūtvā na kiṃcidapi cintayet | [KūPur, 2, 11 59.2]
etad guhyatamaṃ dhyānaṃ dhyānāntaramathocyate | [KūPur, 2, 11 60.1]
cintayitvā tu pūrvoktaṃ hṛdaye padmamuttamam | [KūPur, 2, 11 60.2]
ātmānamatha kartāraṃ tatrānalasamatviṣam | [KūPur, 2, 11 61.1]
madhye vahniśikhākāraṃ puruṣaṃ pañcaviṃśakam | [KūPur, 2, 11 61.2]
cintayet paramātmānaṃ tanmadhye gaganaṃ param | [KūPur, 2, 11 62.1]
oṅkārabodhitaṃ tattvaṃ śāśvataṃ śivamacyutam | [KūPur, 2, 11 62.2]
avyaktaṃ prakṛtau līnaṃ paraṃ jyotiranuttamam | [KūPur, 2, 11 63.1]
tadantaḥ paramaṃ tattvamātmādhāraṃ nirañjanam | [KūPur, 2, 11 63.2]
dhyāyīta tanmayo nityamekarūpaṃ maheśvaram | [KūPur, 2, 11 64.1]
viśodhya sarvatattvāni praṇavenāthavā punaḥ | [KūPur, 2, 11 64.2]
saṃsthāpya mayi cātmānaṃ nirmale parame pade | [KūPur, 2, 11 65.1]
plāvayitvātmano dehaṃ tenaiva jñānavāriṇā | [KūPur, 2, 11 65.2]
madātmā manmayo bhasma gṛhītvā hyagnihotrajam | [KūPur, 2, 11 66.1]
tenoddhṛtya tu sarvāṅgamagnirityādimantrataḥ | [KūPur, 2, 11 66.2]
cintayet svātmanīśānaṃ paraṃ jyotiḥ svarūpiṇam | [KūPur, 2, 11 66.3]
eṣa pāśupato yogaḥ paśupāśavimuktaye | [KūPur, 2, 11 67.1]
sarvavedāntasāro 'yamatyāśramamiti śrutiḥ | [KūPur, 2, 11 67.2]
etat parataraṃ guhyaṃ matsāyujyopapādakam | [KūPur, 2, 11 68.1]
dvijātīnāṃ tu kathitaṃ bhaktānāṃ brahmacāriṇām | [KūPur, 2, 11 68.2]
brahmacaryamahiṃsā ca kṣamā śaucaṃ tapo damaḥ | [KūPur, 2, 11 69.1]
saṃtoṣaḥ satyamāstikyaṃ vratāṅgāni viśeṣataḥ | [KūPur, 2, 11 69.2]
ekenāpyatha hīnena vratamasya tu lupyate | [KūPur, 2, 11 70.1]
tasmād ātmaguṇopeto madvrataṃ voḍhumarhati | [KūPur, 2, 11 70.2]
vītarāgabhayakrodhā manmayā māmupāśritāḥ | [KūPur, 2, 11 71.1]
bahavo 'nena yogena pūtā madbhāvamāgatāḥ | [KūPur, 2, 11 71.2]
ye yathā māṃ prapadyante tāṃstathaiva bhajāmyaham | [KūPur, 2, 11 72.1]
jñānayogena māṃ tasmād yajeta parameśvaram | [KūPur, 2, 11 72.2]
athavā bhaktiyogena vairāgyeṇa pareṇa tu | [KūPur, 2, 11 73.1]
cetasā bodhayuktena pūjayenmāṃ sadā śuciḥ | [KūPur, 2, 11 73.2]
sarvakarmāṇi saṃnyasya bhikṣāśī niṣparigrahaḥ | [KūPur, 2, 11 74.1]
prāpnoti mama sāyujyaṃ guhyametanmayoditam | [KūPur, 2, 11 74.2]
adveṣṭā sarvabhūtānāṃ maitraḥ karuṇa eva ca | [KūPur, 2, 11 75.1]
nirmamo nirahaṅkāro yo madbhaktaḥ sa me priyaḥ | [KūPur, 2, 11 75.2]
saṃtuṣṭaḥ satataṃ yogī yatātmā dṛḍhaniścayaḥ | [KūPur, 2, 11 76.1]
mayyarpitamanobuddhir yo madbhaktaḥ sa me priyaḥ | [KūPur, 2, 11 76.2]
yasmānnodvijate loko lokānnodvijate ca yaḥ | [KūPur, 2, 11 77.1]
harṣāmarṣabhayodvegairmukto yaḥ sa hi me priyaḥ | [KūPur, 2, 11 77.2]
anapekṣaḥ śucirdakṣa udāsīno gatavyathaḥ | [KūPur, 2, 11 78.1]
sarvārambhaparityāgī bhaktimān yaḥ sa me priyaḥ | [KūPur, 2, 11 78.2]
tulyanindāstutirmaunī saṃtuṣṭo yena kenacit | [KūPur, 2, 11 79.1]
aniketaḥ sthiramatirmadbhakto māmupaiṣyati | [KūPur, 2, 11 79.2]
sarvakarmāṇyapi sadā kurvāṇo matparāyaṇaḥ | [KūPur, 2, 11 80.1]
matprasādādavāpnoti śāśvataṃ paramaṃ padam | [KūPur, 2, 11 80.2]
cetasā sarvakarmāṇi mayi saṃnyasya matparaḥ | [KūPur, 2, 11 81.1]
nirāśīr nirmamo bhūtvā māmekaṃ śaraṇaṃ vrajet | [KūPur, 2, 11 81.2]
tyaktvā karmaphalāsaṅgaṃ nityatṛpto nirāśrayaḥ | [KūPur, 2, 11 82.1]
karmaṇyabhipravṛtto 'pi naiva tena nibadhyate | [KūPur, 2, 11 82.2]
nirāśīr yatacittātmā tyaktasarvaparigrahaḥ | [KūPur, 2, 11 83.1]
śārīraṃ kevalaṃ karma kurvannāpnoti tatpadam | [KūPur, 2, 11 83.2]
yadṛcchālābhatuṣṭasya dvandvātītasya caiva hi | [KūPur, 2, 11 84.1]
kurvato matprasādārthaṃ karma saṃsāranāśanam | [KūPur, 2, 11 84.2]
manmanā mannamaskāro madyājī matparāyaṇaḥ | [KūPur, 2, 11 85.1]
māmupaiṣyati yogīśaṃ jñātvā māṃ parameśvaram | [KūPur, 2, 11 85.2]
madbuddhayo māṃ satataṃ bodhayantaḥ parasparam | [KūPur, 2, 11 86.1]
kathayantaśca māṃ nityaṃ mama sāyujyamāpnuyuḥ | [KūPur, 2, 11 86.2]
evaṃ nityābhiyuktānāṃ māyeyaṃ karmasānvagam | [KūPur, 2, 11 87.1]
nāśayāmi tamaḥ kṛtsnaṃ jñānadīpena bhāsvatā | [KūPur, 2, 11 87.2]
madbuddhayo māṃ satataṃ pūjayantīha ye janāḥ | [KūPur, 2, 11 88.1]
teṣāṃ nityābhiyuktānāṃ yogakṣemaṃ vahāmyaham | [KūPur, 2, 11 88.2]
ye 'nye ca kāmabhogārthaṃ yajante hyanyadevatāḥ | [KūPur, 2, 11 89.1]
teṣāṃ tadantaṃ vijñeyaṃ devatānugataṃ phalam | [KūPur, 2, 11 89.2]
ye cānyadevatābhaktāḥ pūjayantīha devatāḥ | [KūPur, 2, 11 90.1]
madbhāvanāsamāyuktā mucyante te 'pi bhāvataḥ | [KūPur, 2, 11 90.2]
tasmādanīśvarānanyāṃstyaktvā devānaśeṣataḥ | [KūPur, 2, 11 91.1]
māmeva saṃśrayedīśaṃ sa yāti paramaṃ padam | [KūPur, 2, 11 91.2]
tyaktvā putrādiṣu snehaṃ niḥśoko niṣparigrahaḥ | [KūPur, 2, 11 92.1]
yajec ca ā maraṇāl liṅge viraktaḥ parameśvaram | [KūPur, 2, 11 92.2]
ye 'rcayanti sadā liṅgaṃ tyaktvā bhogānaśeṣataḥ | [KūPur, 2, 11 93.1]
ekena janmanā teṣāṃ dadāmi paramaiśvaram | [KūPur, 2, 11 93.2]
parānandātmakaṃ liṅgaṃ kevalaṃ sannirañjanam | [KūPur, 2, 11 94.1]
jñānātmakaṃ sarvagataṃ yogināṃ hṛdi saṃsthitam | [KūPur, 2, 11 94.2]
ye cānye niyatā bhaktā bhāvayitvā vidhānataḥ | [KūPur, 2, 11 95.1]
yatra kvacana talliṅgamarcayanti maheśvaram | [KūPur, 2, 11 95.2]
jale vā vahnimadhye vā vyomni sūrye 'thavānyataḥ | [KūPur, 2, 11 96.1]
ratnādau bhāvayitveśamarcayelliṅgamaiśvaram | [KūPur, 2, 11 96.2]
sarvaṃ liṅgamayaṃ hyetat sarvaṃ liṅge pratiṣṭhitam | [KūPur, 2, 11 97.1]
tasmālliṅge 'rcayed īśaṃ yatra kvacana śāśvatam | [KūPur, 2, 11 97.2]
agnau kriyāvatām apsu vyomni sūrye manīṣiṇām | [KūPur, 2, 11 98.1]
kāṣṭhādiṣveva mūrkhāṇāṃ hṛdi liṅgaṃ tu yoginām | [KūPur, 2, 11 98.2]
yady anutpannavijñāno viraktaḥ prītisaṃyutaḥ | [KūPur, 2, 11 99.1]
yāvajjīvaṃ japed yuktaḥ praṇavaṃ brahmaṇo vapuḥ | [KūPur, 2, 11 99.2]
athavā śatarudrīyaṃ japed ā maraṇād dvijaḥ | [KūPur, 2, 11 100.1]
ekākī yatacittātmā sa yāti paramaṃ padam | [KūPur, 2, 11 100.2]
vased vā ā maraṇād vipro vārāṇasyāṃ samāhitaḥ | [KūPur, 2, 11 101.1]
so 'pīśvaraprasādena yāti tat paramaṃ padam | [KūPur, 2, 11 101.2]
tatrotkramaṇakāle hi sarveṣāmeva dehinām | [KūPur, 2, 11 102.1]
dadāti tat paraṃ jñānaṃ yena mucyate bandhanāt | [KūPur, 2, 11 102.2]
varṇāśramavidhiṃ kṛtsnaṃ kurvāṇo matparāyaṇaḥ | [KūPur, 2, 11 103.1]
tenaiva janmanā jñānaṃ labdhvā yāti śivaṃ padam | [KūPur, 2, 11 103.2]
ye 'pi tatra vasantīha nīcā vā pāpayonayaḥ | [KūPur, 2, 11 104.1]
sarve taranti saṃsāramīśvarānugrahād dvijāḥ | [KūPur, 2, 11 104.2]
kiṃtu vighnā bhaviṣyanti pāpopahatacetasām | [KūPur, 2, 11 105.1]
dharmaṃ samāśrayet tasmānmuktaye niyataṃ dvijāḥ | [KūPur, 2, 11 105.2]
etad rahasyaṃ vedānāṃ na deyaṃ yasya kasyacit | [KūPur, 2, 11 106.1]
dhārmikāyaiva dātavyaṃ bhaktāya brahmacāriṇe | [KūPur, 2, 11 106.2]
vyāsa uvāca | [KūPur, 2, 11 107.1]
ityetaduktvā bhagavānātmayogamanuttamam | [KūPur, 2, 11 107.2]
vyājahāra samāsīnaṃ nārāyaṇamanāmayam | [KūPur, 2, 11 107.3]
mayaitad bhāṣitaṃ jñānaṃ hitārthaṃ brahmavādinām | [KūPur, 2, 11 108.1]
dātavyaṃ śāntacittebhyaḥ śiṣyebhyo bhavatā śivam | [KūPur, 2, 11 108.2]
uktvaivamatha yogīndrānabravīd bhagavānajaḥ | [KūPur, 2, 11 109.1]
hitāya sarvabhaktānāṃ dvijātīnāṃ dvijottamāḥ | [KūPur, 2, 11 109.2]
bhavanto 'pi hi majjñānaṃ śiṣyāṇāṃ vidhipūrvakam | [KūPur, 2, 11 110.1]
upadekṣyanti bhaktānāṃ sarveṣāṃ vacanānmama | [KūPur, 2, 11 110.2]
ayaṃ nārāyaṇo yo 'hamīśvaro nātra saṃśayaḥ | [KūPur, 2, 11 111.1]
nāntaraṃ ye prapaśyanti teṣāṃ deyamidaṃ param | [KūPur, 2, 11 111.2]
mamaiṣā paramā mūrtirnārāyaṇasamāhvayā | [KūPur, 2, 11 112.1]
sarvabhūtātmabhūtasthā śāntā cākṣarasaṃjñitā | [KūPur, 2, 11 112.2]
ye tvanyathā prapaśyanti loke bhedadṛśo janāḥ | [KūPur, 2, 11 113.1]
na te māṃ samprapaśyanti jāyante ca punaḥ punaḥ | [KūPur, 2, 11 113.2]
ye tvimaṃ viṣṇumavyaktaṃ māṃ vā devaṃ maheśvaram | [KūPur, 2, 11 114.1]
ekībhāvena paśyanti na teṣāṃ punarudbhavaḥ | [KūPur, 2, 11 114.2]
tasmād anādinidhanaṃ viṣṇumātmānamavyayam | [KūPur, 2, 11 115.1]
māmeva saṃprapaśyadhvaṃ pūjayadhvaṃ tathaiva hi | [KūPur, 2, 11 115.2]
ye 'nyathā māṃ prapaśyanti matvemaṃ devatāntaram | [KūPur, 2, 11 116.1]
te yānti narakān ghorān nāhaṃ teṣu vyavasthitaḥ | [KūPur, 2, 11 116.2]
mūrkhaṃ vā paṇḍitaṃ vāpi brāhmaṇaṃ vā madāśrayam | [KūPur, 2, 11 117.1]
mocayāmi śvapākaṃ vā na nārāyaṇanindakam | [KūPur, 2, 11 117.2]
tasmādeṣa mahāyogī madbhaktaiḥ puruṣottamaḥ | [KūPur, 2, 11 118.1]
arcanīyo namaskāryo matprītijananāya hi | [KūPur, 2, 11 118.2]
evamuktvā samāliṅgya vāsudevaṃ pinākadhṛk | [KūPur, 2, 11 119.1]
antarhito 'bhavat teṣāṃ sarveṣāmeva paśyatām | [KūPur, 2, 11 119.2]
nārāyaṇo 'pi bhagavāṃstāpasaṃ veṣamuttamam | [KūPur, 2, 11 120.1]
jagrāha yoginaḥ sarvāṃstyaktvā vai paramaṃ vapuḥ | [KūPur, 2, 11 120.2]
jñātaṃ bhavadbhiramalaṃ prasādāt parameṣṭhinaḥ | [KūPur, 2, 11 121.1]
sākṣādeva maheśasya jñānaṃ saṃsāranāśanam | [KūPur, 2, 11 121.2]
gacchadhvaṃ vijvarāḥ sarve vijñānaṃ parameṣṭhinaḥ | [KūPur, 2, 11 122.1]
pravartayadhvaṃ śiṣyebhyo dhārmikebhyo munīśvarāḥ | [KūPur, 2, 11 122.2]
idaṃ bhaktāya śāntāya dhārmikāyāhitāgnaye | [KūPur, 2, 11 123.1]
vijñānamaiśvaraṃ deyaṃ brāhmaṇāya viśeṣataḥ | [KūPur, 2, 11 123.2]
evamuktvā sa viśvātmā yogināṃ yogavittamaḥ | [KūPur, 2, 11 124.1]
nārāyaṇo mahāyogī jagāmādarśanaṃ svayam | [KūPur, 2, 11 124.2]
te 'pi devādideveśaṃ namaskṛtya maheśvaram | [KūPur, 2, 11 125.1]
nārāyaṇaṃ ca bhūtādiṃ svāni sthānāni bhejire | [KūPur, 2, 11 125.2]
sanatkumāro bhagavān saṃvartāya mahāmuniḥ | [KūPur, 2, 11 126.1]
dattavānaiśvaraṃ jñānaṃ so 'pi satyavratāya tu | [KūPur, 2, 11 126.2]
sanandano 'pi yogīndraḥ pulahāya maharṣaye | [KūPur, 2, 11 127.1]
pradadau gautamāyātha pulaho 'pi prajāpatiḥ | [KūPur, 2, 11 127.2]
aṅgirā vedaviduṣe bharadvājāya dattavān | [KūPur, 2, 11 128.1]
jaigīṣavyāya kapilastathā pañcaśikhāya ca | [KūPur, 2, 11 128.2]
parāśaro 'pi sanakāt pitā me sarvatattvadṛk | [KūPur, 2, 11 129.1]
lebhe tat paramaṃ jñānaṃ tasmād vālmīkirāptavān | [KūPur, 2, 11 129.2]
mamovāca purā devaḥ satīdehabhavāṅgajaḥ | [KūPur, 2, 11 130.1]
vāmadevo mahāyogī rudraḥ kila pinākadhṛk | [KūPur, 2, 11 130.2]
nārāyaṇo 'pi bhagavān devakītanayo hariḥ | [KūPur, 2, 11 131.1]
arjunāya svayaṃ sākṣāt dattavānidamuttamam | [KūPur, 2, 11 131.2]
yadahaṃ labdhavān rudrād vāmadevādanuttamam | [KūPur, 2, 11 132.1]
viśeṣād giriśe bhaktistasmādārabhya me 'bhavat | [KūPur, 2, 11 132.2]
śaraṇyaṃ śaraṇaṃ rudraṃ prapanno 'haṃ viśeṣataḥ | [KūPur, 2, 11 133.1]
bhūteśaṃ giriśaṃ sthāṇuṃ devadevaṃ triśūlinam | [KūPur, 2, 11 133.2]
bhavanto 'pi hi taṃ devaṃ śaṃbhuṃ govṛṣavāhanam | [KūPur, 2, 11 134.1]
prapadyadhvaṃ sapatnīkāḥ saputrāḥ śaraṇaṃ śivam | [KūPur, 2, 11 134.2]
vartadhvaṃ tatprasādena karmayogena śaṅkaram | [KūPur, 2, 11 135.1]
pūjayadhvaṃ mahādeva gopatiṃ bhūtibhūṣaṇam | [KūPur, 2, 11 135.2]
evamukte 'tha munayaḥ śaunakādyā maheśvaram | [KūPur, 2, 11 136.1]
praṇemuḥ śāśvataṃ sthāṇuṃ vyāsaṃ satyavatīsutam | [KūPur, 2, 11 136.2]
abruvan hṛṣṭamanasaḥ kṛṣṇadvaipāyanaṃ prabhum | [KūPur, 2, 11 137.1]
sākṣādeva hṛṣīkeśaṃ sarvalokamaheśvaram | [KūPur, 2, 11 137.2]
bhavatprasādād acalā śaraṇye govṛṣadhvaje | [KūPur, 2, 11 138.1]
idānīṃ jāyate bhaktiryā devairapi durlabhā | [KūPur, 2, 11 138.2]
kathayasva muniśreṣṭha karmayogamanuttamam | [KūPur, 2, 11 139.1]
yenāsau bhagavānīśaḥ samārādhyo mumukṣubhiḥ | [KūPur, 2, 11 139.2]
tvatsaṃnidhāveṣu sūtaḥ śṛṇotu bhagavadvacaḥ | [KūPur, 2, 11 140.1]
tadvadākhilalokānāṃ rakṣaṇaṃ dharmasaṃgraham | [KūPur, 2, 11 140.2]
yaduktaṃ devadevena viṣṇunā kūrmarūpiṇā | [KūPur, 2, 11 141.1]
pṛṣṭena munibhiḥ pūrvaṃ śakreṇāmṛtamanthane | [KūPur, 2, 11 141.2]
śrutvā satyavatīsūnuḥ karmayogaṃ sanātanam | [KūPur, 2, 11 142.1]
munīnāṃ bhāṣitaṃ kṛṣṇaḥ provāca susamāhitaḥ | [KūPur, 2, 11 142.2]
ya imaṃ paṭhate nityaṃ saṃvādaṃ kṛttivāsasaḥ | [KūPur, 2, 11 143.1]
sanatkumārapramukhaiḥ sarvapāpaiḥ pramucyate | [KūPur, 2, 11 143.2]
śrāvayed vā dvijān śuddhān brahmacaryaparāyaṇān | [KūPur, 2, 11 144.1]
yo vā vicārayedarthaṃ sa yāti paramāṃ gatim | [KūPur, 2, 11 144.2]
yaścaitacchṛṇuyānnityaṃ bhaktiyukto dṛḍhavrataḥ | [KūPur, 2, 11 145.1]
sarvapāpavinirmukto brahmaloke mahīyate | [KūPur, 2, 11 145.2]
tasmāt sarvaprayatnena paṭhitavyo manīṣibhiḥ | [KūPur, 2, 11 146.1]
śrotavyaścātha mantavyo viśeṣād brāhmaṇaiḥ sadā | [KūPur, 2, 11 146.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge īśvaragītāsu ekādaśo 'dhyāyaḥ | [KūPur, 2, 11 147.1]
{KūPur, 2, 12}
vyāsa uvāca | [KūPur, 2, 12 1.1]
śṛṇudhvamṛṣayaḥ sarve vakṣyamāṇaṃ sanātanam | [KūPur, 2, 12 1.2]
karmayogaṃ brāhmaṇānāmātyantikaphalapradam | [KūPur, 2, 12 1.3]
āmnāyasiddhamakhilaṃ brahmaṇānupradarśitam | [KūPur, 2, 12 2.1]
ṛṣīṇāṃ śṛṇvatāṃ pūrvaṃ manurāha prajāpatiḥ | [KūPur, 2, 12 2.2]
sarvapāpaharaṃ puṇyamṛṣisaṅghairniṣevitam | [KūPur, 2, 12 3.1]
samāhitadhiyo yūyaṃ śṛṇudhvaṃ gadato mama | [KūPur, 2, 12 3.2]
kṛtopanayano vedānadhīyīta dvijottamāḥ | [KūPur, 2, 12 4.1]
garbhāṣṭame 'ṣṭame vābde svasūtroktavidhānataḥ | [KūPur, 2, 12 4.2]
daṇḍī ca mekhalī sūtrī kṛṣṇājinadharo muniḥ | [KūPur, 2, 12 5.1]
bhikṣāhāro guruhito vīkṣamāṇo gurur mukham | [KūPur, 2, 12 5.2]
kārpāsamupavītārthaṃ nirmitaṃ brahmaṇā purā | [KūPur, 2, 12 6.1]
brāhmaṇānāṃ trivit sūtraṃ kauśaṃ vā vastrameva vā | [KūPur, 2, 12 6.2]
sadopavītī caiva syāt sadā baddhaśikho dvijaḥ | [KūPur, 2, 12 7.1]
anyathā yat kṛtaṃ karma tad bhavatyayathākṛtam | [KūPur, 2, 12 7.2]
vased avikṛtaṃ vāsaḥ kārpāsaṃ vā kaṣāyakam | [KūPur, 2, 12 8.1]
tadeva paridhānīyaṃ śuklamacchidramuttamam | [KūPur, 2, 12 8.2]
uttaraṃ tu samākhyātaṃ vāsaḥ kṛṣṇājinaṃ śubham | [KūPur, 2, 12 9.1]
abhāve gavyamajinaṃ rauravaṃ vā vidhīyate | [KūPur, 2, 12 9.2]
uddhṛtya dakṣiṇaṃ bāhuṃ savye bāhau samarpitam | [KūPur, 2, 12 10.1]
upavītaṃ bhavennityaṃ nivītaṃ kaṇṭhasajjane | [KūPur, 2, 12 10.2]
savyaṃ bāhuṃ samuddhṛtya dakṣiṇe tu dhṛtaṃ dvijāḥ | [KūPur, 2, 12 11.1]
prācīnāvītamityuktaṃ pitrye karmaṇi yojayet | [KūPur, 2, 12 11.2]
agnyagāre gavāṃ goṣṭhe home japye tathaiva ca | [KūPur, 2, 12 12.1]
svādhyāye bhojane nityaṃ brāhmaṇānāṃ ca sannidhau | [KūPur, 2, 12 12.2]
upāsane gurūṇāṃ ca saṃdhyayoḥ sādhusaṃgame | [KūPur, 2, 12 13.1]
upavītī bhavennityaṃ vidhireṣa sanātanaḥ | [KūPur, 2, 12 13.2]
mauñjī trivṛt samā ślakṣṇā kāryā viprasya mekhalā | [KūPur, 2, 12 14.1]
muñjābhāve kuśenāhurgranthinaikena vā tribhiḥ | [KūPur, 2, 12 14.2]
dhārayed bailvapālāśau daṇḍau keśāntakau dvijaḥ | [KūPur, 2, 12 15.1]
yajñārhavṛkṣajaṃ vātha saumyamavraṇameva ca | [KūPur, 2, 12 15.2]
sāyaṃ prātardvijaḥ saṃdhyāmupāsīta samāhitaḥ | [KūPur, 2, 12 16.1]
kāmāllobhād bhayānmohāt tyaktena patito bhavet | [KūPur, 2, 12 16.2]
agnikāryaṃ tataḥ kuryāt sāyaṃ prātaḥ prasannadhīḥ | [KūPur, 2, 12 17.1]
snātvā saṃtarpayed devānṛṣīn pitṛgaṇāṃstathā | [KūPur, 2, 12 17.2]
devatābhyarcanaṃ kuryāt puṣpaiḥ patreṇa vāmbubhiḥ | [KūPur, 2, 12 18.1]
abhivādanaśīlaḥ syānnityaṃ vṛddheṣu dharmataḥ | [KūPur, 2, 12 18.2]
asāvahaṃ bho nāmeti samyak praṇatipūrvakam | [KūPur, 2, 12 19.1]
āyurārogyasiddhyarthaṃ tandrādiparivarjitaḥ | [KūPur, 2, 12 19.2]
āyuṣmān bhava saumyeti vācyo vipro 'bhivādane | [KūPur, 2, 12 20.1]
akāraścāsya nāmno 'nte vācyaḥ pūrvākṣaraḥ plutaḥ | [KūPur, 2, 12 20.2]
na kuryād yo 'bhivādasya dvijaḥ pratyabhivādanam | [KūPur, 2, 12 21.1]
nābhivādyaḥ sa viduṣā yathā śūdrastathaiva saḥ | [KūPur, 2, 12 21.2]
vyatyastapāṇinā kāryamupasaṃgrahaṇaṃ guroḥ | [KūPur, 2, 12 22.1]
savyena savyaḥ spraṣṭavyo dakṣiṇena tu dakṣiṇaḥ | [KūPur, 2, 12 22.2]
laukikaṃ vaidikaṃ cāpi tathādhyātmikameva vā | [KūPur, 2, 12 23.1]
ādadīta yato jñānaṃ taṃ pūrvamabhivādayet | [KūPur, 2, 12 23.2]
nodakaṃ dhārayed bhaikṣaṃ puṣpāṇi samidhastathā | [KūPur, 2, 12 24.1]
evaṃvidhāni cānyāni na daivādyeṣu karmasu | [KūPur, 2, 12 24.2]
brāhmaṇaṃ kuśalaṃ pṛcchet kṣatrabandhumanāmayam | [KūPur, 2, 12 25.1]
vaiśyaṃ kṣemaṃ samāgamya śūdramārogyameva tu | [KūPur, 2, 12 25.2]
upādhyāyaḥ pitā jyeṣṭho bhrātā caiva mahīpatiḥ | [KūPur, 2, 12 26.1]
mātulaḥ śvaśurastrātā mātāmahapitāmahau | [KūPur, 2, 12 26.2]
varṇajyeṣṭhaḥ pitṛvyaśca puṃso 'tra guravaḥ smṛtāḥ | [KūPur, 2, 12 26.3]
mātā mātāmahī gurvo piturmātuśca sodarāḥ | [KūPur, 2, 12 27.1]
śvaśrūḥ pitāmahījyeṣṭhā dhātrī ca guravaḥ striyaḥ | [KūPur, 2, 12 27.2]
ityukto guruvargo 'yaṃ mātṛtaḥ pitṛto dvijāḥ | [KūPur, 2, 12 28.1]
anuvartanameteṣāṃ manovākkāyakarmabhiḥ | [KūPur, 2, 12 28.2]
guruṃ dṛṣṭvā samuttiṣṭhedabhivādya kṛtāñjaliḥ | [KūPur, 2, 12 29.1]
naitairupaviśet sārdhaṃ vivadennātmakāraṇāt | [KūPur, 2, 12 29.2]
jīvitārthamapi dveṣād gurubhirnaiva bhāṣaṇam | [KūPur, 2, 12 30.1]
udito 'pi guṇairanyairgurudveṣī patatyadhaḥ | [KūPur, 2, 12 30.2]
gurūṇāmapi sarveṣāṃ pūjyāḥ pañca viśeṣataḥ | [KūPur, 2, 12 31.1]
teṣāmādyāstrayaḥ śreṣṭhāsteṣāṃ mātā supūjitā | [KūPur, 2, 12 31.2]
yo bhāvayati yā sūte yena vidyopadiśyate | [KūPur, 2, 12 32.1]
jyeṣṭho bhrātā ca bhartā ca pañcaite guravaḥ smṛtāḥ | [KūPur, 2, 12 32.2]
ātmanaḥ sarvayatnena prāṇatyāgena vā punaḥ | [KūPur, 2, 12 33.1]
pūjanīyā viśeṣeṇa pañcaite bhūtimicchatā | [KūPur, 2, 12 33.2]
yāvat pitā ca mātā ca dvāvetau nirvikāriṇau | [KūPur, 2, 12 34.1]
tāvat sarvaṃ parityajya putraḥ syāt tatparāyaṇaḥ | [KūPur, 2, 12 34.2]
pitā mātā ca suprītau syātāṃ putraguṇairyadi | [KūPur, 2, 12 35.1]
sa putraḥ sakalaṃ dharmamāpnuyāt tena karmaṇā | [KūPur, 2, 12 35.2]
nāsti mātṛsamaṃ daivaṃ nāsti pitṛsamo guruḥ | [KūPur, 2, 12 36.1]
tayoḥ pratyupakāro 'pi na kathañcana vidyate | [KūPur, 2, 12 36.2]
tayornityaṃ priyaṃ kuryāt karmaṇā manasā girā | [KūPur, 2, 12 37.1]
na tābhyāmananujñāto dharmamanyaṃ samācaret | [KūPur, 2, 12 37.2]
varjayitvā muktiphalaṃ nityaṃ naimittikaṃ tathā | [KūPur, 2, 12 38.1]
dharmasāraḥ samuddiṣṭaḥ pretyānantaphalapradaḥ | [KūPur, 2, 12 38.2]
samyagārādhya vaktāraṃ visṛṣṭastadanujñayā | [KūPur, 2, 12 39.1]
śiṣyo vidyāphalaṃ bhuṅkte pretya cāpadyate divi | [KūPur, 2, 12 39.2]
yo bhrātaraṃ pitṛsamaṃ jyeṣṭhaṃ mūrkho 'vamanyate | [KūPur, 2, 12 40.1]
tena doṣeṇa sa pretya nirayaṃ ghoramṛcchati | [KūPur, 2, 12 40.2]
puṃsā vartmaniviṣṭena pūjyo bhartā tu sarvadā | [KūPur, 2, 12 41.1]
yāti dātari loke 'smin upakārāddhi gauravam | [KūPur, 2, 12 41.2]
yenarā bhartṛpiṇḍārthaṃ svān prāṇān saṃtyajanti hi | [KūPur, 2, 12 42.1]
teṣāmathākṣayāṃllokān provāca bhagavān manuḥ | [KūPur, 2, 12 42.2]
mātulāṃśca pitṛvyāṃśca śvaśurānṛtvijo gurūn | [KūPur, 2, 12 43.1]
asāvahamiti brūyuḥ pratyutthāya yavīyasaḥ | [KūPur, 2, 12 43.2]
avācyo dīkṣito nāmnā yavīyānapi yo bhavet | [KūPur, 2, 12 44.1]
bhobhavatpūrvakaṃ tvenamabhibhāṣeta dharmavit | [KūPur, 2, 12 44.2]
abhivādyāśca pūjyaśca śirasā vandya eva ca | [KūPur, 2, 12 45.1]
brāhmaṇaḥ kṣatriyādyaiśca śrīkāmaiḥ sādaraṃ sadā | [KūPur, 2, 12 45.2]
nābhivādyāstu vipreṇa kṣatriyādyāḥ kathañcana | [KūPur, 2, 12 46.1]
jñānakarmaguṇopetā yadyapyete bahuśrutāḥ | [KūPur, 2, 12 46.2]
brāhmaṇaḥ sarvavarṇānāṃ svasti kuryāditi sthitiḥ | [KūPur, 2, 12 47.1]
savarṇeṣu savarṇānāṃ kāryamevābhivādanam | [KūPur, 2, 12 47.2]
gururagnirdvijātīnāṃ varṇānāṃ brāhmaṇo guruḥ | [KūPur, 2, 12 48.1]
patireko guruḥ strīṇāṃ sarvatrābhyāgato guruḥ | [KūPur, 2, 12 48.2]
vidyā karma vayo bandhurvittaṃ bhavati pañcamam | [KūPur, 2, 12 49.1]
mānyasthānāni pañcāhuḥ pūrvaṃ pūrvaṃ gurūttarāt | [KūPur, 2, 12 49.2]
pañcānāṃ triṣu varṇeṣu bhūyāṃsi balavanti ca | [KūPur, 2, 12 50.1]
yatra syuḥ so 'tra mānārhaḥ śūdro 'pi daśamīṃ gataḥ | [KūPur, 2, 12 50.2]
panthā deyo brāhmaṇāya striyai rājñe hy acakṣuṣe | [KūPur, 2, 12 51.1]
vṛddhāya bhārabhugnāya rogiṇe durbalāya ca | [KūPur, 2, 12 51.2]
bhikṣāmāhṛtya śiṣṭānāṃ gṛhebhyaḥ prayato 'nvaham | [KūPur, 2, 12 52.1]
nivedya gurave 'śnīyād vāgyatastadanujñayā | [KūPur, 2, 12 52.2]
bhavatpūrvaṃ cared bhaikṣyamupanīto dvijottamaḥ | [KūPur, 2, 12 53.1]
bhavanmadhyaṃ tu rājanyo vaiśyastu bhavaduttaram | [KūPur, 2, 12 53.2]
mātaraṃ vā svasāraṃ vā māturvā bhaginīṃ nijām | [KūPur, 2, 12 54.1]
bhikṣeta bhikṣāṃ prathamaṃ yā cainaṃ na vimānayet | [KūPur, 2, 12 54.2]
sajātīyagṛheṣveva sārvavarṇikameva vā | [KūPur, 2, 12 55.1]
bhaikṣyasya caraṇaṃ proktaṃ patitādiṣu varjitam | [KūPur, 2, 12 55.2]
vedayajñairahīnānāṃ praśastānāṃ svakarmasu | [KūPur, 2, 12 56.1]
brahmacāryāhared bhaikṣaṃ gṛhebhyaḥ prayato 'nvaham | [KūPur, 2, 12 56.2]
guroḥ kule na bhikṣeta na jñātikulabandhuṣu | [KūPur, 2, 12 57.1]
alābhe tvanyagehānāṃ pūrvaṃ pūrvaṃ vivarjayet | [KūPur, 2, 12 57.2]
sarvaṃ vā vicared grāmaṃ pūrvoktānāmasaṃbhave | [KūPur, 2, 12 58.1]
niyamya prayato vācaṃ diśastvanavalokayan | [KūPur, 2, 12 58.2]
samāhṛtya tu tad bhaikṣaṃ yāvadarthamamāyayā | [KūPur, 2, 12 59.1]
bhuñjīta prayato nityaṃ vāgyato 'nanyamānasaḥ | [KūPur, 2, 12 59.2]
bhaikṣyeṇa vartayennityaṃ naikānnādī bhaved vratī | [KūPur, 2, 12 60.1]
bhaikṣyeṇa vratino vṛttirupavāsasamā smṛtā | [KūPur, 2, 12 60.2]
pūjayedaśanaṃ nityamadyāccaitadakutsayan | [KūPur, 2, 12 61.1]
dṛṣṭvā hṛṣyet prasīdecca pratinandecca sarvaśaḥ | [KūPur, 2, 12 61.2]
anārogyamanāyuṣyamasvargyaṃ cātibhojanam | [KūPur, 2, 12 62.1]
apuṇyaṃ lokavidviṣṭaṃ tasmāt tatparivarjayet | [KūPur, 2, 12 62.2]
prāṅmukho 'nnāni bhuñjīta sūryābhimukha eva vā | [KūPur, 2, 12 63.1]
nādyād udaṅmukho nityaṃ vidhireṣa sanātanaḥ | [KūPur, 2, 12 63.2]
prakṣālya pāṇipādau ca bhuñjāno dvirupaspṛśet | [KūPur, 2, 12 64.1]
śucau deśe samāsīno bhuktvā ca dvirupaspṛśet | [KūPur, 2, 12 64.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge dvādaśo 'dhyāyaḥ | [KūPur, 2, 12 65.1]
{KūPur, 2, 13}
vyāsa uvāca | [KūPur, 2, 13 1.1]
bhuktvā pītvā ca suptvā ca snātvā rathyopasarpaṇe | [KūPur, 2, 13 1.2]
oṣṭhāvalamokau spṛṣṭvā vāso viparidhāya ca | [KūPur, 2, 13 1.3]
retomūtrapurīṣāṇāmutsarge 'yuktabhāṣaṇe | [KūPur, 2, 13 2.1]
ṣṭhīvitvādhyayanārambhe kāsaśvāsāgame tathā | [KūPur, 2, 13 2.2]
catvaraṃ vā śmaśānaṃ vā samākramya dvijottamaḥ | [KūPur, 2, 13 3.1]
saṃdhyayorubhayostadvadācānto 'pyācamet punaḥ | [KūPur, 2, 13 3.2]
caṇḍālamlecchasaṃbhāṣe strīśūdrocchiṣṭabhāṣaṇe | [KūPur, 2, 13 4.1]
ucchiṣṭaṃ puruṣaṃ spṛṣṭvā bhojyaṃ cāpi tathāvidham | [KūPur, 2, 13 4.2]
ācāmedaśrupāte vā lohitasya tathaiva ca | [KūPur, 2, 13 4.3]
bhojane saṃdhyayoḥ snātvā pītvā mūtrapurīṣayoḥ | [KūPur, 2, 13 5.1]
ācānto 'pyācamet suptvā sakṛtsakṛdathānyataḥ | [KūPur, 2, 13 5.2]
agner gavām athālambhe spṛṣṭvā prayatameva vā | [KūPur, 2, 13 6.1]
strīṇāmathātmanaḥ sparśe nīvīṃ vā paridhāya ca | [KūPur, 2, 13 6.2]
upaspṛśejjalaṃ vārdraṃ tṛṇaṃ vā bhūmimeva vā | [KūPur, 2, 13 7.1]
keśānāṃ cātmanaḥ sparśe vāsaso 'kṣālitasya ca | [KūPur, 2, 13 7.2]
anuṣṇābhir aphenābhir aduṣṭābhiś ca dharmataḥ | [KūPur, 2, 13 8.1]
śaucepsuḥ sarvadācāmedāsīnaḥ prāgudaṅmukhaḥ | [KūPur, 2, 13 8.2]
śiraḥ prāvṛtya kaṇṭhaṃ vā muktakacchasikho 'pi vā | [KūPur, 2, 13 9.1]
akṛtvā pādayoḥ śaucamācānto 'pyaśucirbhavet | [KūPur, 2, 13 9.2]
sopānatko jalastho vā noṣṇīṣī vācamed budhaḥ | [KūPur, 2, 13 10.1]
na caiva varṣadhārābhirna tiṣṭhan noddhṛtodakaiḥ | [KūPur, 2, 13 10.2]
naikahastārpitajalairvinā sūtreṇa vā punaḥ | [KūPur, 2, 13 11.1]
na pādukāsanastho vā bahirjānurathāpi vā | [KūPur, 2, 13 11.2]
na jalpan na hasan prekṣan śayānaḥ prahva eva ca | [KūPur, 2, 13 12.1]
nāvīkṣitābhiḥ phenādyairupetābhirathāpi vā | [KūPur, 2, 13 12.2]
śūdrāśucikaronmuktairna kṣārābhistathaiva ca | [KūPur, 2, 13 13.1]
na caivāṅgulibhiḥ śabdaṃ na kurvan nānyamānasaḥ | [KūPur, 2, 13 13.2]
na varṇarasaduṣṭābhirna caiva pradarodakaiḥ | [KūPur, 2, 13 14.1]
na pāṇikṣubhitābhirvā na bahiṣkakṣa eva vā | [KūPur, 2, 13 14.2]
hṛdgābhiḥ pūyate vipraḥ kaṇṭhyābhiḥ kṣatriyaḥ śuciḥ | [KūPur, 2, 13 15.1]
prāśitābhistathāvaiśyaḥ strīśūdrau sparśato 'ntataḥ | [KūPur, 2, 13 15.2]
aṅguṣṭhamūlāntarato rekhāyāṃ brāhmamucyate | [KūPur, 2, 13 16.1]
antarāṅguṣṭhadeśinyaḥ pitṝṇāṃ tīrthamuttamam | [KūPur, 2, 13 16.2]
kaniṣṭhāmūlataḥ paścāt prājāpatyaṃ pracakṣate | [KūPur, 2, 13 17.1]
aṅgulyagre smṛtaṃ daivaṃ tadevārṣaṃ prakīrtitam | [KūPur, 2, 13 17.2]
mūle vā daivamārṣaṃ syādāgneyaṃ madhyataḥ smṛtaṃ | [KūPur, 2, 13 18.1]
tadeva saumikaṃ tīrthametajjñātvā na muhyati | [KūPur, 2, 13 18.2]
brāhmeṇaiva tu tīrthena dvijo nityamupaspṛśet | [KūPur, 2, 13 19.1]
kāyena vātha daivena tu pitryeṇa vai dvijāḥ | [KūPur, 2, 13 19.2]
triḥ prāśnīyād apaḥ pūrvaṃ brāhmaṇaḥ prayatastataḥ | [KūPur, 2, 13 20.1]
saṃmṛjyāṅguṣṭhamūlena mukhaṃ vai samupaspṛśet | [KūPur, 2, 13 20.2]
aṅguṣṭhānāmikābhyāṃ tu spṛśennetradvayaṃ tataḥ | [KūPur, 2, 13 21.1]
tarjanyaṅguṣṭhayogena spṛśen nāsāpṛṭadvayam | [KūPur, 2, 13 21.2]
kaniṣṭhāṅguṣṭhayogena śravaṇe samupaspṛśet | [KūPur, 2, 13 22.1]
sarvāsāmatha yogena hṛdayaṃ tu talena vā | [KūPur, 2, 13 22.2]
saṃspṛśed vā śirastadvadaṅguṣṭhenāthavā dvayam | [KūPur, 2, 13 22.3]
triḥ prāśnīyād yadambhastu suprītāstena devatāḥ | [KūPur, 2, 13 23.1]
brahmā viṣṇurmaheśaśca bhavantītyanuśuśrumaḥ | [KūPur, 2, 13 23.2]
gaṅgā ca yamunā caiva prīyete parimārjanāt | [KūPur, 2, 13 24.1]
saṃspṛṣṭayorlocanayoḥ prīyete śaśibhāskarau | [KūPur, 2, 13 24.2]
nāsatyadastrau prīyete spṛṣṭe nāsāpuṭadvaye | [KūPur, 2, 13 25.1]
karṇayoḥ spṛṣṭayostadvat prīyete cānilānalau | [KūPur, 2, 13 25.2]
saṃspṛṣṭe hṛdaye cāsya prīyante sarvadevatāḥ | [KūPur, 2, 13 26.1]
mūrdhni saṃsparśanādekaḥ prītaḥ sa puruṣo bhavet | [KūPur, 2, 13 26.2]
nocchiṣṭaṃ kurvate mukhyā vipruṣo 'ṅgaṃ nayanti yāḥ | [KūPur, 2, 13 27.1]
dantavad dantalagneṣu jihvāsparśe 'śucirbhavet | [KūPur, 2, 13 27.2]
spṛśanti bindavaḥ pādau ya ācāmayataḥ parān | [KūPur, 2, 13 28.1]
bhūmigaiste samā jñeyā na tairaprayato bhavet | [KūPur, 2, 13 28.2]
madhuparke ca some ca tāmbūlasya ca bhakṣaṇe | [KūPur, 2, 13 29.1]
phalamūle cekṣudaṇḍe na doṣaṃ prāha vai manuḥ | [KūPur, 2, 13 29.2]
pracaraṃścānnapāneṣu dravyahasto bhavennaraḥ | [KūPur, 2, 13 30.1]
bhūmau nikṣipya tad dravyamācamyābhyukṣayet tu tat | [KūPur, 2, 13 30.2]
taijasaṃ vai samādāya yadyucchiṣṭo bhaved dvijaḥ | [KūPur, 2, 13 31.1]
bhūmau nikṣipya tad dravyamācamyābhyukṣayet tu tat | [KūPur, 2, 13 31.2]
yadyamatraṃ samādāya bhaveduccheṣaṇānvitaḥ | [KūPur, 2, 13 32.1]
anidhāyaiva tad dravyamācāntaḥ śucitāmiyāt | [KūPur, 2, 13 32.2]
vastrādiṣu vikalpaḥ syāt tat saṃspṛṣṭvācamed iha | [KūPur, 2, 13 32.3]
araṇye 'nudake rātrau cauravyāghrākule pathi | [KūPur, 2, 13 33.1]
kṛtvā mūtraṃ purīṣaṃ vā dravyahasto na duṣyati | [KūPur, 2, 13 33.2]
nidhāya dakṣiṇe karṇe brahmasūtramudaṅmukhaḥ | [KūPur, 2, 13 34.1]
ahni kuryācchakṛnmūtraṃ rātrau ced dakṣiṇāmukhaḥ | [KūPur, 2, 13 34.2]
antardhāya mahīṃ kāṣṭhaiḥ pattrair loṣṭatṛṇena vā | [KūPur, 2, 13 35.1]
prāvṛtya ca śiraḥ kuryād viṇmūtrasya visarjanam | [KūPur, 2, 13 35.2]
chāyākūpanadīgoṣṭhacaityāmbhaḥpathi bhasmasu | [KūPur, 2, 13 36.1]
agnau caiva śmaśāne ca viṇmūtre na samācaret | [KūPur, 2, 13 36.2]
na gomaye na kṛṣṭe vā mahāvṛkṣe na śāḍvale | [KūPur, 2, 13 37.1]
na tiṣṭhan vā na nirvāsā na ca parvatamastake | [KūPur, 2, 13 37.2]
na jīrṇadevāyatane na valmīke kadācana | [KūPur, 2, 13 38.1]
na sasattveṣu garteṣu na gacchan vā samācaret | [KūPur, 2, 13 38.2]
tuṣāṅgārakapāleṣu rājamārge tathaiva ca | [KūPur, 2, 13 39.1]
na kṣetre na bile vāpi na tīrthe na catuṣpathe | [KūPur, 2, 13 39.2]
nodyānodasamīpe vā noṣare na parāśucau | [KūPur, 2, 13 40.1]
na sopānatpāduko vā chattrī vā nāntarikṣake | [KūPur, 2, 13 40.2]
na caivābhimukhe strīṇāṃ gurubrāhmaṇayor gavām | [KūPur, 2, 13 41.1]
na devadevālayayor apām api kadācana | [KūPur, 2, 13 41.2]
na jyotīṃṣi nirīkṣan vā na saṃdhyābhimukho 'pivā | [KūPur, 2, 13 42.1]
pratyādityaṃ pratyanalaṃ pratisomaṃ tathaiva ca | [KūPur, 2, 13 42.2]
āhṛtya mṛttikāṃ kūlāllepagandhāpakarṣaṇam | [KūPur, 2, 13 43.1]
kuryādatandritaḥ śaucaṃ viśuddhairuddhṛtodakaiḥ | [KūPur, 2, 13 43.2]
nāharenmṛttikāṃ vipraḥ pāṃśulānna ca kardamāt | [KūPur, 2, 13 44.1]
na mārgānnoṣarād deśācchaucaśiṣṭāṃ parasya ca | [KūPur, 2, 13 44.2]
na devāyatanāt kūpād grāmānna ca jalāt tathā | [KūPur, 2, 13 45.1]
upaspṛśet tato nityaṃ pūrvoktena vidhānataḥ | [KūPur, 2, 13 45.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge trayodaśo 'dhyāyaḥ | [KūPur, 2, 13 46.1]
{KūPur, 2, 14}
vyāsa uvāca | [KūPur, 2, 14 1.1]
evaṃ daṇḍādibhiryuktaḥ śaucācārasamanvitaḥ | [KūPur, 2, 14 1.2]
āhūto 'dhyayanaṃ kuryād vīkṣamāṇo gurormukham | [KūPur, 2, 14 1.3]
nityamudyatapāṇiḥ syāt sādhvācāraḥ susaṃyataḥ | [KūPur, 2, 14 2.1]
āsyatāmiti coktaḥ sannāsītābhimukhaṃ guroḥ | [KūPur, 2, 14 2.2]
pratiśravaṇasaṃbhāṣe śayāno na samācaret | [KūPur, 2, 14 3.1]
nāsīno na ca bhuñjāno na tiṣṭhanna parāṅmukhaḥ | [KūPur, 2, 14 3.2]
nīcaṃ śayyāsanaṃ cāsya sarvadā gurusannidhau | [KūPur, 2, 14 4.1]
gurostu cakṣurviṣaye na yatheṣṭāsano bhavet | [KūPur, 2, 14 4.2]
nodāharedasya nāma parokṣamapi kevalam | [KūPur, 2, 14 5.1]
na caivāsyānukurvīta gatibhāṣaṇaceṣṭitam | [KūPur, 2, 14 5.2]
guroryatra parīvādo nindā cāpi pravartate | [KūPur, 2, 14 6.1]
karṇau tatra pidhātavyau gantavyaṃ vā tato 'nyataḥ | [KūPur, 2, 14 6.2]
dūrastho nārcayedenaṃ na kruddho nāntike striyāḥ | [KūPur, 2, 14 7.1]
na caivāsyottaraṃ brūyāt sthito nāsīta sannidhau | [KūPur, 2, 14 7.2]
udakumbhaṃ kuśān puṣpaṃ samidho 'syāharet sadā | [KūPur, 2, 14 8.1]
mārjanaṃ lepanaṃ nityamaṅgānāṃ vai samācaret | [KūPur, 2, 14 8.2]
nāsya nirmālyaśayanaṃ pādukopānahāvapi | [KūPur, 2, 14 9.1]
ākramedāsanaṃ cāsya chāyādīn vā kadācana | [KūPur, 2, 14 9.2]
sādhayed dantakāṣṭhādīn labdhaṃ cāsmai nivedayet | [KūPur, 2, 14 10.1]
anāpṛcchya na gantavyaṃ bhavet priyahite rataḥ | [KūPur, 2, 14 10.2]
na pādau sārayedasya saṃnidhāne kadācana | [KūPur, 2, 14 11.1]
jṛmbhitaṃ hasitaṃ caiva kaṇṭhaprāvaraṇaṃ tathā | [KūPur, 2, 14 11.2]
varjayet sannidhau nityam avasphocanam eva ca | [KūPur, 2, 14 11.3]
yathākālamadhīyīta yāvanna vimanā guruḥ | [KūPur, 2, 14 12.1]
āsītādho guroḥ kūrce phalake vā samāhitaḥ | [KūPur, 2, 14 12.2]
āsane śayane yāne naiva tiṣṭhet kadācana | [KūPur, 2, 14 13.1]
dhāvantamanudhāveta gacchantamanugacchati | [KūPur, 2, 14 13.2]
go'śvoṣṭrayānaprāsādaprastareṣu kaṭeṣu ca | [KūPur, 2, 14 14.1]
āsīta guruṇā sārdhaṃ śilāphalakanauṣu ca | [KūPur, 2, 14 14.2]
jitendriyaḥ syāt satataṃ vaśyātmākrodhanaḥ śuciḥ | [KūPur, 2, 14 15.1]
prayuñjīta sadā vācaṃ madhurāṃ hitabhāṣiṇīm | [KūPur, 2, 14 15.2]
gandhamālyaṃ rasaṃ kalyāṃ śuktaṃ prāṇivihiṃsanam | [KūPur, 2, 14 16.1]
abhyaṅgaṃ cāñcanopānacchatradhāraṇameva ca | [KūPur, 2, 14 16.2]
kāmaṃ lobhaṃ bhayaṃ nidrāṃ gītavāditranartanam | [KūPur, 2, 14 17.1]
ātarjanaṃ parīvādaṃ strīprekṣālambhanaṃ tathā | [KūPur, 2, 14 17.2]
paropaghātaṃ paiśunyaṃ prayatnena vivarjayet | [KūPur, 2, 14 17.3]
udakumbhaṃ sumanaso gośakṛnmṛttikāṃ kuśān | [KūPur, 2, 14 18.1]
āhared yāvadarthāni bhaikṣyaṃ cāharahaścaret | [KūPur, 2, 14 18.2]
kṛtaṃ ca lavaṇaṃ sarvaṃ varjyaṃ paryuṣitaṃ ca yat | [KūPur, 2, 14 19.1]
anṛtyadarśo satataṃ bhaved gītādiniḥspṛhaḥ | [KūPur, 2, 14 19.2]
nādityaṃ vai samīkṣeta na cared dantadhāvanam | [KūPur, 2, 14 20.1]
ekāntamaśucistrībhiḥ śūdrāntyairabhibhāṣaṇam | [KūPur, 2, 14 20.2]
gurūcchiṣṭaṃ bheṣajārthaṃ prayuñjīta na kāmataḥ | [KūPur, 2, 14 21.1]
kalāpakarṣaṇasnānaṃ nācareddhi kadācana | [KūPur, 2, 14 21.2]
na kuryānmānasaṃ vipro gurostyāge kadācana | [KūPur, 2, 14 22.1]
mohādvā yadi vā lobhāt tyaktena patito bhavet | [KūPur, 2, 14 22.2]
laukikaṃ vaidikaṃ cāpi tathādhyātmikameva ca | [KūPur, 2, 14 23.1]
ādadīta yato jñānaṃ na taṃ druhyet kadācana | [KūPur, 2, 14 23.2]
gurorapyavaliptasya kāryākāryam ajānataḥ | [KūPur, 2, 14 24.1]
utpathapratipannasya manustyāgaṃ samabravīt | [KūPur, 2, 14 24.2]
gurorgurau saṃnihite guruvad bhaktimācaret | [KūPur, 2, 14 25.1]
na cātisṛṣṭo guruṇā svān gurūn abhivādayet | [KūPur, 2, 14 25.2]
vidyāguruṣvetadeva nityā vṛttiḥ svayoniṣu | [KūPur, 2, 14 26.1]
pratiṣedhatsu cādharmāddhitaṃ copadiśatsvapi | [KūPur, 2, 14 26.2]
śreyaḥsu guruvad vṛttiṃ nityameva samācaret | [KūPur, 2, 14 27.1]
guruputreṣu dāreṣu guroścaiva svabandhuṣu | [KūPur, 2, 14 27.2]
bālaḥ samānajanmā vā śiṣyo vā yajñakarmaṇi | [KūPur, 2, 14 28.1]
adhyāpayan gurusuto guruvanmānamarhati | [KūPur, 2, 14 28.2]
utsādanaṃ vai gātrāṇāṃ snāpanocchiṣṭabhojane | [KūPur, 2, 14 29.1]
na kuryād guruputrasya pādayoḥ śaucameva ca | [KūPur, 2, 14 29.2]
guruvat paripūjyāstu savarṇā guruyoṣitaḥ | [KūPur, 2, 14 30.1]
asavarṇāstu saṃpūjyāḥ pratyutthānābhivādanaiḥ | [KūPur, 2, 14 30.2]
abhyañjanaṃ snāpanaṃ ca gātrotsādanameva ca | [KūPur, 2, 14 31.1]
gurupatnyā na kāryāṇi keśānāṃ ca prasādhanam | [KūPur, 2, 14 31.2]
gurupatnī tu yuvatī nābhivādyeha pādayoḥ | [KūPur, 2, 14 32.1]
kurvīta vandanaṃ bhūmyāmasāvahamiti bruvan | [KūPur, 2, 14 32.2]
viproṣya pādagrahaṇamanvahaṃ cābhivādanam | [KūPur, 2, 14 33.1]
gurudāreṣu kurvīta satāṃ dharmamanusmaran | [KūPur, 2, 14 33.2]
mātṛṣvasā mātulānī śvaśrūścātha pitṛṣvasā | [KūPur, 2, 14 34.1]
saṃpūjyā gurupatnīva samāstā gurubhāryayā | [KūPur, 2, 14 34.2]
bhrāturbhāryopasaṃgrāhyā savarṇāhanyahanyapi | [KūPur, 2, 14 35.1]
viproṣya tūpasaṃgrāhyā jñātisaṃbandhiyoṣitaḥ | [KūPur, 2, 14 35.2]
piturbhaginyāṃ mātuśca jyāyasyāṃ ca svasaryapi | [KūPur, 2, 14 36.1]
mātṛvad vṛttim ātiṣṭhen māttābhyo garīyasī | [KūPur, 2, 14 36.2]
evam ācārasampannam ātmavantam adāmbhikam | [KūPur, 2, 14 37.1]
vedamadhyāpayed dharmaṃ purāṇāṅgāni nityaśaḥ | [KūPur, 2, 14 37.2]
saṃvatsaroṣite śiṣye gurur jñānam anirdiśan | [KūPur, 2, 14 38.1]
harate duṣkṛtaṃ tasya śiṣyasya vasato guruḥ | [KūPur, 2, 14 38.2]
ācāryaputraḥ śuśrūṣurjñānado dhārmikaḥ śuciḥ | [KūPur, 2, 14 39.1]
śakto 'nnado'rtho svaḥsādhuradhyāpyā daśa dharmataḥ | [KūPur, 2, 14 39.2]
kṛtajñaśca tathādrohī medhāvī śubhakṛnnaraḥ | [KūPur, 2, 14 40.1]
āptaḥ priyo 'tha vidhivat ṣaḍadhyāpyā dvijātayaḥ | [KūPur, 2, 14 40.2]
eteṣu brahmaṇo dānamanyatra tu yathoditān | [KūPur, 2, 14 40.3]
ācamya saṃyato nityamadhīyīta udaṅmukhaḥ | [KūPur, 2, 14 41.1]
upasaṃgṛhya tatpādau vīkṣamāṇo gurormukham | [KūPur, 2, 14 41.2]
adhīṣva bho iti brūyād virāmo 'stviti cāramet | [KūPur, 2, 14 41.3]
prākkūlān paryupāsīnaḥ pavitraiścaiva pāvitaḥ | [KūPur, 2, 14 42.1]
prāṇāyāmaistribhiḥ pūtastata oṅkāramarhati | [KūPur, 2, 14 42.2]
brāhmaṇaḥ praṇavaṃ kuryādante ca vidhivad dvijaḥ | [KūPur, 2, 14 43.1]
kuryādadhyayanaṃ nityaṃ sa brahmāñjalipūrvataḥ | [KūPur, 2, 14 43.2]
sarveṣāmeva bhūtānāṃ vedaścakṣuḥ sanātanam | [KūPur, 2, 14 44.1]
adhīyītāpyayaṃ nityaṃ brāhmaṇyāccyavate 'nyathā | [KūPur, 2, 14 44.2]
yo 'dhīyīta ṛco nityaṃ kṣīrāhutyā sa devatāḥ | [KūPur, 2, 14 45.1]
prīṇāti tarpayantyenaṃ kāmaistṛptāḥ sadaiva hi | [KūPur, 2, 14 45.2]
yajūṃṣyadhīte niyataṃ dadhnā prīṇāti devatāḥ | [KūPur, 2, 14 46.1]
sāmānyadhīte prīṇāti ghṛtāhutibhiranvaham | [KūPur, 2, 14 46.2]
atharvāṅgiraso nityaṃ madhvāprīṇāti devatāḥ | [KūPur, 2, 14 47.1]
dharmāṅgāni purāṇāni māṃsaistarpayate surān | [KūPur, 2, 14 47.2]
apāṃ samīpe niyato naityakaṃ vidhimāśritaḥ | [KūPur, 2, 14 48.1]
gāyatrīmapyadhīyīta gatvāraṇyaṃ samāhitaḥ | [KūPur, 2, 14 48.2]
sahasraparamāṃ devīṃ śatamadhyāṃ daśāvarām | [KūPur, 2, 14 49.1]
gāyatrīṃ vai japennityaṃ japayajñaḥ prakīrtitaḥ | [KūPur, 2, 14 49.2]
gāyatrīṃ caiva vedāṃśca tulayātolayat prabhuḥ | [KūPur, 2, 14 50.1]
ekataścaturo vedān gāyatrīṃ ca tathaikataḥ | [KūPur, 2, 14 50.2]
oṅkāramāditaḥ kṛtvā vyāhṛtīstadanantaram | [KūPur, 2, 14 51.1]
tato 'dhīyīta sāvitrīmekāgraḥ śraddhayānvitaḥ | [KūPur, 2, 14 51.2]
purākalpe samutpannā bhūr bhuvaḥsvaḥ sanātanāḥ | [KūPur, 2, 14 52.1]
mahāvyāhṛtayas tisraḥ sarvāśubhanibarhaṇāḥ | [KūPur, 2, 14 52.2]
pradhānaṃ puruṣaḥ kālo viṣṇurbrahmā maheśvaraḥ | [KūPur, 2, 14 53.1]
sattvaṃ rajastamas tisraḥ kramād vyāhṛtayaḥ smṛtāḥ | [KūPur, 2, 14 53.2]
oṅkārastat paraṃ brahma sāvitrī syāt tadakṣaram | [KūPur, 2, 14 54.1]
eṣa mantro mahāyogaḥ sārāt sāra udāhṛtaḥ | [KūPur, 2, 14 54.2]
yo 'dhīte 'hanyahanyetāṃ gāyatrīṃ vedamātaram | [KūPur, 2, 14 55.1]
vijñāyārthaṃ brahmacārī sa yāti paramāṃ gatim | [KūPur, 2, 14 55.2]
gāyatrī vedajananī gāyatrī lokapāvanī | [KūPur, 2, 14 56.1]
na gāyatryāḥ paraṃ japyametad vijñāya mucyate | [KūPur, 2, 14 56.2]
śrāvaṇasya tu māsasya paurṇamāsyāṃ dvijottamāḥ | [KūPur, 2, 14 57.1]
āṣāḍhyāṃ proṣṭhapadyāṃ vā vedopākaraṇaṃ smṛtam | [KūPur, 2, 14 57.2]
utsṛjya grāmanagaraṃ māsān vipro 'rdhapañcamān | [KūPur, 2, 14 58.1]
adhīyīta śucau deśe brahmacārī samāhitaḥ | [KūPur, 2, 14 58.2]
puṣye tu chandasāṃ kuryād bahirutsarjanaṃ dvijaḥ | [KūPur, 2, 14 59.1]
māghaśuklasya vā prāpte pūrvāhne prathame 'hani | [KūPur, 2, 14 59.2]
chandāṃsyūrdhvam athobhyasyecchuklapakṣeṣu vai dvijaḥ | [KūPur, 2, 14 60.1]
vedāṅgāni purāṇāni kṛṣṇapakṣe ca mānavam | [KūPur, 2, 14 60.2]
imān nityam anadhyāyānadhīyāno vivarjayet | [KūPur, 2, 14 61.1]
adhyāpanaṃ ca kurvāṇo hyabhyasyannapi yatnataḥ | [KūPur, 2, 14 61.2]
karṇaśrave 'nile rātrau divā pāṃśusamūhane | [KūPur, 2, 14 62.1]
vidyutstanitavarṣeṣu maholkānāṃ ca saṃplave | [KūPur, 2, 14 62.2]
ākālikamanadhyāyameteṣvāha prajāpatiḥ | [KūPur, 2, 14 62.3]
etānabhyuditān vidyād yadā prāduṣkṛtāgniṣu | [KūPur, 2, 14 63.1]
tadā vidyādanadhyāyamanṛtau cābhradarśane | [KūPur, 2, 14 63.2]
nirghāte bhūmicalane jyotiṣāṃ copasarjane | [KūPur, 2, 14 64.1]
etānākālikān vidyādanadhyāyānṛtāvapi | [KūPur, 2, 14 64.2]
prāduṣkṛteṣvagniṣu tu vidyutstanitanisvane | [KūPur, 2, 14 65.1]
sajyotiḥ syādanadhyāyaḥ śeṣarātrau yathā divā | [KūPur, 2, 14 65.2]
nityānadhyāya eva syād grāmeṣu nagareṣu ca | [KūPur, 2, 14 66.1]
dharmanaipuṇyakāmānāṃ pūtigandhe ca nityaśaḥ | [KūPur, 2, 14 66.2]
antaḥ śavagate grāme vṛṣalasya ca sannidhau | [KūPur, 2, 14 67.1]
anadhyāyo rudyamāne samavāye janasya ca | [KūPur, 2, 14 67.2]
udake madhyarātre ca viṇmūtre ca visarjane | [KūPur, 2, 14 68.1]
ucchiṣṭaḥ śrāddhabhuk caiva manasāpi na cintayet | [KūPur, 2, 14 68.2]
pratigṛhya dvijo vidvān ekoddiṣṭasya ketanam | [KūPur, 2, 14 69.1]
tryahaṃ na kīrtayed brahma rājño rāhośca sūtake | [KūPur, 2, 14 69.2]
yāvadeko 'nudiṣṭasya sneho gandhaśca tiṣṭhati | [KūPur, 2, 14 70.1]
viprasya viduṣo dehe tāvad brahma na kīrtayet | [KūPur, 2, 14 70.2]
śayānaḥ prauḍhapādaśca kṛtvā caivāvasakthikām | [KūPur, 2, 14 71.1]
nādhīyītāmiṣaṃ jagdhvā sūtakānnādyameva ca | [KūPur, 2, 14 71.2]
nīhāre bāṇaśabde ca saṃdhyayorubhayorapi | [KūPur, 2, 14 72.1]
amāvāsyāṃ caturdaśyāṃ paurṇamāsyaṣṭamīṣu ca | [KūPur, 2, 14 72.2]
upākarmaṇi cotsarge trirātraṃ kṣapaṇaṃ smṛtam | [KūPur, 2, 14 73.1]
aṣṭakāsu tvahorātraṃ ṛtvantyāsu ca rātriṣu | [KūPur, 2, 14 73.2]
mārgaśīrṣe tathā pauṣe māghamāse tathaiva ca | [KūPur, 2, 14 74.1]
tisro 'ṣṭakāḥ samākhyātāḥ kṛṣṇapakṣe tu sūribhiḥ | [KūPur, 2, 14 74.2]
śleṣmātakasya chāyāyāṃ śālmalermadhukasya ca | [KūPur, 2, 14 75.1]
kadācidapi nādhyeyaṃ kovidārakapitthayoḥ | [KūPur, 2, 14 75.2]
samānavidye ca mṛte tathā sabrahmacāriṇi | [KūPur, 2, 14 76.1]
ācārye saṃsthite vāpi trirātraṃ kṣapaṇaṃ smṛtam | [KūPur, 2, 14 76.2]
chidrāṇyetāni viprāṇāṃ ye 'nadhyāyaḥ prakīrtitāḥ | [KūPur, 2, 14 77.1]
hiṃsanti rākṣasāsteṣu tasmādetān vivarjayet | [KūPur, 2, 14 77.2]
naityake nāstyanadhyāyaḥ saṃdhyopāsana eva ca | [KūPur, 2, 14 78.1]
upākarmaṇi karmānte homamantreṣu caiva hi | [KūPur, 2, 14 78.2]
ekāmṛcamathaikaṃ vā yajuḥ sāmāthavā punaḥ | [KūPur, 2, 14 79.1]
aṣṭakādyāsvadhīyīta mārute cātivāyati | [KūPur, 2, 14 79.2]
anadhyāyastu nāṅgeṣu netihāsapurāṇayoḥ | [KūPur, 2, 14 80.1]
na dharmaśāstreṣvanyeṣu parvaṇyetāni varjayet | [KūPur, 2, 14 80.2]
eṣa dharmaḥ samāsena kīrtito brahmacāriṇām | [KūPur, 2, 14 81.1]
brahmaṇābhihitaḥ pūrvamṛṣīṇāṃ bhāvitātmanām | [KūPur, 2, 14 81.2]
yo 'nyatra kurute yatnamanadhītya śrutiṃ dvijaḥ | [KūPur, 2, 14 82.1]
sa saṃmūḍho na saṃbhāṣyo vedabāhyo dvijātibhiḥ | [KūPur, 2, 14 82.2]
na vedapāṭhamātreṇa saṃtuṣṭo vai bhaved dvijaḥ | [KūPur, 2, 14 83.1]
pāṭhamātrāvasannastu paṅke gauriva sīdati | [KūPur, 2, 14 83.2]
yo 'dhītya vidhivad vedaṃ vedārthaṃ na vicārayet | [KūPur, 2, 14 84.1]
sasānvayaḥ śūdrakalpaḥ pātratāṃ na prapadyate | [KūPur, 2, 14 84.2]
yadi tvātyantikaṃ vāsaṃ kartumicchati vai gurau | [KūPur, 2, 14 85.1]
yuktaḥ paricaredenam ā śarīravimokṣaṇāt | [KūPur, 2, 14 85.2]
gatvā vanaṃ vā vidhivajjuhuyājjātavedasam | [KūPur, 2, 14 86.1]
adhīyīta sadā nityaṃ brahmaniṣṭhaḥ samāhitaḥ | [KūPur, 2, 14 86.2]
sāvitrīṃ śatarudrīyaṃ vedāntāṃśca viśeṣataḥ | [KūPur, 2, 14 87.1]
abhyaset satataṃ yukte bhasmasnānaparāyaṇaḥ | [KūPur, 2, 14 87.2]
etad vidhānaṃ paramaṃ purāṇaṃ vedāgame samyagiheritaṃ vaḥ | [KūPur, 2, 14 88.1]
purā maharṣipravarābhipṛṣṭaḥ svāyaṃbhuvo yanmanurāha devaḥ | [KūPur, 2, 14 88.2]
evamīśvarasamarpitāntaro yo 'nutiṣṭhati vidhiṃ vidhānavit | [KūPur, 2, 14 89.1]
mohajālamapahāya so 'mṛto yāti tat padamanāmayaṃ śivam | [KūPur, 2, 14 89.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge caturdaśo 'dhyāyaḥ | [KūPur, 2, 14 90.1]
{KūPur, 2, 15}
vyāsa uvāca | [KūPur, 2, 15 1.1]
vedaṃ vedau tathā vedān vedān vā caturo dvijāḥ | [KūPur, 2, 15 1.2]
adhītya cādhigamyārthaṃ tataḥ snāyād dvijottamaḥ | [KūPur, 2, 15 1.3]
gurave tu varaṃ dattvā snāyīta tadanujñayā | [KūPur, 2, 15 2.1]
cīrṇavrato 'tha yuktātmā saśaktaḥ snātumarhati | [KūPur, 2, 15 2.2]
vaiṇavīṃ dhārayed yaṣṭim antarvāsas tathottaram | [KūPur, 2, 15 3.1]
yajñopavītadvitayaṃ sodakaṃ ca kamaṇḍalum | [KūPur, 2, 15 3.2]
chatraṃ coṣṇīṣamamalaṃ pāduke cāpyupānahau | [KūPur, 2, 15 4.1]
raukme ca kuṇḍale vedaṃ kṛttakeśanakhaḥ śuciḥ | [KūPur, 2, 15 4.2]
svādhyāye nityayuktaḥ syād bahirmālyaṃ na dhārayet | [KūPur, 2, 15 5.1]
anyatra kāñcanād vipro na raktāṃ bibhṛyāt srajam | [KūPur, 2, 15 5.2]
śuklāmbaradharo nityaṃ sugandhaḥ priyadarśanaḥ | [KūPur, 2, 15 6.1]
na jīrṇamalavadvāsā bhaved vai vibhave sati | [KūPur, 2, 15 6.2]
na raktamulbaṇaṃ cānyadhṛtaṃ vāso na kuṇḍikām | [KūPur, 2, 15 7.1]
nopānahau srajaṃ cātha pāduke ca prayojayet | [KūPur, 2, 15 7.2]
upavītamalaṅkāraṃ darbhān kṛṣṇājināni ca | [KūPur, 2, 15 8.1]
nāpasavyaṃ parīdadhyād vāso na vikṛtaṃ vaset | [KūPur, 2, 15 8.2]
āhared vidhivad dārān sadṛśānātmanaḥ śubhān | [KūPur, 2, 15 9.1]
rūpalakṣaṇasaṃyuktān yonidoṣavivarjitān | [KūPur, 2, 15 9.2]
amātṛgotraprabhavāmasamānarṣigotrajām | [KūPur, 2, 15 10.1]
āhared brāhmaṇo bhāryāṃ śīlaśaucasamanvitām | [KūPur, 2, 15 10.2]
ṛtukālābhigāmī syād yāvat putro 'bhijāyate | [KūPur, 2, 15 11.1]
varjayet pratiṣiddhāni prayatnena dināni tu | [KūPur, 2, 15 11.2]
ṣaṣṭhyaṣṭamīṃ pañcadaśīṃ dvādaśīṃ ca caturdaśīm | [KūPur, 2, 15 12.1]
brahmacārī bhavennityaṃ tadvajjanmatrayāhani | [KūPur, 2, 15 12.2]
ādadhītāvasathyāgniṃ juhuyājjātavedasam | [KūPur, 2, 15 13.1]
vratāni snātako nityaṃ pāvanāni ca pālayet | [KūPur, 2, 15 13.2]
vedoditaṃ svakaṃ karma nityaṃ kuryādatandritaḥ | [KūPur, 2, 15 14.1]
akurvāṇaḥ patatyāśu narakānatibhīṣaṇān | [KūPur, 2, 15 14.2]
abhyaset prayato vedaṃ mahāyajñān na hāpayet | [KūPur, 2, 15 15.1]
kuryād gṛhyāṇi karmāṇi saṃdhyopāsanameva ca | [KūPur, 2, 15 15.2]
sakhyaṃ samādhaikaiḥ kuryādupeyādīśvaraṃ sadā | [KūPur, 2, 15 16.1]
daivatānyapi gaccheta kuryād bhāryābhipoṣaṇam | [KūPur, 2, 15 16.2]
na dharmaṃ khyāpayed vidvān na pāpaṃ gūhayedapi | [KūPur, 2, 15 17.1]
kurvītātmahitaṃ nityaṃ sarvabhūtānikampakaḥ | [KūPur, 2, 15 17.2]
vayasaḥ karmaṇo 'rthasya śrutasyābhijanasya ca | [KūPur, 2, 15 18.1]
veṣavāgbuddhisārūpyamācaran vicaret sadā | [KūPur, 2, 15 18.2]
śrutismṛtyuditaḥ samyak sādhubhiryaśca sevitaḥ | [KūPur, 2, 15 19.1]
tamācāraṃ niṣeveta nehetānyatra karhicit | [KūPur, 2, 15 19.2]
yenāsya pitaro yātā yena yātāḥ pitāmahāḥ | [KūPur, 2, 15 20.1]
tena yāyāt satāṃ mārgaṃ tena gacchan na riṣyati | [KūPur, 2, 15 20.2]
nityaṃ svādhyāyaśīlaḥ syānnityaṃ yajñopavītavān | [KūPur, 2, 15 21.1]
satyavādī jitakrodho brahmabhūyāya kalpate | [KūPur, 2, 15 21.2]
saṃdhyāsnānaparo nityaṃ brahmayajñuparāyaṇaḥ | [KūPur, 2, 15 22.1]
anasūyī mṛdurdānto gṛhasthaḥ pretya vardhate | [KūPur, 2, 15 22.2]
vītarāgabhayakrodho lobhamohavivarjitaḥ | [KūPur, 2, 15 23.1]
sāvitrījāpyanirataḥ śrāddhakṛnmucyate gṛhī | [KūPur, 2, 15 23.2]
mātāpitrorhite yukto gobrāhmaṇahite rataḥ | [KūPur, 2, 15 24.1]
dānto yajvā devabhakto brahmaloke mahīyate | [KūPur, 2, 15 24.2]
trivargasevī satataṃ devatānāṃ ca pūjanam | [KūPur, 2, 15 25.1]
kuryādaharaharnityaṃ namasyet prayataḥ surān | [KūPur, 2, 15 25.2]
vibhāgaśīlaḥ satataṃ kṣamāyukto dayālukaḥ | [KūPur, 2, 15 26.1]
gṛhasthastu samākhyāto na gṛheṇa gṛhī bhavet | [KūPur, 2, 15 26.2]
kṣamā dayā ca vijñānaṃ satyaṃ caiva damaḥ śamaḥ | [KūPur, 2, 15 27.1]
adhyātmanirataṃ jñānametad brāhmaṇalakṣaṇam | [KūPur, 2, 15 27.2]
etasmānna pramādyeta viśeṣeṇa dvijottamaḥ | [KūPur, 2, 15 28.1]
yathāśaktiṃ caran karma ninditāni vivarjayet | [KūPur, 2, 15 28.2]
vidhūya mohakalilaṃ labdhvā yogamanuttamam | [KūPur, 2, 15 29.1]
gṛhastho mucyate bandhāt nātra kāryā vicāraṇā | [KūPur, 2, 15 29.2]
vigarhātikramākṣepahiṃsābandhavadhātmanām | [KūPur, 2, 15 30.1]
anyamanyusamutthānāṃ doṣāṇāṃ marṣaṇaṃ kṣamā | [KūPur, 2, 15 30.2]
svaduḥkheṣviva kāruṇyaṃ paraduḥkheṣu sauhṛdāt | [KūPur, 2, 15 31.1]
dayeti munayaḥ prāhuḥ sākṣād dharmasya sādhanam | [KūPur, 2, 15 31.2]
caturdaśānāṃ vidyānāṃ dhāraṇaṃ hi yathārthataḥ | [KūPur, 2, 15 32.1]
vijñānamiti tad vidyād yena dharmo vivardhate | [KūPur, 2, 15 32.2]
adhītya vidhivad vidyāmarthaṃ caivopalabhya tu | [KūPur, 2, 15 33.1]
dharmakāryānnivṛttaścenna tad vijñānamiṣyate | [KūPur, 2, 15 33.2]
satyena lokāñjayati satyaṃ tatparamaṃ padam | [KūPur, 2, 15 34.1]
yathābhūtapravād tu satyamāhurmanīṣiṇaḥ | [KūPur, 2, 15 34.2]
damaḥ śarīroparamaḥ śamaḥ prajñāprisādajaḥ | [KūPur, 2, 15 35.1]
adhyātmamakṣaraṃ vidyād yatra gatvā na śocati | [KūPur, 2, 15 35.2]
yayā sa devo bhagavān vidyayā vedyate paraḥ | [KūPur, 2, 15 36.1]
sākṣād devo mahādevastajjñānamiti kīrtitam | [KūPur, 2, 15 36.2]
tanniṣṭhastatparo vidvānnityamakrodhanaḥ śuciḥ | [KūPur, 2, 15 37.1]
mahāyajñaparo vipro labhate tadanuttamam | [KūPur, 2, 15 37.2]
dharmasyāyatanaṃ yatnāccharīraṃ paripālayet | [KūPur, 2, 15 38.1]
na hi dehaṃ vinā rudraḥ puruṣairvidyate paraḥ | [KūPur, 2, 15 38.2]
nityadharmārthakāmeṣu yujyeta niyato dvijaḥ | [KūPur, 2, 15 39.1]
na dharmavarjitaṃ kāmamarthaṃ vā manasā smaret | [KūPur, 2, 15 39.2]
sīdannapi hi dharmeṇa na tvadharmaṃ samācaret | [KūPur, 2, 15 40.1]
dharmo hi bhagavān devo gatiḥ sarveṣu jantuṣu | [KūPur, 2, 15 40.2]
bhūtānāṃ priyakārī syāt na paradrohakarmadhīḥ | [KūPur, 2, 15 41.1]
na vedadevatānindāṃ kuryāt taiśca na saṃvaset | [KūPur, 2, 15 41.2]
yastvimaṃ niyataṃ vipro dharmādhyāyaṃ paṭhecchuciḥ | [KūPur, 2, 15 42.1]
adhyāpayet śrāvayed vā brahmaloke mahīyate | [KūPur, 2, 15 42.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge pañcadaśo 'dhyāyaḥ | [KūPur, 2, 15 43.1]
{KūPur, 2, 16}
vyāsa uvāca | [KūPur, 2, 16 1.1]
na hiṃsyāt sarvabhūtāni nānṛtaṃ vā vadet kvacit | [KūPur, 2, 16 1.2]
nāhitaṃ nāpriyaṃ vākyaṃ na stenaḥ syāt kadācana | [KūPur, 2, 16 1.3]
tṛṇaṃ vā yadi vā śākaṃ mṛdaṃ vā jalameva vā | [KūPur, 2, 16 2.1]
parasyāpaharañjanturnarakaṃ pratipadyate | [KūPur, 2, 16 2.2]
na rājñaḥ pratigṛhṇīyānna śūdrapatitādapi | [KūPur, 2, 16 3.1]
na cānyasmādaśaktaśca ninditān varjayed budhaḥ | [KūPur, 2, 16 3.2]
nityaṃ yācanako na syāt punastaṃ naiva yācayet | [KūPur, 2, 16 4.1]
prāṇānapaharatyevaṃ yācakastasya durmatiḥ | [KūPur, 2, 16 4.2]
na devadravyahārī syād viśeṣeṇa dvijottamaḥ | [KūPur, 2, 16 5.1]
brahmasvaṃ vā nāpaharedāpadyapi kadācana | [KūPur, 2, 16 5.2]
na viṣaṃ viṣamityāhurbrahmasvaṃ viṣamucyate | [KūPur, 2, 16 6.1]
devasvaṃ cāpi yatnena sadā pariharet tataḥ | [KūPur, 2, 16 6.2]
puṣpe śākrodake kāṣṭhe tathā mūle phale tṛṇe | [KūPur, 2, 16 7.1]
adattādānamasteyaṃ manuḥ prāha prajāpatiḥ | [KūPur, 2, 16 7.2]
grahītavyāni puṣpāṇi devārcanavidhau dvijāḥ | [KūPur, 2, 16 8.1]
naikasmādeva niyatam ananujñāya kevalam | [KūPur, 2, 16 8.2]
tṛṇaṃ kāṣṭhaṃ phalaṃ puṣpaṃ prakāśaṃ vai hared budhaḥ | [KūPur, 2, 16 9.1]
dharmārthaṃ kevalaṃ viprā hyanyathā patito bhavet | [KūPur, 2, 16 9.2]
tilamudgayavādīnāṃ muṣṭirgrāhyā pathi sthitaiḥ | [KūPur, 2, 16 10.1]
kṣudhārtairnānyathā viprā dharmavidbhiriti sthitiḥ | [KūPur, 2, 16 10.2]
na dharmasyāpadeśena pāpaṃ kṛtvā vrataṃ caret | [KūPur, 2, 16 11.1]
vratena pāpaṃ pracchādya kurvan strīśūdradambhanam | [KūPur, 2, 16 11.2]
pretyeha cedṛśo vipro garhyate brahmavādibhiḥ | [KūPur, 2, 16 12.1]
chadmanācaritaṃ yacca vrataṃ rakṣāṃsi gacchati | [KūPur, 2, 16 12.2]
aliṅgī liṅgiveṣeṇa yo vṛttimupajīvati | [KūPur, 2, 16 13.1]
sa liṅgināṃ haredenastiryagyonau ca jāyate | [KūPur, 2, 16 13.2]
baiḍālavratinaḥ pāpā loke dharmavināśakāḥ | [KūPur, 2, 16 14.1]
sadyaḥ patanti pāpeṣu karmaṇastasya tat phalam | [KūPur, 2, 16 14.2]
pāṣaṇḍino vikarmasthān vāmācārāṃstathaiva ca | [KūPur, 2, 16 15.1]
pañcarātrān pāśupatān vāṅmātreṇāpi nārcayet | [KūPur, 2, 16 15.2]
vedanindāratān martyān devanindāratāṃstathā | [KūPur, 2, 16 16.1]
dvijanindāratāṃścaiva manasāpi na cintayet | [KūPur, 2, 16 16.2]
yājanaṃ yonisaṃbandhaṃ sahavāsaṃ ca bhāṣaṇam | [KūPur, 2, 16 17.1]
kurvāṇaḥ patate jantustasmād yatnena varjayet | [KūPur, 2, 16 17.2]
devadrohād gurudrohaḥ koṭikoṭiguṇādhikaḥ | [KūPur, 2, 16 18.1]
jñānāpavādo nāstikyaṃ tasmāt koṭiguṇādhikam | [KūPur, 2, 16 18.2]
gobhiśca daivatairvipraiḥ kṛṣyā rājopasevayā | [KūPur, 2, 16 19.1]
kulānyakulatāṃ yānti yāni hīnāni dharmataḥ | [KūPur, 2, 16 19.2]
kuvivāhaiḥ kriyālopair vedānadhyayanena ca | [KūPur, 2, 16 20.1]
kulānyakulatāṃ yānti brāhmaṇātikrameṇa ca | [KūPur, 2, 16 20.2]
anṛtāt pāradāryācca tathābhakṣyasya bhakṣaṇāt | [KūPur, 2, 16 21.1]
aśrautadharmācaraṇāt kṣipraṃ naśyati vai kulam | [KūPur, 2, 16 21.2]
aśrotriyeṣu vai dānād vṛṣaleṣu tathaiva ca | [KūPur, 2, 16 22.1]
vihitācārahīneṣu kṣipraṃ naśyati vai kulam | [KūPur, 2, 16 22.2]
nādhārmikairvṛte grāme na vyādhibahule bhṛśam | [KūPur, 2, 16 23.1]
na śūdrarājye nivasenna pāṣaṇḍajanairvṛte | [KūPur, 2, 16 23.2]
himavadvindhyayormadhye pūrvapaścimayoḥ śubham | [KūPur, 2, 16 24.1]
muktvā samudrayordeśaṃ nānyatra nivased dvijaḥ | [KūPur, 2, 16 24.2]
kṛṣṇo vā yatra carati mṛgo nityaṃ svabhāvataḥ | [KūPur, 2, 16 25.1]
puṇyāśca viśrutā nadyastatra vā nivased dvijaḥ | [KūPur, 2, 16 25.2]
ardhakrośānnadīkūlaṃ varjayitvā dvijottamaḥ | [KūPur, 2, 16 26.1]
nānyatra nivaset puṇyaṃ nāntyajagrāmasannidhau | [KūPur, 2, 16 26.2]
na saṃvasecca patitairna caṇḍālairna pukkasaiḥ | [KūPur, 2, 16 27.1]
na mūrkhairnāvaliptaiśca nāntyairnāntyāvasāyibhiḥ | [KūPur, 2, 16 27.2]
ekaśayyāsanaṃ paṅktirbhāṇḍapakvānnamiśraṇam | [KūPur, 2, 16 28.1]
yājanādhyāpane yonistathaiva sahabhojanam | [KūPur, 2, 16 28.2]
sahādhyāyastu daśamaḥ sahayājanameva ca | [KūPur, 2, 16 29.1]
ekādaśa samuddiṣṭā doṣāḥ sāṃkaryasaṃjñitāḥ | [KūPur, 2, 16 29.2]
samīpe vā vyavasthānāt pāpaṃ saṃkramate nṛṇām | [KūPur, 2, 16 30.1]
tasmāt sarvaprayatnena sāṃkaryaṃ parivarjayet | [KūPur, 2, 16 30.2]
ekapaṅktyupaviṣṭā ye na spṛśanti parasparam | [KūPur, 2, 16 31.1]
bhasmanā kṛtamaryādā na teṣāṃ saṃkaro bhavet | [KūPur, 2, 16 31.2]
agninā bhasmanā caiva salilenāvasekataḥ | [KūPur, 2, 16 32.1]
dvāreṇa stambhamārgeṇa ṣaḍbhiḥ paṅktirvibhidyate | [KūPur, 2, 16 32.2]
na kuryācchuṣkavairāṇi vivādaṃ ca na paiśunam | [KūPur, 2, 16 33.1]
parakṣetre gāṃ dhayantīṃ na cācakṣīta kasyacit | [KūPur, 2, 16 33.2]
na saṃvadet sūtake ca na kaṃcin marmaṇi spṛśet | [KūPur, 2, 16 33.3]
na sūryapariveṣaṃ vā nendracāpaṃ śavāgnikam | [KūPur, 2, 16 34.1]
parasmai kathayed vidvān śaśinaṃ vā kadācana | [KūPur, 2, 16 34.2]
na kuryād bahubhiḥ sārdhaṃ virodhaṃ bandhubhistathā | [KūPur, 2, 16 35.1]
ātmanaḥ pratikūlāni pareṣāṃ na samācaret | [KūPur, 2, 16 35.2]
tithiṃ pakṣasya na brūyāt na nakṣatrāṇi nirdiśet | [KūPur, 2, 16 36.1]
nodakyāmabhibhāṣeta nāśuciṃ vā dvijottamaḥ | [KūPur, 2, 16 36.2]
na devaguruviprāṇāṃ dīyamānaṃ tu vārayet | [KūPur, 2, 16 37.1]
na cātmānaṃ praśaṃsed vā paranindāṃ ca varjayet | [KūPur, 2, 16 37.2]
vedanindāṃ devanindāṃ prayatnena vivarjayet | [KūPur, 2, 16 37.3]
yastu devānṛṣīn viprānvedān vā nindati dvijaḥ | [KūPur, 2, 16 38.1]
na tasya niṣkṛtirdṛṣṭā śāstreṣviha munīśvarāḥ | [KūPur, 2, 16 38.2]
nindayed vai guruṃ devaṃ vedaṃ vā sopabṛṃhaṇam | [KūPur, 2, 16 39.1]
kalpakoṭiśataṃ sāgraṃ raurave pacyate naraḥ | [KūPur, 2, 16 39.2]
tūṣṇīmāsīta nindāyāṃ na brūyāt kiṃcid uttaram | [KūPur, 2, 16 40.1]
karṇau pidhāya gantavyaṃ na caitānavalokayet | [KūPur, 2, 16 40.2]
varjayed vai rahasyāni pareṣāṃ gūhayed budhaḥ | [KūPur, 2, 16 41.1]
vivādaṃ svajanaiḥ sārdhaṃ na kuryād vai kadācana | [KūPur, 2, 16 41.2]
na pāpaṃ pāpināṃ brūyādapāpaṃ vā dvijottamāḥ | [KūPur, 2, 16 42.1]
sa tena tulyadoṣaḥ syānmithyā dvir deṣavān bhavet | [KūPur, 2, 16 42.2]
yāni mithyābhiśastānāṃ patantyaśrūṇi rodanāt | [KūPur, 2, 16 43.1]
tāni putrān paśūn ghnanti teṣāṃ mithyābhiśaṃsinām | [KūPur, 2, 16 43.2]
brahmahatyāsurāpāne steyagurvaṅganāgame | [KūPur, 2, 16 44.1]
dṛṣṭaṃ viśodhanaṃ vṛddhairnāsti mithyābhiśaṃsane | [KūPur, 2, 16 44.2]
nekṣetodyantamādityaṃ śaśinaṃ cānimittataḥ | [KūPur, 2, 16 45.1]
nāstaṃ yāntaṃ na vāristhaṃ nopasṛṣṭaṃ na maghyagam | [KūPur, 2, 16 45.2]
tirohitaṃ vāsasā vā nādarśāntaragāminam | [KūPur, 2, 16 45.3]
na nagnāṃ striyamīkṣeta puruṣaṃ vā kadācana | [KūPur, 2, 16 46.1]
na ca mūtraṃ purīṣaṃ vā na ca saṃspṛṣṭamaithunam | [KūPur, 2, 16 46.2]
nāśuciḥ sūryasomādīn grahānālokayed budhaḥ | [KūPur, 2, 16 46.3]
patitavyaṅgacaṇḍālānucchiṣṭān nāvalokayet | [KūPur, 2, 16 47.1]
nābhibhāṣeta ca paramucchiṣṭo vāvaguṇṭhitaḥ | [KūPur, 2, 16 47.2]
na paśyet pretasaṃsparśaṃ na kruddhasya gurormukham | [KūPur, 2, 16 48.1]
na tailodakayośchāyāṃ na patnīṃ bhojane sati | [KūPur, 2, 16 48.2]
nāmuktabandhanāṅgāṃ vā nonmattaṃ mattameva vā | [KūPur, 2, 16 48.3]
nāśnīyāt bhāryayā sārdhaṃnaināmīkṣeta cāśnatīm | [KūPur, 2, 16 49.1]
kṣuvantīṃ jṛmbhamāṇāṃ vā nāsanasthāṃ yathāsukham | [KūPur, 2, 16 49.2]
nodake cātmano rūpaṃ na kūlaṃ śvabhrameva vā | [KūPur, 2, 16 50.1]
na laṅghayecca mūtraṃ vā nādhitiṣṭhet kadācana | [KūPur, 2, 16 50.2]
na śūdrāya matiṃ dadyāt kṛśaraṃ pāyasaṃ dadhi | [KūPur, 2, 16 51.1]
nocchiṣṭaṃ vā madhu ghṛtaṃ na ca kṛṣṇājinaṃ haviḥ | [KūPur, 2, 16 51.2]
na caivāsmai vrataṃ dadyānna ca dharmaṃ vaded budhaḥ | [KūPur, 2, 16 52.1]
na ca krodhavaśaṃ gacched dveṣaṃ rāgaṃ ca varjayet | [KūPur, 2, 16 52.2]
lobhaṃ dambhaṃ tathā yatnādasūyāṃ jñānakutsanam | [KūPur, 2, 16 53.1]
īrṣyāṃ madaṃ tathā śokaṃ mohaṃ ca parivarjayet | [KūPur, 2, 16 53.2]
na kuryāt kasyacit pīḍāṃ sutaṃ śiṣyaṃ ca tāḍayet | [KūPur, 2, 16 54.1]
na hīnānupaseveta na ca tīkṣṇamatīn kvacit | [KūPur, 2, 16 54.2]
nātmānaṃ cāvamanyeta dainyaṃ yatnena varjayet | [KūPur, 2, 16 55.1]
na viśiṣṭānasatkuryāt nātmānaṃ vā śaped budhaḥ | [KūPur, 2, 16 55.2]
na nakhairvilikhed bhūmiṃ gāṃ ca saṃveśayenna hi | [KūPur, 2, 16 56.1]
na nadīṣu nadīṃ brūyāt parvateṣu ca parvatān | [KūPur, 2, 16 56.2]
āvāse bhojane vāpi na tyajet hasayāyinam | [KūPur, 2, 16 57.1]
nāvagāhed apo nagno vahniṃ nātivrajet padā | [KūPur, 2, 16 57.2]
śiro 'bhyaṅgāvaśiṣṭena tailenāṅgaṃ na lepayet | [KūPur, 2, 16 58.1]
na sarpaśastraiḥ krīḍeta svāni khāni na saṃspṛśet | [KūPur, 2, 16 58.2]
romāṇi ca rahasyāni nāśiṣṭena saha vrajet | [KūPur, 2, 16 58.3]
na pāṇipādavāṅnetracāpalyaṃ samupāśrayet | [KūPur, 2, 16 59.1]
na śiśnodaracāpalyaṃ na ca śravaṇayoḥ kvacit | [KūPur, 2, 16 59.2]
na cāṅganakhavādaṃ vai kuryānnāñjalinā pibet | [KūPur, 2, 16 60.1]
nābhihanyājjalaṃ padbhyāṃ pāṇinā vā kadācana | [KūPur, 2, 16 60.2]
na śātayediṣṭakābhiḥ phalāni na phalena ca | [KūPur, 2, 16 61.1]
na mlecchabhāṣāṃ śikṣeta nākarṣecca padāsanam | [KūPur, 2, 16 61.2]
na bhedanam avasphoṭaṃ chedanaṃ vā vilekhanam | [KūPur, 2, 16 62.1]
kuryād vimardanaṃ dhīmān nākasmādeva niṣphalam | [KūPur, 2, 16 62.2]
notsaṅge bhakṣayed bhakṣyaṃ vṛthā ceṣṭāṃ ca nācaret | [KūPur, 2, 16 63.1]
na nṛtyedathavā gāyenna vāditrāṇi vādayet | [KūPur, 2, 16 63.2]
na saṃhatābhyāṃ pāṇibhyāṃ kaṇḍūyedātmanaḥ śiraḥ | [KūPur, 2, 16 64.1]
na laukikaiḥ stavairdevāṃstoṣayed bāhyajairapi | [KūPur, 2, 16 64.2]
nākṣaiḥ krīḍenna dhāveta nāpsu viṇmūtramācaret | [KūPur, 2, 16 65.1]
nocchiṣṭaḥ saṃviśennityaṃ na nagnaḥ snānamācaret | [KūPur, 2, 16 65.2]
na gacchenna paṭhed vāpi na caiva svaśiraḥ spṛśet | [KūPur, 2, 16 66.1]
na dantairnakharomāṇi chindyāt suptaṃ na bodhayet | [KūPur, 2, 16 66.2]
na bālātapamāsevet pretadhūmaṃ vivarjayet | [KūPur, 2, 16 67.1]
naikaḥ supyācchūnyagṛhe svayaṃ nopānahau haret | [KūPur, 2, 16 67.2]
nākāraṇād vā niṣṭhīvenna bāhubhyāṃ nadīṃ taret | [KūPur, 2, 16 68.1]
na pādakṣālanaṃ kuryāt pādenaiva kadācana | [KūPur, 2, 16 68.2]
nāgnau pratāpayet pādau na kāṃsye dhāvayed budhaḥ | [KūPur, 2, 16 69.1]
nābhiprāsarayed devaṃ brāhmaṇān gāmathāpi vā | [KūPur, 2, 16 69.2]
vāyvagniguruviprān vā sūryaṃ vā śaśinaṃ prati | [KūPur, 2, 16 69.3]
aśuddhaḥ śayanaṃ yānaṃ svādhyāyaṃ snānavāhanam | [KūPur, 2, 16 70.1]
bahirniṣkramaṇaṃ caiva na kurvīta kathañcana | [KūPur, 2, 16 70.2]
svapnamadhyayanaṃ snānamudvartaṃ bhojanaṃ gatim | [KūPur, 2, 16 71.1]
ubhayoḥ saṃdhyayornityaṃ madhyāhne caiva varjayet | [KūPur, 2, 16 71.2]
na spṛśet pāṇinocchiṣṭo vipro gobrāhmaṇānalān | [KūPur, 2, 16 72.1]
na cāsanaṃ padā vāpi na devapratimāṃ spṛśet | [KūPur, 2, 16 72.2]
nāśuddho 'gniṃ paricarenna devān kīrtayedṛṣīn | [KūPur, 2, 16 73.1]
nāvagāhed agādhāmbu dhārayennānimittataḥ | [KūPur, 2, 16 73.2]
na vāmahastenoddhatya pibed vaktreṇa vā jalam | [KūPur, 2, 16 74.1]
nottared anupaspṛśya nāpsu retaḥ samutsṛjet | [KūPur, 2, 16 74.2]
amedhyaliptamanyad vā lohitaṃ vā viṣāṇi vā | [KūPur, 2, 16 75.1]
vyatikramenna sravantīṃ nāpsu maithunamācaret | [KūPur, 2, 16 75.2]
caityaṃ vṛkṣaṃ na vai chindyānnāpsu ṣṭhīvanamācaret | [KūPur, 2, 16 75.3]
nāsthibhasmakapālāni na keśānna ca kaṇṭakān | [KūPur, 2, 16 76.1]
tuṣāṅgārakarīṣaṃ vā nādhitiṣṭhet kadācana | [KūPur, 2, 16 76.2]
na cāgniṃ laṅghayed dhīmān nopadadhyādadhaḥ kvacit | [KūPur, 2, 16 77.1]
na cainaṃ pādataḥ kuryānmukhena na dhamed budhaḥ | [KūPur, 2, 16 77.2]
na kūpamavaroheta nāvekṣetāśuciḥ kvacit | [KūPur, 2, 16 78.1]
agnau na ca kṣipedagniṃ nādbhiḥ praśamayet tathā | [KūPur, 2, 16 78.2]
suhṛnmaraṇamārtiṃ vā na svayaṃ śrāvayet parān | [KūPur, 2, 16 79.1]
apaṇyaṃ kūṭapaṇyaṃ vā vikraye na prayojayet | [KūPur, 2, 16 79.2]
na vahniṃ mukhaniśvāsair jvālayennāśucirbudhaḥ | [KūPur, 2, 16 80.1]
puṇyasthānodakasthāne sīmāntaṃ vā kṛṣenna tu | [KūPur, 2, 16 80.2]
na bhindyāt pūrvasamayamabhyupetaṃ kadācana | [KūPur, 2, 16 81.1]
parasparaṃ paśūn vyālān pakṣiṇo nāvabodhayet | [KūPur, 2, 16 81.2]
parabādhaṃ na kurvīta jalavātātapādibhiḥ | [KūPur, 2, 16 82.1]
kārayitvā svakarmāṇi kārūn paścānna vañcayet | [KūPur, 2, 16 82.2]
sāyaṃprātar gṛhadvārān bhikṣārthaṃ nāvaghaṭṭayet | [KūPur, 2, 16 82.3]
bahirmālyaṃ bahirgandhaṃ bhāryayā saha bhojanam | [KūPur, 2, 16 83.1]
vigṛhya vādaṃ kudvārapraveśaṃ ca vivarjayet | [KūPur, 2, 16 83.2]
na khādanbrāhmaṇastiṣṭhenna jalped vā hasan budhaḥ | [KūPur, 2, 16 84.1]
svamagniṃ naiva hastena spṛśennāpsu ciraṃ vaset | [KūPur, 2, 16 84.2]
na pakṣakeṇopadhamenna śūrpeṇa na pāṇinā | [KūPur, 2, 16 85.1]
mukhe naiva dhamedagniṃ mukhādagnirajāyata | [KūPur, 2, 16 85.2]
parastriyaṃ na bhāṣeta nāyājyaṃ yājayed dvijaḥ | [KūPur, 2, 16 86.1]
naikaścaret sabhāṃ vipraḥ samavāyaṃ ca varjayet | [KūPur, 2, 16 86.2]
na devāyatanaṃ gacchet kadācid vāpradakṣiṇam | [KūPur, 2, 16 87.1]
na vījayed vā vastreṇa na devāyatane svapet | [KūPur, 2, 16 87.2]
naiko 'dhvānaṃ prapadyeta nādhārmikajanaiḥ saha | [KūPur, 2, 16 88.1]
na vyādhidūṣitairvāpi na śūdraiḥ patitena vā | [KūPur, 2, 16 88.2]
nopānadvarjito vātha jalādirahitastathā | [KūPur, 2, 16 89.1]
na rātrau nāriṇā sārdhaṃ na vinā ca kamaṇḍalum | [KūPur, 2, 16 89.2]
nāgnigobrāhmaṇādīnāmantareṇa vrajet kvacit | [KūPur, 2, 16 89.3]
na vatsatantrīṃ vitatāmatikrāmet kvacid dvijaḥ | [KūPur, 2, 16 90.1]
na ninded yoginaḥ siddhān vratino vā yatīṃstathā | [KūPur, 2, 16 90.2]
devatāyatanaṃ prājño devānāṃ caiva satriṇām | [KūPur, 2, 16 91.1]
nākrāmet kāmataśchāyāṃ brāhmaṇānāṃ ca gorapi | [KūPur, 2, 16 91.2]
svāṃ tu nākramayecchāyāṃ patitādyairna rogibhiḥ | [KūPur, 2, 16 92.1]
nāṅgārabhasmakeśādiṣvadhitiṣṭhet kadācana | [KūPur, 2, 16 92.2]
varjayenmārjanīreṇuṃ snānavastraghacodakam | [KūPur, 2, 16 93.1]
na bhakṣayedabhakṣyāṇi nāpeyaṃ ca pibed dvijaḥ | [KūPur, 2, 16 93.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ṣoḍaśo 'dhyāyaḥ | [KūPur, 2, 16 94.1]
{KūPur, 2, 17}
vyāsa uvāca | [KūPur, 2, 17 1.1]
nādyācchūdrasya vipro 'nnaṃ mohād vā yadi vānyataḥ | [KūPur, 2, 17 1.2]
sa śūdrayoniṃ vrajati yastu bhuṅkte hyanāpadi | [KūPur, 2, 17 1.3]
ṣaṇmāsān yo dvijo bhuṅkte śūdrasyānnaṃ vigarhitam | [KūPur, 2, 17 2.1]
jīvanneva bhavecchūdro mṛtaḥ śvā cābhijāyate | [KūPur, 2, 17 2.2]
brāhmaṇakṣatriyaviśāṃ śūdrasya ca munīśvarāḥ | [KūPur, 2, 17 3.1]
yasyānnenodarasthena mṛtastadyonimāpnuyāt | [KūPur, 2, 17 3.2]
rājānnaṃ nartakānnaṃ ca takṣṇo 'nnaṃ carmakāriṇaḥ | [KūPur, 2, 17 4.1]
gaṇānnaṃ gaṇikānnaṃ ca ṣaṇḍhānnaṃ caiva varjayet | [KūPur, 2, 17 4.2]
cakropajīvirajakataskaradhvajināṃ tathā | [KūPur, 2, 17 5.1]
gāndharvalohakārānnaṃ sūtakānnaṃ ca varjayet | [KūPur, 2, 17 5.2]
kulālacitrakarmānnaṃ vārdhuṣeḥ patitasya ca | [KūPur, 2, 17 6.1]
paunarbhavachattrikayor abhiśastasya caiva hi | [KūPur, 2, 17 6.2]
suvarṇakāraśailūṣavyādhabaddhāturasya ca | [KūPur, 2, 17 7.1]
cikitsakasya caivānnaṃ puṃścalyā daṇḍikasya ca | [KūPur, 2, 17 7.2]
stenanāstikayorannaṃ devatānindakasya ca | [KūPur, 2, 17 8.1]
somavikrayiṇaścānnaṃ śvapākasya viśeṣataḥ | [KūPur, 2, 17 8.2]
bhāryājitasya caivānnaṃ yasya copapatirgṛhe | [KūPur, 2, 17 9.1]
utsṛṣṭasya kadaryasya tathaivocchiṣṭabhojinaḥ | [KūPur, 2, 17 9.2]
apāṅktyānnaṃ ca saṅghānnaṃ śastrājīvasya caiva hi | [KūPur, 2, 17 10.1]
klībasaṃnyāsinoścānnaṃ mattonmattasya caiva hi | [KūPur, 2, 17 10.2]
bhītasya ruditasyānnam avakruṣṭaṃ parikṣutam | [KūPur, 2, 17 10.3]
brahmadviṣaḥ pāparuceḥ śrāddhānnaṃ sūtakasya ca | [KūPur, 2, 17 11.1]
vṛthāpākasya caivānnaṃ śāvānnaṃ śvaśurasya ca | [KūPur, 2, 17 11.2]
aprajānāṃ tu nārīṇāṃ bhṛtakasya tathaiva ca | [KūPur, 2, 17 12.1]
kārukānnaṃ viśeṣeṇa śastravikrayiṇastathā | [KūPur, 2, 17 12.2]
śauṇḍānnaṃ ghāṭikānnaṃ ca bhiṣajāmannameva ca | [KūPur, 2, 17 13.1]
viddhaprajananasyānnaṃ parivittyannameva ca | [KūPur, 2, 17 13.2]
punarbhuvo viśeṣeṇa tathaiva didhiṣūpateḥ | [KūPur, 2, 17 14.1]
avajñātaṃ cāvadhūtaṃ saroṣaṃ vismayānvitam | [KūPur, 2, 17 14.2]
gurorapi na bhoktavyamannaṃ saṃskāravarjitam | [KūPur, 2, 17 14.3]
duṣkṛtaṃ hi manuṣyasya sarvamanne vyavasthitam | [KūPur, 2, 17 15.1]
yo yasyānnaṃ samaśnāti sa tasyāśnāti kilbiṣam | [KūPur, 2, 17 15.2]
ārdhikaḥ kulamitraśca svagopālaśca nāpitaḥ | [KūPur, 2, 17 16.1]
ete śūdreṣu bhojyānnā yaścātmānaṃ nivedayet | [KūPur, 2, 17 16.2]
kuśīlavaḥ kumbhakāraḥ kṣetrakarmaka eva ca | [KūPur, 2, 17 17.1]
ete śūdreṣu bhojyānnā dattvā svalpaṃ paṇaṃ budhaiḥ | [KūPur, 2, 17 17.2]
pāyasaṃ snehapakvaṃ yad gorasaṃ caiva saktavaḥ | [KūPur, 2, 17 18.1]
piṇyākaṃ caiva tailaṃ ca śūdrād grāhyaṃ dvijātibhiḥ | [KūPur, 2, 17 18.2]
vṛntākaṃ nālikāśākaṃ kusumbhāśmantakaṃ tathā | [KūPur, 2, 17 19.1]
palāṇḍuṃ laśunaṃ śuktaṃ niryāsaṃ caiva varjayet | [KūPur, 2, 17 19.2]
chattrākaṃ viḍvarāhaṃ ca śelaṃ peyūṣameva ca | [KūPur, 2, 17 20.1]
vilayaṃ sumukhaṃ caiva kavakāni ca varjayet | [KūPur, 2, 17 20.2]
gṛñjanaṃ kiṃśukaṃ caiva kakubhāṇḍaṃ tathaiva ca | [KūPur, 2, 17 21.1]
udumbaramalābuṃ ca jagdhvā patati vai dvijaḥ | [KūPur, 2, 17 21.2]
vṛthā kṛśarasaṃyāvaṃ pāyasāpūpameva ca | [KūPur, 2, 17 22.1]
anupākṛtamāṃsaṃ ca devānnāni havīṃṣi ca | [KūPur, 2, 17 22.2]
yavāgūṃ mātuliṅgaṃ ca matsyānapyanupākṛtān | [KūPur, 2, 17 23.1]
nīpaṃ kapitthaṃ plakṣaṃ ca prayatnena vivarjayet | [KūPur, 2, 17 23.2]
piṇyākaṃ coddhṛtasnehaṃ devadhānyaṃ tathaiva ca | [KūPur, 2, 17 24.1]
rātrau ca tilasambaddhaṃ prayatnena dadhi tyajet | [KūPur, 2, 17 24.2]
nāśnīyāt payasā takraṃ na bījānyupajīvayet | [KūPur, 2, 17 25.1]
kriyāduṣṭaṃ bhāvaduṣṭamasatsaṃsargi varjayet | [KūPur, 2, 17 25.2]
keśakīṭāvapannaṃ ca sahṛllekhaṃ ca nityaśaḥ | [KūPur, 2, 17 26.1]
śvāghrātaṃ ca punaḥ siddhaṃ caṇḍālāvekṣitaṃ tathā | [KūPur, 2, 17 26.2]
udakyayā ca patitair gavā cāghrātameva ca | [KūPur, 2, 17 27.1]
anarcitaṃ paryuṣitaṃ paryāyānnaṃ ca nityaśaḥ | [KūPur, 2, 17 27.2]
kākakukkuṭasaṃspṛṣṭaṃ kṛmibhiścaiva saṃyutam | [KūPur, 2, 17 28.1]
manuṣyairapyavaghrātaṃ kuṣṭhinā spṛṣṭameva ca | [KūPur, 2, 17 28.2]
na rajasvalayā dattaṃ na puṃścalyā saroṣayā | [KūPur, 2, 17 29.1]
malavadvāsasā vāpi paravāso 'tha varjayet | [KūPur, 2, 17 29.2]
vivatsāyāśca goḥ kṣīramauṣṭraṃ vānirdaśaṃ tathā | [KūPur, 2, 17 30.1]
āvikaṃ saṃdhinīkṣīram apeyaṃ manurabravīt | [KūPur, 2, 17 30.2]
balākaṃ haṃsadātyūhaṃ kalaviṅkaṃ śukaṃ tathā | [KūPur, 2, 17 31.1]
kuraraṃ ca cakoraṃ ca jālapādaṃ ca kokilam | [KūPur, 2, 17 31.2]
vāyasaṃ khañjarīṭaṃ ca śyenaṃ gṛdhraṃ tathaiva ca | [KūPur, 2, 17 32.1]
ulūkaṃ cakravākaṃ ca bhāsaṃ pārāvatānapi | [KūPur, 2, 17 32.2]
kapotaṃ ṭiṭṭibhaṃ caiva grāmakukkuṭameva ca | [KūPur, 2, 17 32.3]
siṃhavyāghraṃ ca mārjāraṃ śvānaṃ śūkarameva ca | [KūPur, 2, 17 33.1]
śṛgālaṃ markaṭaṃ caiva gardabhaṃ ca na bhakṣayet | [KūPur, 2, 17 33.2]
na bhakṣayet sarvamṛgān pakṣiṇo 'nyān vanecarān | [KūPur, 2, 17 34.1]
jalecarān sthalacarān prāṇinaśceti dhāraṇā | [KūPur, 2, 17 34.2]
godhā kūrmaḥ śaśaḥ śvāvicchalyakaśceti sattamāḥ | [KūPur, 2, 17 35.1]
bhakṣyāḥ pañcanakhā nityaṃ manurāha prajāpatiḥ | [KūPur, 2, 17 35.2]
matsyān saśalkān bhuñjīyān māṃsaṃ rauravamevaca | [KūPur, 2, 17 36.1]
nivedya devatābhyastu brāhmaṇebhyastu nānyathā | [KūPur, 2, 17 36.2]
mayūraṃ tittiraṃ caiva kapotaṃ ca kapiñjalam | [KūPur, 2, 17 37.1]
vādhrīṇasaṃ bakaṃ bhakṣyaṃ mīnahaṃsaparājitāḥ | [KūPur, 2, 17 37.2]
śapharaṃ siṃhatuṇḍaṃ ca tathā pāṭhīnarohitau | [KūPur, 2, 17 38.1]
matsyāścaite samuddiṣṭā bhakṣaṇāya dvijottamāḥ | [KūPur, 2, 17 38.2]
prokṣitaṃ bhakṣayedeṣāṃ māṃsaṃ ca dvijakāmyayā | [KūPur, 2, 17 39.1]
yathāvidhi niyuktaṃ ca prāṇānāmapi cātyaye | [KūPur, 2, 17 39.2]
bhakṣayennaiva māṃsāni śeṣabhojī na lipyate | [KūPur, 2, 17 40.1]
auṣadhārthamaśaktau vā niyogād yajñakāraṇāt | [KūPur, 2, 17 40.2]
āmantritastu yaḥ śrāddhe daive vā māṃsamutsṛjet | [KūPur, 2, 17 41.1]
yāvanti paśuromāṇi tāvato narakān vrajet | [KūPur, 2, 17 41.2]
adeyaṃ cāpyapeyaṃ ca tathaivāspṛśyameva ca | [KūPur, 2, 17 42.1]
dvijātīnāmanālokyaṃ nityaṃ madyamiti sthitiḥ | [KūPur, 2, 17 42.2]
tasmāt sarvaprakāreṇa madyaṃ nityaṃ vivarjayet | [KūPur, 2, 17 43.1]
pītvā patati karmabhyastvasaṃbhāṣyo bhaved dvijaḥ | [KūPur, 2, 17 43.2]
bhakṣayitvā hyabhakṣyāṇi pītvāpeyānyapi dvijaḥ | [KūPur, 2, 17 44.1]
nādhikārī bhavet tāvad yāvat tanna jahātyadhaḥ | [KūPur, 2, 17 44.2]
tasmāt pariharennityamabhakṣyāṇi prayatnataḥ | [KūPur, 2, 17 45.1]
apeyāni ca vipro vai tathā ced yāti rauravam | [KūPur, 2, 17 45.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge saptadaśo 'dhyāyaḥ | [KūPur, 2, 17 46.1]
{KūPur, 2, 18}
ṛṣaya ūcuḥ | [KūPur, 2, 18 1.1]
ahanyahani kartavyaṃ brāhmaṇānāṃ mahāmune | [KūPur, 2, 18 1.2]
tadācakṣvākhilaṃ karma yena mucyeta bandhanāt | [KūPur, 2, 18 1.3]
vyāsa uvāca | [KūPur, 2, 18 2.1]
vakṣye samāhitā yūyaṃ śṛṇudhvaṃ gadato mama | [KūPur, 2, 18 2.2]
ahanyahani kartavyaṃ brāhmaṇānāṃ kramād vidhim | [KūPur, 2, 18 2.3]
brāhme muhūrte tūtthāya dharmamarthaṃ ca cintayet | [KūPur, 2, 18 3.1]
kāyakleśaṃ tadudbhūtaṃ dhyāyīta manaseśvaram | [KūPur, 2, 18 3.2]
uṣaḥkāle 'tha samprāpte kṛtvā cāvaśyakaṃ budhaḥ | [KūPur, 2, 18 4.1]
snāyānnadīṣu śuddhāsu śaucaṃ kṛtvā yathāvidhi | [KūPur, 2, 18 4.2]
prātaḥsnānena pūyante ye 'pi pāpakṛto janāḥ | [KūPur, 2, 18 5.1]
tasmāt sarvaprayatnena prātaḥsnānaṃ samācaret | [KūPur, 2, 18 5.2]
prātaḥsnānaṃ praśaṃsanti dṛṣṭādṛṣṭakaraṃ śubham | [KūPur, 2, 18 6.1]
ṛṣīṇāmṛṣitā nityaṃ prātaḥsnānānna saṃśayaḥ | [KūPur, 2, 18 6.2]
mukhe suptasya satataṃ lālā yāḥ saṃsravanti hi | [KūPur, 2, 18 7.1]
tato naivācaret karma akṛtvā snānamāditaḥ | [KūPur, 2, 18 7.2]
alakṣmīḥ kālakarṇaś ca duḥsvapnaṃ durvicintitam | [KūPur, 2, 18 8.1]
prātaḥsnānena pāpāni pūyante nātra saṃśayaḥ | [KūPur, 2, 18 8.2]
na ca snānaṃ vinā puṃsāṃ pāvanaṃ karma susmṛtam | [KūPur, 2, 18 9.1]
home japye viśeṣeṇa tasmāt snānaṃ samācaret | [KūPur, 2, 18 9.2]
aśaktāvaśiraskaṃ vā snānamasya vidhīyate | [KūPur, 2, 18 10.1]
ārdreṇa vāsasā vātha mārjanaṃ kāpilaṃ smṛtam | [KūPur, 2, 18 10.2]
asāmarthye samutpanne snānamevaṃ samācaret | [KūPur, 2, 18 11.1]
brāhmādīni yathāśaktau snānānyāhurmanīṣiṇaḥ | [KūPur, 2, 18 11.2]
brāhmamāgneyamuddiṣṭaṃ vāyavyaṃ divyameva ca | [KūPur, 2, 18 12.1]
vāruṇaṃ yaugikaṃ tadvat ṣoḍhā snānaṃ prakīrtitam | [KūPur, 2, 18 12.2]
brāhmaṃ tu mārjanaṃ mantraiḥ kuśaiḥ sodakabindubhiḥ | [KūPur, 2, 18 13.1]
āgneyaṃ bhasmanā pādamastakāddehadhūlanam | [KūPur, 2, 18 13.2]
gavāṃ hi rajasā proktaṃ vāyavyaṃ snānamuttamam | [KūPur, 2, 18 14.1]
yattu sātapavarṣeṇa snānaṃ tad divyamucyate | [KūPur, 2, 18 14.2]
vāruṇaṃ cāvagāhastu mānasaṃ tvātmavedanam | [KūPur, 2, 18 15.1]
yaugikaṃ snānamākhyātaṃ yogo viṣṇuvicintanam | [KūPur, 2, 18 15.2]
ātmatīrthamiti khyātaṃ sevitaṃ brahmavādibhiḥ | [KūPur, 2, 18 16.1]
manaḥśucikaraṃ puṃsāṃ nityaṃ tat snānamācaret | [KūPur, 2, 18 16.2]
śaktaśced vāruṇaṃ vidvān prājāpatyaṃ tathaiva ca | [KūPur, 2, 18 17.1]
prakṣālya dantakāṣṭhaṃ vai bhakṣayitvā vidhānataḥ | [KūPur, 2, 18 17.2]
ācamya prayato nityaṃ snānaṃ prātaḥ samācaret | [KūPur, 2, 18 18.1]
madhyāṅgulisamasthaulyaṃ dvādaśāṅgulasaṃmitam | [KūPur, 2, 18 18.2]
satvacaṃ dantakāṣṭhaṃ syāt tadagreṇa tu dhāvayet | [KūPur, 2, 18 19.1]
kṣīravṛkṣasamudbhūtaṃ mālatīsaṃbhavaṃ śubham | [KūPur, 2, 18 19.2]
apāmārgaṃ ca bilvaṃ ca karavīraṃ viśeṣataḥ | [KūPur, 2, 18 19.3]
varjayitvā ninditāni gṛhītvaikaṃ yathoditam | [KūPur, 2, 18 20.1]
parihṛtya dinaṃ pāpaṃ bhakṣayed vai vidhānavit | [KūPur, 2, 18 20.2]
notpāṭayeddantakāṣṭhaṃ nāṅgulyā dhāvayet kvacit | [KūPur, 2, 18 21.1]
prakṣālya bhaṅktvā tajjahyācchucau deśe samāhitaḥ | [KūPur, 2, 18 21.2]
snātvā saṃtarpayed devānṛṣīn pitṛgaṇāṃstathā | [KūPur, 2, 18 22.1]
ācamya mantravannityaṃ punarācamya vāgyataḥ | [KūPur, 2, 18 22.2]
saṃmārjya mantrairātmānaṃ kuśaiḥ sodakabindubhiḥ | [KūPur, 2, 18 23.1]
āpo hi ṣṭhā vyāhṛtibhiḥ sāvitryā vāruṇaiḥ śubhaiḥ | [KūPur, 2, 18 23.2]
oṅkāravyāhṛtiyutāṃ gāyatrīṃ vedamātaram | [KūPur, 2, 18 24.1]
japtvā jalāñjaliṃ dadyād bhāskaraṃ prati tanmanāḥ | [KūPur, 2, 18 24.2]
prākkūleṣu samāsīno darbheṣu susamāhitaḥ | [KūPur, 2, 18 25.1]
prāṇāyāmatrayaṃ kṛtvā dhyāyet saṃdhyāmiti śrutiḥ | [KūPur, 2, 18 25.2]
yā saṃdhyā sā jagatsūtirmāyātītā hi niṣkalā | [KūPur, 2, 18 26.1]
aiśvarī tu parā śaktis tattvatrayasamudbhavā | [KūPur, 2, 18 26.2]
dhyātvārkamaṇḍalagatāṃ sāvitrīṃ vai japan budhaḥ | [KūPur, 2, 18 27.1]
prāṅmukhaḥ satataṃ vipraḥ saṃdhyopāsanamācaret | [KūPur, 2, 18 27.2]
saṃdhyāhīno 'śucirnityamanarhaḥ sarvakarmasu | [KūPur, 2, 18 28.1]
yadanyat kurute kiṃcinna tasya phalamāpnuyāt | [KūPur, 2, 18 28.2]
ananyacetasaḥ śāntā brāhmaṇā vedapāragāḥ | [KūPur, 2, 18 29.1]
upāsya vidhivat saṃdhyāṃ prāptāḥ pūrvaṃ parāṃ gatim | [KūPur, 2, 18 29.2]
yo 'nyatra kurute yatnaṃ dharmakārye dvijottamaḥ | [KūPur, 2, 18 30.1]
vihāya saṃdhyāpraṇatiṃ sa yāti narakāyutam | [KūPur, 2, 18 30.2]
tasmāt sarvaprayatnena saṃdhyopāsanamācaret | [KūPur, 2, 18 31.1]
upāsito bhavet tena devo yogatanuḥ paraḥ | [KūPur, 2, 18 31.2]
sahasraparamāṃ nityaṃ śatamadhyāṃ daśāvarām | [KūPur, 2, 18 32.1]
sāvitrīṃ vai japed vidvān prāṅmukhaḥ prayataḥ sthitaḥ | [KūPur, 2, 18 32.2]
athopatiṣṭhedādityamudayantaṃ samāhitaḥ | [KūPur, 2, 18 33.1]
mantraistu vividhaiḥ saurer ṛgyajuḥsāmasaṃbhavaiḥ | [KūPur, 2, 18 33.2]
upasthāya mahāyogaṃ devadevaṃ divākaram | [KūPur, 2, 18 34.1]
kurvīta praṇatiṃ bhūmau mūrdhnā tenaiva mantrataḥ | [KūPur, 2, 18 34.2]
oṃ khakholkāya śāntāya kāraṇatrayahetave | [KūPur, 2, 18 35.1]
nivedayāmi cātmānaṃ namaste jñānarūpiṇe | [KūPur, 2, 18 35.2]
namaste ghṛṇine tubhyaṃ sūryāya brahmarūpiṇe | [KūPur, 2, 18 35.3]
tvameva brahma paramamāpo jyotī raso 'mṛtam | [KūPur, 2, 18 36.1]
bhūrbhuvaḥ svas tvam oṅkāraḥ sarve rudrāḥ sanātanāḥ | [KūPur, 2, 18 36.2]
puruṣaḥ sanmaho 'tastvāṃ praṇamāmi kapardinam | [KūPur, 2, 18 36.3]
tvameva viśvaṃ bahudhā sadasat sūyate ca yat | [KūPur, 2, 18 37.1]
namo rudrāya sūryāya tvāmahaṃ śaraṇaṃ gataḥ | [KūPur, 2, 18 37.2]
pracetase namastubhyaṃ namo mīḍhuṣṭamāya te | [KūPur, 2, 18 38.1]
namo namaste rudrāya tvāmahaṃ śaraṇaṃ gataḥ | [KūPur, 2, 18 38.2]
hiraṇyabāhave tubhyaṃ hiraṇyapataye namaḥ | [KūPur, 2, 18 39.1]
ambikāpataye tubhyamumāyāḥ pataye namaḥ | [KūPur, 2, 18 39.2]
namo 'stu nīlagrīvāya namastubhyaṃ pinākine | [KūPur, 2, 18 40.1]
vilohitāya bhargāya sahasrākṣāya te namaḥ | [KūPur, 2, 18 40.2]
namo haṃsāya te nityamādityāya namo 'stu te | [KūPur, 2, 18 41.1]
namaste vajrahastāya tryambakāya namo 'stu te | [KūPur, 2, 18 41.2]
prapadye tvāṃ virūpākṣaṃ mahāntaṃ parameśvaram | [KūPur, 2, 18 42.1]
hiraṇmayaṃ gṛhe guptamātmānaṃ sarvadehinām | [KūPur, 2, 18 42.2]
namasyāmi paraṃ jyotirbrahmāṇaṃ tvāṃ parāṃ gatim | [KūPur, 2, 18 43.1]
viśvaṃ paśupatiṃ bhīmaṃ naranārīśarīriṇam | [KūPur, 2, 18 43.2]
namaḥ sūryāya rudrāya bhāsvate parameṣṭhine | [KūPur, 2, 18 44.1]
ugrāya sarvabhaktāya tvāṃ prapadye sadaiva hi | [KūPur, 2, 18 44.2]
etad vai sūryahṛdayaṃ japtvā stavamanuttamam | [KūPur, 2, 18 45.1]
prātaḥkāle 'tha madhyāhne namaskuryād divākaram | [KūPur, 2, 18 45.2]
idaṃ putrāya śiṣyāya dhārmikāya dvijātaye | [KūPur, 2, 18 46.1]
pradeyaṃ sūryahṛdayaṃ brahmaṇā tu pradarśitam | [KūPur, 2, 18 46.2]
sarvapāpapraśamanaṃ vedasārasamudbhavam | [KūPur, 2, 18 47.1]
brāhmaṇānāṃ hitaṃ puṇyamṛṣisaṅghairniṣevitam | [KūPur, 2, 18 47.2]
athāgamya gṛhaṃ vipraḥ samācamya yathāvidhi | [KūPur, 2, 18 48.1]
prajvālya vahniṃ vidhivajjuhuyājjātavedasam | [KūPur, 2, 18 48.2]
ṛtvikputro 'tha patnī vā śiṣyo vāpi sahodaraḥ | [KūPur, 2, 18 49.1]
prāpyānujñāṃ viśeṣeṇa juhuyurvā yathāvidhi | [KūPur, 2, 18 49.2]
pavitrapāṇiḥ pūtātmā śuklāmbaradharottaraḥ | [KūPur, 2, 18 50.1]
ananyamānaso vahniṃ juhuyāt saṃyatendriyaḥ | [KūPur, 2, 18 50.2]
vinā darbheṇa yatkarma vinā sūtreṇa vā punaḥ | [KūPur, 2, 18 51.1]
rākṣasaṃ tadbhavet sarvaṃ nāmutreha phalapradam | [KūPur, 2, 18 51.2]
daivatāni namaskuryād deyasārān nivedayet | [KūPur, 2, 18 52.1]
dadyāt puṣpādikaṃ teṣāṃ vṛddhāṃścaivābhivādayet | [KūPur, 2, 18 52.2]
guruṃ caivāpyupāsīta hitaṃ cāsya samācaret | [KūPur, 2, 18 53.1]
vedābhyāsaṃ tataḥ kuryāt prayatnācchaktito dvijaḥ | [KūPur, 2, 18 53.2]
japedadhyāpayecchiṣyān dhārayecca vicārayet | [KūPur, 2, 18 54.1]
avekṣeta ca śāstrāṇi dharmādīni dvijottamaḥ | [KūPur, 2, 18 54.2]
vaidikāṃścaiva nigamān vedāṅgāni viśeṣataḥ | [KūPur, 2, 18 54.3]
upeyādīśvaraṃ cātha yogakṣemaprasiddhaye | [KūPur, 2, 18 55.1]
sādhayed vividhānarthān kuṭumbārthe tato dvijaḥ | [KūPur, 2, 18 55.2]
tato madhyāhnasamaye snānārthaṃ mṛdamāharet | [KūPur, 2, 18 56.1]
puṣpākṣatān kuśatilān gomayaṃ śuddhameva ca | [KūPur, 2, 18 56.2]
nadīṣu devakhāteṣu taḍāgeṣu saraḥsu ca | [KūPur, 2, 18 57.1]
snānaṃ samācarennityaṃ gartaprasravaṇeṣu ca | [KūPur, 2, 18 57.2]
parakīyanipāneṣu na snāyād vai kadācana | [KūPur, 2, 18 58.1]
pañcapiṇḍān samuddhṛtya snāyād vāsaṃbhave punaḥ | [KūPur, 2, 18 58.2]
mṛdaikayā śiraḥ kṣālyaṃ dvābhyāṃ nābhestathopari | [KūPur, 2, 18 59.1]
adhaśca tisṛbhiḥ kāyaṃ pādau ṣaḍbhistathaiva ca | [KūPur, 2, 18 59.2]
mṛttikā ca samuddiṣṭā tvārdrāmalakamātrikā | [KūPur, 2, 18 60.1]
gomayasya pramāṇaṃ tat tenāṅgaṃ lepayet tataḥ | [KūPur, 2, 18 60.2]
lepayitvā tu tīrasthastalliṅgaireva mantrataḥ | [KūPur, 2, 18 61.1]
prakṣālyācamya vidhivat tataḥ snāyāt samāhitaḥ | [KūPur, 2, 18 61.2]
abhimantrya jalaṃ mantraistalliṅgairvāruṇaiḥ śubhaiḥ | [KūPur, 2, 18 62.1]
bhāvapūtastadavyaktaṃ dhyāyan vai viṣṇumavyayam | [KūPur, 2, 18 62.2]
āpo nārāyaṇodbhūtāstā evāsyāyanaṃ punaḥ | [KūPur, 2, 18 63.1]
tasmānnārāyaṇaṃ devaṃ snānakāle smared budhaḥ | [KūPur, 2, 18 63.2]
procya sauṃkāram ādityaṃ trirnimajjejjalāśaye | [KūPur, 2, 18 64.1]
ācāntaḥ punarācāmenmantreṇānena mantravit | [KūPur, 2, 18 64.2]
antaścarasi bhūteṣu guhāyāṃ viśvatomukhaḥ | [KūPur, 2, 18 65.1]
tvaṃ yajñastvaṃ vaṣaṭkāra āpo jyotī raso 'mṛtam | [KūPur, 2, 18 65.2]
drupadāṃ vā trirabhyasyed vyāhṛtipraṇavānvitām | [KūPur, 2, 18 66.1]
sāvitrīṃ vā japed vidvān tathā caivāghamarṣaṇam | [KūPur, 2, 18 66.2]
tataḥ saṃmārjanaṃ kuryādāpohiṣṭhā mayobhuvaḥ | [KūPur, 2, 18 67.1]
idamāpaḥ pravahata vyāhṛtibhistathaiva ca | [KūPur, 2, 18 67.2]
tato 'bhimantrya tat tīrtham āpohiṣṭhādimantrakaiḥ | [KūPur, 2, 18 68.1]
antarjalagato magno japet triraghamarṣaṇam | [KūPur, 2, 18 68.2]
tripadāṃ vātha sāvitrīṃ tadviṣṇoḥ paramaṃ padam | [KūPur, 2, 18 69.1]
āvartayed vā praṇavaṃ devaṃ vā saṃsmareddharim | [KūPur, 2, 18 69.2]
drupadādiva yo mantro yajurvede pratiṣṭhitaḥ | [KūPur, 2, 18 70.1]
antarjale trirāvartya sarvapāpaiḥ pramucyate | [KūPur, 2, 18 70.2]
apaḥ pāṇau samādāya japtvā vai mārjane kṛte | [KūPur, 2, 18 71.1]
vinyasya mūrdhni tat toyaṃ mucyate sarvapātakaiḥ | [KūPur, 2, 18 71.2]
yathāśvamedhaḥ kraturāṭ sarvapāpāpanodanaḥ | [KūPur, 2, 18 72.1]
tathāghamarṣaṇaṃ sūktaṃ sarvapāpāpanodanam | [KūPur, 2, 18 72.2]
athopatiṣṭhedādityaṃ mūrdhni puṣpānvitāñjalim | [KūPur, 2, 18 73.1]
prakṣipyālokayed devam ud vayaṃ tamasas pari | [KūPur, 2, 18 73.2]
udutyaṃ citramityete taccakṣuriti mantrataḥ | [KūPur, 2, 18 74.1]
haṃsaḥ śuciṣadetena sāvitryā ca viśeṣataḥ | [KūPur, 2, 18 74.2]
anyaiśca vaidikairmantraiḥ sauraiḥ pāpapraṇāśanaiḥ | [KūPur, 2, 18 75.1]
sāvitrīṃ vai japet paścājjapayajñaḥ sa vai smṛtaḥ | [KūPur, 2, 18 75.2]
vividhāni pavitrāṇi guhyavidyāstathaiva ca | [KūPur, 2, 18 76.1]
śatarudrīyamatharvaśiraḥ saurāṃśca śaktitaḥ | [KūPur, 2, 18 76.2]
prākkūleṣu samāsīnaḥ kuśeṣu prāṅmukhaḥ śuciḥ | [KūPur, 2, 18 77.1]
tiṣṭhaṃścedīkṣamāṇo 'rkaṃ japyaṃ kuryāt samāhitaḥ | [KūPur, 2, 18 77.2]
sphāṭikendrākṣarudrākṣaiḥ putrajīvasamudbhavaiḥ | [KūPur, 2, 18 78.1]
kartavyā tvakṣamālā syāduttarāduttamā smṛtā | [KūPur, 2, 18 78.2]
japakāle na bhāṣeta nānyāni prekṣayed budhaḥ | [KūPur, 2, 18 79.1]
na kampayecchirogrīvāṃ dantānnaiva prakāśayet | [KūPur, 2, 18 79.2]
guhyakā rākṣasāḥ siddhā haranti prasabhaṃ yataḥ | [KūPur, 2, 18 80.1]
ekānte suśubhe deśe tasmājjapyaṃ samācaret | [KūPur, 2, 18 80.2]
caṇḍālāśaucapatitān dṛṣṭvācamya punarjapet | [KūPur, 2, 18 81.1]
taireva bhāṣaṇaṃ kṛtvā snātvā caiva japet punaḥ | [KūPur, 2, 18 81.2]
ācamya prayato nityaṃ japedaśucidarśane | [KūPur, 2, 18 82.1]
saurān mantrān śaktito vai pāvamānīstu kāmataḥ | [KūPur, 2, 18 82.2]
yadi syāt klinnavāsā vai vārimadhyagato japet | [KūPur, 2, 18 83.1]
anyathā tu śucau bhūmyāṃ darbheṣu susamāhitaḥ | [KūPur, 2, 18 83.2]
pradakṣiṇaṃ samāvṛtya namaskṛtvā tataḥ kṣitau | [KūPur, 2, 18 84.1]
ācamya ca yathāśāstraṃ śaktyā svādhyāyamācaret | [KūPur, 2, 18 84.2]
tataḥ saṃtarpayed devānṛṣīn pitṛgaṇāṃstathā | [KūPur, 2, 18 85.1]
ādāv oṅkāram uccārya namo'nte tarpayāmi vaḥ | [KūPur, 2, 18 85.2]
devān brahmaḥṛṣīṃścaiva tarpayedakṣatodakaiḥ | [KūPur, 2, 18 86.1]
tilodakaiḥ pitṝn bhaktyā svasūtroktavidhānataḥ | [KūPur, 2, 18 86.2]
anvārabdhena savyena pāṇinā dakṣiṇena tu | [KūPur, 2, 18 87.1]
devarṣīṃstarpayed dhīmānudakāñjalibhiḥ pitṝn | [KūPur, 2, 18 87.2]
yajñopavītī devānāṃ nivītī ṛṣītarpaṇe | [KūPur, 2, 18 88.1]
prācīnāvītī pitrye tu svena tīrthena bhāvataḥ | [KūPur, 2, 18 88.2]
niṣpīḍya snānavastraṃ tu samācamya ca vāgyataḥ | [KūPur, 2, 18 89.1]
svairmantrairarcayed devān puṣpaiḥ patrairathāmbubhiḥ | [KūPur, 2, 18 89.2]
brahmāṇaṃ śaṅkaraṃ sūryaṃ tathaiva madhusūdanam | [KūPur, 2, 18 90.1]
anyāṃścābhimatān devān bhaktyā cākrodhano 'tvaraḥ | [KūPur, 2, 18 90.2]
pradadyād vātha puṣpāṇi sūktena pauruṣeṇa tu | [KūPur, 2, 18 91.1]
āpo vā devatāḥ sarvāstena samyak samarcitāḥ | [KūPur, 2, 18 91.2]
dhyātvā praṇavapūrvaṃ vai daivatāni samāhitaḥ | [KūPur, 2, 18 92.1]
namaskāreṇa puṣpāṇi vinyased vai pṛthak pṛthak | [KūPur, 2, 18 92.2]
na viṣṇvārādhanāt puṇyaṃ vidyate karma vaidikam | [KūPur, 2, 18 93.1]
tasmādanādimadhyāntaṃ nityamārādhayeddharim | [KūPur, 2, 18 93.2]
tadviṣṇoriti mantreṇa sūktena puruṣeṇa tu | [KūPur, 2, 18 94.1]
naitābhyāṃ sadṛśo mantraḥ sūktena puruṣeṇa tu | [KūPur, 2, 18 94.2]
naitābhyāṃ sadṛśo mantro vedeṣūktaścaturṣvapi | [KūPur, 2, 18 94.3]
nivedayeta svātmānaṃ viṣṇāvamalatejasi | [KūPur, 2, 18 95.1]
tadātmā tanmanāḥ śāntastadviṣṇoriti mantrataḥ | [KūPur, 2, 18 95.2]
athavā devamīśānaṃ bhagavantaṃ sanātanam | [KūPur, 2, 18 96.1]
ārādhayenmahādevaṃ bhāvapūto maheśvaram | [KūPur, 2, 18 96.2]
mantreṇa rudrāgāyatryā praṇavenāthavā punaḥ | [KūPur, 2, 18 97.1]
īśānenātha vā rudraistryambakena samāhitaḥ | [KūPur, 2, 18 97.2]
puṣpaiḥ patrairathādbhirvā candanādyairmaheśvaram | [KūPur, 2, 18 98.1]
uktvā namaḥ śivāyeti mantreṇānena yojayet | [KūPur, 2, 18 98.2]
namaskuryānmahādevaṃ ṛtaṃ satyam itīśvaram | [KūPur, 2, 18 99.1]
nivedayīta svātmānaṃ yo brahmāṇamitīśvaram | [KūPur, 2, 18 99.2]
pradakṣiṇaṃ dvijaḥ kuryāt pañca brahmāṇi vai japan | [KūPur, 2, 18 100.1]
dhyāyīta devamīśānaṃ vyomamadhyagataṃ śivam | [KūPur, 2, 18 100.2]
athāvalokayedarkaṃ haṃsaḥ śuciṣad ityṛcā | [KūPur, 2, 18 101.1]
kuryāt pañca mahāyajñān gṛhaṃ gatvā samāhitaḥ | [KūPur, 2, 18 101.2]
devayajñaṃ pitṛyajñaṃ bhūtayajñaṃ tathaiva ca | [KūPur, 2, 18 102.1]
mānuṣyaṃ brahmayajñaṃ ca pañca yajñān pracakṣate | [KūPur, 2, 18 102.2]
yadi syāt tarpaṇādarvāk brahmayajñaḥ kṛto na hi | [KūPur, 2, 18 103.1]
kṛtvā manuṣyayajñaṃ vai tataḥ svādhyāyamācaret | [KūPur, 2, 18 103.2]
agneḥ paścimato deśe bhūtayajñānta eva vā | [KūPur, 2, 18 104.1]
kuśapuñje samāsīnaḥ kuśapāṇiḥ samāhitaḥ | [KūPur, 2, 18 104.2]
śālāgnau laukike vāgnau jale bhūbhyām athāpivā | [KūPur, 2, 18 105.1]
vaiśvadevaṃ tataḥ kuryād devayajñaḥ sa vai smṛtaḥ | [KūPur, 2, 18 105.2]
yadi syāllaukike pakvaṃ tato 'nnaṃ tatra hūyate | [KūPur, 2, 18 106.1]
śālāgnau tatra devānnaṃ vidhireṣa sanātanaḥ | [KūPur, 2, 18 106.2]
devebhyastu hutādannāccheṣād bhūtabaliṃ haret | [KūPur, 2, 18 107.1]
bhūtayajñaḥ sa vai jñeyo bhūtidaḥ sarvadehinām | [KūPur, 2, 18 107.2]
śvabhyaśca śvapacebhyaśca patitādibhya eva ca | [KūPur, 2, 18 108.1]
dadyād bhūmau baliṃ tvannaṃ pakṣibhyo 'tha dvijottamaḥ | [KūPur, 2, 18 108.2]
sāyaṃ cānnasya siddhasya patnyamantraṃ baliṃ haret | [KūPur, 2, 18 109.1]
bhūtayajñastvayaṃ nityaṃ sāyaṃ prātarvidhīyate | [KūPur, 2, 18 109.2]
ekaṃ tu bhojayed vipraṃ pitṝn uddiśya sattamam | [KūPur, 2, 18 110.1]
nityaśrāddhaṃ taduddiṣṭaṃ pitṛyajño gatipradaḥ | [KūPur, 2, 18 110.2]
uddhṛtya vā yathāśakti kiṃcid annaṃ samāhitaḥ | [KūPur, 2, 18 111.1]
vedatattvārthaviduṣe dvijāyaivopapādayet | [KūPur, 2, 18 111.2]
pūjayedatithiṃ nityaṃ namasyedarcayed dvijam | [KūPur, 2, 18 112.1]
manovākkarmabhiḥ śāntamāgataṃ svagṛha tataḥ | [KūPur, 2, 18 112.2]
hantakāramathāgraṃ vā bhikṣāṃ vā śaktito dvijaḥ | [KūPur, 2, 18 113.1]
dadyādatithaye nityaṃ budhyeta parameśvaram | [KūPur, 2, 18 113.2]
bhikṣāmāhurgrāsamātramagraṃ tasyāścaturguṇam | [KūPur, 2, 18 114.1]
puṣkalaṃ hantakāraṃ tu taccaturguṇamucyate | [KūPur, 2, 18 114.2]
godohamātraṃ kālaṃ vai pratīkṣyo hyatithiḥ svayam | [KūPur, 2, 18 115.1]
abhyāgatān yathāśakti pūjayedatithiṃ yathā | [KūPur, 2, 18 115.2]
bhikṣāṃ vai bhikṣave dadyād vidhivad brahmacāriṇe | [KūPur, 2, 18 116.1]
dadyādannaṃ yathāśakti tvarthibhyo lobhavarjitaḥ | [KūPur, 2, 18 116.2]
sarveṣāmapyalābhe tu annaṃ gobhyo nivedayet | [KūPur, 2, 18 117.1]
bhuñjīta bandhubhiḥ sārdhaṃ vāgyato 'nnamakutsayan | [KūPur, 2, 18 117.2]
akṛtvā tu dvijaḥ pañca mahāyajñān dvijottamāḥ | [KūPur, 2, 18 118.1]
bhuñjīta cet sa mūḍhātmā tiryagyoniṃ sa gacchati | [KūPur, 2, 18 118.2]
vedābhyāso 'nvahaṃ śaktyā mahāyajñakriyā kṣamā | [KūPur, 2, 18 119.1]
nāśayatyāśu pāpāni devānāmarcanaṃ tathā | [KūPur, 2, 18 119.2]
yo mohād athavālasyād akṛtvā devatārcanam | [KūPur, 2, 18 120.1]
bhuṅkte sa yāti narakān śūkareṣvabhijāyate | [KūPur, 2, 18 120.2]
tasmāt sarvaprayatnena kṛtvā karmāṇi vai dvijāḥ | [KūPur, 2, 18 121.1]
bhuñjīta svajanaiḥ sārdhaṃ sa yāti paramāṃ gatim | [KūPur, 2, 18 121.2]
iti śrīkūrmapurāṇe ṣaṭsāhasryāṃ saṃhitāyām uparivibhāge aṣṭādaśo 'dhyāyaḥ | [KūPur, 2, 18 122.1]
{KūPur, 2, 19}
vyāsa uvāca | [KūPur, 2, 19 1.1]
prāṅmukho 'nnāni bhuñjīta sūryābhimukha eva vā | [KūPur, 2, 19 1.2]
āsīnastvāsane śuddhe bhūmyāṃ pādau nidhāya tu | [KūPur, 2, 19 1.3]
āyuṣyaṃ prāṅmukho bhuṅkte yaśasyaṃ dakṣiṇāmukhaḥ | [KūPur, 2, 19 2.1]
śriyaṃ pratyaṅmukho bhuṅkte ṛtaṃ bhuṅkte udaṅmukhāḥ | [KūPur, 2, 19 2.2]
pañcārdre bhojanaṃ kuryād bhūmau pātraṃ nidhāya tu | [KūPur, 2, 19 3.1]
upavāsena tattulyaṃ manurāha prajāpatiḥ | [KūPur, 2, 19 3.2]
upalipte śucau deśe pādau prakṣālya vai karau | [KūPur, 2, 19 4.1]
ācamyārdrānano 'krodhaḥ pañcārdre bhojanaṃ caret | [KūPur, 2, 19 4.2]
mahāvyāhṛtibhistvannaṃ paridhāyodakena tu | [KūPur, 2, 19 5.1]
amṛtopastaraṇamasītyāpośānakriyāṃ caret | [KūPur, 2, 19 5.2]
svāhāpraṇavasaṃyuktāṃ prāṇāyādyāhutiṃ tataḥ | [KūPur, 2, 19 6.1]
apānāya tato hutvā vyānāya tadanantaram | [KūPur, 2, 19 6.2]
udānāya tataḥ kuryāt samānāyeti pañcamīm | [KūPur, 2, 19 7.1]
vijñāya tattvameteṣāṃ juhuyādātmani dvijaḥ | [KūPur, 2, 19 7.2]
śeṣamannaṃ yathākāmaṃ bhuñjīta vyañjanair yutam | [KūPur, 2, 19 8.1]
dhyātvā tanmanasā devamātmānaṃ vai prajāpatim | [KūPur, 2, 19 8.2]
amṛtāpidhānamasītyupariṣṭādapaḥ pibet | [KūPur, 2, 19 9.1]
ācāntaḥ punar ācāmed āyaṃ gauriti mantrataḥ | [KūPur, 2, 19 9.2]
drupadāṃ vā trirāvartya sarvapāpapraṇāśanīm | [KūPur, 2, 19 10.1]
prāṇānāṃ granthir asīty ālabheddhṛdayaṃ tataḥ | [KūPur, 2, 19 10.2]
ācamyāṅguṣṭhamātreti pādāṅguṣṭhe 'tha dakṣiṇe | [KūPur, 2, 19 11.1]
niḥsravayed hastajalamūrdhvahastaḥ samāhitaḥ | [KūPur, 2, 19 11.2]
hutānumantraṇaṃ kuryāt śraddhāyāmiti mantrataḥ | [KūPur, 2, 19 12.1]
athākṣareṇa svātmānaṃ yojayed brahmaṇeti hi | [KūPur, 2, 19 12.2]
sarveṣāmeva yāgānāmātmayāgaḥ paraḥ smṛtaḥ | [KūPur, 2, 19 13.1]
yo 'nena vidhinā kuryāt sa yāti brahmaṇaḥ kṣayam | [KūPur, 2, 19 13.2]
yajñopavītī bhuñjīta sraggandhālaṃkṛtaḥ śuciḥ | [KūPur, 2, 19 14.1]
sāyaṃprātar nāntarā vai saṃdhyāyāṃ tu viśeṣataḥ | [KūPur, 2, 19 14.2]
nādyāt sūryagrahāt pūrvamahni sāyaṃ śaśigrahāt | [KūPur, 2, 19 15.1]
grahakāle ca nāśnīyāt snātvāśnīyāt tu muktayoḥ | [KūPur, 2, 19 15.2]
mukte śaśini bhuñjīta yadi na syānmahāniśā | [KūPur, 2, 19 16.1]
amuktayor astaṃgatayor adyād dṛṣṭvā pare 'hani | [KūPur, 2, 19 16.2]
nāśnīyāt prekṣamāṇānāmapradāyaiva durmatiḥ | [KūPur, 2, 19 17.1]
na yajñaśiṣṭādand vā na kruddho nānyamānasaḥ | [KūPur, 2, 19 17.2]
ātmārthaṃ bhojanaṃ yasya ratyarthaṃ yasya maithunam | [KūPur, 2, 19 18.1]
vṛttyarthaṃ yasya cādhītaṃ niṣphalaṃ tasya jīvitam | [KūPur, 2, 19 18.2]
yadbhuṅkte veṣṭitaśirā yacca bhuṅkte udaṅmukhaḥ | [KūPur, 2, 19 19.1]
sopānatkaśca yad bhuṅkte sarvaṃ vidyāt tadāsuram | [KūPur, 2, 19 19.2]
nārdharātre na madhyāhne nājīrṇe nārdravastradhṛk | [KūPur, 2, 19 20.1]
na ca bhinnāsanagato na śayānaḥ sthito 'pi vā | [KūPur, 2, 19 20.2]
na bhinnabhājane caiva na bhūmyāṃ na ca pāṇiṣu | [KūPur, 2, 19 21.1]
nocchiṣṭo ghṛtamādadyānna mūrdhānaṃ spṛśedapi | [KūPur, 2, 19 21.2]
na brahma kīrtayan vāpi na niḥśeṣaṃ na bhāryayā | [KūPur, 2, 19 22.1]
nāndhakāre na cākāśe na ca devālayādiṣu | [KūPur, 2, 19 22.2]
naikavastrastu bhuñjīta na yānaśayanasthitaḥ | [KūPur, 2, 19 23.1]
na pādukānirgato 'tha na hasan vilapannapi | [KūPur, 2, 19 23.2]
bhuktvaivaṃ sukhamāsthāya tadannaṃ pariṇāmayet | [KūPur, 2, 19 24.1]
itihāsapurāṇābhyāṃ vedārthān upabṛṃhayet | [KūPur, 2, 19 24.2]
tataḥ saṃdhyāmupāsīta pūrvoktavidhinā dvijaḥ | [KūPur, 2, 19 25.1]
āsīnastu japed devīṃ gāyatrīṃ paścimāṃ prati | [KūPur, 2, 19 25.2]
na tiṣṭhati tu yaḥ pūrvāṃ nāste saṃdhyāṃ tu paścimām | [KūPur, 2, 19 26.1]
sa śūdreṇa samo loke sarvadharmavivarjitaḥ | [KūPur, 2, 19 26.2]
hutvāgniṃ vidhivanmantrairbhuktvā yajñāvaśiṣṭakam | [KūPur, 2, 19 27.1]
sabhṛtyabāndhavajanaḥ svapecchuṣkapado niśi | [KūPur, 2, 19 27.2]
nottarābhimukhaḥ svapyāt paścimābhimukho na ca | [KūPur, 2, 19 28.1]
na cākāśe na nagno vā nāśucirnāsane kvacit | [KūPur, 2, 19 28.2]
na śīrṇāyāṃ tu khaṭvāyāṃ śūnyāgāre na caiva hi | [KūPur, 2, 19 29.1]
nānuvaṃśaṃ na pālāśe śayane vā kadācana | [KūPur, 2, 19 29.2]
ityetadakhilenoktamahanyahani vai mayā | [KūPur, 2, 19 30.1]
brāhmaṇānāṃ kṛtyajātamapavargaphalapradam | [KūPur, 2, 19 30.2]
nāstikyādathavālasyāt brāhmaṇo na karoti yaḥ | [KūPur, 2, 19 31.1]
sa yāti narakān ghorān kākayonau ca jāyate | [KūPur, 2, 19 31.2]
nānyo vimuktaye panthā muktvāśramavidhiṃ svakam | [KūPur, 2, 19 32.1]
tasmāt karmāṇi kurvīta tuṣṭaye parameṣṭhinaḥ | [KūPur, 2, 19 32.2]
iti śrīkūrmapurāṇe ṣaṭsāhasryāṃ saṃhitāyām uparivibhāge ekonaviṃśo 'dhyāyaḥ | [KūPur, 2, 19 33.1]
{KūPur, 2, 20}
vyāsa uvāca | [KūPur, 2, 20 1.1]
atha śrāddhamamāvāsyāṃ prāpya kāryaṃ dvijottamaiḥ | [KūPur, 2, 20 1.2]
piṇḍānvāhāryakaṃ bhaktyā bhuktimuktiphalapradam | [KūPur, 2, 20 1.3]
piṇḍānvāhāryakaṃ śrāddhaṃ kṣīṇe rājani śasyate | [KūPur, 2, 20 2.1]
aparāhne dvijātīnāṃ praśastenāmiṣeṇa ca | [KūPur, 2, 20 2.2]
pratipatprabhṛti hyanyāstithayaḥ kṛṣṇapakṣake | [KūPur, 2, 20 3.1]
caturdaśīṃ varjayitvā praśastā hyuttarottarāḥ | [KūPur, 2, 20 3.2]
amāvāsyāṣṭakās tisraḥ pauṣamāsādiṣu triṣu | [KūPur, 2, 20 4.1]
tisraścānvaṣṭakāḥ puṇyā māghī pañcadaśī tathā | [KūPur, 2, 20 4.2]
trayodaśī maghāyuktā varṣāsu tu viśeṣataḥ | [KūPur, 2, 20 5.1]
śasyāpākaśrāddhakālā nityāḥ proktā dine dine | [KūPur, 2, 20 5.2]
naimittikaṃ tu kartavyaṃ grahaṇe candrasūryayoḥ | [KūPur, 2, 20 6.1]
bāndhavānāṃ ca maraṇe nārakī syādato 'nyathā | [KūPur, 2, 20 6.2]
kāmyāni caiva śrāddhāni śasyante grahaṇādiṣu | [KūPur, 2, 20 7.1]
ayane viṣuve caiva vyatīpāte 'pyanantakam | [KūPur, 2, 20 7.2]
saṃkrāntyamakṣayaṃ śrāddhaṃ tathā janmadineṣvapi | [KūPur, 2, 20 8.1]
nakṣatreṣu ca sarveṣu kāryaṃ kāmyaṃ viśeṣataḥ | [KūPur, 2, 20 8.2]
svargaṃ ca labhate kṛtvā kṛttikāsu dvijottamaḥ | [KūPur, 2, 20 9.1]
apatyamatha rohiṇyāṃ saumye tu brahmavarcasam | [KūPur, 2, 20 9.2]
raudrāṇāṃ karmaṇāṃ siddhimārdrāyāṃ śauryameva ca | [KūPur, 2, 20 10.1]
punarvasau tathā bhūmiṃ śriyaṃ puṣye tathaiva ca | [KūPur, 2, 20 10.2]
sarvān kāmāṃstathā sārpe pitrye saubhāgyameva ca | [KūPur, 2, 20 11.1]
aryamṇe tu dhanaṃ vindyāt phālgunyāṃ pāpanāśanam | [KūPur, 2, 20 11.2]
jñātiśraiṣṭhyaṃ tathā haste citrāyāṃ ca bahūn sutān | [KūPur, 2, 20 12.1]
vāṇijyasiddhiṃ svātau tu viśākhāsu suvarṇakam | [KūPur, 2, 20 12.2]
maitre bahūni mitrāṇi rājyaṃ śākre tathaiva ca | [KūPur, 2, 20 13.1]
mūle kṛṣiṃ labhed yānasiddhimāpye samudrataḥ | [KūPur, 2, 20 13.2]
sarvān kāmān vaiśvadeve śraiṣṭhyaṃ tu śravaṇe punaḥ | [KūPur, 2, 20 14.1]
śraviṣṭhāyāṃ tathā kāmān vāruṇe ca paraṃ balam | [KūPur, 2, 20 14.2]
ajaikapāde kupyaṃ syād ahirbudhnye gṛhaṃ śubham | [KūPur, 2, 20 15.1]
revatyāṃ bahavo gāvo hyaśvinyāṃ turagāṃstathā | [KūPur, 2, 20 15.2]
yāmye 'tha jīvanaṃ tat syādyadi śrāddhaṃ prayacchati | [KūPur, 2, 20 15.3]
ādityavāre tvārogyaṃ candre saubhāgyameva ca | [KūPur, 2, 20 16.1]
kauje sarvatra vijayaṃ sarvān kāmān budhasya tu | [KūPur, 2, 20 16.2]
vidyām abhīṣṭāṃ jīve tu dhanaṃ vai bhārgave punaḥ | [KūPur, 2, 20 17.1]
śamaiśvare labhedāyuḥ pratipatsu sutān śubhān | [KūPur, 2, 20 17.2]
kanyakāṃ vai dvitīyāyāṃ tṛtīyāyāṃ tu vandinaḥ | [KūPur, 2, 20 18.1]
paśūnkṣudrāṃścaturthyāṃ tu pañcamyāṃśobhanān sutān | [KūPur, 2, 20 18.2]
ṣaṣṭyāṃ dyūtaṃ kṛṣiṃ cāpi saptamyāṃ labhate naraḥ | [KūPur, 2, 20 19.1]
aṣṭamyāmapi vāṇijyaṃ labhate śrāddhadaḥ sadā | [KūPur, 2, 20 19.2]
syānnavamyāmekakhuraṃ daśamyāṃ dvikhuraṃ bahu | [KūPur, 2, 20 20.1]
ekādaśyāṃ tathā rūpyaṃ brahmavarcasvinaḥ sutān | [KūPur, 2, 20 20.2]
dvādaśyāṃ jātarūpaṃ ca rajataṃ kupyameva ca | [KūPur, 2, 20 21.1]
jñātiśraiṣṭhyaṃ trayodaśyāṃ caturdaśyāṃ tu kruprajāḥ | [KūPur, 2, 20 21.2]
pañcadaśyāṃ sarvakāmānāpnoti śrāddhadaḥ sadā | [KūPur, 2, 20 21.3]
tasmācchrāddhaṃ na kartavyaṃ caturdaśyāṃ dvijātibhiḥ | [KūPur, 2, 20 22.1]
śastreṇa tu hatānāṃ vai tatra śrāddhaṃ prakalpayet | [KūPur, 2, 20 22.2]
dravyabrāhmaṇasaṃpattau na kālaniyamaḥ kṛtaḥ | [KūPur, 2, 20 23.1]
tasmād bhogāpavargārthaṃ śrāddhaṃ kuryurdvijātayaḥ | [KūPur, 2, 20 23.2]
karmārambheṣu sarveṣu kuryād ā abhyudayaṃ punaḥ | [KūPur, 2, 20 24.1]
putrajanmādiṣu śrāddhaṃ pārvaṇaṃ parvaṇi smṛtam | [KūPur, 2, 20 24.2]
ahanyahani nityaṃ syāt kāmyaṃ naimittikaṃ punaḥ | [KūPur, 2, 20 25.1]
ekoddiṣṭādi vijñeyaṃ vṛddhiśrāddhaṃ tu pārvaṇam | [KūPur, 2, 20 25.2]
etat pañcavidhaṃ śrāddhaṃ manunā parikīrtitam | [KūPur, 2, 20 26.1]
yātrāyāṃ ṣaṣṭhamākhyātaṃ tatprayatnena pālayet | [KūPur, 2, 20 26.2]
śuddhaye saptamaṃ śrāddhaṃ brahmaṇā paribhāṣitam | [KūPur, 2, 20 27.1]
daivikaṃ cāṣṭamaṃ śrāddhaṃ yatkṛtvā mucyate bhayāt | [KūPur, 2, 20 27.2]
saṃdhyārātryorna kartavyaṃ rāhoranyatra darśanāt | [KūPur, 2, 20 28.1]
deśānāṃ ca viśeṣeṇa bhavet puṇyamanantakam | [KūPur, 2, 20 28.2]
gaṅgāyāmakṣayaṃ śrāddhaṃ prayāge 'marakaṇṭake | [KūPur, 2, 20 29.1]
gāyanti pitaro gāthāṃ kīrtayanti manīṣiṇaḥ | [KūPur, 2, 20 29.2]
eṣṭavyā bahavaḥ putrāḥ śīlavanto guṇānvitāḥ | [KūPur, 2, 20 30.1]
teṣāṃ tu samavetānāṃ yadyeko 'pi gayāṃ vrajet | [KūPur, 2, 20 30.2]
gayāṃ prāpyānuṣaṅgeṇa yadi śrāddhaṃ samācaret | [KūPur, 2, 20 31.1]
tāritāḥ pitarastena sa yāti paramāṃ gatim | [KūPur, 2, 20 31.2]
varāhaparvate caiva gaṅgāyāṃ vai viśeṣataḥ | [KūPur, 2, 20 32.1]
vārāṇasyāṃ viśeṣeṇa yatra devaḥ svayaṃ haraḥ | [KūPur, 2, 20 32.2]
gaṅgādvāre prabhāse ca bilvake nīlaparvate | [KūPur, 2, 20 33.1]
kurukṣetre ca kubjāmre bhṛgutuṅge mahālaye | [KūPur, 2, 20 33.2]
kedāre phalgutīrthe ca naimiṣāraṇya eva ca | [KūPur, 2, 20 34.1]
sarasvatyāṃ viśeṣeṇa puṣkareṣu viśeṣataḥ | [KūPur, 2, 20 34.2]
narmadāyāṃ kuśāvarte śrīśaile bhadrakarṇake | [KūPur, 2, 20 35.1]
vetravatyāṃ vipāśāyāṃ godāvaryāṃ viśeṣataḥ | [KūPur, 2, 20 35.2]
evamādiṣu cānyeṣu tīrtheṣu pulineṣu ca | [KūPur, 2, 20 36.1]
nadīnāṃ caiva tīreṣu tuṣyanti pitaraḥ sadā | [KūPur, 2, 20 36.2]
vrīhibhiśca yavairmāṣair adbhir mūlaphalena vā | [KūPur, 2, 20 37.1]
śyāmākaiśca yavaiḥ śākair nīvāraiśca priyaṅgubhiḥ | [KūPur, 2, 20 37.2]
gaudhūmaiśca tilairmudgairmāsaṃ prīṇayate pitṝn | [KūPur, 2, 20 37.3]
āmrān pāne ratānikṣūn mṛdvīkāṃśca sadāḍimān | [KūPur, 2, 20 38.1]
vidāryāśca bharaṇḍāśca śrāddhakāle pradāpayet | [KūPur, 2, 20 38.2]
lājān madhuyutān dadyāt saktūn śarkarayā saha | [KūPur, 2, 20 39.1]
dadyācchrāddhe prayatnena śṛṅgāṭakakaśerukān | [KūPur, 2, 20 39.2]
dvau māsau matsyamāṃsena trīn māsān hāriṇena tu | [KūPur, 2, 20 40.1]
aurabhreṇātha caturaḥ śākuneneha pañca tu | [KūPur, 2, 20 40.2]
ṣaṇmāsāṃśchāgamāṃsena pārṣatenātha sapta vai | [KūPur, 2, 20 41.1]
aṣṭāveṇasya māṃsena rauraveṇa navaiva tu | [KūPur, 2, 20 41.2]
daśamāsāṃstu tṛpyanti varāhamahiṣāmiṣaiḥ | [KūPur, 2, 20 42.1]
śaśakūrmayor māṃsena māsānekādaśaiva tu | [KūPur, 2, 20 42.2]
saṃvatsaraṃ tu gavyena payasā pāyasena tu | [KūPur, 2, 20 43.1]
vārdhrīṇasasya māṃsena tṛptirdvādaśavārṣikī | [KūPur, 2, 20 43.2]
kālaśākaṃ mahāśalkaṃ khaḍgalohāmiṣaṃ madhu | [KūPur, 2, 20 44.1]
ānantyāyaiva kalpante munyannāni ca sarvaśaḥ | [KūPur, 2, 20 44.2]
krītvā labdhvā svayaṃ vātha mṛtānāhṛtya vā dvijaḥ | [KūPur, 2, 20 45.1]
dadyācchrāddhe prayatnena tadasyākṣayamucyate | [KūPur, 2, 20 45.2]
pippalīṃ kramukaṃ caiva tathā caiva masūrakam | [KūPur, 2, 20 46.1]
kūṣmāṇḍālābuvārtākān bhūstṛṇaṃ surasaṃ tathā | [KūPur, 2, 20 46.2]
kusumbhapiṇḍamūlaṃ vai tandulīyakameva ca | [KūPur, 2, 20 47.1]
rājamāṣāṃstathā kṣīraṃ māhiṣaṃ ca vivarjayet | [KūPur, 2, 20 47.2]
kodravān kovidārāṃśca pālakyān maricāṃstathā | [KūPur, 2, 20 48.1]
varjayet sarvayatnena śrāddhakāle dvijottamaḥ | [KūPur, 2, 20 48.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge viṃśo 'dhyāyaḥ | [KūPur, 2, 20 49.1]
{KūPur, 2, 21}
vyāsa uvāca | [KūPur, 2, 21 1.1]
snātvā yathoktaṃ saṃtarpya pitṝṃścandrakṣaye dvijaḥ | [KūPur, 2, 21 1.2]
piṇḍānvāhāryakaṃ śrāddhaṃ kuryāt saumyamanāḥ śuciḥ | [KūPur, 2, 21 1.3]
pūrvameva parīkṣeta brāhmaṇaṃ vedapāragam | [KūPur, 2, 21 2.1]
tīrthaṃ taddhavyakavyānāṃ pradāne cātithiḥ smṛtaḥ | [KūPur, 2, 21 2.2]
ye somapā virajaso dharmajñāḥ śāntacetasaḥ | [KūPur, 2, 21 3.1]
vratino niyamasthāśca ṛtukālābhigāminaḥ | [KūPur, 2, 21 3.2]
pañcāgnirapyadhīyāno yajurvedavideva ca | [KūPur, 2, 21 4.1]
bahvṛcaśca trisauparṇastrimadhurvātha yo bhavet | [KūPur, 2, 21 4.2]
triṇāciketacchandogo jyeṣṭhasāmaga eva ca | [KūPur, 2, 21 5.1]
atharvaśiraso 'dhyetā rudrādhyāyī viśeṣataḥ | [KūPur, 2, 21 5.2]
agnihotraparo vidvān nyāyavicca ṣaḍaṅgavit | [KūPur, 2, 21 6.1]
mantrabrāhmaṇaviccaiva yaśca syād dharmapāṭhakaḥ | [KūPur, 2, 21 6.2]
ṛṣivratī ṛṣīkaśca tathā dvādaśavārṣikaḥ | [KūPur, 2, 21 7.1]
brahmadeyānusaṃtāno garbhaśuddhaḥ sahasradaḥ | [KūPur, 2, 21 7.2]
cāndrāyaṇavratacaraḥ satyavādī purāṇavit | [KūPur, 2, 21 8.1]
gurudevāgnipūjāsu prasakto jñānatatparaḥ | [KūPur, 2, 21 8.2]
vimuktaḥ sarvato dhīro brahmabhūto dvijottamaḥ | [KūPur, 2, 21 9.1]
mahādevārcanarato vaiṣṇavaḥ paṅktipāvanaḥ | [KūPur, 2, 21 9.2]
ahiṃsānirato nityam apratigrahaṇastathā | [KūPur, 2, 21 10.1]
satriṇo dānaniratā vijñeyāḥ paṅktipāvanāḥ | [KūPur, 2, 21 10.2]
yuvānaḥ śrotriyāḥ svasthā mahāyajñaparāyaṇāḥ | [KūPur, 2, 21 11.1]
sāvitrījāpaniratā brāhmaṇāḥ paṅktipāvanāḥ | [KūPur, 2, 21 11.2]
kulīnāḥ śrutavantaśca śīlavantastapasvinaḥ | [KūPur, 2, 21 12.1]
agnicitsnātakā viprā vijñeyāḥ paṅktipāvanāḥ | [KūPur, 2, 21 12.2]
mātāpitrorhite yuktaḥ prātaḥsnāyī tathā dvijaḥ | [KūPur, 2, 21 13.1]
adhyātmavinmunirdānto vijñeyaḥ paṅktipāvanaḥ | [KūPur, 2, 21 13.2]
jñānaniṣṭho mahāyogī vedāntārthavicintakaḥ | [KūPur, 2, 21 14.1]
śraddhāluḥ śrāddhanirato brāhmaṇaḥ paṅktipāvanaḥ | [KūPur, 2, 21 14.2]
vedavidyārataḥ snāto brahmacaryaparaḥ sadā | [KūPur, 2, 21 15.1]
atharvaṇo mumukṣuśca brāhmaṇaḥ paṅktipāvanaḥ | [KūPur, 2, 21 15.2]
asamānapravarako hyasagotrastathaiva ca | [KūPur, 2, 21 16.1]
asaṃbandhī ca vijñeyo brāhmaṇaḥ paṅktipāvanaḥ | [KūPur, 2, 21 16.2]
bhojayed yoginaṃ pūrvaṃ tattvajñānarataṃ yatim | [KūPur, 2, 21 17.1]
alābhe naiṣṭhikaṃ dāntamupakurvāṇakaṃ tathā | [KūPur, 2, 21 17.2]
tadalābhe gṛhasthaṃ tu mumukṣuṃ saṅgavarjitam | [KūPur, 2, 21 18.1]
sarvālābhe sādhakaṃ vā gṛhasthamapi bhojayet | [KūPur, 2, 21 18.2]
prakṛterguṇatattvajño yasyāśnāti yatirhaviḥ | [KūPur, 2, 21 19.1]
phalaṃ vedavidāṃ tasya sahasrādatiricyate | [KūPur, 2, 21 19.2]
tasmād yatnena yogīndramīśvarajñānatatparam | [KūPur, 2, 21 20.1]
bhojayeddhavyakavyeṣu alābhāditarān dvijān | [KūPur, 2, 21 20.2]
eṣa vai prathamaḥ kalpaḥ pridāne havyakavyayoḥ | [KūPur, 2, 21 21.1]
anukalpastvayaṃ jñeyaḥ sadā sadbhiranuṣṭhitaḥ | [KūPur, 2, 21 21.2]
mātāmahaṃ mātulaṃ ca svasrīyaṃ śvaśuraṃ gurum | [KūPur, 2, 21 22.1]
dauhitraṃ viṭpatiṃ bandhumṛtvigyājyau ca bhojayet | [KūPur, 2, 21 22.2]
na śrāddhe bhojayenmitraṃ dhanaiḥ kāryo 'sya saṃgrahaḥ | [KūPur, 2, 21 23.1]
paiśācī dakṣiṇā sā hi naivāmutra phalapradā | [KūPur, 2, 21 23.2]
kāmaśrāddhe 'rcayenmitraṃ nābhirūpamapi tvarim | [KūPur, 2, 21 24.1]
dviṣatā hi havirbhuktaṃ bhavati pretya niṣphalam | [KūPur, 2, 21 24.2]
brāhmaṇo hy anadhīyānas tṛṇāgnir iva śāmyati | [KūPur, 2, 21 25.1]
tasmai havyaṃ na dātavyaṃ na hi bhasmani hūyate | [KūPur, 2, 21 25.2]
yatheriṇe bījamuptvā na vaptā labhate phalam | [KūPur, 2, 21 26.1]
tathānṛce havirdattvā na dātā labhate phalam | [KūPur, 2, 21 26.2]
yāvato grasate piṇḍān havyakavyeṣv amantravit | [KūPur, 2, 21 27.1]
tāvato grasate pretya dīptān sthūlāṃstvayoguḍān | [KūPur, 2, 21 27.2]
api vidyākulairyuktā hīnavṛttā narādhamāḥ | [KūPur, 2, 21 28.1]
yatraite bhuñjate havyaṃ tad bhavedāsuraṃ dvijāḥ | [KūPur, 2, 21 28.2]
yasya vedaśca vedī ca vicchidyete tripūruṣam | [KūPur, 2, 21 29.1]
sa vai durbrāhmaṇo nārhaḥ śrāddhādiṣu kadācana | [KūPur, 2, 21 29.2]
śūdrapreṣyo bhṛto rājño vṛṣalo grāmayājakaḥ | [KūPur, 2, 21 30.1]
badhabandhopajīvī ca ṣaḍete brahmabandhavaḥ | [KūPur, 2, 21 30.2]
dattānuyogān vṛttyarthaṃ patitān manurabravīt | [KūPur, 2, 21 31.1]
vedavikrayiṇo hyete śrāddhādiṣu vigarhitāḥ | [KūPur, 2, 21 31.2]
śrutivikrayiṇo ye tu parapūrvāsamudbhavāḥ | [KūPur, 2, 21 32.1]
asamānān yājayanti patitāste prakīrtitāḥ | [KūPur, 2, 21 32.2]
asaṃskṛtādhyāpakā ye bhṛtyā vādhyāpayanti ye | [KūPur, 2, 21 33.1]
adhīyate tathā vedān patitāste prakīrtitāḥ | [KūPur, 2, 21 33.2]
vṛddhaśrāvakanirgranthāḥ pañcarātravido janāḥ | [KūPur, 2, 21 34.1]
kāpālikāḥ pāśupatāḥ pāṣaṇḍā ye ca tadvidhāḥ | [KūPur, 2, 21 34.2]
yasyāśnanti havīṃṣyete durātmānastu tāmasāḥ | [KūPur, 2, 21 35.1]
na tasya tad bhavecchrāddhaṃ pretya ceha phalapradam | [KūPur, 2, 21 35.2]
anāśramo yo dvijaḥ syādāśramī vā nirarthakaḥ | [KūPur, 2, 21 36.1]
mithyāśramī ca te viprā vijñeyāḥ paṅktidūṣakāḥ | [KūPur, 2, 21 36.2]
duścarmā kunakhī kuṣṭhī śvitrī ca śyāvadantakaḥ | [KūPur, 2, 21 37.1]
viddhaprajananaścaiva stenaḥ klībo 'tha nāstikaḥ | [KūPur, 2, 21 37.2]
madyapo vṛṣalīsakto vīrahā didhiṣūpatiḥ | [KūPur, 2, 21 38.1]
āgāradāhī kuṇḍāśī somavikrayiṇo dvijāḥ | [KūPur, 2, 21 38.2]
parivettā tathā hiṃsraḥ parivittirnirākṛtiḥ | [KūPur, 2, 21 39.1]
paunarbhavaḥ kusīdī ca tathā nakṣatradarśakaḥ | [KūPur, 2, 21 39.2]
gītavāditranirato vyādhitaḥ kāṇa eva ca | [KūPur, 2, 21 40.1]
hīnāṅgaścātiriktāṅgo hy avakīrṇis tathaiva ca | [KūPur, 2, 21 40.2]
kanyādūṣī kuṇḍagolau abhiśasto 'tha devalaḥ | [KūPur, 2, 21 41.1]
mitradhruk piśunaścaiva nityaṃ bhāryānuvartakaḥ | [KūPur, 2, 21 41.2]
mātāpitrorgurostyāgī dāratyāgī tathaiva ca | [KūPur, 2, 21 42.1]
gotrabhid bhraṣṭaśaucaśca kāṇḍaspṛṣṭastathaiva ca | [KūPur, 2, 21 42.2]
anapatyaḥ kūṭasākṣī yācako raṅgajīvakaḥ | [KūPur, 2, 21 43.1]
samudrayāyī kṛtahā tathā samayabhedakaḥ | [KūPur, 2, 21 43.2]
devanindāparaścaiva vedanindāratastathā | [KūPur, 2, 21 44.1]
dvijanindārataścaite varjyāḥ śrāddhādikarmasu | [KūPur, 2, 21 44.2]
kṛtaghnaḥ piśunaḥ krūro nāstiko vedanindakaḥ | [KūPur, 2, 21 45.1]
mitradhruk kuhakaścaiva viśeṣāt paṅktidūṣakāḥ | [KūPur, 2, 21 45.2]
sarve punar abhojyānnās tv adānārhāśca karmasu | [KūPur, 2, 21 46.1]
brahmabhāvanirastāśca varjanīyāḥ prayatnataḥ | [KūPur, 2, 21 46.2]
śūdrānnarasapuṣṭāṅgaḥ saṃdhyopāsanavarjitaḥ | [KūPur, 2, 21 47.1]
mahāyajñavihīnaśca brāhmaṇaḥ paṅktidūṣakaḥ | [KūPur, 2, 21 47.2]
adhītanāśanaścaiva snānahomavivarjitaḥ | [KūPur, 2, 21 48.1]
tāmaso rājasaścaiva brāhmaṇaḥ paṅktidūṣakaḥ | [KūPur, 2, 21 48.2]
bahunātra kimuktena vihitān ye na kurvate | [KūPur, 2, 21 49.1]
ninditānācarantyete varjanīyāḥ prayatnataḥ | [KūPur, 2, 21 49.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ekaviṃśo 'dhyāyaḥ | [KūPur, 2, 21 50.1]
{KūPur, 2, 22}
vyāsa uvāca | [KūPur, 2, 22 1.1]
gomayenodakairbhūmiṃ śodhayitvā samāhitaḥ | [KūPur, 2, 22 1.2]
saṃnipātya dvijān sarvān sādhubhiḥ saṃnimantrayet | [KūPur, 2, 22 1.3]
śvo bhaviṣyati me śrāddhaṃ pūrvedyurabhipūjya ca | [KūPur, 2, 22 2.1]
asaṃbhave paredyurvā yathoktairlakṣaṇairyutān | [KūPur, 2, 22 2.2]
tasya te pitaraḥ śrutvā śrāddhakālamupasthitam | [KūPur, 2, 22 3.1]
anyonyaṃ manasā dhyātvā saṃpatanti manojavāḥ | [KūPur, 2, 22 3.2]
brāhmaṇaiste sahāśnanti pitaro hyantarikṣagāḥ | [KūPur, 2, 22 4.1]
vāyubhūtāstu tiṣṭhanti bhuktvā yānti parāṃ gatim | [KūPur, 2, 22 4.2]
āmantritāśca te viprāḥ śrāddhakāla upasthite | [KūPur, 2, 22 5.1]
vaseyurniyatāḥ sarve brahmacaryaparāyaṇāḥ | [KūPur, 2, 22 5.2]
akrodhano 'tvaro 'mattaḥ satyavādī samāhitaḥ | [KūPur, 2, 22 6.1]
bhāraṃ maithunamadhvānaṃ śrāddhakṛd varjayejjapam | [KūPur, 2, 22 6.2]
āmantrito brāhmaṇo vā yo 'nyasmai kurute kṣaṇam | [KūPur, 2, 22 7.1]
sa yāti narakaṃ ghoraṃ sūkaratvaṃ prāyāti ca | [KūPur, 2, 22 7.2]
āmantrayitvā yo mohādanyaṃ cāmantrayed dvijam | [KūPur, 2, 22 8.1]
sa tasmādadhikaḥ pāpī viṣṭhākīṭo 'bhijāyate | [KūPur, 2, 22 8.2]
śrāddhe nimantrito vipro maithunaṃ yo 'dhigacchati | [KūPur, 2, 22 9.1]
brahmahatyāmavāpnoti tiryagyonau ca jāyate | [KūPur, 2, 22 9.2]
nimantritastu yo vipro hyadhvānaṃ yāti durmatiḥ | [KūPur, 2, 22 10.1]
bhavanti pitarastasya taṃ māsaṃ pāṃśubhojanāḥ | [KūPur, 2, 22 10.2]
nimantritastu yaḥ śrāddhe prakuryāt kalahaṃ dvijaḥ | [KūPur, 2, 22 11.1]
bhavanti tasya tanmāsaṃ pitaro malabhojanāḥ | [KūPur, 2, 22 11.2]
tasmānnimantritaḥ śrāddhe niyatātmā bhaved dvijaḥ | [KūPur, 2, 22 12.1]
akrodhanaḥ śaucaparaḥ kartā caiva jitendriyaḥ | [KūPur, 2, 22 12.2]
śvobhūte dakṣiṇāṃ gatvā diśaṃ darbhān samāhitaḥ | [KūPur, 2, 22 13.1]
samūlānāhared vāri dakṣiṇāgrān sunirmalān | [KūPur, 2, 22 13.2]
dakṣiṇāpravaṇaṃ snigdhaṃ vibhaktaṃ śubhalakṣaṇam | [KūPur, 2, 22 14.1]
śuciṃ deśaṃ viviktaṃ ca gomayenopalepayet | [KūPur, 2, 22 14.2]
nadītīreṣu tīrtheṣu svabhūmau caiva sānuṣu | [KūPur, 2, 22 15.1]
vivikteṣu ca tuṣyanti dattena pitaraḥ sadā | [KūPur, 2, 22 15.2]
pārakye bhūmibhāge tu pitṝṇāṃ naiva nirvapet | [KūPur, 2, 22 16.1]
svāmibhistad vihanyeta mohād yat kriyate naraiḥ | [KūPur, 2, 22 16.2]
aṭavyaḥ parvatāḥ puṇyāstīrthānyāyatanāni ca | [KūPur, 2, 22 17.1]
sarvāṇyasvāmikānyāhurna hi teṣu parigrahaḥ | [KūPur, 2, 22 17.2]
tilān pravikiret tatra sarvato bandhayedajān | [KūPur, 2, 22 18.1]
asuropahataṃ sarvaṃ tilaiḥ śudhyatyajena vā | [KūPur, 2, 22 18.2]
tato 'nnaṃ bahusaṃskāraṃ naikavyañjanamacyutam | [KūPur, 2, 22 19.1]
coṣyapeyasamṛddhaṃ ca yathāśaktyā prakalpayet | [KūPur, 2, 22 19.2]
tato nivṛtte madhyāhne luptalomanakhān dvijān | [KūPur, 2, 22 20.1]
abhigamya yathāmārgaṃ prayacched dantadhāvanam | [KūPur, 2, 22 20.2]
tailamabhyañjanaṃ snānaṃ snānīyaṃ ca pṛthagvidham | [KūPur, 2, 22 21.1]
pātrairaudumbarairdadyād vaiśvadaivatyapūrvakam | [KūPur, 2, 22 21.2]
tataḥ snātvā nivṛttebhyaḥ pratyutthāyakṛtāñjaliḥ | [KūPur, 2, 22 22.1]
pādyamācamanīyaṃ ca samprayacched yathākramam | [KūPur, 2, 22 22.2]
ye cātra viśvedevānāṃ viprāḥ pūrvaṃ nimantritāḥ | [KūPur, 2, 22 23.1]
prāṅmukhānyāsanānyeṣāṃ tridarbhopahitāni ca | [KūPur, 2, 22 23.2]
dakṣiṇāmukhayuktāni pitṝṇām āsanāni ca | [KūPur, 2, 22 24.1]
dakṣiṇāgraikadarbhāṇi prokṣitāni tilodakaiḥ | [KūPur, 2, 22 24.2]
teṣūpaveśayed etān āsanaṃ spṛśya sa dvijam | [KūPur, 2, 22 25.1]
āsadhvamiti saṃjalpan āsanāste pṛthak pṛthak | [KūPur, 2, 22 25.2]
dvau daive prāṅmukhau pitrye trayaścodaṅmukhāstathā | [KūPur, 2, 22 26.1]
ekaikaṃ vā bhavet tatra devamātāmaheṣvapi | [KūPur, 2, 22 26.2]
satkriyāṃ deśakālau ca śaucaṃ brāhmaṇasaṃpadam | [KūPur, 2, 22 27.1]
pañcaitān vistaro hanti tasmānneheta vistaram | [KūPur, 2, 22 27.2]
api vā bhojayedekaṃ brāhmaṇaṃ vedapāragam | [KūPur, 2, 22 28.1]
śrutaśīlādisampannam alakṣaṇavivarjitam | [KūPur, 2, 22 28.2]
uddhṛtya pātre cānnaṃ tat sarvasmāt prakṛtāt punaḥ | [KūPur, 2, 22 29.1]
devatāyatane cāsmai nivedyānyatpravartayet | [KūPur, 2, 22 29.2]
prāsyedagnau tadannaṃ tu dadyād vā brahmacāriṇe | [KūPur, 2, 22 30.1]
tasmādekamapi śreṣṭhaṃ vidvāṃsaṃ bhojayed dvijam | [KūPur, 2, 22 30.2]
bhikṣuko brahmacārī vā bhojanārthamupasthitaḥ | [KūPur, 2, 22 31.1]
upaviṣṭeṣu yaḥ śrāddhe kāmaṃ tamapi bhojayet | [KūPur, 2, 22 31.2]
atithiryasya nāśnāti na tacchrāddhaṃ praśasyate | [KūPur, 2, 22 32.1]
tasmāt prayatnācchrāddheṣu pūjyā hyatithayo dvijaiḥ | [KūPur, 2, 22 32.2]
ātithyarahite śrāddhe bhuñjate ye dvijātayaḥ | [KūPur, 2, 22 33.1]
kākayoniṃ vrajantyete dātā caiva na saṃśayaḥ | [KūPur, 2, 22 33.2]
hīnāṅgaḥ patitaḥ kuṣṭhī vraṇī pukkasanāstikau | [KūPur, 2, 22 34.1]
kukkuṭāḥ śūkarāḥ śvāno varjyāḥ śrāddheṣu dūrataḥ | [KūPur, 2, 22 34.2]
bībhatsumaśuciṃ nagnaṃ mattaṃ dhūrtaṃ rajasvalām | [KūPur, 2, 22 35.1]
nīlakāṣāyavasanaṃ pāṣaṇḍāṃśca vivarjayet | [KūPur, 2, 22 35.2]
yat tatra kriyate karma paitṛkaṃ brāhmaṇān prati | [KūPur, 2, 22 36.1]
tatsarvameva kartavyaṃ vaiśvadaivatyapūrvakam | [KūPur, 2, 22 36.2]
yathopaviṣṭān sarvāṃstān alaṃkuryād vibhūṣaṇaḥ | [KūPur, 2, 22 37.1]
sragdāmabhiḥ śiroveṣṭair dhūpavāso'nulepanaiḥ | [KūPur, 2, 22 37.2]
tatastvāvāhayed devān brāhmaṇānāmanujñayā | [KūPur, 2, 22 38.1]
udaṅmukho yathānyāyaṃ viśve devāsa ityṛcā | [KūPur, 2, 22 38.2]
dve pavitre gṛhītvātha bhājane kṣālite punaḥ | [KūPur, 2, 22 39.1]
śaṃ no devyā jalaṃ kṣiptvā yavo 'sīti yavāṃstathā | [KūPur, 2, 22 39.2]
yā divyā iti mantraṇa haste tvarghaṃ vinikṣipet | [KūPur, 2, 22 40.1]
pradadyād gandhamālyāni dhūpādīni ca śaktitaḥ | [KūPur, 2, 22 40.2]
apasavyaṃ tataḥ kṛtvā pitṝṇāṃ dakṣiṇāmukhaḥ | [KūPur, 2, 22 41.1]
āvāhanaṃ tataḥ kuryāduśantastvetyṛcā budhaḥ | [KūPur, 2, 22 41.2]
āvāhya tadanujñāto japedāyantu nastataḥ | [KūPur, 2, 22 42.1]
śaṃ no devyodakaṃ pātre tilo 'sīti tilāṃstathā | [KūPur, 2, 22 42.2]
kṣiptvā cārghaṃ yathāpūrvaṃ dattvā hasteṣu vai punaḥ | [KūPur, 2, 22 43.1]
saṃsravāṃśca tataḥ sarvān pātre kuryāt samāhitaḥ | [KūPur, 2, 22 43.2]
pitṛbhyaḥ sthānametena nyubjaṃ pātraṃ nidhāpayet | [KūPur, 2, 22 43.3]
agnau kariṣyety ādāya pṛcchatyannaṃ ghṛtaplutam | [KūPur, 2, 22 44.1]
kuruṣvetyabhyanujñāto juhuyādupavītavān | [KūPur, 2, 22 44.2]
yajñopavītinā homaḥ kartavyaḥ kuśapāṇinā | [KūPur, 2, 22 45.1]
prācīnāvītinā pitryaṃ vaiśvadevaṃ tu homavat | [KūPur, 2, 22 45.2]
dakṣiṇaṃ pātayejjānuṃ devān paricaran pumān | [KūPur, 2, 22 46.1]
pitṝṇāṃ paricaryāsu pātayeditaraṃ tathā | [KūPur, 2, 22 46.2]
somāya vai pitṛmate svadhā nama iti bruvan | [KūPur, 2, 22 47.1]
agnaye kavyavāhanāya svadheti juhuyāt tataḥ | [KūPur, 2, 22 47.2]
agnyabhāve tu viprasya pāṇāvevopapādayet | [KūPur, 2, 22 48.1]
mahādevāntike vātha goṣṭhe vā susamāhitaḥ | [KūPur, 2, 22 48.2]
tatastairabhyanujñāto gatvā vai dakṣiṇāṃ diśam | [KūPur, 2, 22 49.1]
gomayenopatipyorvoṃ sthānaṃ kṛtvā tu saikatam | [KūPur, 2, 22 49.2]
maṇḍalaṃ caturasraṃ vā dakṣiṇāvanataṃ śubham | [KūPur, 2, 22 50.1]
trirullikhet tasya madhyaṃ darbheṇaikena caiva hi | [KūPur, 2, 22 50.2]
tataḥ saṃstīrya tatsthāne darbhān vai dakṣiṇāgrakān | [KūPur, 2, 22 51.1]
trīn piṇḍān nirvapet tatra haviḥ śeṣātsamāhitaḥ | [KūPur, 2, 22 51.2]
nyupya piṇḍāṃstu taṃ hastaṃ nimṛjyāllepabhāginām | [KūPur, 2, 22 52.1]
teṣu darbheṣvathācamya trirāyamya śanairasūn | [KūPur, 2, 22 52.2]
tadannaṃ tu namaskuryāt pitṝn eva ca mantravit | [KūPur, 2, 22 52.3]
udakaṃ ninayeccheṣaṃ śanaiḥ piṇḍāntike punaḥ | [KūPur, 2, 22 53.1]
avajighrecca tān piṇḍān yathānyuptān samāhitaḥ | [KūPur, 2, 22 53.2]
atha piṇḍāvaśiṣṭānnaṃ vidhinā bhojayed dvijān | [KūPur, 2, 22 54.1]
māṃsānyapūpān vividhān dadyāt kṛsarapāyasam | [KūPur, 2, 22 54.2]
sūpaśākaphalānīkṣūn payo dadhi ghṛtaṃ madhu | [KūPur, 2, 22 55.1]
annaṃ caiva yathākāmaṃ vividhaṃ bhakṣyapeyakam | [KūPur, 2, 22 55.2]
yad yadiṣṭaṃ dvijendrāṇāṃ tatsarvaṃ vinivedayet | [KūPur, 2, 22 56.1]
dhānyāṃstilāṃśca vividhān śarkarā vividhāstathā | [KūPur, 2, 22 56.2]
uṣṇamannaṃ dvijātibhyo dātavyaṃ śreya icchatā | [KūPur, 2, 22 57.1]
anyatra phalamūlebhyaḥ pānakebhyastathaiva ca | [KūPur, 2, 22 57.2]
nāśrūṇi pātayejjātu na kupyennānṛtaṃ vadet | [KūPur, 2, 22 58.1]
na pādena spṛśedannaṃ na caitadavadhūnayet | [KūPur, 2, 22 58.2]
krodhena caiva yat dattaṃ yad bhuktaṃ tvarayā punaḥ | [KūPur, 2, 22 59.1]
yātudhānā vilumpanti jalpatā copapāditam | [KūPur, 2, 22 59.2]
svinnagātro na tiṣṭheta sannidhau tu dvijanmanām | [KūPur, 2, 22 60.1]
na cātra śyenakākādīn pakṣiṇaḥ pratiṣedhayet | [KūPur, 2, 22 60.2]
tadrūpāḥ pitarastatra samāyānti bubhukṣavaḥ | [KūPur, 2, 22 60.3]
na dadyāt tatra hastena pratyakṣalavaṇaṃ tathā | [KūPur, 2, 22 61.1]
na cāyasena pātreṇa na caivāśraddhayā punaḥ | [KūPur, 2, 22 61.2]
kāñcanena tu pātreṇa rājataudumbareṇa vā | [KūPur, 2, 22 62.1]
dattamakṣayatāṃ yāti khaḍgena ca viśeṣataḥ | [KūPur, 2, 22 62.2]
pātre tu mṛṇmaye yo vai śrāddhe bhojayate pitṝn | [KūPur, 2, 22 63.1]
sa yāti narakaṃ ghoraṃ bhoktā caiva purodhasaḥ | [KūPur, 2, 22 63.2]
na paṅktyāṃ viṣamaṃ dadyānna yācenna ca dāpayet | [KūPur, 2, 22 64.1]
yācitā dāpitā dātā narakān yānti dāruṇān | [KūPur, 2, 22 64.2]
bhuñjīran vāgyatāḥ śiṣṭā na brūyuḥ prākṛtān guṇān | [KūPur, 2, 22 65.1]
tāvaddhi pitaro 'śnanti yāvannoktā havirguṇāḥ | [KūPur, 2, 22 65.2]
nāgrāsanopaviṣṭastu bhuñjīta prathamaṃ dvijaḥ | [KūPur, 2, 22 66.1]
bahūnāṃ paśyatāṃ so 'jñaḥ paṅktyā harati kilbiṣam | [KūPur, 2, 22 66.2]
na kiṃcid varjayecchrāddhe niyuktastu dvijottamaḥ | [KūPur, 2, 22 67.1]
na māṃsaṃ pratiṣedheta na cānyasyānnamīkṣayet | [KūPur, 2, 22 67.2]
yo nāśnāti dvijo māṃsaṃ niyuktaḥ pitṛkarmaṇi | [KūPur, 2, 22 68.1]
sa pretya paśutāṃ yāti saṃbhavānekaviṃśatim | [KūPur, 2, 22 68.2]
svādhyāyaṃ śrāvayedeṣāṃ dharmaśāstrāṇi caiva hi | [KūPur, 2, 22 69.1]
itihāsapurāṇāni śrāddhakalpāṃśca śobhanān | [KūPur, 2, 22 69.2]
tato 'nnamutsṛjed bhukte agrato vikiran bhuvi | [KūPur, 2, 22 70.1]
pṛṣṭvā tṛptāḥ stha ityevaṃ tṛptānācāmayet tataḥ | [KūPur, 2, 22 70.2]
ācāntānanujānīyād abhito ramyatāmiti | [KūPur, 2, 22 71.1]
svadhāstviti ca taṃ brūyurbrāhmaṇāstadanantaram | [KūPur, 2, 22 71.2]
tato bhuktavatāṃ teṣāmannaśeṣaṃ nivedayet | [KūPur, 2, 22 72.1]
yathā brūyustathā kuryādanujñātastu vai dvijaiḥ | [KūPur, 2, 22 72.2]
pitrye svadita ityeva vākyaṃ goṣṭheṣu sūnṛtam | [KūPur, 2, 22 73.1]
sampannam ityabhyudaye daive rocata ityapi | [KūPur, 2, 22 73.2]
visṛjya brāhmaṇāṃstān vai daivapūrvaṃ tu vāgyataḥ | [KūPur, 2, 22 74.1]
dakṣiṇāṃ diśam ākāṅkṣan yācetemān varān pitṝn | [KūPur, 2, 22 74.2]
dātāro no 'bhivardhantāṃ vedāḥ saṃtatireva ca | [KūPur, 2, 22 75.1]
śraddhā ca no mā vyagamad bahudeyaṃ ca no 'stviti | [KūPur, 2, 22 75.2]
piṇḍāṃstu go 'javiprebhyo dadyādagnau jale 'pi vā | [KūPur, 2, 22 76.1]
madhyamaṃ tu tataḥ piṇḍamadyāt patnī sutārthinī | [KūPur, 2, 22 76.2]
prakṣālya hastāvācamya jñātīn śeṣeṇa toṣayet | [KūPur, 2, 22 77.1]
jñātiṣvapi catuṣṭeṣu svān bhṛtyān bhojayet tataḥ | [KūPur, 2, 22 77.2]
paścāt svayaṃ ca patnībhiḥ śeṣamannaṃ samācaret | [KūPur, 2, 22 77.3]
nodvāsayet taducchiṣṭaṃ yāvan nāstaṃgato raviḥ | [KūPur, 2, 22 78.1]
brahmacārī bhavetāṃ tu dampatī rajanīṃ tu tām | [KūPur, 2, 22 78.2]
dattvā śrāddhaṃ tathā bhuktvā sevate yastu maithunam | [KūPur, 2, 22 79.1]
mahārauravamāsādya kīṭayoniṃ vrajet punaḥ | [KūPur, 2, 22 79.2]
śucirakrodhanaḥ śāntaḥ satyavādī samāhitaḥ | [KūPur, 2, 22 80.1]
svādhyāyaṃ ca tathādhvānaṃ kartā bhoktā ca varjayet | [KūPur, 2, 22 80.2]
śrāddhaṃ bhuktvā paraśrāddhaṃ bhuñjate ye dvijātayaḥ | [KūPur, 2, 22 81.1]
mahāpātakibhis tulyā yānti te narakān bahūn | [KūPur, 2, 22 81.2]
eṣa vo vihitaḥ samyak śrāddhakalpaḥ sanātanaḥ | [KūPur, 2, 22 82.1]
āmena vartayennityamudāsīno 'tha tattvavit | [KūPur, 2, 22 82.2]
anagniradhvago vāpi tathaiva vyasanānvitaḥ | [KūPur, 2, 22 83.1]
āmaśrāddhaṃ dvijaḥ kuryād vidhijñaḥ śraddhayānvitaḥ | [KūPur, 2, 22 83.2]
tenāgnau karaṇaṃ kuryāt piṇḍāṃstenaiva nirvapet | [KūPur, 2, 22 83.3]
yo 'nena vidhinā śrāddhaṃ kuryāt saṃyatamānasaḥ | [KūPur, 2, 22 84.1]
vyapetakalmaṣo nityaṃ yogināṃ vartate padam | [KūPur, 2, 22 84.2]
tasmāt sarvaprayatnena śrāddhaṃ kuryād dvijottamaḥ | [KūPur, 2, 22 85.1]
ārādhito bhavedīśastena samyak sanātanaḥ | [KūPur, 2, 22 85.2]
api mūlaiḥ phalairvāpi prakuryānnirdhano dvijaḥ | [KūPur, 2, 22 86.1]
tilodakaistarpayed vā pitṝn snātvā samāhitaḥ | [KūPur, 2, 22 86.2]
na jīvatpitṛko dadyāddhomāntaṃ cābhidhīyate | [KūPur, 2, 22 87.1]
yeṣāṃ vāpi pitā dadyāt teṣāṃ caike pracakṣate | [KūPur, 2, 22 87.2]
pitā pitāmahaścaiva tathaiva prapitāmahaḥ | [KūPur, 2, 22 88.1]
yo yasya mriyate tasmai deyaṃ nānyasya tena tu | [KūPur, 2, 22 88.2]
bhojayed vāpi jīvantaṃ yathākāmaṃ tu bhaktitaḥ | [KūPur, 2, 22 89.1]
na jīvantamatikramya dadāti śrūyate śrutiḥ | [KūPur, 2, 22 89.2]
dvyāmuṣyāyaṇiko dadyād bījikṣetrikayoḥ samam | [KūPur, 2, 22 90.1]
ṛkyādardhaṃ samādadyānniyogotpādito yadi | [KūPur, 2, 22 90.2]
aniyuktaḥ suto yaśca śulkato jāyate tviha | [KūPur, 2, 22 91.1]
pradadyād bījine piṇḍaṃ kṣetriṇe tu tato 'nyathā | [KūPur, 2, 22 91.2]
dvau piṇḍau nirvapet tābhyāṃ kṣetriṇe bījine tathā | [KūPur, 2, 22 92.1]
kīrtayedatha caikasmin bījinaṃ kṣetriṇaṃ tataḥ | [KūPur, 2, 22 92.2]
mṛtāhani tu kartavyamekoddiṣṭaṃ vidhānataḥ | [KūPur, 2, 22 93.1]
aśauce sve parikṣīṇe kāmyaṃ vai kāmataḥ punaḥ | [KūPur, 2, 22 93.2]
pūrvāhne caiva kartavyaṃ śrāddhamabhyudayārthinā | [KūPur, 2, 22 94.1]
devavatsarvameva syād yavaiḥ kāryā tilakriyā | [KūPur, 2, 22 94.2]
darbhāśca ṛjavaḥ kāryā yugmān vai bhojayed dvijān | [KūPur, 2, 22 95.1]
nāndīmukhāstu pitaraḥ prīyantāmiti vācayet | [KūPur, 2, 22 95.2]
mātṛśrāddhaṃ tu pūrvaṃ syāt pitṝṇāṃ syādanantaram | [KūPur, 2, 22 96.1]
tato mātāmahānāṃ tu vṛddhau śrāddhatrayaṃ smṛtam | [KūPur, 2, 22 96.2]
davapūrvaṃ pradadyād vai na kuryādapradakṣiṇam | [KūPur, 2, 22 97.1]
prāṅmukho nirvapet piṇḍānupavītī samāhitaḥ | [KūPur, 2, 22 97.2]
pūrvaṃ tu mātaraḥ pūjyā bhaktyā vai sagaṇeśvarāḥ | [KūPur, 2, 22 98.1]
sthaṇḍileṣu vicitreṣu pratimāsu dvijātiṣu | [KūPur, 2, 22 98.2]
puṣpair dhūpaiśca naivedyairgandhādyairbhūṣaṇairapi | [KūPur, 2, 22 99.1]
pūjayitvā mātṛgaṇaṃ kuryācchrāddhatrayaṃ budhaḥ | [KūPur, 2, 22 99.2]
akṛtvā mātṛyāgaṃ tu yaḥ śrāddhaṃ pariveṣayet | [KūPur, 2, 22 100.1]
tasya krodhasamāviṣṭā hiṃsāmicchanti mātaraḥ | [KūPur, 2, 22 100.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge dvāviṃśo 'dhyāyaḥ | [KūPur, 2, 22 101.1]
{KūPur, 2, 23}
vyāsa uvāca | [KūPur, 2, 23 1.1]
daśāhaṃ prāhurāśaucaṃ sapiṇḍeṣu vipaścitaḥ | [KūPur, 2, 23 1.2]
mṛteṣu vātha jāteṣu brāhmaṇānāṃ dvijottamāḥ | [KūPur, 2, 23 1.3]
nityāni caiva karmāṇi kāmyāni ca viśeṣataḥ | [KūPur, 2, 23 2.1]
na kuryād vihitaṃ kiṃcit svādhyāyaṃ manasāpi ca | [KūPur, 2, 23 2.2]
śucīnakrodhanān bhūmyān śālāgnau bhāvayed dvijān | [KūPur, 2, 23 3.1]
śuṣkānnena phalairvāpi vaitānaṃ juhuyāt tathā | [KūPur, 2, 23 3.2]
na spṛśeyurimānanye na ca tebhyaḥ samāharet | [KūPur, 2, 23 4.1]
caturthe pañcame vāhni saṃsparśaḥ kathito budhaiḥ | [KūPur, 2, 23 4.2]
sūtake tu sapiṇḍānāṃ saṃsparśo na praduṣyati | [KūPur, 2, 23 5.1]
sūtakaṃ sūtikāṃ caiva varjayitvā nṛṇāṃ punaḥ | [KūPur, 2, 23 5.2]
adhīyānastathā yajvā vedavicca pitā bhavet | [KūPur, 2, 23 6.1]
saṃspṛśyāḥ sarva evaite snānānmātā daśāhataḥ | [KūPur, 2, 23 6.2]
daśāhaṃ nirguṇe proktamaśaucaṃ cātinirguṇe | [KūPur, 2, 23 7.1]
ekadvitriguṇairyuktaṃ catustryekadinaiḥ śuciḥ | [KūPur, 2, 23 7.2]
daśāhāt tu paraṃ samyagadhīyīta juhoti ca | [KūPur, 2, 23 8.1]
caturthe tasya saṃsparśaṃ manurāha prajāpatiḥ | [KūPur, 2, 23 8.2]
kriyāhīnasya mūrkhasya mahārogiṇa eva ca | [KūPur, 2, 23 9.1]
yatheṣṭācaraṇasyāhur maraṇāntam aśaucakam | [KūPur, 2, 23 9.2]
trirātraṃ daśarātraṃ vā brāhmaṇānāmaśaucakam | [KūPur, 2, 23 10.1]
prāksaṃskārāt trirātraṃ syāt tasmādūrdhvaṃ daśāhakam | [KūPur, 2, 23 10.2]
ūnadvivārṣike prete mātāpitrostadiṣyate | [KūPur, 2, 23 11.1]
trirātreṇa śucistvanyo yadi hyatyantanirguṇaḥ | [KūPur, 2, 23 11.2]
adantajātamaraṇe pitrorekāhamiṣyate | [KūPur, 2, 23 12.1]
jātadante trirātraṃ syād yadi syātāṃ tu nirguṇau | [KūPur, 2, 23 12.2]
ā dantajananāt sadya ā caulād ekarātrakam | [KūPur, 2, 23 13.1]
trirātram aupanayanāt sapiṇḍānāmudāhṛtam | [KūPur, 2, 23 13.2]
jātamātrasya bālasya yadi syānmaraṇaṃ pituḥ | [KūPur, 2, 23 14.1]
mātuśca sūtakaṃ tat syāt pitā syāt spṛśya eva ca | [KūPur, 2, 23 14.2]
sadyaḥ śaucaṃ sapiṇḍānāṃ kartavyaṃ sodarasya ca | [KūPur, 2, 23 15.1]
ūrdhvaṃ daśāhād ekāhaṃ sodaro yadi nirguṇaḥ | [KūPur, 2, 23 15.2]
athordhvaṃ dantajananāt sapiṇḍānāmaśaucakam | [KūPur, 2, 23 16.1]
ekarātraṃ nirguṇānāṃ cailādūrdhvaṃ trirātrakam | [KūPur, 2, 23 16.2]
adantajātamaraṇaṃ sambhaved yadi sattamāḥ | [KūPur, 2, 23 17.1]
ekarātraṃ sapiṇḍānāṃ yadi te 'tyantanirguṇāḥ | [KūPur, 2, 23 17.2]
vratādeśāt sapiṇḍānāmarvāk snānaṃ vidhīyate | [KūPur, 2, 23 18.1]
sarveṣāmeva guṇināmūrdhvaṃ tu viṣamaṃ punaḥ | [KūPur, 2, 23 18.2]
arvāk ṣaṇmāsataḥ strīṇāṃ yadi syād garbhasaṃsravaḥ | [KūPur, 2, 23 19.1]
tadā māsasamaistāsāmaśaucaṃ divasaiḥ smṛtam | [KūPur, 2, 23 19.2]
tata ūrdhvaṃ tu patane strīṇāṃ dvādaśarātrikam | [KūPur, 2, 23 20.1]
sadyaḥ śaucaṃ sapiṇḍānāṃ garbhasrāvācca vā tataḥ | [KūPur, 2, 23 20.2]
garbhacyutāv ahorātraṃ sapiṇḍe 'tyantanirguṇe | [KūPur, 2, 23 21.1]
yatheṣṭācaraṇe jñātau trirātramiti niścayaḥ | [KūPur, 2, 23 21.2]
yadi syāt sūtake sūtirmaraṇe vā mṛtirbhavet | [KūPur, 2, 23 22.1]
śeṣeṇaiva bhavecchuddhirahaḥ śeṣe trirātrakam | [KūPur, 2, 23 22.2]
maraṇotpattiyoge tu maraṇācchuddhiriṣyate | [KūPur, 2, 23 23.1]
aghavṛddhimad āśaucam ūrdhvaṃ cet tena śudhyati | [KūPur, 2, 23 23.2]
atha cet pañcamīrātrimatītya parato bhavet | [KūPur, 2, 23 24.1]
aghavṛddhimadāśaucaṃ tadā pūrveṇa śudhyati | [KūPur, 2, 23 24.2]
deśāntaragataṃ śrutvā sūtakaṃ śāvameva tu | [KūPur, 2, 23 25.1]
tāvadaprayato martyo yāvaccheṣaḥ samāpyate | [KūPur, 2, 23 25.2]
atīte sūtake proktaṃ sapiṇḍānāṃ trirātrakam | [KūPur, 2, 23 26.1]
tathaiva maraṇe snānamūrdhvaṃ saṃvatsarād yadi | [KūPur, 2, 23 26.2]
vedāntaviccādhīyāno yo 'gnimān vṛttikarṣitaḥ | [KūPur, 2, 23 27.1]
sadyaḥ śaucaṃ bhavet tasya sarvāvasthāsu sarvadā | [KūPur, 2, 23 27.2]
strīṇāmasaṃskṛtānāṃ tu pradānāt pūrvataḥ sadā | [KūPur, 2, 23 28.1]
sapiṇḍānāṃ trirātraṃ syāt saṃskāre bhartureva hi | [KūPur, 2, 23 28.2]
ahastvadattakanyānāmaśaucaṃ maraṇe smṛtam | [KūPur, 2, 23 29.1]
ūnadvivarṣānmaraṇe sadyaḥ śaucamudāhṛtam | [KūPur, 2, 23 29.2]
ā dantāt sodare sadya ā caulād ekarātrakam | [KūPur, 2, 23 30.1]
ā pradānāt trirātraṃ syād daśarātramataḥ param | [KūPur, 2, 23 30.2]
mātāmahānāṃ maraṇe trirātraṃ syādaśaucakam | [KūPur, 2, 23 31.1]
ekodakānāṃ maraṇe sūtake caitadeva hi | [KūPur, 2, 23 31.2]
pakṣiṇī yonisambandhe bāndhaveṣu tathaiva ca | [KūPur, 2, 23 32.1]
ekarātraṃ samuddiṣṭaṃ gurau sabrahmacāriṇi | [KūPur, 2, 23 32.2]
prete rājani sajyotiryasya syād viṣaye sthitiḥ | [KūPur, 2, 23 33.1]
gṛhe mṛtāsu dattāsu kanyakāsu tryahaṃ pituḥ | [KūPur, 2, 23 33.2]
parapūrvāsu bhāryāsu putreṣu kṛtakeṣu ca | [KūPur, 2, 23 34.1]
trirātraṃ syāt tathācārye svabhāryāsvanyagāsu ca | [KūPur, 2, 23 34.2]
ācāryaputre patnyāṃ ca ahorātramudāhṛtam | [KūPur, 2, 23 35.1]
ekāhaṃ syādupādhyāye svagrāme śrotriye 'pi ca | [KūPur, 2, 23 35.2]
trirātramasapiṇḍeṣu svagṛhe saṃsthiteṣu ca | [KūPur, 2, 23 36.1]
ekāhaṃ cāsvavarye syādekarātraṃ tadiṣyate | [KūPur, 2, 23 36.2]
trirātraṃ śvaśrūmaraṇe śvaśure vai tadeva hi | [KūPur, 2, 23 37.1]
sadyaḥ śaucaṃ samuddiṣṭaṃ sagotre saṃsthite sati | [KūPur, 2, 23 37.2]
śudhyed vipro daśāhena dvādaśāhena bhūmipaḥ | [KūPur, 2, 23 38.1]
vaiśyaḥ pañcadaśāhena śūdro māsena śudhyati | [KūPur, 2, 23 38.2]
kṣatraviṭśūdradāyādā ye syurviprasya bāndhavāḥ | [KūPur, 2, 23 39.1]
teṣāmaśauce viprasya daśāhācchuddhiriṣyate | [KūPur, 2, 23 39.2]
rājanyavaiśyāvapyevaṃ hīnavarṇāsu yoniṣu | [KūPur, 2, 23 40.1]
svameva śaucaṃ kuryātāṃ viśuddhyarthamasaṃśayam | [KūPur, 2, 23 40.2]
sarve tūttaravarṇānāmaśaucaṃ kuryurādṛtāḥ | [KūPur, 2, 23 41.1]
tadvarṇavidhidṛṣṭena svaṃ tu śaucaṃ svayoniṣu | [KūPur, 2, 23 41.2]
ṣaḍrātraṃ vā trirātraṃ syādekarātraṃ krameṇa hi | [KūPur, 2, 23 42.1]
vaiśyakṣatriyaviprāṇāṃ śūdreṣvāśaucameva tu | [KūPur, 2, 23 42.2]
ardhamāso 'tha ṣaḍrātraṃ trirātraṃ dvijapuṅgavāḥ | [KūPur, 2, 23 43.1]
śūdrakṣatriyaviprāṇāṃ vaiśyeṣvāśaucamiṣyate | [KūPur, 2, 23 43.2]
ṣaḍrātraṃ vai daśāhaṃ ca viprāṇāṃ vaiśyaśūdrayoḥ | [KūPur, 2, 23 44.1]
aśaucaṃ kṣatriye proktaṃ krameṇa dvijapuṅgavāḥ | [KūPur, 2, 23 44.2]
śūdraviṭkṣatriyāṇāṃ tu brāhmaṇe saṃsthite sati | [KūPur, 2, 23 45.1]
daśarātreṇa śuddhiḥ syādityāha kamalodbhavaḥ | [KūPur, 2, 23 45.2]
asapiṇḍaṃ dvijaṃ pretaṃ vipro nirhṛtya bandhuvat | [KūPur, 2, 23 46.1]
aśitvā ca sahoṣitvā daśarātreṇa śudhyati | [KūPur, 2, 23 46.2]
yadyannamatti teṣāṃ tu trirātreṇa tataḥ śuciḥ | [KūPur, 2, 23 47.1]
anadannannamahnaiva na ca tasmin gṛhe vaset | [KūPur, 2, 23 47.2]
sodakeṣvetadeva syānmāturāpteṣu bandhuṣu | [KūPur, 2, 23 48.1]
daśāhena śavasparśe sapiṇḍaścaiva śudhyati | [KūPur, 2, 23 48.2]
yadi nirharati pretaṃ prolabhākrāntamānasaḥ | [KūPur, 2, 23 49.1]
daśāhena dvijaḥ śudhyed dvādaśāhena bhūmipaḥ | [KūPur, 2, 23 49.2]
ardhamāsena vaiśyastu śūdro māsena śudhyati | [KūPur, 2, 23 50.1]
ṣaḍrātreṇāthavā sarve trirātreṇāthavā punaḥ | [KūPur, 2, 23 50.2]
anāthaṃ caiva nirhṛtya brāhmaṇaṃ dhanavarjitam | [KūPur, 2, 23 51.1]
snātvā saṃprāśya tu ghṛtaṃ śudhyanti brāhmaṇādayaḥ | [KūPur, 2, 23 51.2]
avaraśced varaṃ varṇamavaraṃ vā varo yadi | [KūPur, 2, 23 52.1]
aśauce saṃspṛśet snehāt tadāśaucena śudhyati | [KūPur, 2, 23 52.2]
pretībhūtaṃ dvijaṃ vipro yo 'nugacchata kāmataḥ | [KūPur, 2, 23 53.1]
snātvā sacailaṃ spṛṣṭvāgniṃ ghṛtaṃ prāśya viśudhyati | [KūPur, 2, 23 53.2]
ekāhāt kṣatriye śuddhirvaiśye syācca dvyahena tu | [KūPur, 2, 23 54.1]
śūdre dinatrayaṃ proktaṃ prāṇāyāmaśataṃ punaḥ | [KūPur, 2, 23 54.2]
anasthisaṃcite śūdre rauti ced brāhmaṇaḥ svakaiḥ | [KūPur, 2, 23 55.1]
trirātraṃ syāt tathāśaucam ekāhaṃ tvanyathā smṛtam | [KūPur, 2, 23 55.2]
asthisaṃcayanādarvāgekāhaṃ kṣatravaiśyayoḥ | [KūPur, 2, 23 56.1]
anyathā caiva sajyotirbrāhmaṇe snānameva tu | [KūPur, 2, 23 56.2]
anasthisaṃcit vipre brāhmaṇo rauti cet tadā | [KūPur, 2, 23 57.1]
snānenaiva bhavecchuddhiḥ sacailena na saṃśayaḥ | [KūPur, 2, 23 57.2]
yastaiḥ sahāśanaṃ kuryācchayanādīni caiva hi | [KūPur, 2, 23 58.1]
bāndhavo vāparo vāpi sa daśāhena śudhyati | [KūPur, 2, 23 58.2]
yasteṣāmannamaśnāti sakṛdevāpi kāmataḥ | [KūPur, 2, 23 59.1]
tadāśauce nivṛtte 'sau snānaṃ kṛtvā viśudhyati | [KūPur, 2, 23 59.2]
yāvattadannamaśnāti durbhikṣopahato naraḥ | [KūPur, 2, 23 60.1]
tāvantyahānyaśaucaṃ syāt prāyaścittaṃ tataścaret | [KūPur, 2, 23 60.2]
dāhādyaśaucaṃ kartavyaṃ dvijānāmagnihotriṇām | [KūPur, 2, 23 61.1]
sapiṇḍānāṃ tu maraṇe maraṇāditareṣu ca | [KūPur, 2, 23 61.2]
sapiṇḍatā ca puruṣe saptame vinivartate | [KūPur, 2, 23 62.1]
samānodakabhāvastu janmanāmnoravedane | [KūPur, 2, 23 62.2]
pitā pitāmahaścaiva tathaiva prapitāmahaḥ | [KūPur, 2, 23 63.1]
lepabhājastrayaścātmā sāpiṇḍyaṃ sāptapauruṣam | [KūPur, 2, 23 63.2]
aprattānāṃ tathā strīṇāṃ sāpiṇḍyaṃ sāptapauruṣam | [KūPur, 2, 23 64.1]
ūḍhānāṃ bhartṛsāpiṇḍyaṃ prāha devaḥ pitāmahaḥ | [KūPur, 2, 23 64.2]
ye caikajātā bahavo bhinnayonaya eva ca | [KūPur, 2, 23 65.1]
bhinnavarṇāstu sāpiṇḍyaṃ bhavet teṣāṃ tripūruṣam | [KūPur, 2, 23 65.2]
kāravaḥ śilpino vaidyā dāsīdāsāstathaiva ca | [KūPur, 2, 23 66.1]
dātāro niyamī caiva brahmavidbrahmacāriṇau | [KūPur, 2, 23 66.2]
satriṇo vratinastāvat sadyaḥśaucā udāhṛtāḥ | [KūPur, 2, 23 67.1]
rājā caivābhiṣiktaśca prāṇasatriṇa eva ca | [KūPur, 2, 23 67.2]
yajñe vivāhakāle ca devayāge tathaiva ca | [KūPur, 2, 23 68.1]
sadyaḥśaucaṃ samākhyātaṃ durbhikṣe cāpyupadrave | [KūPur, 2, 23 68.2]
ḍimbāhavahatānāṃ ca vidyutā pārthivairdvijaiḥ | [KūPur, 2, 23 69.1]
sadyaḥśaucaṃ samākhyātaṃ sarpādimaraṇe tathā | [KūPur, 2, 23 69.2]
agnau maruprapatane vīrādhvanyapyanāśake | [KūPur, 2, 23 70.1]
brāhmaṇārthe ca saṃnyaste sadyaḥśaucaṃ vidhīyate | [KūPur, 2, 23 70.2]
naiṣṭhikānāṃ vanasthānāṃ yatīnāṃ brahmacāriṇām | [KūPur, 2, 23 71.1]
nāśaucaṃ kīrtyate sadbhiḥ patite ca tathā mṛte | [KūPur, 2, 23 71.2]
patitānāṃ na dāhaḥ syānnāntyeṣṭirnāsthisaṃcayaḥ | [KūPur, 2, 23 72.1]
na cāśrupātapiṇḍau vā kāryaṃ śrāddhādi kaṅkvacit | [KūPur, 2, 23 72.2]
vyāpādayet tathātmānaṃ svayaṃ yo 'gniviṣādibhiḥ | [KūPur, 2, 23 73.1]
vihitaṃ tasya nāśaucaṃ nāgnirnāpyudakādikam | [KūPur, 2, 23 73.2]
atha kaścit pramādena mriyate 'gniviṣādibhiḥ | [KūPur, 2, 23 74.1]
tasyāśaucaṃ vidhātavyaṃ kāryaṃ caivodakādikam | [KūPur, 2, 23 74.2]
jāte kumāre tadahaḥ kāmaṃ kuryāt pratigraham | [KūPur, 2, 23 75.1]
hiraṇyadhānyagovāsastilānnaguḍasarpiṣām | [KūPur, 2, 23 75.2]
phalāni puṣpaṃ śākaṃ ca lavaṇaṃ kāṣṭhameva ca | [KūPur, 2, 23 76.1]
toyaṃ dadhi ghṛtaṃ tailamauṣadhaṃ kṣīrameva ca | [KūPur, 2, 23 76.2]
āśaucināṃ gṛhād grāhyaṃ śuṣkānnaṃ caiva nityaśaḥ | [KūPur, 2, 23 76.3]
āhitāgniryathānyāyaṃ dagdhavyastribhiragnibhiḥ | [KūPur, 2, 23 77.1]
anāhitāgnirgṛhyeṇa laukikenetaro janaḥ | [KūPur, 2, 23 77.2]
dehābhāvāt palāśaistu kṛtvā pratikṛtiṃ punaḥ | [KūPur, 2, 23 78.1]
dāhaḥ kāryo yathānyāyaṃ sapiṇḍaiḥ śraddhayānvitaiḥ | [KūPur, 2, 23 78.2]
sakṛtprasiñcantyudakaṃ nāmagotreṇa vāgyatāḥ | [KūPur, 2, 23 79.1]
daśāhaṃ bāndhavaiḥ sārdhaṃ sarve caivārdravāsasaḥ | [KūPur, 2, 23 79.2]
piṇḍaṃ pratidinaṃ dadyuḥ sāyaṃ prātaryathāvidhi | [KūPur, 2, 23 80.1]
pretāya ca gṛhadvāri caturthe bhojayed dvijān | [KūPur, 2, 23 80.2]
dvitīye 'hani kartavyaṃ kṣurakarma sabāndhavaiḥ | [KūPur, 2, 23 81.1]
caturthe bāndhavaiḥ sarvair asthnāṃ saṃcayanaṃ bhavet | [KūPur, 2, 23 81.2]
pūrvaṃ tu bhojayed viprānayugmān śraddhayā śucīn | [KūPur, 2, 23 81.3]
pañcame navame caiva tathaivaikādaśe 'hani | [KūPur, 2, 23 82.1]
ayugmān bhojayed viprān navaśrāddhaṃ tu tadviduḥ | [KūPur, 2, 23 82.2]
ekādaśe 'hni kurvīta pretamuddiśya bhāvataḥ | [KūPur, 2, 23 83.1]
dvādaśe vātha kartavyamanindye tvathavāhani | [KūPur, 2, 23 83.2]
ekaṃ pavitram eko 'rghaḥ piṇḍapātraṃ tathaiva ca | [KūPur, 2, 23 83.3]
evaṃ mṛtāhni kartavyaṃ pratimāsaṃ tu vatsaram | [KūPur, 2, 23 84.1]
sapiṇḍīkaraṇaṃ proktaṃ pūrṇe saṃvatsare punaḥ | [KūPur, 2, 23 84.2]
kuryāccatvāri pātrāṇi pretādīnāṃ dvijottamāḥ | [KūPur, 2, 23 85.1]
pretārthaṃ pitṛpātreṣu pātramāsecayet tataḥ | [KūPur, 2, 23 85.2]
ye samānā iti dvābhyāṃ piṇḍānapyevameva hi | [KūPur, 2, 23 86.1]
sapiṇḍīkaraṇaṃ śrāddhaṃ devapūrvaṃ vidhīyate | [KūPur, 2, 23 86.2]
pitṝn āvāhayet tatra punaḥ pretaṃ ca nirdiśet | [KūPur, 2, 23 87.1]
ye sapiṇḍīkṛtāḥ pretāna teṣāṃ syāt pṛthakkriyāḥ | [KūPur, 2, 23 87.2]
yastu kuryāt pṛthak piṇḍaṃ pitṛhā so 'bhijāyate | [KūPur, 2, 23 87.3]
mṛte pitari vai putraḥ piṇḍamabdaṃ samācaret | [KūPur, 2, 23 88.1]
dadyāccānnaṃ sodakumbhaṃ pratyahaṃ pretadharmataḥ | [KūPur, 2, 23 88.2]
pārvaṇena vidhānena saṃvatsarikam iṣyate | [KūPur, 2, 23 89.1]
pratisaṃvatsaraṃ kāryaṃ vidhireṣa sanātanaḥ | [KūPur, 2, 23 89.2]
mātāpitroḥ sutaiḥ kāryaṃ piṇḍadānādikaṃ ca yat | [KūPur, 2, 23 90.1]
patnī kuryāt sutābhāve patnyabhāve sahodahaḥ | [KūPur, 2, 23 90.2]
anenaiva vidhāne jīvan vā śrāddhamācaret | [KūPur, 2, 23 91.1]
kṛtvā dānādikaṃ sarvaṃ śraddhāyuktaḥ samāhitaḥ | [KūPur, 2, 23 91.2]
eṣa vaḥ kathitaḥ samyag gṛhasthānāṃ kriyāvidhiḥ | [KūPur, 2, 23 92.1]
strīṇāṃ tu bhartṛśuśrūṣā dharmo nānya iheṣyate | [KūPur, 2, 23 92.2]
svadharmaparamo nityam īśvarārpitamānasaḥ | [KūPur, 2, 23 93.1]
prāpnoti tat paraṃ sthānaṃ yaduktaṃ vedavādibhiḥ | [KūPur, 2, 23 93.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge trayoviṃśo 'dhyāyaḥ | [KūPur, 2, 23 94.1]
{KūPur, 2, 24}
vyāsa uvāca | [KūPur, 2, 24 1.1]
agnihotraṃ tu juhuyādādyante 'harniśoḥ sadā | [KūPur, 2, 24 1.2]
darśena caiva pakṣānte paurṇamāsena caiva hi | [KūPur, 2, 24 1.3]
śasyānte navaśasyeṣṭyā tathartvante dvijo 'dhvaraiḥ | [KūPur, 2, 24 2.1]
paśunā tvayanasyānte samānte saumikairmakhaiḥ | [KūPur, 2, 24 2.2]
nāniṣṭvā navaśasyeṣṭyā paśunā vāgnimān dvijaḥ | [KūPur, 2, 24 3.1]
navānnamadyānmāṃsaṃ vā dīrghamāyurjijīviṣuḥ | [KūPur, 2, 24 3.2]
navenānnena cāniṣṭvā paśuhavyena cāganyaḥ | [KūPur, 2, 24 4.1]
prāṇānevāttumicchanti navānnāmiṣagṛddhinaḥ | [KūPur, 2, 24 4.2]
sāvitrān śāntihomāṃśca kuryāt parvasu nityaśaḥ | [KūPur, 2, 24 5.1]
pitṝṃś caivāṣṭakāsv arcan nityamanvaṣṭakāsu ca | [KūPur, 2, 24 5.2]
eṣa dharmaḥ paro nityam apadharmo 'nya ucyate | [KūPur, 2, 24 6.1]
trayāṇāmiha varṇānāṃ gṛhasthāśramavāsinām | [KūPur, 2, 24 6.2]
nāstikyādathavālasyād yo 'gnīn nādhātumicchati | [KūPur, 2, 24 7.1]
yajeta vā na yajñena sa yāti narakān bahūn | [KūPur, 2, 24 7.2]
tāmisram andhatāmisraṃ mahārauravarauravau | [KūPur, 2, 24 8.1]
kumbhīpākaṃ vaitaraṇīmasipatravanaṃ tathā | [KūPur, 2, 24 8.2]
anyāṃśca narakān ghorān samprāpyānte sudurmatiḥ | [KūPur, 2, 24 9.1]
antyajānāṃ kule viprāḥ śūdrayonau ca jāyate | [KūPur, 2, 24 9.2]
tasmāt sarvaprayatnena brāhmaṇo hi viśeṣataḥ | [KūPur, 2, 24 10.1]
ādhāyāgniṃ viśuddhātmā yajeta parameśvaram | [KūPur, 2, 24 10.2]
agnihotrāt paro dharmo dvijānāṃ neha vidyate | [KūPur, 2, 24 11.1]
tasmādārādhayennityam agnihotreṇa śāśvatam | [KūPur, 2, 24 11.2]
yaścādhāyāgnimālasyānna yaṣṭuṃ devamicchati | [KūPur, 2, 24 12.1]
so 'sau mūḍho na saṃbhāṣyaḥ kiṃ punarnāstiko janaḥ | [KūPur, 2, 24 12.2]
yasya traivārṣikaṃ bhaktaṃ paryāptaṃ bhṛtyavṛttaye | [KūPur, 2, 24 13.1]
adhikaṃ cāpi vidyeta sa somaṃ pātumarhati | [KūPur, 2, 24 13.2]
eṣa vai sarvayajñānāṃ somaḥ prathama iṣyate | [KūPur, 2, 24 14.1]
somenārādhayed devaṃ somalokamaheśvaram | [KūPur, 2, 24 14.2]
na somayāgādadhiko maheśārādhane kratuḥ | [KūPur, 2, 24 15.1]
samo vā vidyate tasmāt somenābhyarcayet param | [KūPur, 2, 24 15.2]
pitāmahena viprāṇāmādāvabhihitaḥ śubhaḥ | [KūPur, 2, 24 16.1]
dharmo vimuktaye sākṣācchrautaḥ smārto dvidhā punaḥ | [KūPur, 2, 24 16.2]
śrautastretāgnisaṃbandhāt smārtaḥ pūrvaṃ mayoditaḥ | [KūPur, 2, 24 17.1]
śreyaskaratamaḥ śrautastasmācchrautaṃ samācaret | [KūPur, 2, 24 17.2]
ubhāvabhihitau dharmau vedādeva viniḥsṛtau | [KūPur, 2, 24 18.1]
śiṣṭācārastṛtīyaḥ syācchrutismṛtyor alābhataḥ | [KūPur, 2, 24 18.2]
dharmeṇābhigato yaistu vedaḥ saparibṛṃhaṇaḥ | [KūPur, 2, 24 19.1]
te śiṣṭā brāhmaṇāḥ proktā nityamātmaguṇānvitāḥ | [KūPur, 2, 24 19.2]
teṣāmabhimato yaḥ syāccetasā nityameva hi | [KūPur, 2, 24 20.1]
sa dharmaḥ kathitaḥ sadbhirnānyeṣāmiti dhāraṇā | [KūPur, 2, 24 20.2]
purāṇaṃ dharmaśāstraṃ ca vedānāmupabṛṃhaṇam | [KūPur, 2, 24 21.1]
ekasmād brahmavijñānaṃ dharmajñānaṃ tathaikataḥ | [KūPur, 2, 24 21.2]
dharmaṃ jijñāsamānānāṃ tatpramāṇataraṃ smṛtam | [KūPur, 2, 24 22.1]
dharmaśāstraṃ purāṇaṃ tad brahmajñāne parā pramā | [KūPur, 2, 24 22.2]
nānyato jāyate dharmo brahmavidyā ca vaidikī | [KūPur, 2, 24 23.1]
tasmād dharmaṃ purāṇaṃ ca śraddhātavyaṃ dvijātibhiḥ | [KūPur, 2, 24 23.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge caturviṃśo 'dhyāyaḥ | [KūPur, 2, 24 24.1]
{KūPur, 2, 25}
vyāsa uvāca | [KūPur, 2, 25 1.1]
eṣa vo 'bhihitaḥ kṛtsno gṛhasthāśramavāsinaḥ | [KūPur, 2, 25 1.2]
dvijāteḥ paramo dharmo vartanāni nibodhata | [KūPur, 2, 25 1.3]
dvividhastu gṛhī jñeyaḥ sādhakaścāpyasādhakaḥ | [KūPur, 2, 25 2.1]
adhyāpanaṃ yājanaṃ ca pūrvasyāhuḥ pratigraham | [KūPur, 2, 25 2.2]
kusīdakṛṣivāṇijyaṃ prakurvītāsvayaṃkṛtam | [KūPur, 2, 25 2.3]
kṛṣerabhāvād vāṇijyaṃ tadabhāvāt kusīdakam | [KūPur, 2, 25 3.1]
āpatkalpo hyayaṃ jñeyaḥ pūrvokto mukhya iṣyate | [KūPur, 2, 25 3.2]
svayaṃ vā karṣaṇaṃ kuryād vāṇijyaṃ vā kusīdakam | [KūPur, 2, 25 4.1]
kaṣṭā pāpīyasī vṛttiḥ kusīdaṃ tad vivarjayet | [KūPur, 2, 25 4.2]
kṣātravṛttiṃ parāṃ prāhurna svayaṃ karṣaṇaṃ dvijaiḥ | [KūPur, 2, 25 5.1]
tasmāt kṣātreṇa varteta vartanenāpadi dvijaḥ | [KūPur, 2, 25 5.2]
tena cāvāpya jīvaṃstu vaiśyavṛttiṃ kṛṣiṃ vrajet | [KūPur, 2, 25 6.1]
na kathañcana kurvīta brāhmaṇaḥ karma karṣaṇam | [KūPur, 2, 25 6.2]
labdhalābhaḥ pitṝn devān brāhmaṇāṃścāpi pūjayet | [KūPur, 2, 25 7.1]
te tṛptāstasya taṃ doṣaṃ śamayanti na saṃśayaḥ | [KūPur, 2, 25 7.2]
devebhyaśca pitṛbhyaśca dadyād bhāgaṃ tu viṃśakam | [KūPur, 2, 25 8.1]
triṃśadbhāgaṃ brāhmaṇānāṃ kṛṣiṃ kurvan na duṣyati | [KūPur, 2, 25 8.2]
vaṇik pradadyād dviguṇaṃ kusīdī triguṇaṃ punaḥ | [KūPur, 2, 25 9.1]
kṛṣīvalo na doṣeṇa yujyate nātra saṃśayaḥ | [KūPur, 2, 25 9.2]
śiloñchaṃ vāpyādadīta gṛhasthaḥ sādhakaḥ punaḥ | [KūPur, 2, 25 10.1]
vidyāśilpādayastvanye bahavo vṛttihetavaḥ | [KūPur, 2, 25 10.2]
asādhakastu yaḥ prokto gṛhasthāśramasaṃsthitaḥ | [KūPur, 2, 25 11.1]
śiloñche tasya kathite dve vṛttī paramarṣibhiḥ | [KūPur, 2, 25 11.2]
amṛtenāthavā jīvenmṛtenāpyathavā yadi | [KūPur, 2, 25 12.1]
ayācitaṃ syādamṛtaṃ mṛtaṃ bhaikṣaṃ tu yācitam | [KūPur, 2, 25 12.2]
kuśūladhānyako vā syāt kumbhīdhānyaka eva vā | [KūPur, 2, 25 13.1]
tryahaihiko vāpi bhavedaśvastanika eva ca | [KūPur, 2, 25 13.2]
caturṇāmapi caiteṣāṃ dvijānāṃ gṛhamedhinām | [KūPur, 2, 25 14.1]
śreyān paraḥ paro jñeyo dharmato lokajittamaḥ | [KūPur, 2, 25 14.2]
ṣaṭkarmaiko bhavatyeṣāṃ tribhiranyaḥ pravartate | [KūPur, 2, 25 15.1]
dvābhyāmekaścaturthastu brahmasatreṇa jīvati | [KūPur, 2, 25 15.2]
vartayaṃstu śiloñchābhyāmagnihotraparāyaṇaḥ | [KūPur, 2, 25 16.1]
iṣṭīḥ pārvāyaṇāntīyāḥ kevalā nirvapet sadā | [KūPur, 2, 25 16.2]
na lokavṛttiṃ varteta vṛttihetoḥ kathañcana | [KūPur, 2, 25 17.1]
ajihmām aśaṭhāṃ śuddhāṃ jīved brāhmaṇajīvikām | [KūPur, 2, 25 17.2]
yācitvā vāpi sadbhyo 'nnaṃ pitṝndevāṃstu toṣayet | [KūPur, 2, 25 18.1]
yācayed vā śuciṃ dāntaṃ na tṛpyeta svayaṃ tataḥ | [KūPur, 2, 25 18.2]
yastu dravyārjanaṃ kṛtvā gṛhasthastoṣayenna tu | [KūPur, 2, 25 19.1]
devān pitṝṃśca vidhinā śunāṃ yoniṃ vrajatyasau | [KūPur, 2, 25 19.2]
dharmaścārthaśca kāmaśca śreyo mokṣaścatuṣṭayam | [KūPur, 2, 25 20.1]
dharmāviruddhaḥ kāmaḥ syād brāhmaṇānāṃ tu netaraḥ | [KūPur, 2, 25 20.2]
yo'rtho dharmāya nātmārthaḥ so 'rtho 'narthastathetaraḥ | [KūPur, 2, 25 21.1]
tasmādarthaṃ samāsādya dadyād vai juhuyād yajet | [KūPur, 2, 25 21.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge pañcaviṃśo 'dhyāyaḥ | [KūPur, 2, 25 22.1]
{KūPur, 2, 26}
vyāsa uvāca | [KūPur, 2, 26 1.1]
athātaḥ sampravakṣyāmi dānadharmamanuttamam | [KūPur, 2, 26 1.2]
brahmaṇābhihitaṃ pūrvamṛṣīṇāṃ brahmavādinām | [KūPur, 2, 26 1.3]
arthānāmudite pātre śraddhayā pratipādanam | [KūPur, 2, 26 2.1]
dānamityabhinirdiṣṭaṃ bhuktimuktiphalapradam | [KūPur, 2, 26 2.2]
yad dadāti viśiṣṭebhyaḥ śraddhayā parayā yutaḥ | [KūPur, 2, 26 3.1]
tad vai vittamahaṃ manye śeṣaṃ kasyāpi rakṣati | [KūPur, 2, 26 3.2]
nityaṃ naimittikaṃ kāmyaṃ trividhaṃ dānamucyate | [KūPur, 2, 26 4.1]
caturthaṃ vimalaṃ proktaṃ sarvadānottamottamam | [KūPur, 2, 26 4.2]
ahanyahani yat kiṃcid dīyate 'nupakāriṇe | [KūPur, 2, 26 5.1]
anuddiśya phalaṃ tasmād brāhmaṇāya tu nityakam | [KūPur, 2, 26 5.2]
yat tu pāpopaśāntyarthaṃ dīyate viduṣāṃ kare | [KūPur, 2, 26 6.1]
naimittikaṃ taduddiṣṭaṃ dānaṃ sadbhiranuṣṭhitam | [KūPur, 2, 26 6.2]
apatyavijayaiśvaryasvargārthaṃ yat pradīyate | [KūPur, 2, 26 7.1]
dānaṃ tat kāmyam ākhyātam ṛṣibhirdharmacintakaiḥ | [KūPur, 2, 26 7.2]
yadīśvaraprīṇanārthaṃ brahmavitsu pradīyate | [KūPur, 2, 26 8.1]
cetasā dharmayuktena dānaṃ tad vimalaṃ śivam | [KūPur, 2, 26 8.2]
dānadharmaṃ niṣeveta pātramāsādya śaktitaḥ | [KūPur, 2, 26 9.1]
utpatsyate hi tatpātraṃ yat tārayati sarvataḥ | [KūPur, 2, 26 9.2]
kuṭumbabhaktavasanād deyaṃ yadatiricyate | [KūPur, 2, 26 10.1]
anyathā dīyate yaddhi na tad dānaṃ phalapradam | [KūPur, 2, 26 10.2]
śrotriyāya kulīnāya vinītāya tapasvine | [KūPur, 2, 26 11.1]
vṛttasthāya daridrāya pradeyaṃ bhaktipūrvakam | [KūPur, 2, 26 11.2]
yastu dadyānmahīṃ bhaktyā brāhmaṇāyāhitāgnaye | [KūPur, 2, 26 12.1]
sa yāti paramaṃ sthānaṃ yatra gatvā na śocati | [KūPur, 2, 26 12.2]
ikṣubhiḥ saṃtatāṃ bhūmiṃ yavagodhūmaśālinīm | [KūPur, 2, 26 13.1]
dadāti vedaviduṣe yaḥ sa bhūyo na jāyate | [KūPur, 2, 26 13.2]
gocarmamātrāmapi vā yo bhūmiṃ samprayacchati | [KūPur, 2, 26 14.1]
brāhmaṇāya daridrāya sarvapāpaiḥ pramucyate | [KūPur, 2, 26 14.2]
bhūmidānāt paraṃ dānaṃ vidyate neha kiṃcana | [KūPur, 2, 26 15.1]
annadānaṃ tena tulyaṃ vidyādānaṃ tato 'dhikam | [KūPur, 2, 26 15.2]
yo brāhmaṇāya śāntāya śucaye dharmaśāline | [KūPur, 2, 26 16.1]
dadāti vidyāṃ vidhinā brahmaloke mahīyate | [KūPur, 2, 26 16.2]
dadyādaharahastvannaṃ śraddhayā brahmacāriṇe | [KūPur, 2, 26 17.1]
sarvapāpavinirmukto brahmaṇaḥ sthānamāpnuyāt | [KūPur, 2, 26 17.2]
gṛhasthāyānnadānena phalaṃ prāpnoti mānavaḥ | [KūPur, 2, 26 18.1]
āmamevāsya dātavyaṃ dattvāpnoti parāṃ gatim | [KūPur, 2, 26 18.2]
vaiśākhyāṃ paurṇamāsyāṃ tu brāhmaṇān sapta pañca vā | [KūPur, 2, 26 19.1]
upoṣya vidhinā śāntaḥ śuciḥ prayatamānasaḥ | [KūPur, 2, 26 19.2]
pūjayitvā tilaiḥ kṛṣṇairmadhunā na viśeṣataḥ | [KūPur, 2, 26 20.1]
gandhādibhiḥ samabhyarcya vācayed vā svayaṃ vadet | [KūPur, 2, 26 20.2]
prīyatāṃ dharmarājeti yad vā manasi vartate | [KūPur, 2, 26 21.1]
yāvajjīvakṛtaṃ pāpaṃ tatkṣaṇādeva naśyati | [KūPur, 2, 26 21.2]
kṛṣṇājine tilān kṛttvā hiraṇyaṃ madhusarpiṣī | [KūPur, 2, 26 22.1]
dadāti yastu viprāya sarvaṃ tarati duṣkṛtam | [KūPur, 2, 26 22.2]
kṛtānnam udakumbhaṃ ca vaiśākhyāṃ ca viśeṣataḥ | [KūPur, 2, 26 23.1]
nirdiśya dharmarājāya viprebhyo mucyate bhayāt | [KūPur, 2, 26 23.2]
suvarṇatilayuktaistu brāhmaṇān sapta pañca vā | [KūPur, 2, 26 24.1]
tarpayedudapātraistu brahmahatyāṃ vyapohati | [KūPur, 2, 26 24.2]
māghamāse tu viprastu dvādaśyāṃ samupoṣitaḥ | [KūPur, 2, 26 25.1]
śuklāmbaradharaḥ kṛṣṇaistilairhutvā hutāśanam | [KūPur, 2, 26 25.2]
pradadyād brāhmaṇebhyastu tilāneva samāhitaḥ | [KūPur, 2, 26 26.1]
janmaprabhṛti yatpāpaṃ sarvaṃ tarati vai dvijaḥ | [KūPur, 2, 26 26.2]
amāvasyāmanuprāpya brāhmaṇāya tapasvine | [KūPur, 2, 26 27.1]
yat kiṃcid devadeveśaṃ dadyāccoddiśya śaṅkaram | [KūPur, 2, 26 27.2]
prīyatāmīśvaraḥ somo mahādevaḥ sanātanaḥ | [KūPur, 2, 26 28.1]
saptajanmakṛtaṃ pāpaṃ tatkṣaṇādeva naśyati | [KūPur, 2, 26 28.2]
yastu kṛṣṇacaturdaśyāṃ snātvā devaṃ pinākinam | [KūPur, 2, 26 29.1]
ārādhayed dvijamukhe na tasyāsti punarbhavaḥ | [KūPur, 2, 26 29.2]
kṛṣṇāṣṭamyāṃ viśeṣeṇa dhārmikāya dvijātaye | [KūPur, 2, 26 30.1]
snātvābhyarcya yathānyāyaṃ pādaprakṣālanādibhiḥ | [KūPur, 2, 26 30.2]
prīyatāṃ me mahādevo dadyād dravyaṃ svakīyakam | [KūPur, 2, 26 31.1]
sarvapāpavinirmuktaḥ prāpnoti paramāṃ gatim | [KūPur, 2, 26 31.2]
dvijaiḥ kṛṣṇacaturdaśyāṃ kṛṣṇāṣṭamyāṃ viśeṣataḥ | [KūPur, 2, 26 32.1]
amāvāsyāyāṃ bhaktaistu pūjanīyastrilocanaḥ | [KūPur, 2, 26 32.2]
ekādaśyāṃ nirāhāro dvādaśyāṃ puruṣottamam | [KūPur, 2, 26 33.1]
arcayed brāhmaṇamukhe sa gacchet paramaṃ padam | [KūPur, 2, 26 33.2]
eṣā tithir vaiṣṇavīṃ syād dvādaśī śuklapakṣake | [KūPur, 2, 26 34.1]
tasyāmārādhayed devaṃ prayatnena janārdanam | [KūPur, 2, 26 34.2]
yat kiṃcid devamīśānamuddiśya brāhmaṇe śucau | [KūPur, 2, 26 35.1]
dīyate viṣṇave vāpi tadanantaphalapradam | [KūPur, 2, 26 35.2]
yo hi yāṃ devatāmicchet samārādhayituṃ naraḥ | [KūPur, 2, 26 36.1]
brāhmaṇān pūjayed yatnāt sa tasyāṃ toṣayet tataḥ | [KūPur, 2, 26 36.2]
dvijānāṃ vapurāsthāya nityaṃ tiṣṭhanti devatāḥ | [KūPur, 2, 26 37.1]
pūjyante brāhmaṇālābhe pratimādiṣvapi kvacit | [KūPur, 2, 26 37.2]
tasmāt sarvaprayatnena tat tat phalamabhīpsatā | [KūPur, 2, 26 38.1]
dvijeṣu devatā nityaṃ pūjanīyā viśeṣataḥ | [KūPur, 2, 26 38.2]
vibhūtikāmaḥ satataṃ pūjayed vai purandaram | [KūPur, 2, 26 39.1]
brahmavarcasakāmastu brahmāṇaṃ brahmakāmukaḥ | [KūPur, 2, 26 39.2]
ārogyakāmo 'tha raviṃ dhanakāmo hutāśanam | [KūPur, 2, 26 40.1]
karmaṇāṃ siddhikāmastu pūjayed vai vināyakam | [KūPur, 2, 26 40.2]
bhogakāmastu śaśinaṃ balakāmaḥ samīraṇam | [KūPur, 2, 26 41.1]
mumukṣuḥ sarvasaṃsārāt prayatnenārcayeddharim | [KūPur, 2, 26 41.2]
yastu yogaṃ tathā mokṣamanvicchejjñānamaiśvaram | [KūPur, 2, 26 42.1]
so 'rcayed vai virūpākṣaṃ prayatneneśvareśvaram | [KūPur, 2, 26 42.2]
ye vāñchanti mahāyogān jñānāni ca maheśvaram | [KūPur, 2, 26 43.1]
te pūjayanti bhūteśaṃ keśavaṃ cāpi bhoginaḥ | [KūPur, 2, 26 43.2]
vāridastṛptimāpnoti sukhamakṣayyamannadaḥ | [KūPur, 2, 26 44.1]
tilapradaḥ prajāmiṣṭāṃ dīpadaścakṣuruttamam | [KūPur, 2, 26 44.2]
bhūmidaḥ sarvamāpnoti dīrghamāyur hiraṇyadaḥ | [KūPur, 2, 26 45.1]
gṛhado 'gryāṇi veśmāni rūpyado rūpamuttamam | [KūPur, 2, 26 45.2]
vāsodaścandrasālokyamaśvisālokyamaśvadaḥ | [KūPur, 2, 26 46.1]
anaḍudaḥ śriyaṃ puṣṭāṃ godo bradhnasya viṣṭapam | [KūPur, 2, 26 46.2]
yānaśayyāprado bhāryāmaiśvaryamabhayapradaḥ | [KūPur, 2, 26 47.1]
dhānyadaḥ śāśvataṃ saukhyaṃ brahmado brahmasātmyatām | [KūPur, 2, 26 47.2]
dhānyānyapi yathāśakti vipreṣu pratipādayet | [KūPur, 2, 26 48.1]
vedavitsu viśiṣṭeṣu pretya svargaṃ samaśnute | [KūPur, 2, 26 48.2]
gavāṃ ghāsapradānena sarvapāpaiḥ pramucyate | [KūPur, 2, 26 49.1]
indhanānāṃ pradānena dīptāgnirjāyate naraḥ | [KūPur, 2, 26 49.2]
phalamūlāni śākāni bhojyāni vividhāni ca | [KūPur, 2, 26 50.1]
pradadyād brāhmaṇebhyastu mudā yuktaḥ sadā bhavet | [KūPur, 2, 26 50.2]
auṣadhaṃ snehamāhāraṃ rogiṇe rogaśāntaye | [KūPur, 2, 26 51.1]
dadāno rogarahitaḥ sukhī dīrghāyureva ca | [KūPur, 2, 26 51.2]
asipatravanaṃ mārgaṃ kṣuradhārāsamanvitam | [KūPur, 2, 26 52.1]
tīvritāpaṃ ca tarati chatropānatprado naraḥ | [KūPur, 2, 26 52.2]
yad yadiṣṭatamaṃ loke yaccāpi dayitaṃ gṛhe | [KūPur, 2, 26 53.1]
tattad guṇavate deyaṃ tadevākṣayamicchatā | [KūPur, 2, 26 53.2]
ayane viṣuve caiva grahaṇe candrasūryayoḥ | [KūPur, 2, 26 54.1]
saṃkrāntyādiṣu kāleṣu dattaṃ bhavati cākṣayam | [KūPur, 2, 26 54.2]
prayāgādiṣu tīrtheṣu puṇyeṣvāyataneṣu ca | [KūPur, 2, 26 55.1]
dattvā cākṣayamāpnoti nadīṣu ca vaneṣu ca | [KūPur, 2, 26 55.2]
dānadharmāt paro dharmo bhūtānāṃ neha vidyate | [KūPur, 2, 26 56.1]
tasmād viprāya dātavyaṃ śrotriyāya dvijātibhiḥ | [KūPur, 2, 26 56.2]
svagāyurbhūtikāmena tathā pāpopaśāntaye | [KūPur, 2, 26 57.1]
mumukṣuṇā ca dātavyaṃ brāhmaṇebhyastathānvaham | [KūPur, 2, 26 57.2]
dīyamānaṃ tu yo mohād goviprāgnisureṣu ca | [KūPur, 2, 26 58.1]
nivārayati pāpātmā tiryagyoniṃ vrajet tu saḥ | [KūPur, 2, 26 58.2]
yastu dravyārjanaṃ kṛtvā nārcayed brāhmaṇān surān | [KūPur, 2, 26 59.1]
sarvasvamapahṛtyainaṃ rājā rāṣṭrāt pravāsayet | [KūPur, 2, 26 59.2]
yastu durbhikṣavelāyāmannādyaṃ na prayacchati | [KūPur, 2, 26 60.1]
mriyamāṇeṣu vipreṣu brāhmaṇaḥ sa tu garhitaḥ | [KūPur, 2, 26 60.2]
na tasmāt pratigṛhṇīyurna viśeyuśca tena hi | [KūPur, 2, 26 61.1]
aṅkayitvā svakād rāṣṭrāt taṃ rājā vipravāsayet | [KūPur, 2, 26 61.2]
yastvasadbhyo dadātīha svadravyaṃ dharmasādhanam | [KūPur, 2, 26 62.1]
sa pūrvābhyadhikaḥ pāpī narake pacyate naraḥ | [KūPur, 2, 26 62.2]
svādhyāyavanto ye viprā vidyāvanto jitendriyāḥ | [KūPur, 2, 26 63.1]
satyasaṃyamasaṃyuktāstebhyo dadyād dvijottamāḥ | [KūPur, 2, 26 63.2]
subhuktamapi vidvāṃsaṃ dhārmikaṃ bhojayed dvijam | [KūPur, 2, 26 64.1]
na tu mūrkhamavṛttasthaṃ daśarātramupoṣitam | [KūPur, 2, 26 64.2]
saṃnikṛṣṭam atikramya śrotriyaṃ yaḥ prayacchati | [KūPur, 2, 26 65.1]
sa tena karmaṇā pāpī dahaty ā saptamaṃ kulam | [KūPur, 2, 26 65.2]
yadisyādadhiko vipraḥ śīlavidyādibhiḥ svayam | [KūPur, 2, 26 66.1]
tasmai yatnena dātavyaṃ atikramyāpi sannidhim | [KūPur, 2, 26 66.2]
yo 'rcitaṃ pratigṛhṇīyād dadyādarcitameva ca | [KūPur, 2, 26 67.1]
tāvubhau gacchataḥ svargaṃ narakaṃ tu viparyaye | [KūPur, 2, 26 67.2]
na vāryapi prayaccheta nāstike haituke 'pi ca | [KūPur, 2, 26 68.1]
pāṣaṇḍeṣu ca sarveṣu nāvedavidi dharmavit | [KūPur, 2, 26 68.2]
apūpaṃ ca hiraṇyaṃ ca gāmaśvaṃ pṛthivīṃ tilān | [KūPur, 2, 26 69.1]
avidvān pratigṛhṇāno bhasmī bhavati kāṣṭhavat | [KūPur, 2, 26 69.2]
dvijātibhyo dhanaṃ lipset praśastebhyo dvijottamaḥ | [KūPur, 2, 26 70.1]
api vā jātimātrebhyo na tu śūdrāt kathañcana | [KūPur, 2, 26 70.2]
vṛttisaṅkocamanvicchenneheta dhanavistaram | [KūPur, 2, 26 71.1]
dhanalobhe prasaktastu brāhmaṇyādeva hīyate | [KūPur, 2, 26 71.2]
vedānadhītya sakalān yajñāṃścāvāpya sarvaśaḥ | [KūPur, 2, 26 72.1]
na tāṃ gatimavāpnoti saṅkocād yāmavāpnuyāt | [KūPur, 2, 26 72.2]
pratigraharucirna syāt yātrārthaṃ tu samāharet | [KūPur, 2, 26 73.1]
sthityarthādadhikaṃ gṛhṇan brāhmaṇo yātyadhogatim | [KūPur, 2, 26 73.2]
yastu yācanako nityaṃ na sa svargasya bhājanam | [KūPur, 2, 26 74.1]
udvejayati bhūtāni yathā caurastathaiva saḥ | [KūPur, 2, 26 74.2]
gurūn bhṛtyāṃścojjihīrṣurarciṣyan devatātithīn | [KūPur, 2, 26 75.1]
sarvataḥ pratigṛhṇīyānna tu tṛpyet svayaṃ tataḥ | [KūPur, 2, 26 75.2]
evaṃ gṛhastho yuktātmā devatātithipūjakaḥ | [KūPur, 2, 26 76.1]
vartamānaḥ saṃyātātmā yāti tat paramaṃ padam | [KūPur, 2, 26 76.2]
putre nidhāya vā sarvaṃ gatvāraṇyaṃ tu tattvavit | [KūPur, 2, 26 77.1]
ekākī vicarennityamudāsīnaḥ samāhitaḥ | [KūPur, 2, 26 77.2]
eṣa vaḥ kathito dharmo gṛhasthānāṃ dvijottamāḥ | [KūPur, 2, 26 78.1]
jñātvānutiṣṭhenniyataṃ tathānuṣṭhāpayed dvijān | [KūPur, 2, 26 78.2]
iti devamanādimekamīśaṃ gṛhadharmeṇa samarcayed ajasram | [KūPur, 2, 26 79.1]
samatītya sa sarvabhūtayoniṃ prakṛtiṃ yāti paraṃ na yāti janma | [KūPur, 2, 26 79.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ṣaḍviṃśo 'dhyāyaḥ | [KūPur, 2, 26 80.1]
{KūPur, 2, 27}
vyāsa uvāca | [KūPur, 2, 27 1.1]
evaṃ gṛhāśrame sthitvā dvitīyaṃ bhāgamāyuṣaḥ | [KūPur, 2, 27 1.2]
vānaprasthāśramaṃ gacchet sadāraḥ sāgnireva ca | [KūPur, 2, 27 1.3]
nikṣipya bhāryāṃ putreṣu gacched vanamathāpi vā | [KūPur, 2, 27 2.1]
dṛṣṭvāpatyasya cāpatyaṃ jarjarīkṛtavigrahaḥ | [KūPur, 2, 27 2.2]
śuklapakṣasya pūrvāhne praśaste cottarāyaṇe | [KūPur, 2, 27 3.1]
gatvāraṇyaṃ niyamavāṃstapaḥ kuryāt samāhitaḥ | [KūPur, 2, 27 3.2]
phalamūlāni pūtāni nityamāhāramāharet | [KūPur, 2, 27 4.1]
yatāhāro bhavet tena pūjayet pitṛdevatāḥ | [KūPur, 2, 27 4.2]
pūjayitvātithiṃ nityaṃ snātvā cābhyarcayet surān | [KūPur, 2, 27 5.1]
gṛhādāhṛtya cāśnīyādaṣṭau grāsān samāhitaḥ | [KūPur, 2, 27 5.2]
jaṭāśca bibhṛyānnityaṃ nakharomāṇi notsṛjet | [KūPur, 2, 27 6.1]
svādhyāyaṃ sarvadā kuryānniyacched vācamanyataḥ | [KūPur, 2, 27 6.2]
agnihotraṃ ca juhuyāt pañcayajñān samācaret | [KūPur, 2, 27 7.1]
munyannair vividhairmedhyaiḥ śākamūlaphalena vā | [KūPur, 2, 27 7.2]
cīravāsā bhavennityaṃ snāyāt triṣavaṇaṃ śuciḥ | [KūPur, 2, 27 8.1]
sarvabhūtānukampī syāt pratigrahavivarjitaḥ | [KūPur, 2, 27 8.2]
darśena paurṇamāsena yajet niyataṃ dvijaḥ | [KūPur, 2, 27 9.1]
ṛkṣeṣvāgrayaṇe caiva cāturmāsyāni cāharet | [KūPur, 2, 27 9.2]
uttarāyaṇaṃ ca kramaśo dakṣasyāyanameva ca | [KūPur, 2, 27 9.3]
vāsantaiḥ śāradairmedhyair munyannaiḥ svayamāhṛtaiḥ | [KūPur, 2, 27 10.1]
puroḍāśāṃścarūṃścaiva vidhivannirvapet pṛthak | [KūPur, 2, 27 10.2]
devatābhyaśca taddhutvā vanyaṃ medhyataraṃ haviḥ | [KūPur, 2, 27 11.1]
śeṣaṃ samupabhuñjīta lavaṇaṃ ca svayaṃ kṛtam | [KūPur, 2, 27 11.2]
varjayenmadhumāṃsāni bhaumāni kavakāni ca | [KūPur, 2, 27 12.1]
bhūstṛṇaṃ śigrukaṃ caiva śleṣmātakaphalāni ca | [KūPur, 2, 27 12.2]
na phālakṛṣṭamaśnīyādutsṛṣṭamapi kenacit | [KūPur, 2, 27 13.1]
na grāmajātānyārto 'pi puṣpāṇi ca phalāni ca | [KūPur, 2, 27 13.2]
śrāvaṇenaiva vidhinā vahniṃ paricaret sadā | [KūPur, 2, 27 14.1]
na druhyet sarvabhūtāni nirdvandvo nirbhayo bhavet | [KūPur, 2, 27 14.2]
na naktaṃ kiṃcid aśnīyād rātrau dhyānaparo bhavet | [KūPur, 2, 27 15.1]
jitendriyo jitakrodhastattvajñānavicintakaḥ | [KūPur, 2, 27 15.2]
brahmacārī bhavennityaṃ na patnīmapi saṃśrayet | [KūPur, 2, 27 15.3]
yastu patnyā vanaṃ gatvā maithunaṃ kāmataścaret | [KūPur, 2, 27 16.1]
tad vrataṃ tasya lupyeta prāyaścittīyate dvijaḥ | [KūPur, 2, 27 16.2]
tatra yo jāyate garbho na saṃspṛśyo dvijātibhiḥ | [KūPur, 2, 27 17.1]
na hi vede 'dhikāro 'sya tadvaṃśe 'pyevameva hi | [KūPur, 2, 27 17.2]
adhaḥ śayīta satataṃ sāvitrījāpyatatparaḥ | [KūPur, 2, 27 18.1]
śaraṇyaḥ sarvabhūtānāṃ saṃvibhāgaparaḥ sadā | [KūPur, 2, 27 18.2]
parivādaṃ mṛṣāvādaṃ nidrālasyaṃ vivarjayet | [KūPur, 2, 27 19.1]
ekāgniraniketaḥ syāt prokṣitāṃ bhūmimāśrayet | [KūPur, 2, 27 19.2]
mṛgaiḥ saha cared vāsaṃ taiḥ sahaiva ca saṃvaset | [KūPur, 2, 27 20.1]
śilāyāṃ śarkarāyāṃ vā śayīta susamāhitaḥ | [KūPur, 2, 27 20.2]
sadyaḥ prakṣālako vā syānmāsasaṃcayiko 'pi vā | [KūPur, 2, 27 21.1]
ṣaṇmāsanicayo vā syāt samānicaya eva vā | [KūPur, 2, 27 21.2]
tyajedāśvayuje māsi sampannaṃ pūrvasaṃcitam | [KūPur, 2, 27 22.1]
jīrṇāni caiva vāsāṃsi śākamūlaphalāni ca | [KūPur, 2, 27 22.2]
dantolūkhaliko vā syāt kāpotīṃ vṛttimāśrayet | [KūPur, 2, 27 23.1]
aśmakuṭṭo bhaved vāpi kālapakvabhugeva vā | [KūPur, 2, 27 23.2]
naktaṃ cānnaṃ samaśnīyād divā cāhṛtya śaktitaḥ | [KūPur, 2, 27 24.1]
caturthakāliko vā syāt syādvāpyaṣṭamakālikaḥ | [KūPur, 2, 27 24.2]
cāndrāyaṇavidhānairvā śukle kṛṣṇe ca vartayet | [KūPur, 2, 27 25.1]
pakṣe pakṣe samaśnīyād yavāgūṃ kvathitāṃ sakṛt | [KūPur, 2, 27 25.2]
puṣpamūlaphalair vāpi kevalairvartayet sadā | [KūPur, 2, 27 26.1]
svābhāvikaiḥ svayaṃ śīrṇairvaikhānasamate sthitaḥ | [KūPur, 2, 27 26.2]
bhūmau vā parivarteta tiṣṭhed vā prapadairdinam | [KūPur, 2, 27 27.1]
sthānāsanābhyāṃ viharenna kvacid dhairyamutsṛjet | [KūPur, 2, 27 27.2]
grīṣme pañcatapāśca syād varṣāsv abhrāvakāśakaḥ | [KūPur, 2, 27 28.1]
ārdravāsāstu hemante kramaśo vardhayaṃstapaḥ | [KūPur, 2, 27 28.2]
upaspṛśya triṣavaṇaṃ pitṛdevāṃśca tarpayet | [KūPur, 2, 27 29.1]
ekapādena tiṣṭheta marīcīn vā pibet tadā | [KūPur, 2, 27 29.2]
pañcāgnirdhūmapo vā syād uṣmapaḥ somapo 'pi vā | [KūPur, 2, 27 30.1]
payaḥ pibecchuklapakṣe kṛṣṇāpakṣe tu gomayam | [KūPur, 2, 27 30.2]
śīrṇaparṇāśano vā syāt kṛcchrair vā vartayet sadā | [KūPur, 2, 27 30.3]
yogābhyāsarataśca syād rudrādhyāyī bhavet sadā | [KūPur, 2, 27 31.1]
atharvaśiraso 'dhyetā vedāntābhyāsatatparaḥ | [KūPur, 2, 27 31.2]
yamān seveta satataṃ niyamāṃścāpyatandritaḥ | [KūPur, 2, 27 32.1]
kṛṣṇājinī sottarīyaḥ śuklayajñopavītavān | [KūPur, 2, 27 32.2]
atha cāgnīn samāropya svātmani dhyānatatparaḥ | [KūPur, 2, 27 33.1]
anagniraniketaḥ syānmunirmokṣaparo bhavet | [KūPur, 2, 27 33.2]
tāpaseṣveva vipreṣu yātrikaṃ bhaikṣamāharet | [KūPur, 2, 27 34.1]
gṛhamedhiṣu cānyeṣu dvijeṣu vanavāsiṣu | [KūPur, 2, 27 34.2]
grāmādāhṛtya vāśnīyādaṣṭau grāsān vane vasan | [KūPur, 2, 27 35.1]
pratigṛhya puṭenaiva pāṇinā śakalena vā | [KūPur, 2, 27 35.2]
vividhāścopaniṣada ātmasaṃsiddhaye japet | [KūPur, 2, 27 36.1]
vidyāviśeṣān sāvitrīṃ rudrādhyāyaṃ tathaiva ca | [KūPur, 2, 27 36.2]
mahāprāsthānikaṃ cāsau kuryādanaśanaṃ tu vā | [KūPur, 2, 27 37.1]
agnipraveśamanyad vā brahmārpaṇavidhau sthitaḥ | [KūPur, 2, 27 37.2]
yastu samyagimamāśramaṃ śivaṃ saṃśrayedaśivapuñjanāśanam | [KūPur, 2, 27 38.1]
tāpasaḥ sa paramaiśvaraṃ padaṃ yāti yatra jagato 'sya saṃsthitiḥ | [KūPur, 2, 27 38.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge saptaviṃśo 'dhyāyaḥ | [KūPur, 2, 27 39.1]
{KūPur, 2, 28}
vyāsa uvāca | [KūPur, 2, 28 1.1]
evaṃ vanāśrame sthitvā tṛtīyaṃ bhāgamāyuṣaḥ | [KūPur, 2, 28 1.2]
caturthamāyuṣo bhāgaṃ saṃnyāsena nayet kramāt | [KūPur, 2, 28 1.3]
agnīn ātmani saṃsthāpya dvijaḥ pravrajito bhavet | [KūPur, 2, 28 2.1]
yogābhyāsarataḥ śānto brahmavidyāparāyaṇaḥ | [KūPur, 2, 28 2.2]
yadā manasi saṃjātaṃ vaitṛṣṇyaṃ sarvavastuṣu | [KūPur, 2, 28 3.1]
tadā saṃnyāsamicchecca patitaḥ syād viparyaye | [KūPur, 2, 28 3.2]
prājāpatyāṃ nirūpyeṣṭimāgneyīmathavā punaḥ | [KūPur, 2, 28 4.1]
dāntaḥ pakvakaṣāyo 'sau brahmāśramamupāśrayet | [KūPur, 2, 28 4.2]
jñānasaṃnyāsinaḥ kecid vedasaṃnyāsinaḥ pare | [KūPur, 2, 28 5.1]
karmasaṃnyāsinastvanye trividhāḥ parikīrtitāḥ | [KūPur, 2, 28 5.2]
yaḥ sarvasaṅganirmukto nirdvandvaścaiva nirbhayaḥ | [KūPur, 2, 28 6.1]
procyate jñānasaṃnyāsī svātmanyeva vyavasthitaḥ | [KūPur, 2, 28 6.2]
vedamevābhyasennityaṃ nirāśī niṣparigrahaḥ | [KūPur, 2, 28 7.1]
procyate vedasaṃnyāsī mumukṣurvijitendriyaḥ | [KūPur, 2, 28 7.2]
yastvagnīn ātmasātkṛtvā brahmārpaṇaparo dvijaḥ | [KūPur, 2, 28 8.1]
jñeyaḥ sa karmasaṃnyāsī mahāyajñaparāyaṇaḥ | [KūPur, 2, 28 8.2]
trayāṇāmapi caiteṣāṃ jñānī tvabhyadhiko mataḥ | [KūPur, 2, 28 9.1]
na tasya vidyate kāryaṃ na liṅgaṃ vā vipaścitaḥ | [KūPur, 2, 28 9.2]
nirmamo nirbhayaḥ śānto nirdvandvaḥ parṇabhojanaḥ | [KūPur, 2, 28 10.1]
jīrṇakaupīnavāsāḥ syānnagno vā dhyānatatparaḥ | [KūPur, 2, 28 10.2]
brahmacārī mitāhāro grāmādannaṃ samāharet | [KūPur, 2, 28 11.1]
adhyātmamatirāsīta nirapekṣo nirāmiṣaḥ | [KūPur, 2, 28 11.2]
ātmanaiva sahāyena sukhārthaṃ vicarediha | [KūPur, 2, 28 12.1]
nābhinandeta maraṇaṃ nābhinandeta jīvitam | [KūPur, 2, 28 12.2]
kālameva pratīkṣeta nideśaṃ bhṛtako yathā | [KūPur, 2, 28 13.1]
nādhyetavyaṃ na vaktavyaṃ śrotavyaṃ na kadācana | [KūPur, 2, 28 13.2]
evaṃ jñātvā paro yogī brahmabhūyāya kalpate | [KūPur, 2, 28 13.3]
ekavāsāthavā vidvān kaupīnācchādanastathā | [KūPur, 2, 28 14.1]
muṇḍī śikhī vātha bhavet tridaṇḍī niṣparigrahaḥ | [KūPur, 2, 28 14.2]
kāṣāyavāsāḥ satataṃ dhyānayogaparāyaṇaḥ | [KūPur, 2, 28 14.3]
grāmānte vṛkṣamūle vā vased devālaye 'pi vā | [KūPur, 2, 28 15.1]
samaḥ śatrau ca mitre ca tathā mānāpamānayoḥ | [KūPur, 2, 28 15.2]
bhaikṣyeṇa vartayennityaṃ naikānnādī bhavet kvacit | [KūPur, 2, 28 15.3]
yastu mohena vālasyād ekānnādī bhaved yatiḥ | [KūPur, 2, 28 16.1]
na tasya niṣkṛtiḥ kācid dharmaśāstreṣu kathyate | [KūPur, 2, 28 16.2]
rāgadveṣavimuktātmā samaloṣṭāśmakāñcanaḥ | [KūPur, 2, 28 17.1]
prāṇihaṃsānivṛttaśca maunī syāt sarvanispṛhaḥ | [KūPur, 2, 28 17.2]
dṛṣṭipūtaṃ nyaset pādaṃ vastrapūtaṃ jalaṃ pibet | [KūPur, 2, 28 18.1]
satyapūtāṃ vaded vāṇīṃ manaḥpūtaṃ samācaret | [KūPur, 2, 28 18.2]
naikatra nivased deśe varṣābhyo 'nyatra bhikṣukaḥ | [KūPur, 2, 28 19.1]
snānaśaucarato nityaṃ kamaṇḍalukaraḥ śuciḥ | [KūPur, 2, 28 19.2]
brahmacaryarato nityaṃ vanavāsarato bhavet | [KūPur, 2, 28 20.1]
mokṣaśāstreṣu nirato brahmasūtrī jitendriyaḥ | [KūPur, 2, 28 20.2]
dambhāhaṅkāranirmukto nindāpaiśunyavarjitaḥ | [KūPur, 2, 28 21.1]
ātmajñānaguṇopeto yatirmokṣamavāpnuyāt | [KūPur, 2, 28 21.2]
abhyaset satataṃ vedaṃ praṇavākhyaṃ sanātanam | [KūPur, 2, 28 22.1]
snātvācamya vidhānena śucirdevālayādiṣu | [KūPur, 2, 28 22.2]
yajñopavītī śāntātmā kuśapāṇiḥ samāhitaḥ | [KūPur, 2, 28 23.1]
dhautakāṣāyavasano bhasmacchannatanūrahaḥ | [KūPur, 2, 28 23.2]
adhiyajñaṃ brahma japedādhidaivikameva ca | [KūPur, 2, 28 24.1]
ādhyātmikaṃ ca satataṃ vedāntābhihitaṃ ca yat | [KūPur, 2, 28 24.2]
putreṣu vātha nivasan brahmacārī yatirmuniḥ | [KūPur, 2, 28 25.1]
vedamevābhyasennityaṃ sa yāti paramāṃ gatim | [KūPur, 2, 28 25.2]
ahiṃsā satyamasteyaṃ brahmacaryaṃ tapaḥ param | [KūPur, 2, 28 26.1]
kṣamā dayā ca satoṣo vratānyasya viśeṣataḥ | [KūPur, 2, 28 26.2]
vedāntajñānaniṣṭho vā pañca yajñān samāhitaḥ | [KūPur, 2, 28 27.1]
kuryādaharahaḥ snātvā bhikṣānnenaiva tena hi | [KūPur, 2, 28 27.2]
homamantrāñjapennityaṃ kāle kāle samāhitaḥ | [KūPur, 2, 28 28.1]
svādhyāyaṃ cānvahaṃ kuryāt sāvitrīṃ saṃdhyayorjapet | [KūPur, 2, 28 28.2]
dhyāyīta satataṃ devamekānte parameśvaram | [KūPur, 2, 28 29.1]
ekānnaṃ varjayennityaṃ kāmaṃ krodhaṃ parigraham | [KūPur, 2, 28 29.2]
ekavāsā dvivāsā vā śikhī yajñopavītavān | [KūPur, 2, 28 30.1]
kamaṇḍalukaro vidvān tridaṇḍī yāti tatparam | [KūPur, 2, 28 30.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge 'ṣṭāviṃśo 'dhyāyaḥ | [KūPur, 2, 28 31.1]
{KūPur, 2, 29}
vyāsa uvāca | [KūPur, 2, 29 1.1]
evaṃ svāśramaniṣṭhānāṃ yatīnāṃ niyatātmanām | [KūPur, 2, 29 1.2]
bhaikṣeṇa vartanaṃ proktaṃ phalamūlairathāpi vā | [KūPur, 2, 29 1.3]
ekakālaṃ cared bhaikṣaṃ na prasajyeta vistare | [KūPur, 2, 29 2.1]
bhaikṣe prasakto hi yatirviṣayeṣvapi sajati | [KūPur, 2, 29 2.2]
saptāgāraṃ cared bhaikṣamalābhāt tu punaścaret | [KūPur, 2, 29 3.1]
prakṣālya pātre bhuñjīyād adbhiḥ prakṣālayet tu tat | [KūPur, 2, 29 3.2]
athavānyadupādāya pātre bhuñjīta nityaśaḥ | [KūPur, 2, 29 4.1]
bhuktvā tat saṃtyajet pātraṃ yātrāmātram alolupaḥ | [KūPur, 2, 29 4.2]
vidhūme sannamusale vyaṅgāre bhuktavajjane | [KūPur, 2, 29 5.1]
vṛtte śarāvasaṃpāte bhikṣāṃ nityaṃ yatiścaret | [KūPur, 2, 29 5.2]
godohamātraṃ tiṣṭheta kālaṃ bhikṣuradhomukhaḥ | [KūPur, 2, 29 6.1]
bhikṣetyuktvā sakṛt tūṣṇīmaśnīyād vāgyataḥ śuciḥ | [KūPur, 2, 29 6.2]
prakṣālya pāṇipādau ca samācamya yathāvidhi | [KūPur, 2, 29 7.1]
āditye darśayitvānnaṃ bhuñjīta prāṅmukhottaraḥ | [KūPur, 2, 29 7.2]
hutvā prāṇāhutīḥ pañca grāsānaṣṭau samāhitaḥ | [KūPur, 2, 29 8.1]
ācamya devaṃ brahmāṇaṃ dhyāyīta parameśvaram | [KūPur, 2, 29 8.2]
alābuṃ dārupātraṃ ca mṛṇmayaṃ vaiṇavaṃ tataḥ | [KūPur, 2, 29 9.1]
catvāri yatipātrāṇi manurāha prajāpatiḥ | [KūPur, 2, 29 9.2]
prāgrātre pararātre ca madhyarātre tathaiva ca | [KūPur, 2, 29 10.1]
saṃdhyāsvahni viśeṣeṇa cintayennityamīśvaram | [KūPur, 2, 29 10.2]
kṛtvā hṛtpadmanilaye viśvākhyaṃ viśvasaṃbhavam | [KūPur, 2, 29 11.1]
ātmānaṃ sarvabhūtānāṃ parastāt tamasaḥ sthitam | [KūPur, 2, 29 11.2]
sarvasyādhārabhūtānām ānandaṃ jyotiravyayam | [KūPur, 2, 29 12.1]
pradhānapuruṣātītam ākāśaṃ dahanaṃ śivam | [KūPur, 2, 29 12.2]
tadantaḥ sarvabhāvānāmīśvaraṃ brahmarūpiṇam | [KūPur, 2, 29 13.1]
dhyāyed anādim advaitam ānandādiguṇālayam | [KūPur, 2, 29 13.2]
mahāntaṃ paramaṃ brahma puruṣaṃ satyamavyayam | [KūPur, 2, 29 14.1]
sitetarāruṇākāraṃ maheśaṃ viśvarūpiṇam | [KūPur, 2, 29 14.2]
oṅkārānte 'tha cātmānaṃ saṃsthāpya paramātmani | [KūPur, 2, 29 15.1]
ākāśe devamīśānaṃ dhyāyītākāśamadhyagam | [KūPur, 2, 29 15.2]
kāraṇaṃ sarvabhāvānām ānandaikasamāśrayam | [KūPur, 2, 29 16.1]
purāṇaṃ puruṣaṃ śaṃbhuṃ dhyāyan mucyeta bandhanāt | [KūPur, 2, 29 16.2]
yadvā guhāyāṃ prakṛtau jagatsaṃmohanālaye | [KūPur, 2, 29 17.1]
vicintya paramaṃ vyoma sarvabhūtaikakāraṇam | [KūPur, 2, 29 17.2]
jīvanaṃ sarvabhūtānāṃ yatra lokaḥ pralīyate | [KūPur, 2, 29 18.1]
ānandaṃ brahmaṇaḥ sūkṣmaṃ yat paśyanti mumukṣavaḥ | [KūPur, 2, 29 18.2]
tanmadhye nihitaṃ brahma kevalaṃ jñānalakṣaṇam | [KūPur, 2, 29 19.1]
anantaṃ satyamīśānaṃ vicintyāsīta saṃyataḥ | [KūPur, 2, 29 19.2]
guhyād guhyatamaṃ jñānaṃ yatīnāmetadīritam | [KūPur, 2, 29 20.1]
yo 'nutiṣṭhenmaheśena so 'śnute yogamaiśvaram | [KūPur, 2, 29 20.2]
tasmād dhyānarato nityamātmavidyāparāyaṇaḥ | [KūPur, 2, 29 21.1]
jñānaṃ samabhyased brāhmaṃ yena mucyeta bandhanāt | [KūPur, 2, 29 21.2]
matvā pṛthak svamātmānaṃ sarvasmādeva kevalam | [KūPur, 2, 29 22.1]
ānandamajaraṃ jñānaṃ dhyāyīta ca punaḥ param | [KūPur, 2, 29 22.2]
yasmāt bhavanti bhūtāni yad gatvā neha jāyate | [KūPur, 2, 29 23.1]
sa tasmādīśvaro devaḥ parasmād yo 'dhitiṣṭhati | [KūPur, 2, 29 23.2]
yadantare tad gaganaṃ śāśvataṃ śivamavyayam | [KūPur, 2, 29 24.1]
yadaṃśastatparo yastu sa devaḥ syānmaheśvaraḥ | [KūPur, 2, 29 24.2]
vratāni yāni bhikṣūṇāṃ tathaivopavratāni ca | [KūPur, 2, 29 25.1]
ekaikātikrame teṣāṃ prāyaścittaṃ vidhīyate | [KūPur, 2, 29 25.2]
upetya ca striyaṃ kāmāt prāyaścittaṃ samāhitaḥ | [KūPur, 2, 29 26.1]
prāṇāyāmasamāyuktaṃ kuryāt sāṃtapanaṃ śuciḥ | [KūPur, 2, 29 26.2]
tataścareta niyamāt kṛcchraṃ saṃyatamānasaḥ | [KūPur, 2, 29 27.1]
punarāśramamāgamya cared bhikṣur atandritaḥ | [KūPur, 2, 29 27.2]
na dharmayuktamanṛtaṃ hinastīti manīṣiṇaḥ | [KūPur, 2, 29 28.1]
tathāpi ca na kartavyaṃ prasaṅgo hyeṣa dāruṇaḥ | [KūPur, 2, 29 28.2]
ekarātropavāsaśca prāṇāyāmaśataṃ tathā | [KūPur, 2, 29 29.1]
uktvānṛtaṃ prakartavyaṃ yatinā dharmalipsunā | [KūPur, 2, 29 29.2]
paramāpadgatenāpi na kāryaṃ steyamanyataḥ | [KūPur, 2, 29 30.1]
steyādabhyadhikaḥ kaścinnāstyadharma iti smṛtiḥ | [KūPur, 2, 29 30.2]
hiṃsā caiṣāparā diṣṭā yā cātmajñānanāśikā | [KūPur, 2, 29 30.3]
yadetad draviṇaṃ nāma prāṇā hyete bahiścarāḥ | [KūPur, 2, 29 31.1]
sa tasya harati prāṇān yo yasya harate dhanam | [KūPur, 2, 29 31.2]
evaṃ kṛtvā sa duṣṭātmā bhinnavṛtto vratāccyutaḥ | [KūPur, 2, 29 32.1]
bhūyo nirvedamāpannaścareccāndrāyaṇavratam | [KūPur, 2, 29 32.2]
vidhinā śāstradṛṣṭena saṃvatsaramiti śrutiḥ | [KūPur, 2, 29 33.1]
bhūyo nirvedamāpannaścared bhikṣuratandritaḥ | [KūPur, 2, 29 33.2]
akasmādeva hiṃsāṃ tu yadi bhikṣuḥ samācaret | [KūPur, 2, 29 34.1]
kuryāt kṛcchrātikṛcchraṃ tu cāndrāyaṇamathāpi vā | [KūPur, 2, 29 34.2]
skandedindriyadaurbalyāt striyaṃ dṛṣṭvā yatiryadi | [KūPur, 2, 29 35.1]
tena dhārayitavyā vai prāṇāyāmāstu ṣoḍaśa | [KūPur, 2, 29 35.2]
divāskande trirātraṃ syāt prāṇāyāmaśataṃ tathā | [KūPur, 2, 29 35.3]
ekānne madhumāṃse ca navaśrāddhe tathaiva ca | [KūPur, 2, 29 36.1]
pratyakṣalavaṇe coktaṃ prājāpatyaṃ viśodhanam | [KūPur, 2, 29 36.2]
dhyānaniṣṭhasya satataṃ naśyate sarvapātakam | [KūPur, 2, 29 37.1]
tasmānmaheśvaraṃ jñātvā tasya dhyānaparo bhavet | [KūPur, 2, 29 37.2]
yad brahma paramaṃ jyotiḥ pratiṣṭhākṣaram advayam | [KūPur, 2, 29 38.1]
yo 'ntarātra paraṃ brahma sa vijñeyo maheśvaraḥ | [KūPur, 2, 29 38.2]
eṣa devo mahādevaḥ kevalaḥ paramaḥ śivaḥ | [KūPur, 2, 29 39.1]
tadevākṣaramadvaitaṃ tadādityāntaraṃ param | [KūPur, 2, 29 39.2]
yasmānmahīyate devaḥ svadhāmni jñānasaṃjñite | [KūPur, 2, 29 40.1]
ātmayogāhvaye tattve mahādevastataḥ smṛtaḥ | [KūPur, 2, 29 40.2]
nānyad devānmahādevād vyatiriktaṃ prapaśyati | [KūPur, 2, 29 41.1]
tamevātmānamanveti yaḥ sa yāti paraṃ padam | [KūPur, 2, 29 41.2]
manyate ye svamātmānaṃ vibhinnaṃ parameśvarāt | [KūPur, 2, 29 42.1]
na te paśyanti taṃ devaṃ vṛthā teṣāṃ pariśramaḥ | [KūPur, 2, 29 42.2]
ekameva paraṃ brahma vijñeyaṃ tattvamavyayam | [KūPur, 2, 29 43.1]
sa devastu mahādevo naitad vijñāya badhyate | [KūPur, 2, 29 43.2]
tasmād yateta niyataṃ yatiḥ saṃyatamānasaḥ | [KūPur, 2, 29 44.1]
jñānayogarataḥ śānto mahādevaparāyaṇaḥ | [KūPur, 2, 29 44.2]
eṣa vaḥ kathito vipro yatīnāmāśramaḥ śubhaḥ | [KūPur, 2, 29 45.1]
pitāmahena vibhunā munīnāṃ pūrvamīritam | [KūPur, 2, 29 45.2]
nāputraśiṣyayogibhyo dadyādidamanuttamam | [KūPur, 2, 29 46.1]
jñānaṃ svayaṃbhuvā proktaṃ yatidharmāśrayaṃ śivam | [KūPur, 2, 29 46.2]
iti yatiniyamānāmetaduktaṃ vidhānaṃ paśupatiparitoṣe yad bhavedekahetuḥ | [KūPur, 2, 29 47.1]
na bhavati punareṣāmudbhavo vā vināśaḥ praṇihitamanaso ye nityamevācaranti | [KūPur, 2, 29 47.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ekonatriṃśo 'dhyāyaḥ | [KūPur, 2, 29 48.1]
{KūPur, 2, 30}
vyāsa uvāca | [KūPur, 2, 30 1.1]
ataḥ paraṃ pravakṣyāmi prāyaścittavidhiṃ śubham | [KūPur, 2, 30 1.2]
hitāya sarvaviprāṇāṃ doṣāṇāmapanuttaye | [KūPur, 2, 30 1.3]
akṛtvā vihitaṃ karma kṛtvā ninditameva ca | [KūPur, 2, 30 2.1]
doṣamāpnoti puruṣaḥ prāyaścittaṃ viśodhanam | [KūPur, 2, 30 2.2]
prāyaścittam akṛtvā tu na tiṣṭhed brāhmaṇaḥ kvacit | [KūPur, 2, 30 3.1]
yad brūyurbrāhmaṇāḥ śāntā vidvāṃsastatsamācaret | [KūPur, 2, 30 3.2]
vedārthavittamaḥ śānto dharmakāmo 'gnimān dvijaḥ | [KūPur, 2, 30 4.1]
sa eva syāt paro dharmo yameko 'pi vyavasyati | [KūPur, 2, 30 4.2]
anāhitāgnayo viprāstrayo vedārthapāragāḥ | [KūPur, 2, 30 5.1]
yad brūyurdharmakāmāste tajjñeyaṃ dharmasādhanam | [KūPur, 2, 30 5.2]
anekadharmaśāstrajñā ūhāpohaviśāradāḥ | [KūPur, 2, 30 6.1]
vedādhyayanasampannāḥ saptaite parikīrtitāḥ | [KūPur, 2, 30 6.2]
mīmāṃsājñānatattvajñā vedāntakuśalā dvijāḥ | [KūPur, 2, 30 7.1]
ekaviṃśatisaṃkhyātāḥ prāyaścittaṃ vadanti vai | [KūPur, 2, 30 7.2]
brahmahā madyapaḥ steno gurutalpaga eva ca | [KūPur, 2, 30 8.1]
mahāpātakinastvete yaścaitaiḥ saha saṃvaset | [KūPur, 2, 30 8.2]
saṃvatsaraṃ tu patitaiḥ saṃsargaṃ kurute tu yaḥ | [KūPur, 2, 30 9.1]
yānaśayyāsanairnityaṃ jānan vai patito bhavet | [KūPur, 2, 30 9.2]
yājanaṃ yonisaṃbandhaṃ tathaivādhyāpanaṃ dvijaḥ | [KūPur, 2, 30 10.1]
kṛtvā sadyaḥ patejjñānāt saha bhojanameva ca | [KūPur, 2, 30 10.2]
avijñāyātha yo mohāt kuryādadhyāpanaṃ dvijaḥ | [KūPur, 2, 30 11.1]
saṃvatsareṇa patati sahādhyayanameva ca | [KūPur, 2, 30 11.2]
brahmahā dvādaśābdāni kuṭiṃ kṛtvā vane vaset | [KūPur, 2, 30 12.1]
bhaikṣamātmaviśuddhyarthaṃ kṛtvā śavaśirodhvajam | [KūPur, 2, 30 12.2]
brāhmaṇāvasathān sarvān devāgārāṇi varjayet | [KūPur, 2, 30 13.1]
vinindan svayamātmānaṃ brāhmaṇaṃ taṃ ca saṃsmaran | [KūPur, 2, 30 13.2]
asaṃkalpitayogyāni saptāgārāṇi saṃviśet | [KūPur, 2, 30 14.1]
vidhūme śanakairnityaṃ vyaṅgāre bhuktavajjane | [KūPur, 2, 30 14.2]
ekakālaṃ cared bhaikṣaṃ doṣaṃ vikhyāpayan nṛṇām | [KūPur, 2, 30 15.1]
vanyamūlaphalair vāpi vartayed dhairyam ākṣitaḥ | [KūPur, 2, 30 15.2]
kapālapāṇiḥ khaṭvāṅgī brahmacaryaparāyaṇaḥ | [KūPur, 2, 30 16.1]
pūrṇe tu dvādaśe varṣe brahmahatyāṃ vyapohati | [KūPur, 2, 30 16.2]
akāmataḥ kṛte pāpe prāyaścittamidaṃ śubham | [KūPur, 2, 30 17.1]
kāmato maraṇācchuddhirjñeyā nānyena kenacit | [KūPur, 2, 30 17.2]
kuryādanaśanaṃ vātha bhṛgoḥ patanameva vā | [KūPur, 2, 30 18.1]
jvalantaṃ vā viśedagniṃ jalaṃ vā praviśet svayam | [KūPur, 2, 30 18.2]
brāhmaṇārthe gavārthe vā samyak prāṇān parityajet | [KūPur, 2, 30 19.1]
brahmahatyāpanodārthamantarā vā mṛtasya tu | [KūPur, 2, 30 19.2]
dīrghāmayānvitaṃ vipraṃ kṛtvānāmayameva tu | [KūPur, 2, 30 20.1]
dattvā cānnaṃ sa durbhikṣe brahmahatyāṃ vyapohati | [KūPur, 2, 30 20.2]
aśvamedhāvabhṛthake snātvā vā śudhyate dvijaḥ | [KūPur, 2, 30 21.1]
sarvasvaṃ vā vedavide brāhmaṇāya pradāya tu | [KūPur, 2, 30 21.2]
sarasvatyāstvaruṇayā saṃgame lokaviśrute | [KūPur, 2, 30 22.1]
śudhyet triṣavaṇasnānāt trirātropoṣito dvijaḥ | [KūPur, 2, 30 22.2]
gatvā rāmeśvaraṃ puṇyaṃ snātvā caiva mahodadhau | [KūPur, 2, 30 23.1]
brahmacaryādibhiryukto dṛṣṭvā rudraṃ vimucyate | [KūPur, 2, 30 23.2]
kapālamocanaṃ nāma tīrthaṃ devasya śūlinaḥ | [KūPur, 2, 30 24.1]
snātvābhyarcya pitṝn bhaktyā brahmahatyāṃ vyapohati | [KūPur, 2, 30 24.2]
yatra devādidevena bharaveṇāmitaujasā | [KūPur, 2, 30 25.1]
kapālaṃ sthāpitaṃ pūrvaṃ brahmaṇaḥ parameṣṭhinaḥ | [KūPur, 2, 30 25.2]
samabhyarcya mahādevaṃ tatra bhairavarūpiṇam | [KūPur, 2, 30 26.1]
tarpayitvā pitṝn snātvā mucyate brahmahatyayā | [KūPur, 2, 30 26.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge triṃśo 'dhyāyaḥ | [KūPur, 2, 30 27.1]
{KūPur, 2, 31}
ṛṣaya ūcuḥ | [KūPur, 2, 31 1.1]
kathaṃ devena rudreṇa śaṅkareṇāmitaujasā | [KūPur, 2, 31 1.2]
kapālaṃ brahmaṇaḥ pūrvaṃ sthāpitaṃ dehajaṃ bhuvi | [KūPur, 2, 31 1.3]
sūta uvāca | [KūPur, 2, 31 2.1]
śṛṇudhvamṛṣayaḥ puṇyāṃ kathāṃ pāpapraṇāśanīm | [KūPur, 2, 31 2.2]
māhātmyaṃ devadevasya mahādevasya dhīmataḥ | [KūPur, 2, 31 2.3]
purā pitāmahaṃ devaṃ meruśṛṅge maharṣayaḥ | [KūPur, 2, 31 3.1]
procuḥ praṇamya lokādiṃ kimekaṃ tattvamavyayam | [KūPur, 2, 31 3.2]
sa māyayā maheśasya mohito lokasaṃbhavaḥ | [KūPur, 2, 31 4.1]
avijñāya paraṃ bhāvaṃ svātmānaṃ prāha dharṣiṇam | [KūPur, 2, 31 4.2]
ahaṃ dhātā jagadyoniḥ svayaṃbhūreka īśvaraḥ | [KūPur, 2, 31 5.1]
anādimatparaṃ brahma māmabhyarcya vimucyate | [KūPur, 2, 31 5.2]
ahaṃ hi sarvadevānāṃ pravartakanivartakaḥ | [KūPur, 2, 31 6.1]
na vidyate cābhyadhiko matto lokeṣu kaścana | [KūPur, 2, 31 6.2]
tasyaivaṃ manyamānasya jajñe nārāyaṇāṃśajaḥ | [KūPur, 2, 31 7.1]
provāca prahasan vākyaṃ roṣatāmravilocanaḥ | [KūPur, 2, 31 7.2]
kiṃ kāraṇamidaṃ brahman vartate tava sāṃpratam | [KūPur, 2, 31 8.1]
ajñānayogayuktasya na tvetaducitaṃ tava | [KūPur, 2, 31 8.2]
ahaṃ dhātā hi lokānāṃ yajño nārāyaṇaḥ prabhuḥ | [KūPur, 2, 31 9.1]
na māmṛte 'sya jagato jīvanaṃ sarvadā kvacit | [KūPur, 2, 31 9.2]
ahameva paraṃ jyotirahameva parā gatiḥ | [KūPur, 2, 31 10.1]
matpreritena bhavatā sṛṣṭaṃ bhuvanamaṇḍalam | [KūPur, 2, 31 10.2]
evaṃ vivadatormohāt parasparajayaiṣiṇoḥ | [KūPur, 2, 31 11.1]
ājagmuryatra tau devau vedāścatvāra eva hi | [KūPur, 2, 31 11.2]
anvīkṣya devaṃ brahmāṇaṃ yajñātmānaṃ ca saṃsthitam | [KūPur, 2, 31 12.1]
procuḥ saṃvignahṛdayā yāthātmyaṃ parameṣṭhinaḥ | [KūPur, 2, 31 12.2]
ṛgveda uvāca | [KūPur, 2, 31 13.1]
yasyāntaḥ sthāni bhūtāni yasmātsarvaṃ pravartate | [KūPur, 2, 31 13.2]
yadāhustatparaṃ tattvaṃ sa devaḥ syānmaheśvaraḥ | [KūPur, 2, 31 13.3]
yajurveda uvāca | [KūPur, 2, 31 14.1]
yo yajñairakhilairīśo yogena ca samarcyate | [KūPur, 2, 31 14.2]
yamāhurīśvaraṃ devaṃ sa devaḥ syāt pinākadhṛk | [KūPur, 2, 31 14.3]
sāmaveda uvāca | [KūPur, 2, 31 15.1]
yenedaṃ bhrāmyate cakraṃ yadākāśāntaraṃ śivam | [KūPur, 2, 31 15.2]
yogibhirvidyate tattvaṃ mahādevaḥ sa śaṅkaraḥ | [KūPur, 2, 31 15.3]
atharvaveda uvāca | [KūPur, 2, 31 16.1]
yaṃ prapaśyanti yogeśaṃ yatanto yatayaḥ param | [KūPur, 2, 31 16.2]
maheśaṃ puruṣaṃ rudraṃ sa devo bhagavān bhavaḥ | [KūPur, 2, 31 16.3]
evaṃ sa bhagavān brahmā vedānāmīritaṃ śubham | [KūPur, 2, 31 17.1]
śrutvāha prahasan vākyaṃ viśvātmāpi vimohitaḥ | [KūPur, 2, 31 17.2]
kathaṃ tatparamaṃ brahma sarvasaṅgavivarjitam | [KūPur, 2, 31 18.1]
ramate bhāryayā sārdhaṃ pramathaiścātigarvitaiḥ | [KūPur, 2, 31 18.2]
itīrite 'tha bhagavān praṇavātmā sanātanaḥ | [KūPur, 2, 31 19.1]
amūrto mūrtimān bhūtvā vacaḥ prāha pitāmaham | [KūPur, 2, 31 19.2]
praṇava uvāca | [KūPur, 2, 31 20.1]
na hyeṣa bhagavān patnyā svātmano vyatiriktayā | [KūPur, 2, 31 20.2]
kadācid ramate rudrastādṛśo hi maheśvaraḥ | [KūPur, 2, 31 20.3]
ayaṃ sa bhagavānīśaḥ svayaṃjyotiḥ sanātanaḥ | [KūPur, 2, 31 21.1]
svānandabhūtā kathitā devī nāgantukā śivā | [KūPur, 2, 31 21.2]
ityevamukte 'pi tadā yajñamūrterajasya ca | [KūPur, 2, 31 22.1]
nājñānam agamannāśam īśvarasyaiva māyayā | [KūPur, 2, 31 22.2]
tadantare mahājyotirviriñco viśvabhāvanaḥ | [KūPur, 2, 31 23.1]
prāpaśyadadbhutaṃ divyaṃ pūrayan gaganāntaram | [KūPur, 2, 31 23.2]
tanmadhyasaṃsthaṃ vimalaṃ maṇḍalaṃ tejasojjvalam | [KūPur, 2, 31 24.1]
vyomamadhyagataṃ divyaṃ prādurāsīd dvijottamāḥ | [KūPur, 2, 31 24.2]
sa dṛṣṭvā vadanaṃ divyaṃ mūrdhni lokapitāmahaḥ | [KūPur, 2, 31 25.1]
tena tanmaṇḍalaṃ ghoramālokayadaninditam | [KūPur, 2, 31 25.2]
prajajvālātikopena brahmaṇaḥ pañcamaṃ śiraḥ | [KūPur, 2, 31 26.1]
kṣaṇādadṛśyata mahān puruṣo nīlalohitaḥ | [KūPur, 2, 31 26.2]
triśūlapiṅgalo devo nāgayajñopavītavān | [KūPur, 2, 31 27.1]
taṃ prāha bhagavān brahmā śaṅkaraṃ nīlalohitam | [KūPur, 2, 31 27.2]
jānāmi bhavataḥ pūrvaṃ lalāṭādeva śaṅkara | [KūPur, 2, 31 28.1]
prādurbhāvaṃ maheśān māmeva śaraṇaṃ vraja | [KūPur, 2, 31 28.2]
śrutvā sagarvavacanaṃ padmayoneratheśvaraḥ | [KūPur, 2, 31 29.1]
prāhiṇot puruṣaṃ kālaṃ bhairavaṃ lokadāhakam | [KūPur, 2, 31 29.2]
sa kṛtvā sumahad yuddhaṃ brahmaṇā kālabhairavaḥ | [KūPur, 2, 31 30.1]
cakarta tasya vadanaṃ viriñcasyātha pañcamam | [KūPur, 2, 31 30.2]
nikṛttavadano devo brahmā devena śaṃbhunā | [KūPur, 2, 31 31.1]
mamāra ceśayogena jīvitaṃ prāpa viśvasṛk | [KūPur, 2, 31 31.2]
athānupaśyad giriśaṃ maṇḍalāntarasaṃsthitam | [KūPur, 2, 31 32.1]
samāsīnaṃ mahādevyā mahādevaṃ sanātanam | [KūPur, 2, 31 32.2]
bhujaṅgarājavalayaṃ candrāvayavabhūṣaṇam | [KūPur, 2, 31 33.1]
koṭisūryapratīkāśaṃ jaṭājūṭavirājitam | [KūPur, 2, 31 33.2]
śārdūlacarmavasanaṃ divyamālāsamanvitam | [KūPur, 2, 31 34.1]
triśūlapāṇiṃ duṣprekṣyaṃ yoginaṃ bhūtibhūṣaṇam | [KūPur, 2, 31 34.2]
yamantarā yoganiṣṭhāḥ prapaśyanti hṛdīśvaram | [KūPur, 2, 31 35.1]
tamādidevaṃ brahmāṇaṃ mahādevaṃ dadarśa ha | [KūPur, 2, 31 35.2]
yasya sā paramā devī śaktirākāśasaṃsthitā | [KūPur, 2, 31 36.1]
so 'nantaiśvaryayogātmā maheśo dṛśyate kila | [KūPur, 2, 31 36.2]
yasyāśeṣajagad bījaṃ vilayaṃ yāti mohanam | [KūPur, 2, 31 37.1]
sakṛtpraṇāmamātreṇa sa rudraḥ khalu dṛśyate | [KūPur, 2, 31 37.2]
yo 'tha nācāraniratān svabhaktāneva kevalam | [KūPur, 2, 31 38.1]
vimocayati lokānāṃ nāyako dṛśyate kila | [KūPur, 2, 31 38.2]
yasya vedavidaḥ śāntā nirdvandvā brahmacāriṇaḥ | [KūPur, 2, 31 39.1]
vidanti vimalaṃ rūpaṃ sa śaṃbhurdṛśyate kila | [KūPur, 2, 31 39.2]
yasya brahmādayo devā ṛṣayo brahmavādinaḥ | [KūPur, 2, 31 40.1]
arcayanti sadā liṅgaṃ viśveśaḥ khalu dṛśyate | [KūPur, 2, 31 40.2]
yasyāśeṣajagad bījaṃ vilayaṃ yāti mohanam | [KūPur, 2, 31 41.1]
sakṛtpraṇāmamātreṇa sa rudraḥ khalu dṛśyate | [KūPur, 2, 31 41.2]
vidyāsahāyo bhagavān yasyāsau maṇḍalāntaram | [KūPur, 2, 31 42.1]
hiraṇyagarbhaputro 'sāvīśvaro dṛśyate kila | [KūPur, 2, 31 42.2]
yasyāśeṣajagatsūtir vijñānatanur īśvarī | [KūPur, 2, 31 43.1]
na muñcati sadā pārśvaṃ śaṅkaro 'sāvadṛśyata | [KūPur, 2, 31 43.2]
puṣpaṃ vā yadi vā patraṃ yatpādayugale jalam | [KūPur, 2, 31 44.1]
dattvā tarati saṃsāraṃ rudro 'sau dṛśyate kila | [KūPur, 2, 31 44.2]
tatsannidhāne sakalaṃ niyacchati sanātanaḥ | [KūPur, 2, 31 45.1]
kālaḥ kila sa yogātmā kālakālo hi dṛśyate | [KūPur, 2, 31 45.2]
jīvanaṃ sarvalokānāṃ trilokasyaiva bhūṣaṇam | [KūPur, 2, 31 46.1]
somaḥ sa dṛśyate devaḥ somo yasya vibhūṣaṇam | [KūPur, 2, 31 46.2]
devyā saha sadā sākṣād yasya yogaḥ svabhāvataḥ | [KūPur, 2, 31 47.1]
gīyate paramā muktiḥ sa yogī dṛśyate kila | [KūPur, 2, 31 47.2]
yogino yogatattvajñā viyogābhimukhāniśam | [KūPur, 2, 31 48.1]
yogaṃ dhyāyanti devyāsau sa yogī dṛśyate kila | [KūPur, 2, 31 48.2]
so 'nuvīkṣya mahādevaṃ mahādevyā sanātanam | [KūPur, 2, 31 49.1]
varāsane samāsīnamavāpa paramāṃ smṛtim | [KūPur, 2, 31 49.2]
labdhvā māheśvarīṃ divyāṃ saṃsmṛtiṃ bhagavānajaḥ | [KūPur, 2, 31 50.1]
toṣayāmāsa varadaṃ somaṃ somavibhūṣaṇam | [KūPur, 2, 31 50.2]
brahmovāca | [KūPur, 2, 31 51.1]
namo devāya mahate mahādevyai namo namaḥ | [KūPur, 2, 31 51.2]
namaḥ śivāya śāntāya śivāyai śāntaye namaḥ | [KūPur, 2, 31 51.3]
oṃ namo brahmaṇe tubhyaṃ vidyāyai te namo namaḥ | [KūPur, 2, 31 52.1]
namo mūlaprakṛtaye maheśāya namo namaḥ | [KūPur, 2, 31 52.2]
namo vijñānadehāya cintāyai te namo namaḥ | [KūPur, 2, 31 53.1]
namaste kālakālāya īśvarāyai namo namaḥ | [KūPur, 2, 31 53.2]
namo namo 'stu rudrāya rudrāṇyai te namo namaḥ | [KūPur, 2, 31 54.1]
namo namaste kāmāya māyāyai ca namo namaḥ | [KūPur, 2, 31 54.2]
niyantre sarvakāryāṇāṃ kṣobhikāyai namo namaḥ | [KūPur, 2, 31 55.1]
namo 'stu te prakṛtaye namo nārāyaṇāya ca | [KūPur, 2, 31 55.2]
yogādāyai namastubhyaṃ yogināṃ gurave namaḥ | [KūPur, 2, 31 56.1]
namaḥ saṃsāranāśāya saṃsārotpattaye namaḥ | [KūPur, 2, 31 56.2]
nityānandāya vibhave namo 'stvānandamūrtaye | [KūPur, 2, 31 57.1]
namaḥ kāryavihīnāya viśvaprakṛtaye namaḥ | [KūPur, 2, 31 57.2]
oṅkāramūrtaye tubhyaṃ tadantaḥ saṃsthitāya ca | [KūPur, 2, 31 58.1]
namaste vyomasaṃsthāya vyomaśaktyai namo namaḥ | [KūPur, 2, 31 58.2]
iti somāṣṭakeneśaṃ praṇanāma pitāmahaḥ | [KūPur, 2, 31 59.1]
papāta daṇḍavad bhūmau gṛṇan vai śatarudriyam | [KūPur, 2, 31 59.2]
atha devo mahādevaḥ praṇatārtiharo haraḥ | [KūPur, 2, 31 60.1]
provācotthāpya hastābhyāṃ prato 'smi tava sāṃpratam | [KūPur, 2, 31 60.2]
dattvāsau paramaṃ yogamaiśvaryamatulaṃ mahat | [KūPur, 2, 31 61.1]
provācāgre sthitaṃ devaṃ nīlalohitamīśvaram | [KūPur, 2, 31 61.2]
eṣa brahmāsya jagataḥ saṃpūjyaḥ prathamaḥ sutaḥ | [KūPur, 2, 31 62.1]
ātmano rakṣaṇīyaste gururjyeṣṭhaḥ pitā tava | [KūPur, 2, 31 62.2]
ayaṃ purāṇapuruṣo na hantavyastvayānagha | [KūPur, 2, 31 63.1]
svayogaiśvaryamāhātmyān māmeva śaraṇaṃ gataḥ | [KūPur, 2, 31 63.2]
ayaṃ ca yajño bhagavān sagarvo bhavatānagha | [KūPur, 2, 31 64.1]
śāsitavyo viriñcasya dhāraṇīyaṃ śirastvayā | [KūPur, 2, 31 64.2]
brahmahatyāpanodārthaṃ vrataṃ lokāya darśayan | [KūPur, 2, 31 65.1]
carasva satataṃ bhikṣāṃ saṃsthāpaya suradvijān | [KūPur, 2, 31 65.2]
ityetaduktvā vacanaṃ bhagavān parameśvaraḥ | [KūPur, 2, 31 66.1]
sthānaṃ svābhāvikaṃ divyaṃ yayau tatparamaṃ padam | [KūPur, 2, 31 66.2]
tataḥ sa bhagavānīśaḥ kaparde nīlalohitaḥ | [KūPur, 2, 31 67.1]
grāhayāmāsa vadanaṃ brahmaṇaḥ kālabhairavam | [KūPur, 2, 31 67.2]
cara tvaṃ pāpanāśārthaṃ vrataṃ lokahitāvaham | [KūPur, 2, 31 68.1]
kapālahasto bhagavān bhikṣāṃ gṛhṇātu sarvataḥ | [KūPur, 2, 31 68.2]
uktvaivaṃ prāhiṇot kanyāṃ brahmahatyāmiti śrutām | [KūPur, 2, 31 69.1]
daṃṣṭrākarālavadanāṃ jvālāmālāvibhūṣaṇām | [KūPur, 2, 31 69.2]
yāvad vārāṇasīṃ divyāṃ purīmeṣa gamiṣyati | [KūPur, 2, 31 70.1]
tāvat tvaṃ bhīṣaṇe kālamanugaccha trilocanam | [KūPur, 2, 31 70.2]
evamābhāṣya kālāgniṃ prāha devo maheśvaraḥ | [KūPur, 2, 31 71.1]
aṭasva nikhilaṃ lokaṃ bhikṣārtho manniyogataḥ | [KūPur, 2, 31 71.2]
yadā drakṣyasi deveśaṃ nārāyaṇamanāmayam | [KūPur, 2, 31 72.1]
tadāsau vakṣyati spaṣṭamupāyaṃ pāpaśodhanam | [KūPur, 2, 31 72.2]
sa devadevatāvākyamākarṇya bhagavān haraḥ | [KūPur, 2, 31 73.1]
kapālapāṇirviśvātmā cacāra bhuvanatrayam | [KūPur, 2, 31 73.2]
āsthāya vikṛtaṃ veṣaṃ dīpyamānaṃ svatejasā | [KūPur, 2, 31 74.1]
śrīmat pavitramatulaṃ jaṭājūṭavirājitam | [KūPur, 2, 31 74.2]
koṭisūryapratīkāśaiḥ pramathaiścātigarvitaiḥ | [KūPur, 2, 31 75.1]
bhāti kālāgninayano mahādevaḥ samāvṛtaḥ | [KūPur, 2, 31 75.2]
pītvā kadamṛtaṃ divyamānandaṃ parameṣṭhinaḥ | [KūPur, 2, 31 76.1]
līlāvilāsūbahulo lokānāgacchatīśvaraḥ | [KūPur, 2, 31 76.2]
taṃ dṛṣṭvā kālavadanaṃ śaṅkaraṃ kālabhairavam | [KūPur, 2, 31 77.1]
rūpalāvaṇyasampannaṃ nārīkulamagādanu | [KūPur, 2, 31 77.2]
gāyanti vividhaṃ gītaṃ nṛtyanti purataḥ prabhoḥ | [KūPur, 2, 31 78.1]
sasmitaṃ prekṣya vadanaṃ cakrurbhrūbhaṅgameva ca | [KūPur, 2, 31 78.2]
sa devadānavādīnāṃ deśānabhyetya śūladhṛk | [KūPur, 2, 31 79.1]
jagāma viṣṇorbhavanaṃ yatrāste madhusūdanaḥ | [KūPur, 2, 31 79.2]
nirīkṣya divyabhavanaṃ śaṅkaro lokaśaṅkaraḥ | [KūPur, 2, 31 80.1]
sahaiva bhūtapravaraiḥ praveṣṭumupacakrame | [KūPur, 2, 31 80.2]
avijñāya paraṃ bhāvaṃ divyaṃ tatpārameśvaram | [KūPur, 2, 31 81.1]
nyavārayat triśūlāṅkaṃ dvārapālo mahābalaḥ | [KūPur, 2, 31 81.2]
śaṅkhacakragadāpāṇiḥ pītavāsā mahābhujaḥ | [KūPur, 2, 31 82.1]
viṣvaksena iti khyāto viṣṇoraṃśasamudbhavaḥ | [KūPur, 2, 31 82.2]
athainaṃ śaṅkaragaṇo yuyudhe viṣṇusaṃbhavam | [KūPur, 2, 31 83.1]
bhīṣaṇo bhairavādeśāt kālavega iti śrutaḥ | [KūPur, 2, 31 83.2]
vijitya taṃ kālavegaṃ krodhasaṃraktalocanaḥ | [KūPur, 2, 31 84.1]
rudrāyābhimukhaṃ raudraṃ cikṣepa ca sudarśanam | [KūPur, 2, 31 84.2]
atha devo mahādevastripurāristriśūlabhṛt | [KūPur, 2, 31 85.1]
tamāpatantaṃ sāvajñam ālokayad amitrajit | [KūPur, 2, 31 85.2]
tadantare mahadbhūtaṃ yugāntadahanopamam | [KūPur, 2, 31 86.1]
śūlenorasi nirbhidya pātayāmāsa taṃ bhuvi | [KūPur, 2, 31 86.2]
sa śūlābhihato 'tyarthaṃ tyaktvā svaṃ paramaṃ balam | [KūPur, 2, 31 87.1]
tatyāja jīvitaṃ dṛṣṭvā mṛtyuṃ vyādhihatā iva | [KūPur, 2, 31 87.2]
nihatya viṣṇupuruṣaṃ sārdhaṃ pramathapuṅgavaiḥ | [KūPur, 2, 31 88.1]
viveśa cāntaragṛhaṃ samādāya kalevaram | [KūPur, 2, 31 88.2]
nirīkṣya jagato hetumīśvaraṃ bhagavān hariḥ | [KūPur, 2, 31 89.1]
śiro lalāṭāt saṃbhidya raktadhārāmapātayat | [KūPur, 2, 31 89.2]
gṛhāṇa bhagavan bhikṣāṃ madīyāmamitadyute | [KūPur, 2, 31 90.1]
na vidyate 'nābhyuditā tava tripuramardana | [KūPur, 2, 31 90.2]
na sampūrṇaṃ kapālaṃ tad brahmaṇaḥ parameṣṭhinaḥ | [KūPur, 2, 31 91.1]
divyaṃ varṣasahasraṃ tu sā ca dhārā pravāhitā | [KūPur, 2, 31 91.2]
athābravīt kālarudraṃ harirnārāyaṇaḥ prabhuḥ | [KūPur, 2, 31 92.1]
saṃstūya vaidikairmantrair bahumānapuraḥsaram | [KūPur, 2, 31 92.2]
kimarthametad vadanaṃ brahmaṇo bhavatā dhṛtam | [KūPur, 2, 31 93.1]
provāca vṛttamakhilaṃ bhagavān parameśvaraḥ | [KūPur, 2, 31 93.2]
samāhūya hṛṣīkeśo brahmahatyāmathācyutaḥ | [KūPur, 2, 31 94.1]
prārthayāmāsa deveśo vimuñceti triśūlinam | [KūPur, 2, 31 94.2]
na tatyājātha sā pārśvaṃ vyāhṛtāpi murāriṇā | [KūPur, 2, 31 95.1]
ciraṃ dhyātvā jagadyoniḥ śaṅkaraṃ prāha sarvavit | [KūPur, 2, 31 95.2]
vrajasva bhagavan divyāṃ purīṃ vārāṇasīṃ śubhām | [KūPur, 2, 31 96.1]
yatrākhilajagaddoṣaṃ kṣipraṃ nāśayatāśvaraḥ | [KūPur, 2, 31 96.2]
tataḥ śarvāṇi guhyāni tīrthānyāyatanāni ca | [KūPur, 2, 31 97.1]
jagāma līlayā devo lokānāṃ hitakāmyayā | [KūPur, 2, 31 97.2]
saṃstūyamānaḥ pramathairmahāyogair itastataḥ | [KūPur, 2, 31 98.1]
nṛtyamāno mahāyogī hastanyastakalevaraḥ | [KūPur, 2, 31 98.2]
tamabhyadhāvad bhagavān harirnārāyaṇaḥ svayam | [KūPur, 2, 31 99.1]
athāsthāyāparaṃ rūpaṃ nṛtyadarśanalālasaḥ | [KūPur, 2, 31 99.2]
nirīkṣamāṇo novindaṃ vṛṣendrāṅkitaśāsanaḥ | [KūPur, 2, 31 100.1]
sasmito 'nantayogātmā nṛtyati sma punaḥ punaḥ | [KūPur, 2, 31 100.2]
atha sānucaro rudraḥ saharirdharmavāhanaḥ | [KūPur, 2, 31 101.1]
bheje mahādevapurīṃ vārāṇasīmiti śrutām | [KūPur, 2, 31 101.2]
praviṣṭamātre deveśe brahmahatyā kapardini | [KūPur, 2, 31 102.1]
hā hetyuktvā sanādaṃ sā pātālaṃ prāpa duḥkhitā | [KūPur, 2, 31 102.2]
praviśya paramaṃ sthānaṃ kapālaṃ brahmaṇo haraḥ | [KūPur, 2, 31 103.1]
gaṇānāmagrato devaḥ sthāpayāmāsa śaṅkaraḥ | [KūPur, 2, 31 103.2]
sthāpayitvā mahādevo dadau tacca kalevaram | [KūPur, 2, 31 104.1]
uktvā sajīvamastvīśo viṣṇave sa ghṛṇānidhiḥ | [KūPur, 2, 31 104.2]
ye smaranti mamājasraṃ kāpālaṃ veṣamuttamam | [KūPur, 2, 31 105.1]
teṣāṃ vinaśyati kṣipramihāmutra ca pātakam | [KūPur, 2, 31 105.2]
āgamya tīrthapravare snānaṃ kṛtvā vidhānataḥ | [KūPur, 2, 31 106.1]
tarpayitvā pitṝn devān mucyate brahmahatyayā | [KūPur, 2, 31 106.2]
aśāśvataṃ jagajjñātvā ye 'smin sthāne vasanti vai | [KūPur, 2, 31 107.1]
dehānte tat paraṃ jñānaṃ dadāmi paramaṃ padam | [KūPur, 2, 31 107.2]
itīdamuktvā bhagavān samāliṅgya janārdanam | [KūPur, 2, 31 108.1]
sahaiva pramatheśānaiḥ kṣaṇādantaradhīyata | [KūPur, 2, 31 108.2]
sa labdhvā bhagavān kṛṣṇo viṣvaksenaṃ triśūlinaḥ | [KūPur, 2, 31 109.1]
svaṃ deśam agat tūrṇaṃ gṛhītvāṃ paramaṃ vapuḥ | [KūPur, 2, 31 109.2]
etad vaḥ kathitaṃ puṇyaṃ mahāpātakanāśanam | [KūPur, 2, 31 110.1]
kapālamocanaṃ tīrthaṃ sthāṇoḥ priyakaraṃ śubham | [KūPur, 2, 31 110.2]
ya imaṃ paṭhate 'dhyāyaṃ brāhmaṇānāṃ samīpataḥ | [KūPur, 2, 31 111.1]
vācikairmānasaiḥ pāpaiḥ kāyikaiśca vimucyate | [KūPur, 2, 31 111.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ekatriṃśo 'dhyāyaḥ | [KūPur, 2, 31 112.1]
{KūPur, 2, 32}
vyāsa uvāca | [KūPur, 2, 32 1.1]
surāpastu surāṃ taptāmagnivarṇāṃ svayaṃ pibet | [KūPur, 2, 32 1.2]
tayā sa kāye nirdagdhe mucyate tu dvijottamaḥ | [KūPur, 2, 32 1.3]
gomūtram agnivarṇaṃ vā gośakṛdrasameva vā | [KūPur, 2, 32 2.1]
payo ghṛtaṃ jalaṃ vātha mucyate pātakāt tataḥ | [KūPur, 2, 32 2.2]
jalārdravāsāḥ prayato dhyātvā nārāyaṇaṃ harim | [KūPur, 2, 32 3.1]
brahmahatyāvrataṃ cātha caret tatpāpaśāntaye | [KūPur, 2, 32 3.2]
suvarṇasteyakṛd vipro rājānamabhigamya tu | [KūPur, 2, 32 4.1]
svakarma khyāpayan brūyānmāṃ bhavānanuśāstviti | [KūPur, 2, 32 4.2]
gṛhītvā musalaṃ rājā sakṛddhanyāt tataḥ svayam | [KūPur, 2, 32 5.1]
vadhe tu śudhyate steno brāhmaṇastapasaiva vā | [KūPur, 2, 32 5.2]
skandhenādāya musalaṃ lakuṭaṃ vāpi khādiram | [KūPur, 2, 32 6.1]
śaktiṃ cobhayatastīkṣṇāmāyasaṃ daṇḍameva vā | [KūPur, 2, 32 6.2]
rājā tena ca gantavyo muktakeśena dhāvatā | [KūPur, 2, 32 7.1]
ācakṣāṇena tatpāpam evaṃkarmāsmi śādhi mām | [KūPur, 2, 32 7.2]
śāsanād vā vimokṣād vā stenaḥ steyād vimucyate | [KūPur, 2, 32 8.1]
aśāsitvā tu taṃ rājā stenasyāpnoti kilbiṣam | [KūPur, 2, 32 8.2]
tapasāpanunutsustu suvarṇasteyajaṃ malam | [KūPur, 2, 32 9.1]
cīravāsā dvijo 'raṇye cared brahmahaṇo vratam | [KūPur, 2, 32 9.2]
snātvāśvamedhāvabhṛthe pūtaḥ syādathavā dvijaḥ | [KūPur, 2, 32 10.1]
pradadyād vātha viprebhyaḥ svātmatulyaṃ hiraṇyakam | [KūPur, 2, 32 10.2]
cared vā vatsaraṃ kṛcchraṃ brahmacaryaparāyaṇaḥ | [KūPur, 2, 32 11.1]
brāhmaṇaḥ svarṇahārī tu tatpāpasyāpanuttaye | [KūPur, 2, 32 11.2]
gurorbhāryāṃ samāruhya brāhmaṇaḥ kāmamohitaḥ | [KūPur, 2, 32 12.1]
avagūhet striyaṃ taptāṃ dīptāṃ kārṣṇāyasīṃ kṛtām | [KūPur, 2, 32 12.2]
svayaṃ vā śiśnavṛṣaṇāvutkṛtyādhāya cāñcalau | [KūPur, 2, 32 13.1]
ātiṣṭhed dakṣiṇām āśām ā nipātād ajihmagaḥ | [KūPur, 2, 32 13.2]
gurvarthaṃ vā hataḥ śudhyeccared vā brahmahā vratam | [KūPur, 2, 32 14.1]
śākhāṃ vā kaṇṭakopetāṃ pariṣvajyātha vatsaram | [KūPur, 2, 32 14.2]
adhaḥ śayīta niyato mucyate gurutalpagaḥ | [KūPur, 2, 32 14.3]
kṛcchraṃ vābdaṃ cared vipraścīravāsāḥ samāhitaḥ | [KūPur, 2, 32 15.1]
aśvamedhāvabhṛthake snātvā vā śudhyate naraḥ | [KūPur, 2, 32 15.2]
kāle 'ṣṭame vā bhuñjāno brahmacārī sadāvratī | [KūPur, 2, 32 16.1]
sthānāsanābhyāṃ viharaṃstrirahno 'bhyupayann apaḥ | [KūPur, 2, 32 16.2]
adhaḥ śāyī tribhirvarṣaistad vyapohati pātakam | [KūPur, 2, 32 17.1]
cāndrāyaṇāni vā kuryāt pañca catvāri vā punaḥ | [KūPur, 2, 32 17.2]
patitaiḥ samprayuktānāmatha vakṣyāmi niṣkṛtim | [KūPur, 2, 32 18.1]
patitena tu saṃsargaṃ yo yena kurute dvijaḥ | [KūPur, 2, 32 18.2]
sa tatpāpāpanodārthaṃ tasyaiva vratamācaret | [KūPur, 2, 32 18.3]
taptakṛcchraṃ cared vātha saṃvatsaramatandritaḥ | [KūPur, 2, 32 19.1]
ṣāṇmāsike tu saṃsarge prāyaścittārdhamarhati | [KūPur, 2, 32 19.2]
ebhirvratairapohanti mahāpātakino malam | [KūPur, 2, 32 20.1]
puṇyatīrthābhigamanāt pṛthivyāṃ vātha niṣkṛtiḥ | [KūPur, 2, 32 20.2]
brahmahatyā surāpānaṃ steyaṃ gurvaṅganāgamaḥ | [KūPur, 2, 32 21.1]
kṛtvā taiścāpi saṃsargaṃ brāhmaṇaḥ kāmakārataḥ | [KūPur, 2, 32 21.2]
kuryādanaśanaṃ vipraḥ puṇyatīrthe samāhitaḥ | [KūPur, 2, 32 22.1]
jvalantaṃ vā viśedagniṃ dhyātvā devaṃ kapardinam | [KūPur, 2, 32 22.2]
na hyanyā niṣkṛtirdṛṣṭā munibhirdharmavādibhiḥ | [KūPur, 2, 32 23.1]
tasmāt puṇyeṣu tīrtheṣu dahed vāpi svadehakam | [KūPur, 2, 32 23.2]
gatvā duhitaraṃ vipraḥ svasāraṃ vā snuṣāmapi | [KūPur, 2, 32 24.1]
praviśejjvalanaṃ dīptaṃ matipūrvamiti sthitiḥ | [KūPur, 2, 32 24.2]
mātṛṣvasāṃ mātulānīṃ tathaiva ca pitṛṣvasām | [KūPur, 2, 32 25.1]
bhāgineyīṃ samāruhya kuryāt kṛcchrātikṛcchrakau | [KūPur, 2, 32 25.2]
cāndrāyaṇaṃ ca kurvīta tasya pāpasya śāntaye | [KūPur, 2, 32 26.1]
dhyāyan devaṃ jagadyonimanādinidhanaṃ param | [KūPur, 2, 32 26.2]
bhrātṛbhāryāṃ samāruhya kuryāt tatpāpaśāntaye | [KūPur, 2, 32 27.1]
cāndrāyaṇāni catvāri pañca vā susamāhitaḥ | [KūPur, 2, 32 27.2]
paitṛṣvasreyīṃ gatvā tu svasreyāṃ mātureva ca | [KūPur, 2, 32 28.1]
mātulasya sutāṃ vāpi gatvā cāndrāyaṇaṃ caret | [KūPur, 2, 32 28.2]
sakhibhāryāṃ samāruhya gatvā śyālīṃ tathaiva ca | [KūPur, 2, 32 29.1]
ahorātroṣito bhūtvā taptakṛcchraṃ samācaret | [KūPur, 2, 32 29.2]
udakyāgamane viprastrirātreṇa viśudhyati | [KūPur, 2, 32 30.1]
cāṇḍālīgamane caiva taptakṛcchratrayaṃ viduḥ | [KūPur, 2, 32 30.2]
saha sāṃtapanenāsya nānyathā niṣkṛtiḥ smṛtā | [KūPur, 2, 32 30.3]
mātṛgotrāṃ samāsādya samānapravarāṃ tathā | [KūPur, 2, 32 31.1]
cāndrāyaṇena śudhyeta prayatātmā samāhitaḥ | [KūPur, 2, 32 31.2]
brāhmaṇo brāhmaṇīṃ gatvā kṛcchramekaṃ samācaret | [KūPur, 2, 32 32.1]
kanyakāṃ dūṣayitvā tu careccāndrāyaṇavratam | [KūPur, 2, 32 32.2]
amānuṣīṣu puruṣa udakyāyāmayoniṣu | [KūPur, 2, 32 33.1]
retaḥ siktvā jale caiva kṛcchraṃ sāṃtapanaṃ caret | [KūPur, 2, 32 33.2]
bandhakīgamane viprastrirātreṇa viśudhyati | [KūPur, 2, 32 34.1]
gavi bhathunamāsevya careccāndrāyaṇavratam | [KūPur, 2, 32 34.2]
ajāvī maithunaṃ kṛtvā prājāpatyaṃ cared dvijaḥ | [KūPur, 2, 32 35.1]
patitāṃ ca striyaṃ gatvā tribhiḥ kṛcchrair viśudhyati | [KūPur, 2, 32 35.2]
pulkasīgamane caiva kṛcchraṃ cāndrāyaṇaṃ caret | [KūPur, 2, 32 36.1]
naṭīṃ śailūṣakīṃ caiva rajakīṃ veṇujīvinīm | [KūPur, 2, 32 36.2]
gatvā cāndrāyaṇaṃ kuryāt tathā carmopajīvinīm | [KūPur, 2, 32 36.3]
brahmacārī striyaṃ gacchet kathaṃcit kāmamohitaḥ | [KūPur, 2, 32 37.1]
saptagāraṃ cared bhaikṣaṃ vasitvā gardabhājinam | [KūPur, 2, 32 37.2]
upaspṛśet triṣavaṇaṃ svapāpaṃ parikīrtayan | [KūPur, 2, 32 38.1]
saṃvatsareṇa caikena tasmāt pāpāt pramucyate | [KūPur, 2, 32 38.2]
brahmahatyāvrataṃ vāpi ṣaṇmāsānācared yamī | [KūPur, 2, 32 39.1]
mucyate hy avakīrṇī tu brāhmaṇānumate sthitaḥ | [KūPur, 2, 32 39.2]
saptarātram akṛtvā tu bhaikṣacaryāgnipūjanam | [KūPur, 2, 32 40.1]
retasaśca samutsarge prāyaścittaṃ samācaret | [KūPur, 2, 32 40.2]
oṅkārapūrvikābhistu mahāvyāhṛtibhiḥ sadā | [KūPur, 2, 32 41.1]
saṃvatsaraṃ tu bhuñjāno naktaṃ bhikṣāśanaḥ śuciḥ | [KūPur, 2, 32 41.2]
sāvitrīṃ ca japeccaiva nityaṃ krodhavivarjitaḥ | [KūPur, 2, 32 42.1]
nadītīreṣu tīrtheṣu tasmāt pāpād vimucyate | [KūPur, 2, 32 42.2]
hatvā tu kṣatriyaṃ vipraḥ kuryād brahmahaṇo vratam | [KūPur, 2, 32 43.1]
akāmato vai ṣaṇmāsān dadyāt pañcaśataṃ gavām | [KūPur, 2, 32 43.2]
abdaṃ careta niyato vanavāsī samāhitaḥ | [KūPur, 2, 32 44.1]
prājāpatyaṃ sāntapanaṃ taptakṛcchraṃ tu vā svayam | [KūPur, 2, 32 44.2]
pramāpyākāmato vaiśyaṃ kuryāt saṃvatsaradvayam | [KūPur, 2, 32 45.1]
gosahasraṃ sapādaṃ ca dadyād brahmahaṇo vratam | [KūPur, 2, 32 45.2]
kṛcchrātikṛcchrau vā kuryāccāndrāyaṇam athāpi vā | [KūPur, 2, 32 45.3]
saṃvatsaraṃ vrataṃ kuryācchūdraṃ hatvā pramādataḥ | [KūPur, 2, 32 46.1]
gosahasrārdhapādaṃ ca dadyāt tatpāpaśāntaye | [KūPur, 2, 32 46.2]
aṣṭau varṣāṇi ṣaṭ trīṇi kuryād brahmahaṇo vratam | [KūPur, 2, 32 47.1]
hatvā tu kṣatriyaṃ vaiśyaṃ śūdraṃ caiva yathākramam | [KūPur, 2, 32 47.2]
nihatya brāhmaṇīṃ viprastvaṣṭavarṣaṃ vrataṃ caret | [KūPur, 2, 32 48.1]
rājanyāṃ varṣaṣaṭkaṃ tu vaiśyāṃ saṃvatsaratrayam | [KūPur, 2, 32 48.2]
vatsareṇa viśudhyeta śūdrāṃ hatvā dvijottamaḥ | [KūPur, 2, 32 48.3]
vaiśyāṃ hatvā pramādena kiṃcid dadyād dvijātaye | [KūPur, 2, 32 49.1]
antyajānāṃ vadhe caiva kuryāccāndrāyaṇaṃ vratam | [KūPur, 2, 32 49.2]
parākeṇāthavā śuddhirityāha bhagavānajaḥ | [KūPur, 2, 32 49.3]
maṇḍūkaṃ nakulaṃ kākaṃ dandaśūkaṃ ca mūṣikam | [KūPur, 2, 32 50.1]
śvānaṃ hatvā dvijaḥ kuryāt ṣoḍaśāṃśaṃ vrataṃ tataḥ | [KūPur, 2, 32 50.2]
payaḥ pibet trirātraṃ tu śvānaṃ hatvā suyantritaḥ | [KūPur, 2, 32 51.1]
mārjāraṃ vātha nakulaṃ yojanaṃ vādhvano vrajet | [KūPur, 2, 32 51.2]
kṛcchraṃ dvādaśarātraṃ tu kuryādaśvavadhe dvijaḥ | [KūPur, 2, 32 51.3]
abhrīṃ kārṣṇāyasīṃ dadyāt sarpaṃ hatvā dvijottamaḥ | [KūPur, 2, 32 52.1]
palālabhāraṃ ṣaṇḍaṃ ca saisakaṃ caikamāṣakam | [KūPur, 2, 32 52.2]
dhṛtakumbhaṃ varāhaṃ ca tiladroṇaṃ ca tittirim | [KūPur, 2, 32 53.1]
śukaṃ dvihāyanaṃ vatsaṃ krauñcaṃ hatvā trihāyanam | [KūPur, 2, 32 53.2]
hatvā haṃsaṃ balākāṃ ca bakaṃ barhiṇameva ca | [KūPur, 2, 32 54.1]
vānaraṃ śyenabhāsau ca sparśayed brāhmaṇāya gām | [KūPur, 2, 32 54.2]
kravyādāṃstu mṛgān hatvā dhenuṃ dadyāt payasvinīm | [KūPur, 2, 32 55.1]
akravyādān vatsatarīmuṣṭraṃ hatvā tu kṛṣṇalam | [KūPur, 2, 32 55.2]
kiṃcid eva tu viprāya dadyādasthimatāṃ vadhe | [KūPur, 2, 32 56.1]
anasthnāṃ caiva hiṃsāyāṃ prāṇāyāmena śudhyati | [KūPur, 2, 32 56.2]
phaladānāṃ tu vṛkṣāṇāṃ chedane japyamṛkśatam | [KūPur, 2, 32 57.1]
gulmavallīlatānāṃ tu puṣpitānāṃ ca vīrudhām | [KūPur, 2, 32 57.2]
anyeṣāṃ caiva vṛkṣāṇāṃ sarasānāṃ ca sarvaśaḥ | [KūPur, 2, 32 58.1]
phalapuṣpodbhavānāṃ ca ghṛtaprāśo viśodhanam | [KūPur, 2, 32 58.2]
hastināṃ ca vadhe dṛṣṭaṃ taptakṛcchraṃ viśodhanam | [KūPur, 2, 32 59.1]
cāndrāyaṇaṃ parākaṃ vā gāṃ hatvā tu pramādataḥ | [KūPur, 2, 32 59.2]
matipūrvaṃ vadhe cāsyāḥ prāyaścittaṃ na vidyate | [KūPur, 2, 32 59.3]
iti śrīkūrmapurāṇe ṣaṭsāhasryāṃ saṃhitāyāmuparivibhāge dvātriṃśo 'dhyāyaḥ | [KūPur, 2, 32 60.1]
{KūPur, 2, 33}
vyāsa uvāca | [KūPur, 2, 33 1.1]
manuṣyāṇāṃ tu haraṇaṃ kṛtvā strīṇāṃ gṛhasya ca | [KūPur, 2, 33 1.2]
vāpīkūpajalānāṃ ca śudhyeccāndrāyaṇena tu | [KūPur, 2, 33 1.3]
dravyāṇāmalpasārāṇāṃ steyaṃ kṛtvānyaveśmataḥ | [KūPur, 2, 33 2.1]
caret sāṃtapanaṃ kṛcchraṃ tanniryātyātmaśuddhaye | [KūPur, 2, 33 2.2]
dhānyānnadhanacauryaṃ tu kṛtvā kāmād dvijottamaḥ | [KūPur, 2, 33 3.1]
svajātīyagṛhādeva kṛcchrārdhena viśudhyati | [KūPur, 2, 33 3.2]
bhakṣabhojyāpaharaṇe yānaśayyāsanasya ca | [KūPur, 2, 33 4.1]
puṣpamūlaphalānāṃ ca pañcagavyaṃ viśodhanam | [KūPur, 2, 33 4.2]
tṛṇakāṣṭhadrumāṇāṃ ca śuṣkānnasya guḍasya ca | [KūPur, 2, 33 5.1]
cailacarmāmiṣāṇāṃ ca trirātraṃ syādabhojanam | [KūPur, 2, 33 5.2]
maṇimuktāpravālānāṃ tāmrasya rajatasya ca | [KūPur, 2, 33 6.1]
ayaḥkāṃsyopalānāṃ ca dvādaśāhaṃ kaṇāśanam | [KūPur, 2, 33 6.2]
kārpāsakīṭajorṇānāṃ dviśaphaikaśaphasya ca | [KūPur, 2, 33 7.1]
pakṣigandhauṣadhīnāṃ ca rajvāścaiva tryahaṃ payaḥ | [KūPur, 2, 33 7.2]
naramāṃsāśanaṃ kṛtvā cāndrāyaṇamathācaret | [KūPur, 2, 33 8.1]
kākaṃ caiva tathā śvānaṃ jagdhvā hastinameva ca | [KūPur, 2, 33 8.2]
varāhaṃ kukkuṭaṃ cātha taptakṛcchreṇa śudhyati | [KūPur, 2, 33 8.3]
kravyādānāṃ ca māṃsāni purīṣaṃ mūtrameva ca | [KūPur, 2, 33 9.1]
gogomāyukapīnāṃ ca tadeva vratamācaret | [KūPur, 2, 33 9.2]
upoṣya dvādaśāhaṃ tu kūṣmāṇḍairjuhuyād ghṛtam | [KūPur, 2, 33 9.3]
nakulolūkamārjāraṃ jagdhvā sāṃtapanaṃ caret | [KūPur, 2, 33 10.1]
śvāpadoṣṭrakharāñjagdhvā taptakṛcchreṇa śudhyati | [KūPur, 2, 33 10.2]
vratavaccaiva saṃskāraṃ pūrveṇa vidhinaiva tu | [KūPur, 2, 33 10.3]
bakaṃ caiva balākaṃ ca haṃsaṃ kāraṇḍavaṃ tathā | [KūPur, 2, 33 11.1]
cakravākaṃ plavaṃ jagdhvā dvādaśāhamabhojanam | [KūPur, 2, 33 11.2]
kapotaṃ ṭiṭṭibhaṃ caiva śukaṃ sārasameva ca | [KūPur, 2, 33 12.1]
ulūkaṃ jālapādaṃ ca jagdhvāpyetad vrataṃ caret | [KūPur, 2, 33 12.2]
śiśumāraṃ tathā cāṣaṃ matsyamāṃsaṃ tathaiva ca | [KūPur, 2, 33 13.1]
jagdhvā caiva kaṭāhārametadeva cared vratam | [KūPur, 2, 33 13.2]
kokilaṃ caiva matsyāṃśca maṇḍūkaṃ bhujagaṃ tathā | [KūPur, 2, 33 14.1]
gomūtrayāvakāhāro māsenaikena śudhyati | [KūPur, 2, 33 14.2]
jalecarāṃśca jalajān pratudānnakhaviṣkirān | [KūPur, 2, 33 15.1]
raktapādāṃstathā jagdhvā saptāhaṃ caitadācaret | [KūPur, 2, 33 15.2]
śuno māṃsaṃ śuṣkamāṃsamātmārthaṃ ca tathā kṛtam | [KūPur, 2, 33 16.1]
bhuktvā māsaṃ caredetat tatpāpasyāpanuttaye | [KūPur, 2, 33 16.2]
vārtākaṃ bhūstṛṇaṃ śigruṃ khukhuṇḍaṃ karakaṃ tathā | [KūPur, 2, 33 17.1]
prājāpatyaṃ carejjagdhvā śaṅkhaṃ kumbhīkameva ca | [KūPur, 2, 33 17.2]
palāṇḍuṃ laśunaṃ caiva bhuktvā cāndrāyaṇaṃ caret | [KūPur, 2, 33 18.1]
nālikāṃ taṇḍulīyaṃ ca prājāpatyena śudhyati | [KūPur, 2, 33 18.2]
aśmāntakaṃ tathā potaṃ taptakṛcchreṇa śudhyati | [KūPur, 2, 33 19.1]
prājāpatyena śuddhiḥ syāt kakkubhāṇḍasya bhakṣaṇe | [KūPur, 2, 33 19.2]
alābuṃ kiṃśukaṃ caiva bhuktvā caitad vrataṃ caret | [KūPur, 2, 33 20.1]
udumbaraṃ ca kāmena taptakṛcchreṇa śudhyati | [KūPur, 2, 33 20.2]
vṛthā kṛsarasaṃyāvaṃ pāyasāpūpasaṃkulam | [KūPur, 2, 33 21.1]
bhuktvā caivaṃvidhaṃ tvannaṃ trirātreṇa viśudhyati | [KūPur, 2, 33 21.2]
pītvā kṣīrāṇyapeyāni brahmacārī samāhitaḥ | [KūPur, 2, 33 22.1]
gomūtrayāvakāhāro māsenaikena śudhyati | [KūPur, 2, 33 22.2]
anirdaśāhaṃ gokṣīraṃ māhiṣaṃ cājameva ca | [KūPur, 2, 33 23.1]
saṃdhinyāśca vivatsāyāḥ piban kṣīramidaṃ caret | [KūPur, 2, 33 23.2]
eteṣāṃ ca vikārāṇi pītvā mohena mānavaḥ | [KūPur, 2, 33 24.1]
gomūtrayāvakāhāraḥ saptarātreṇa śudhyati | [KūPur, 2, 33 24.2]
bhuktvā caiva navaśrāddhe mṛtake sūtake tathā | [KūPur, 2, 33 25.1]
cāndrāyaṇena śudhyeta brāhmaṇastu samāhitaḥ | [KūPur, 2, 33 25.2]
yasyāgnau hūyate nityaṃ na yasyāgraṃ na dīyate | [KūPur, 2, 33 26.1]
cāndrāyaṇaṃ caret samyak tasyānnaprāśane dvijaḥ | [KūPur, 2, 33 26.2]
abhojyānāṃ tu sarveṣāṃ bhuktvā cānnamupaskṛtam | [KūPur, 2, 33 27.1]
antāvasāyināṃ caiva taptakṛcchreṇa śudhyati | [KūPur, 2, 33 27.2]
cāṇḍālānnaṃ dvijo bhuktvā samyak cāndrāyaṇaṃ caret | [KūPur, 2, 33 28.1]
buddhipūrvaṃ tu kṛcchrābdaṃ punaḥ saṃskārameva ca | [KūPur, 2, 33 28.2]
asurāmadyapānena kuryāccāndrāyaṇavratam | [KūPur, 2, 33 29.1]
abhojyānnaṃ tu bhuktvā ca prājāpatyena śudhyati | [KūPur, 2, 33 29.2]
viṇmūtrapāśanaṃ kṛtvā retasaścaitadācaret | [KūPur, 2, 33 30.1]
anādiṣṭeṣu caikāhaṃ sarvatra tu yathārthataḥ | [KūPur, 2, 33 30.2]
viḍvarāhakharoṣṭrāṇāṃ gomāyoḥ kapikākayoḥ | [KūPur, 2, 33 31.1]
prāśya mūtrapurīṣāṇi dvijaścāndrāyaṇaṃ caret | [KūPur, 2, 33 31.2]
ajñānāt prāśya viṇmūtraṃ surāsaṃspṛṣṭameva ca | [KūPur, 2, 33 32.1]
punaḥ saṃskāramarhanti trayo varṇā dvijātayaḥ | [KūPur, 2, 33 32.2]
kravyādāṃ pakṣiṇāṃ caiva prāśya mūtrapurīṣakam | [KūPur, 2, 33 33.1]
mahāsāṃtapanaṃ mohāt tathā kuryād dvijottamaḥ | [KūPur, 2, 33 33.2]
bhāsamaṇḍūkakurare viṣkire kṛcchramācaret | [KūPur, 2, 33 33.3]
prājāpatyena śudhyeta brāhāmaṇocchiṣṭabhojane | [KūPur, 2, 33 34.1]
kṣatriye taptakṛcchraṃ syād vaiśye caivātikṛcchrakam | [KūPur, 2, 33 34.2]
śūdrocchiṣṭaṃ dvijo bhuktvā kuryāccāndrāyaṇavratam | [KūPur, 2, 33 34.3]
surābhāṇḍodare vāri pītvā cāndrāyaṇaṃ caret | [KūPur, 2, 33 35.1]
śunocchiṣṭaṃ dvijo bhuktvā trirātreṇa viśudhyati | [KūPur, 2, 33 35.2]
gomūtrayāvakāhāraḥ pītaśeṣaṃ ca rāgavān | [KūPur, 2, 33 35.3]
apo mūtrapurīṣādyairdūṣitāḥ prāśayed yadā | [KūPur, 2, 33 36.1]
tadā sāṃtapanaṃ proktaṃ vrataṃ pāpaviśodhanam | [KūPur, 2, 33 36.2]
cāṇḍālakūpabhāṇḍeṣu yadi jñānāt pibejjalam | [KūPur, 2, 33 37.1]
caret sāṃtapanaṃ kṛcchraṃ brāhmaṇaḥ pāpaśodhanam | [KūPur, 2, 33 37.2]
cāṇḍālena tu saṃspṛṣṭaṃ pītvā vāri dvijottamaḥ | [KūPur, 2, 33 38.1]
trirātreṇa viśudhyeta pañcagavyena caiva hi | [KūPur, 2, 33 38.2]
mahāpātakisaṃsparśe bhuṅkte 'snātvā dvijo yadi | [KūPur, 2, 33 39.1]
buddhipūrvaṃ tu mūḍhātmā taptakṛcchraṃ samācaret | [KūPur, 2, 33 39.2]
spṛṣṭvā mahāpātakinaṃ cāṇḍālaṃ vā rajasvalām | [KūPur, 2, 33 40.1]
pramādād bhojanaṃ kṛtvā trirātreṇa viśudhyati | [KūPur, 2, 33 40.2]
snānārhe yadi bhuñjīta ahorātreṇa śudhyati | [KūPur, 2, 33 41.1]
buddhipūrvaṃ tu kṛcchreṇa bhagavānāha padmajaḥ | [KūPur, 2, 33 41.2]
śuṣkaparyuṣitādīni gavādipratidūṣitam | [KūPur, 2, 33 42.1]
bhuktvopavāsaṃ kurvīta kṛcchrapādamathāpi vā | [KūPur, 2, 33 42.2]
saṃvatsarānte kṛcchraṃ tu cared vipraḥ punaḥ punaḥ | [KūPur, 2, 33 43.1]
ajñātabhuktaśuddhyarthaṃ jñātasya tu viśeṣataḥ | [KūPur, 2, 33 43.2]
vrātyānāṃ yajanaṃ kṛtvā pareṣāmantyakarma ca | [KūPur, 2, 33 44.1]
abhicāramahīnaṃ ca tribhiḥ kṛcchrair viśudhyati | [KūPur, 2, 33 44.2]
brāhmaṇādihatānāṃ tu kṛtvā dāhādikāḥ kriyāḥ | [KūPur, 2, 33 45.1]
gomūtrayāvakāhāraḥ prājāpatyena śudhyati | [KūPur, 2, 33 45.2]
tailābhyakto 'thavā kuryād yadi mūtrapurīṣake | [KūPur, 2, 33 46.1]
ahorātreṇa śudhyeta śmaśrukarma ca maithunam | [KūPur, 2, 33 46.2]
ekāhena vivāhāgniṃ parihārya dvijottamaḥ | [KūPur, 2, 33 47.1]
trirātreṇa viśudhyeta trirātrāt ṣaḍahaṃ punaḥ | [KūPur, 2, 33 47.2]
daśāhaṃ dvādaśāhaṃ vā parihārya pramādataḥ | [KūPur, 2, 33 48.1]
kṛcchraṃ cāndrāyaṇaṃ kuryāt tatpāpasyāpanuttaye | [KūPur, 2, 33 48.2]
patitād dravyamādāya tadutsargeṇa śudhyati | [KūPur, 2, 33 49.1]
caret sāṃtapanaṃ kṛcchramityāha bhagavān prabhuḥ | [KūPur, 2, 33 49.2]
anāśakanivṛttāstu pravrajyāvasitāstathā | [KūPur, 2, 33 50.1]
careyustrīṇi kṛcchrāṇi trīṇi cāndrāyaṇāni ca | [KūPur, 2, 33 50.2]
punaśca jātakarmādisaṃskāraiḥ saṃskṛtā dvijāḥ | [KūPur, 2, 33 51.1]
śudhyeyustad vrataṃ samyak careyurdharmavardhanāḥ | [KūPur, 2, 33 51.2]
anupāsitasaṃdhyastu tadaharyāpako vaset | [KūPur, 2, 33 52.1]
anaśnan saṃyatamanā rātrau ced rātrimeva hi | [KūPur, 2, 33 52.2]
akṛtvā samidādhānaṃ śuciḥ snātvā samāhitaḥ | [KūPur, 2, 33 53.1]
gāyatryaṣṭasahasrasya japyaṃ kuryād viśuddhaye | [KūPur, 2, 33 53.2]
upāsīta na cet saṃdhyāṃ gṛhastho 'pi pramādataḥ | [KūPur, 2, 33 54.1]
snātvā viśudhyate sadyaḥ pariśrāntastu saṃyamāt | [KūPur, 2, 33 54.2]
vedoditāni nityāni karmāṇi ca vilopya tu | [KūPur, 2, 33 55.1]
snātakavratalopaṃ tu kṛtvā copavased dinam | [KūPur, 2, 33 55.2]
saṃvatsaraṃ caret kṛcchramagnyutsādī dvijottamaḥ | [KūPur, 2, 33 56.1]
cāndrāyaṇaṃ cared vrātyo gopradānena śudhyati | [KūPur, 2, 33 56.2]
nāstikyaṃ yadi kurvīta prājāpatyaṃ cared dvijaḥ | [KūPur, 2, 33 57.1]
devadrohaṃ gurudrohaṃ taptakṛcchreṇa śudhyati | [KūPur, 2, 33 57.2]
uṣṭrayānaṃ samāruhya kharayānaṃ ca kāmataḥ | [KūPur, 2, 33 58.1]
trirātreṇa viśudhyet tu nagno vā praviśejjalam | [KūPur, 2, 33 58.2]
ṣaṣṭhānnakālatāmāsaṃ saṃhitājapa eva ca | [KūPur, 2, 33 59.1]
homāśca śākalā nityamapāṅktānāṃ viśodhanam | [KūPur, 2, 33 59.2]
nīlaṃ raktaṃ vasitvā ca brāhmaṇo vastrameva hi | [KūPur, 2, 33 60.1]
ahorātroṣitaḥ snātaḥ pañcagavyena śudhyati | [KūPur, 2, 33 60.2]
vedadharmapurāṇānāṃ caṇḍālasya tu bhāṣaṇe | [KūPur, 2, 33 61.1]
cāndrāyaṇena śuddhiḥ syānna hyanyā tasya niṣkṛtiḥ | [KūPur, 2, 33 61.2]
udbandhanādinihataṃ saṃspṛśya brāhmaṇaḥ kvacit | [KūPur, 2, 33 62.1]
cāndrāyaṇena śuddhiḥ syāt prājāpatyena vā punaḥ | [KūPur, 2, 33 62.2]
ucchiṣṭo yadyanācāntaś cāṇḍālādīn spṛśed dvijaḥ | [KūPur, 2, 33 63.1]
pramādād vai japet snātvā gāyatryaṣṭasahasrakam | [KūPur, 2, 33 63.2]
drupadānāṃ śataṃ vāpi brahmacārī samāhitaḥ | [KūPur, 2, 33 64.1]
trirātropoṣitaḥ samyak pañcagavyena śudhyati | [KūPur, 2, 33 64.2]
caṇḍālapatitādīṃstu kāmād yaḥ saṃspṛśed dvijaḥ | [KūPur, 2, 33 65.1]
ucchiṣṭastatra kurvīta prājāpatyaṃ viśuddhaye | [KūPur, 2, 33 65.2]
cāṇḍālasūtakaśavāṃstathā nārīṃ rajasvalām | [KūPur, 2, 33 66.1]
spṛṣṭvā snāyād viśuddhyarthaṃ tatspṛṣṭaṃ patitaṃ tathā | [KūPur, 2, 33 66.2]
cāṇḍālasūtakaśavaiḥ saṃspṛṣṭaṃ saṃspṛśed yadi | [KūPur, 2, 33 67.1]
pramādāt tata ācamya japaṃ kuryāt samāhitaḥ | [KūPur, 2, 33 67.2]
tatspṛṣṭasparśinaṃ spṛṣṭvā buddhipūrvaṃ dvijottamaḥ | [KūPur, 2, 33 68.1]
ācamet tadviśuddhyarthaṃ prāha devaḥ pitāmahaḥ | [KūPur, 2, 33 68.2]
bhuñjānasya tu viprasya kadācit saṃsraved gudam | [KūPur, 2, 33 69.1]
kṛtvā śaucaṃ tataḥ snāyādupoṣya juhuyād ghṛtam | [KūPur, 2, 33 69.2]
cāṇḍālāntyaśavaṃ spṛṣṭvā kṛcchraṃ kuryād viśuddhaye | [KūPur, 2, 33 70.1]
spṛṣṭvābhyaktas tvasaṃspṛśyam ahorātreṇa śudhyati | [KūPur, 2, 33 70.2]
surāṃ spṛṣṭvā dvijaḥ kuryāt prāṇāyāmatrayaṃ śuciḥ | [KūPur, 2, 33 71.1]
palāṇḍuṃ laśunaṃ caiva ghṛtaṃ prāśya tataḥ śuciḥ | [KūPur, 2, 33 71.2]
brāhmaṇastu śunā daṣṭastryahaṃ sāyaṃ payaḥ pibet | [KūPur, 2, 33 72.1]
nābherūrdhvaṃ tu daṣṭasya tadeva dviguṇaṃ bhavet | [KūPur, 2, 33 72.2]
syādetat triguṇaṃ bāhvormūrdhni ca syāccaturguṇam | [KūPur, 2, 33 73.1]
snātvā japed vā sāvitrīṃ śvabhirdaṣṭo dvijottamaḥ | [KūPur, 2, 33 73.2]
anirvartya mahāyajñān yo bhuṅkte tu dvijottamaḥ | [KūPur, 2, 33 74.1]
anāturaḥ sati dhane kṛcchrārdhena sa śudhyati | [KūPur, 2, 33 74.2]
āhitāgnirupasthānaṃ na kuryād yastu parvaṇi | [KūPur, 2, 33 75.1]
ṛtau na gacched bhāryāṃ vā so 'pi kṛcchrārdhamācaret | [KūPur, 2, 33 75.2]
vinādbhir apsu nāpyārtaḥ śarīraṃ saṃniveśya ca | [KūPur, 2, 33 76.1]
sacailo jalamāplutya gāmālabhya viśudhyati | [KūPur, 2, 33 76.2]
buddhipūrvaṃ tvabhyudito japedantarjale dvijaḥ | [KūPur, 2, 33 77.1]
gāyatryaṣṭasahasraṃ tu tryahaṃ copavased vratī | [KūPur, 2, 33 77.2]
anugamyecchayā śūdraṃ pretībhūtaṃ dvijottamaḥ | [KūPur, 2, 33 78.1]
gāyatryaṣṭasahasraṃ ca japyaṃ kuryānnadīṣu ca | [KūPur, 2, 33 78.2]
kṛtvā tu śapathaṃ vipro viprasya vadhasaṃyutam | [KūPur, 2, 33 79.1]
mṛṣaiva yāvakānnena kuryāccāndrāyaṇaṃ vratam | [KūPur, 2, 33 79.2]
paṅktyāṃ viṣamadānaṃ tu kṛtvā kṛcchreṇa śudhyati | [KūPur, 2, 33 80.1]
chāyāṃ śvapākasyāruhya snātvā saṃprāśayed ghṛtam | [KūPur, 2, 33 80.2]
īkṣedādityamaśucirdṛṣṭvāgniṃ candrameva vā | [KūPur, 2, 33 81.1]
mānuṣaṃ cāsthi saṃspṛśya snānaṃ kṛtvā viśudhyati | [KūPur, 2, 33 81.2]
kṛtvā tu mithyādhyayanaṃ cared bhaikṣaṃ tu vatsaram | [KūPur, 2, 33 82.1]
kṛtaghno brāhmaṇagṛhe pañca saṃvatsaraṃ vratī | [KūPur, 2, 33 82.2]
huṅkāraṃ brāhmaṇasyoktvā tvaṅkāraṃ ca garīyasaḥ | [KūPur, 2, 33 83.1]
snātvānaśnann ahaḥśeṣaṃ praṇipatya prasādayet | [KūPur, 2, 33 83.2]
tāḍayitvā tṛṇenāpi kaṇṭhaṃ baddhvāpi vāsasā | [KūPur, 2, 33 84.1]
vivāde vāpi nirjitya praṇipatya prasādayet | [KūPur, 2, 33 84.2]
avagūrya caret kṛcchramatikṛcchraṃ nipātane | [KūPur, 2, 33 85.1]
kṛcchrātikṛcchrau kurvīta viprasyotpādya śoṇitam | [KūPur, 2, 33 85.2]
gurorākrośamanṛtaṃ kṛtvā kuryād viśodhanam | [KūPur, 2, 33 86.1]
ekarātraṃ trirātraṃ vā tatpāpasyāpanuttaye | [KūPur, 2, 33 86.2]
devarṣīṇām abhimukhaṃ ṣṭhīvanākrośane kṛte | [KūPur, 2, 33 87.1]
ulmukena dahejjihvāṃ dātavyaṃ ca hiraṇyakam | [KūPur, 2, 33 87.2]
devodyāne tu yaḥ kuryānmūtroccāraṃ sakṛd dvijaḥ | [KūPur, 2, 33 88.1]
chindyācchiśnaṃ tu śuddhyarthaṃ careccāndrāyaṇaṃ tu vā | [KūPur, 2, 33 88.2]
devatāyatane mūtraṃ kṛtvā mohād dvijottamaḥ | [KūPur, 2, 33 89.1]
śiśnasyotkartanaṃ kṛtvā cāndrāyaṇamathācaret | [KūPur, 2, 33 89.2]
devatānāmṛṣīṇāṃ ca devānāṃ caiva kutsanam | [KūPur, 2, 33 90.1]
kṛtvā samyak prakurvīta prājāpatyaṃ dvijottamaḥ | [KūPur, 2, 33 90.2]
taistu saṃbhāṣaṇaṃ kṛtvā snātvā devān samarcayet | [KūPur, 2, 33 91.1]
dṛṣṭvā vīkṣeta bhāsvantaṃ smvatvā viśeśvaraṃ smaret | [KūPur, 2, 33 91.2]
yaḥ sarvabhūtādhipatiṃ viśveśānaṃ vinindati | [KūPur, 2, 33 92.1]
na tasya niṣkṛtiḥ śakyā kartuṃ varṣaśatairapi | [KūPur, 2, 33 92.2]
cāndrāyaṇaṃ caret pūrvaṃ kṛcchraṃ caivātikṛcchrakam | [KūPur, 2, 33 93.1]
prapannaḥ śaraṇaṃ devaṃ tasmāt pāpād vimucyate | [KūPur, 2, 33 93.2]
sarvasvadānaṃ vidhivat sarvapāpaviśodhanam | [KūPur, 2, 33 94.1]
cāndrāyaṇaṃ ca vidhinā kṛcchraṃ caivātikṛcchrakam | [KūPur, 2, 33 94.2]
puṇyakṣetrābhigamanaṃ sarvapāpavināśanam | [KūPur, 2, 33 95.1]
devatābhyarcanaṃ nṝṇām aśeṣāghavināśanam | [KūPur, 2, 33 95.2]
amāvasyāṃ tithiṃ prāpya yaḥ samārādhayecchivam | [KūPur, 2, 33 96.1]
brāhmaṇān bhojayitvā tu sarvapāpaiḥ pramucyate | [KūPur, 2, 33 96.2]
kṛṣṇāṣṭamyāṃ mahādevaṃ tathā kṛṣṇacaturdaśīm | [KūPur, 2, 33 97.1]
sampūjya brāhmaṇamukhe sarvapāpaiḥ pramucyate | [KūPur, 2, 33 97.2]
trayodaśyāṃ tathā rātrau sopahāraṃ trilocanam | [KūPur, 2, 33 98.1]
dṛṣṭveśaṃ prathame yāme mucyate sarvapātakaiḥ | [KūPur, 2, 33 98.2]
upoṣitaścaturdaśyāṃ kṛṣṇapakṣe samāhitaḥ | [KūPur, 2, 33 99.1]
yamāya dharmarājāya mṛtyave cāntakāya ca | [KūPur, 2, 33 99.2]
vaivasvatāya kālāya sarvabhūtakṣayāya ca | [KūPur, 2, 33 100.1]
pratyekaṃ tilasaṃyuktān dadyāt saptodakāñjalīn | [KūPur, 2, 33 100.2]
snātvā nadyāṃ tu pūrvāhne mucyate sarvapātakaiḥ | [KūPur, 2, 33 100.3]
brahmacaryam adhaḥśayyām upavāsaṃ dvijārcanam | [KūPur, 2, 33 101.1]
vrateṣveteṣu kurvīta śāntaḥ saṃyatamānasaḥ | [KūPur, 2, 33 101.2]
amāvasyāyāṃ brahmāṇaṃ samuddiśya pitāmaham | [KūPur, 2, 33 102.1]
brāhmaṇāṃstrīn samabhyarcya mucyate sarvapātakaiḥ | [KūPur, 2, 33 102.2]
ṣaṣṭhyām upoṣito devaṃ śuklapakṣe samāhitaḥ | [KūPur, 2, 33 103.1]
saptamyāmarcayed bhānuṃ mucyate sarvapātakaiḥ | [KūPur, 2, 33 103.2]
bharaṇyāṃ ca caturthyāṃ ca śanaiścaradine yamam | [KūPur, 2, 33 104.1]
pūjayet saptajanmotthairmucyate pātakairnaraḥ | [KūPur, 2, 33 104.2]
ekādaśyāṃ nirāhāraḥ samabhyarcya janārdanam | [KūPur, 2, 33 105.1]
dvādaśyāṃ śuklapakṣasya mahāpāpaiḥ pramucyate | [KūPur, 2, 33 105.2]
tapo japastīrthasevā devabrāhmaṇapūjanam | [KūPur, 2, 33 106.1]
grahaṇādiṣu kāleṣu mahāpātakaśodhanam | [KūPur, 2, 33 106.2]
yaḥ sarvapāpayukto 'pi puṇyatīrtheṣu mānavaḥ | [KūPur, 2, 33 107.1]
niyamena tyajet prāṇān sa mucyet sarvapātakaiḥ | [KūPur, 2, 33 107.2]
brahmaghnaṃ vā kṛtaghnaṃ vā mahāpātakadūṣitam | [KūPur, 2, 33 108.1]
bhartāramuddharennārī praviṣṭā saha pāvakam | [KūPur, 2, 33 108.2]
etadeva paraṃ strīṇāṃ prāyaścittaṃ vidurbudhāḥ | [KūPur, 2, 33 109.1]
sarvapāpasamudbhūtau nātra kāryā vicāraṇā | [KūPur, 2, 33 109.2]
pativratā tu yā nārī bhartṛśuśrūṣaṇotsukā | [KūPur, 2, 33 110.1]
na tasyā vidyate pāpamiha loke paratra ca | [KūPur, 2, 33 110.2]
pativratā dharmaratā rudrāṇyeva na saṃśayaḥ | [KūPur, 2, 33 111.1]
nāsyāḥ parābhavaṃ kartuṃ śaknotīha janaḥ kvacit | [KūPur, 2, 33 111.2]
yathā rāmasya subhagā sītā trailokyaviśrutā | [KūPur, 2, 33 112.1]
patnī dāśaratherdevī vijigye rākṣaseśvaram | [KūPur, 2, 33 112.2]
rāmasya bhāryāṃ vimalāṃ rāvaṇo rākṣaseśvaraḥ | [KūPur, 2, 33 113.1]
sītāṃ viśālanayanāṃ cakame kālacoditaḥ | [KūPur, 2, 33 113.2]
gṛhītvā māyayā veṣaṃ carantīṃ vijane vane | [KūPur, 2, 33 114.1]
samāhartuṃ matiṃ cakre tāpasaḥ kila kāminīm | [KūPur, 2, 33 114.2]
vijñāya sā ca tadbhāvaṃ smṛtvā dāśarathiṃ patim | [KūPur, 2, 33 115.1]
jagāma śaraṇaṃ vahnimāvasathyaṃ śucismitā | [KūPur, 2, 33 115.2]
upatasthe mahāyogaṃ sarvadoṣavināśanam | [KūPur, 2, 33 116.1]
kṛtāñjalī rāmapatnī sākṣāt patimivācyutam | [KūPur, 2, 33 116.2]
namasyāmi mahāyogaṃ kṛtāntaṃ gahanaṃ param | [KūPur, 2, 33 117.1]
dāhakaṃ sarvabhūtānāmīśānaṃ kālarūpiṇam | [KūPur, 2, 33 117.2]
namasye pāvakaṃ devaṃ sākṣiṇaṃ viśvatomukham | [KūPur, 2, 33 118.1]
ātmānaṃ dīptavapuṣaṃ sarvabhūtahṛdi sthitam | [KūPur, 2, 33 118.2]
prapadye śaraṇaṃ vahniṃ brahmaṇyaṃ brahmarūpiṇam | [KūPur, 2, 33 119.1]
bhūteśaṃ kṛttivasanaṃ śaraṇyaṃ paramaṃ padam | [KūPur, 2, 33 119.2]
oṃ prapadye jaganmūrtiṃ prabhavaṃ sarvatejasām | [KūPur, 2, 33 120.1]
mahāyogeśvaraṃ vahnimādityaṃ parameṣṭhinam | [KūPur, 2, 33 120.2]
prapadye śaraṇaṃ rudraṃ mahāgrāsaṃ triśūlinam | [KūPur, 2, 33 121.1]
kālāgniṃ yogināmīśaṃ bhogamokṣaphalapradam | [KūPur, 2, 33 121.2]
prapadye tvāṃ virūpākṣaṃ bhur bhuvaḥ svaḥ svarūpiṇam | [KūPur, 2, 33 122.1]
hiraṇyamaye gṛhe guptaṃ mahāntamamitaujasam | [KūPur, 2, 33 122.2]
vaiśvānaraṃ prapadye 'haṃ sarvabhūteṣvavasthitam | [KūPur, 2, 33 123.1]
havyakavyavahaṃ devaṃ prapadye vahnimīśvaram | [KūPur, 2, 33 123.2]
prapadye tatparaṃ tattvaṃ vareṇyaṃ savituḥ svayam | [KūPur, 2, 33 124.1]
bhargamagniparaṃ jyotī rakṣa māṃ havyavāhana | [KūPur, 2, 33 124.2]
iti vahnyaṣṭakaṃ japtvā rāmapatnī yaśasvinī | [KūPur, 2, 33 125.1]
dhyāyantī manasā tasthau rāmam unmīlitekṣaṇā | [KūPur, 2, 33 125.2]
athāvasathyād bhagavān havyavāho maheśvaraḥ | [KūPur, 2, 33 126.1]
āvirāsīt sudīptātmā tejasā pradahanniva | [KūPur, 2, 33 126.2]
svaṣṭvā māyāmayīṃ sītāṃ sa rāvaṇavadhepsayā | [KūPur, 2, 33 127.1]
sītāmādāya dharmiṣṭhāṃ pāvako 'ntaradhīyata | [KūPur, 2, 33 127.2]
tāṃ dṛṣṭvā tādṛśīṃ sītāṃ rāvaṇo rākṣaseśvaraḥ | [KūPur, 2, 33 128.1]
samādāya yayau laṅkāṃ sāgarāntarasaṃsthitām | [KūPur, 2, 33 128.2]
kṛtvātha rāvaṇavadhaṃ rāmo lakṣmaṇasaṃyutaḥ | [KūPur, 2, 33 129.1]
masādāyābhavat sītāṃ śaṅkākulitamānasaḥ | [KūPur, 2, 33 129.2]
sā pratyayāya bhūtānāṃ sītā māyāmayī punaḥ | [KūPur, 2, 33 130.1]
viveśa pāvakaṃ dīptaṃ dadāha jvalano 'pi tām | [KūPur, 2, 33 130.2]
dagdhvā māyāmayīṃ sītāṃ bhagavānugradīdhitiḥ | [KūPur, 2, 33 131.1]
rāmāyādarśayat sītāṃ pāvako 'bhūt surapriyaḥ | [KūPur, 2, 33 131.2]
pragṛhya bhartuścaraṇau karābhyāṃ sā sumadhyamā | [KūPur, 2, 33 132.1]
cakāra praṇatiṃ bhūmau rāmāya janakātmajā | [KūPur, 2, 33 132.2]
dṛṣṭvā hṛṣṭamanā rāmo vismayākulalocanaḥ | [KūPur, 2, 33 133.1]
nanāma vahniṃ śirasā toṣayāmāsa rāghavaḥ | [KūPur, 2, 33 133.2]
uvāca vahnerbhagavān kimeṣā varavarṇinī | [KūPur, 2, 33 134.1]
dagdhā bhagavatā pūrvaṃ dṛṣṭā matpārśvamāgatā | [KūPur, 2, 33 134.2]
tamāha devo lokānāṃ dāhako havyavāhanaḥ | [KūPur, 2, 33 135.1]
yathāvṛttaṃ dāśarathiṃ bhūtānāmeva sannidhau | [KūPur, 2, 33 135.2]
iyaṃ sā mithileśena pārvatīṃ rudravallabhām | [KūPur, 2, 33 136.1]
ārādhya labdhā tapasā devyāścātyantavallabhā | [KūPur, 2, 33 136.2]
bhartuḥ śuśrūṣaṇopetā suśīleyaṃ pativratā | [KūPur, 2, 33 137.1]
bhavānīpārśvamānītā mayā rāvaṇakāmitā | [KūPur, 2, 33 137.2]
yā nītā rākṣaseśena sītā bhagavatāhṛtā | [KūPur, 2, 33 138.1]
mayā māyāmayī sṛṣṭā rāvaṇasya vadhāya sā | [KūPur, 2, 33 138.2]
tadarthaṃ bhavatā duṣṭo rāvaṇo rākṣaseśvaraḥ | [KūPur, 2, 33 139.1]
mayopasaṃhṛtā caiva hato lokavināśanaḥ | [KūPur, 2, 33 139.2]
gṛhāṇa vimalāmenāṃ jānakīṃ vacanānmama | [KūPur, 2, 33 140.1]
paśya nārāyaṇaṃ devaṃ svātmānaṃ prabhavāvyayam | [KūPur, 2, 33 140.2]
ityuktvā bhagavāṃścaṇḍo viśvārcir viśvatomukhaḥ | [KūPur, 2, 33 141.1]
mānito rāghaveṇāgnirbhūtaiścāntaradhīyata | [KūPur, 2, 33 141.2]
etatte pativratānāṃ vaiṃ māhātmyaṃ kathitaṃ mayā | [KūPur, 2, 33 142.1]
strīṇāṃ sarvāghaśamanaṃ prāyaścittamidaṃ smṛtam | [KūPur, 2, 33 142.2]
aśeṣapāpayuktastu puruṣo 'pi susaṃyataḥ | [KūPur, 2, 33 143.1]
svadehaṃ puṇyatīrtheṣu tyaktvā mucyeta kilbiṣāt | [KūPur, 2, 33 143.2]
pṛthivyāṃ sarvatīrtheṣu snātvā puṇyeṣu vā dvijaḥ | [KūPur, 2, 33 144.1]
mucyate pātakaiḥ sarvaiḥ samastairapi pūruṣaḥ | [KūPur, 2, 33 144.2]
vyāsa uvāca | [KūPur, 2, 33 145.1]
ityeṣa mānavo dharmo yuṣmākaṃ kathito mayā | [KūPur, 2, 33 145.2]
maheśārādhanārthāya jñānayogaṃ ca śāśvatam | [KūPur, 2, 33 145.3]
yo 'nena vidhinā yuktaṃ jñānayogaṃ samācaret | [KūPur, 2, 33 146.1]
sa paśyati mahādevaṃ nānyaḥ kalpaśatairapi | [KūPur, 2, 33 146.2]
sthāpayed yaḥ paraṃ dharmaṃ jñānaṃ tatpārameśvaram | [KūPur, 2, 33 147.1]
na tasmādadhiko loke sa yogī paramo mataḥ | [KūPur, 2, 33 147.2]
yaḥ saṃsthāpayituṃ śakto na kuryānmohito janaḥ | [KūPur, 2, 33 148.1]
sa yogayukto 'pi munirnātyarthaṃ bhagavatpriyaḥ | [KūPur, 2, 33 148.2]
tasmāt sadaiva dātavyaṃ brāhmaṇeṣu viśeṣataḥ | [KūPur, 2, 33 149.1]
dharmayukteṣu śānteṣu śraddhayā cānviteṣu vai | [KūPur, 2, 33 149.2]
yaḥ paṭhed bhavatāṃ nityaṃ saṃvādaṃ mama caiva hi | [KūPur, 2, 33 150.1]
sarvapāpavinirmukto gaccheta paramāṃ gatim | [KūPur, 2, 33 150.2]
śrāddhe vā daivike kārye brāhmaṇānāṃ ca sannidhau | [KūPur, 2, 33 151.1]
paṭheta nityaṃ sumanāḥ śrotavyaṃ ca dvijātibhiḥ | [KūPur, 2, 33 151.2]
yo 'rthaṃ vicārya yuktātmā śrāvayed brāhmaṇān śucīn | [KūPur, 2, 33 152.1]
sa doṣakañcukaṃ tyaktvā yāti devaṃ maheśvaram | [KūPur, 2, 33 152.2]
etāvaduktvā bhagavān vyāsaḥ satyavatīsutaḥ | [KūPur, 2, 33 153.1]
samāśvāsya munīn sūtaṃ jagāma ca yathāgatam | [KūPur, 2, 33 153.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge trayastriṃśo 'dhyāyaḥ | [KūPur, 2, 33 154.1]
{KūPur, 2, 34}
ṛṣaya ūcuḥ | [KūPur, 2, 34 1.1]
tīrthāni yāni loke 'smin viśrutāni mahānti ca | [KūPur, 2, 34 1.2]
tāni tvaṃ kathayāsmākaṃ romaharṣaṇa sāṃpratam | [KūPur, 2, 34 1.3]
romaharṣaṇa uvāca | [KūPur, 2, 34 2.1]
śṛṇudhvaṃ kathayiṣye 'haṃ tīrthāni vividhāni ca | [KūPur, 2, 34 2.2]
kathitāni purāṇeṣu munibhirbrahmavādibhiḥ | [KūPur, 2, 34 2.3]
yatra snānaṃ japo homaḥ śrāddhadānādikaṃ kṛtam | [KūPur, 2, 34 3.1]
ekaikaśo muniśreṣṭhāḥ punātyāsaptamaṃ kulam | [KūPur, 2, 34 3.2]
pañcayojanavistīrṇaṃ brahmaṇaḥ parameṣṭhinaḥ | [KūPur, 2, 34 4.1]
prayāgaṃ prathitaṃ tīrthaṃ tasya māhātmyamīritam | [KūPur, 2, 34 4.2]
anyacca tīrthapravaraṃ kurūṇāṃ devavanditam | [KūPur, 2, 34 5.1]
ṛṣīṇāmāśramairjuṣṭaṃ sarvapāpaviśodhanam | [KūPur, 2, 34 5.2]
tatra snātvā viśuddhātmā dambhamātsaryavarjitaḥ | [KūPur, 2, 34 6.1]
dadāti yat kiṃcid api punātyubhayataḥ kulam | [KūPur, 2, 34 6.2]
gayātīrthaṃ paraṃ guhyaṃ pitṝṇāṃ cātivallabham | [KūPur, 2, 34 7.1]
kṛtvā piṇḍapradānaṃ tu na bhūyo jāyate naraḥ | [KūPur, 2, 34 7.2]
sakṛd gayābhigamanaṃ kṛtvā piṇḍaṃ dadāti yaḥ | [KūPur, 2, 34 8.1]
tāritāḥ pitarastena yāsyanti paramāṃ gatim | [KūPur, 2, 34 8.2]
tatra lokahitārthāya rudreṇa paramātmanā | [KūPur, 2, 34 9.1]
śilātale padaṃ nyastaṃ tatra pitṝn prasādayet | [KūPur, 2, 34 9.2]
gayābhigamanaṃ kartuṃ yaḥ śakto nābhigacchati | [KūPur, 2, 34 10.1]
śocanti pitarastaṃ vai vṛthā tasya pariśramaḥ | [KūPur, 2, 34 10.2]
gāyanti pitaro gāthāḥ kīrtayanti maharṣayaḥ | [KūPur, 2, 34 11.1]
gayāṃ yāsyati yaḥ kaścit so 'smān saṃtārayiṣyati | [KūPur, 2, 34 11.2]
yadi syāt pātakopetaḥ svadharmarativarjitaḥ | [KūPur, 2, 34 12.1]
gayāṃ yāsyati vaṃśyo yaḥ so 'smān saṃtārayiṣyati | [KūPur, 2, 34 12.2]
eṣṭavyā bahavaḥ putrāḥ śīlavanto guṇānvitāḥ | [KūPur, 2, 34 13.1]
teṣāṃ tu samavetānāṃ yadyeko 'pi gayāṃ vrajet | [KūPur, 2, 34 13.2]
tasmāt sarvaprayatnena brāhmaṇastu viśeṣataḥ | [KūPur, 2, 34 14.1]
pradadyād vidhivat piṇḍān gayāṃ gatvā samāhitaḥ | [KūPur, 2, 34 14.2]
dhanyāstu khalu te martyā gayāyāṃ piṇḍadāyinaḥ | [KūPur, 2, 34 15.1]
kulānyubhayataḥ sapta samuddhṛtyāpnuyāt param | [KūPur, 2, 34 15.2]
anyacca tīrthapravaraṃ siddhāvāsamudāhṛtam | [KūPur, 2, 34 16.1]
prabhāsamiti vikhyātaṃ yatrāste bhagavān bhavaḥ | [KūPur, 2, 34 16.2]
tatra snānaṃ tapaḥ śrāddhaṃ brāhmaṇānāṃ ca pūjanam | [KūPur, 2, 34 17.1]
kṛtvā lokamavāpnoti brahmaṇo 'kṣayyamuttamam | [KūPur, 2, 34 17.2]
tīrthaṃ traiyambakaṃ nāma sarvadevanamaskṛtam | [KūPur, 2, 34 18.1]
pūjayitvā tatra rudraṃ jyotiṣṭomaphalaṃ labhet | [KūPur, 2, 34 18.2]
suvarṇākṣaṃ mahādevaṃ samabhyarcya kapardinam | [KūPur, 2, 34 19.1]
brāhmaṇān pūjayitvā tu gāṇapatyaṃ labhed dhruvam | [KūPur, 2, 34 19.2]
someśvaraṃ tīrthavaraṃ rudrasya parameṣṭhinaḥ | [KūPur, 2, 34 20.1]
sarvavyādhiharaṃ puṇyaṃ rudrasālokyakāraṇam | [KūPur, 2, 34 20.2]
tīrthānāṃ paramaṃ tīrthaṃ vijayaṃ nāma śobhanam | [KūPur, 2, 34 21.1]
tatra liṅgaṃ maheśasya vijayaṃ nāma viśrutam | [KūPur, 2, 34 21.2]
ṣaṇmāsān niyatāhāro brahmacārī samāhitaḥ | [KūPur, 2, 34 22.1]
uṣitvā tatra viprendrā yāsyanti paramaṃ padam | [KūPur, 2, 34 22.2]
anyacca tīrthapravaraṃ pūrvadeśe suśobhanam | [KūPur, 2, 34 23.1]
ekāmraṃ devadevasya gāṇapatyaphalapradam | [KūPur, 2, 34 23.2]
dattvātra śivabhaktānāṃ kiṃcicchaśvanmahīṃ śubhām | [KūPur, 2, 34 24.1]
sārvabhaumo bhaved rājā mumukṣurmokṣamāpnuyāt | [KūPur, 2, 34 24.2]
mahānadījalaṃ puṇyaṃ sarvapāpavināśanam | [KūPur, 2, 34 25.1]
grahaṇe samupaspṛśya mucyate sarvapātakaiḥ | [KūPur, 2, 34 25.2]
anyā ca virajā nāma nadī trailokyaviśrutā | [KūPur, 2, 34 26.1]
tasyāṃ snātvā naro viprā brahmaloke mahīyate | [KūPur, 2, 34 26.2]
tīrthaṃ nārāyaṇasyānyannāmnā tu puruṣottamam | [KūPur, 2, 34 27.1]
tatra nārāyaṇaḥ śrīmānāste paramapūruṣaḥ | [KūPur, 2, 34 27.2]
pūjayitvā paraṃ viṣṇuṃ snātvā tatra dvijottamaḥ | [KūPur, 2, 34 28.1]
brāhmaṇān pūjayitvā tu viṣṇulokamavāpnuyāt | [KūPur, 2, 34 28.2]
tīrthānāṃ paramaṃ tīrthaṃ gokarṇaṃ nāma viśrutam | [KūPur, 2, 34 29.1]
sarvapāpaharaṃ śaṃbhornivāsaḥ parameṣṭhinaḥ | [KūPur, 2, 34 29.2]
dṛṣṭvā liṅgaṃ tu devasya gokarṇeśvaramuttamam | [KūPur, 2, 34 30.1]
īpsitāṃllabhate kāmān rudrasya dayito bhavet | [KūPur, 2, 34 30.2]
uttaraṃ cāpi gokarṇaṃ liṅgaṃ devasya śūlinaḥ | [KūPur, 2, 34 31.1]
mahādevasyārcayitvā śivasāyujyamāpnuyāt | [KūPur, 2, 34 31.2]
tatra devo mahādevaḥ sthāṇurityabhiviśrutaḥ | [KūPur, 2, 34 32.1]
taṃ dṛṣṭvā sarvapāpebhyo mucyate tatkṣaṇānnaraḥ | [KūPur, 2, 34 32.2]
anyat kubjāmramatulaṃ sthānaṃ viṣṇormahātmanaḥ | [KūPur, 2, 34 33.1]
sampūjya puruṣaṃ viṣṇuṃ śvetadvīpe mahīyate | [KūPur, 2, 34 33.2]
yatra nārāyaṇo devo rudreṇa tripurāriṇā | [KūPur, 2, 34 34.1]
kṛtvā yajñasya mathanaṃ dakṣasya tu visarjitaḥ | [KūPur, 2, 34 34.2]
samantād yojanaṃ kṣetraṃ siddharṣigaṇavanditam | [KūPur, 2, 34 35.1]
puṇyamāyatanaṃ viṣṇostatrāste puruṣottamaḥ | [KūPur, 2, 34 35.2]
anyat kokāmukhaṃ viṣṇostīrtham adbhutakarmaṇaḥ | [KūPur, 2, 34 36.1]
mṛto 'tra pātakairmukto viṣṇusārūpyamāpnuyāt | [KūPur, 2, 34 36.2]
śālagrāmaṃ mahātīrthaṃ viṣṇoḥ prītivivardhanam | [KūPur, 2, 34 37.1]
prāṇāṃstatra narastyaktvā hṛṣīkeśaṃ prapaśyati | [KūPur, 2, 34 37.2]
aśvatīrthamiti khyātaṃ siddhāvāsaṃ supāvanam | [KūPur, 2, 34 38.1]
āste hayaśirā nityaṃ tatra nārāyaṇaḥ svayam | [KūPur, 2, 34 38.2]
tīrthaṃ trailokyavikhyātaṃ brahmaṇaḥ parameṣṭhinaḥ | [KūPur, 2, 34 39.1]
puṣkaraṃ sarvapāpaghnaṃ mṛtānāṃ brahmalokadam | [KūPur, 2, 34 39.2]
manasā saṃsmared yastu puṣkaraṃ vai dvijottamaḥ | [KūPur, 2, 34 40.1]
pūyate pātakaiḥ sarvaiḥ śakreṇa saha modate | [KūPur, 2, 34 40.2]
tatra devāḥ sagandharvāḥ sayakṣoragarākṣasāḥ | [KūPur, 2, 34 41.1]
upāsate siddhasaṅghā brahmaṇaṃ padmasaṃbhavam | [KūPur, 2, 34 41.2]
tatra snātvā bhavecchuddho brahmāṇaṃ parameṣṭhinam | [KūPur, 2, 34 42.1]
pūjayitvā dvijavarān brahmāṇaṃ samprapaśyati | [KūPur, 2, 34 42.2]
tatrābhigamya deveśaṃ puruhūtamaninditam | [KūPur, 2, 34 43.1]
surūpo jāyate martyaḥ sarvān kāmānavāpnuyāt | [KūPur, 2, 34 43.2]
saptasārasvataṃ tīrthaṃ brahmādyaiḥ sevitaṃ param | [KūPur, 2, 34 44.1]
pūjayitvā tatra rudramaśvamedhaphalaṃ labhet | [KūPur, 2, 34 44.2]
yatra maṅkaṇako rudraṃ prapannaḥ parameśvaram | [KūPur, 2, 34 45.1]
ārādhayāmāsa haraṃ pañcakṣaraparāyaṇaḥ | [KūPur, 2, 34 45.2]
namaḥ śivāyeti muniḥ japan pañcākṣaraṃ param | [KūPur, 2, 34 46.1]
ārādhayāmāsa śivaṃ tapasā govṛṣadhvajam | [KūPur, 2, 34 46.2]
prajajvālātha tapasā munirmaṅkaṇakastadā | [KūPur, 2, 34 47.1]
nanarta harṣavegena jñātvā rudraṃ samāgatam | [KūPur, 2, 34 47.2]
taṃ prāha bhagavān rudraḥ kimarthaṃ nartitaṃ tvayā | [KūPur, 2, 34 48.1]
dṛṣṭvāpi devamīśānaṃ nṛtyati sma punaḥ punaḥ | [KūPur, 2, 34 48.2]
so 'nvīkṣya bhagavānīśaḥ sagarvaṃ garvaśāntaye | [KūPur, 2, 34 49.1]
svakaṃ dehaṃ vidāryāsmai bhasmarāśimadarśayat | [KūPur, 2, 34 49.2]
paśyemaṃ maccharīrotthaṃ bhasmarāśiṃ dvijottama | [KūPur, 2, 34 50.1]
māhātmyametat tapasastvādṛśo 'nyo 'pi vidyate | [KūPur, 2, 34 50.2]
yat sagarvaṃ hi bhavatā nartitaṃ munipuṅgava | [KūPur, 2, 34 51.1]
na yuktaṃ tāpasasyaitat tvatto 'pyatrādhiko hyaham | [KūPur, 2, 34 51.2]
ityābhāṣya muniśreṣṭhaṃ sa rudraḥ kila viśvadṛk | [KūPur, 2, 34 52.1]
āsthāya paramaṃ bhāvaṃ nanarta jagato haraḥ | [KūPur, 2, 34 52.2]
sahasraśīrṣā bhūtvā sahasrākṣaḥ sahasrapāt | [KūPur, 2, 34 53.1]
daṃṣṭrākarālavadano jvālāmālī bhayaṅkaraḥ | [KūPur, 2, 34 53.2]
so 'nvapaśyadaśeṣasya pārśve tasya triśūlinaḥ | [KūPur, 2, 34 54.1]
viśālalocanām ekāṃ devīṃ cāruvilāsinīm | [KūPur, 2, 34 54.2]
sūryāyutasamaprakhyāṃ prasannavadanāṃ śivām | [KūPur, 2, 34 54.3]
sasmitaṃ prekṣya viśveśaṃ tiṣṭhantīmamitadyutim | [KūPur, 2, 34 55.1]
dṛṣṭvā saṃtrastahṛdayo vepamāno munīśvaraḥ | [KūPur, 2, 34 55.2]
nanāma śirasā rudraṃ rudrādhyāyaṃ japan vaśī | [KūPur, 2, 34 55.3]
prasanno bhagavānīśastryambako bhaktavatsalaḥ | [KūPur, 2, 34 56.1]
pūrvaveṣaṃ sa jagrāha devī cāntarhitābhavat | [KūPur, 2, 34 56.2]
āliṅgya bhaktaṃ praṇataṃ devadevaḥ svayaṃśivaḥ | [KūPur, 2, 34 57.1]
na bhetavyaṃ tvayā vatsa prāha kiṃ te dadāmyaham | [KūPur, 2, 34 57.2]
praṇamya mūrdhnā giriśaṃ haraṃ tripurasūdanam | [KūPur, 2, 34 58.1]
vijñāpayāmāsa tadā hṛṣṭaḥ praṣṭumanā muniḥ | [KūPur, 2, 34 58.2]
namo 'stu te mahādeva maheśvara namo 'stu te | [KūPur, 2, 34 59.1]
kimetad bhagavadrūpaṃ sughoraṃ viśvatomukham | [KūPur, 2, 34 59.2]
kā ca sā bhagavatpārśve rājamānā vyavasthitā | [KūPur, 2, 34 60.1]
antarhiteva sahasā sarvamicchāmi veditum | [KūPur, 2, 34 60.2]
ityukte vyājahāramaṃ tathā maṅkaṇakaṃ haraḥ | [KūPur, 2, 34 61.1]
maheśaḥ svātmano yogaṃ devīṃ ca tripurānalaḥ | [KūPur, 2, 34 61.2]
ahaṃ sahasranayanaḥ sarvātmā sarvatomukhaḥ | [KūPur, 2, 34 62.1]
dāhakaḥ sarvapāpānāṃ kālaḥ kālakaro haraḥ | [KūPur, 2, 34 62.2]
mayaiva preryate kṛtsnaṃ cetanācetanātmakam | [KūPur, 2, 34 63.1]
so 'ntaryāmī sa puruṣo hyahaṃ vai puruṣottamaḥ | [KūPur, 2, 34 63.2]
tasya sā paramā māyā prakṛtistriguṇātmikā | [KūPur, 2, 34 64.1]
procyate munibhiḥ śaktir jagadyoniḥ sanātanī | [KūPur, 2, 34 64.2]
sa eṣa māyayā viśvaṃ vyāmohayati viśvavit | [KūPur, 2, 34 65.1]
nārāyaṇaḥ paro 'vyakto māyārūpa iti śrutiḥ | [KūPur, 2, 34 65.2]
evametajjagat sarvaṃ sarvadā sthāpayāmyaham | [KūPur, 2, 34 66.1]
yojayāmi prakṛtyāhaṃ puruṣaṃ pañcaviṃśakam | [KūPur, 2, 34 66.2]
tathā vai saṃgato devaḥ kūṭasthaḥ sarvago 'malaḥ | [KūPur, 2, 34 67.1]
sṛjatyaśeṣamevedaṃ svamūrteḥ prakṛterajaḥ | [KūPur, 2, 34 67.2]
sa devo bhagavān brahmā viśvarūpaḥ pitāmahaḥ | [KūPur, 2, 34 68.1]
tavaitat kathitaṃ samyak sraṣṭvatvaṃ paramātmanaḥ | [KūPur, 2, 34 68.2]
eko 'haṃ bhagavān kalo hyanādiścāntakṛd vibhuḥ | [KūPur, 2, 34 69.1]
samāsthāya paraṃ bhāvaṃ prokto rudro manīṣibhiḥ | [KūPur, 2, 34 69.2]
mama vai sāparā śaktirdevī vidyeti viśrutā | [KūPur, 2, 34 70.1]
dṛṣṭā hi bhavatā nūnaṃ vidyādehastvahaṃ tataḥ | [KūPur, 2, 34 70.2]
evametāni tattvāni pradhānapuruṣeśvarāḥ | [KūPur, 2, 34 71.1]
viṣṇurbrahmā ca bhagavān rudraḥ kāla iti śrutiḥ | [KūPur, 2, 34 71.2]
trayametadanādyantaṃ brahmaṇyeva vyavasthitam | [KūPur, 2, 34 72.1]
tadātmakaṃ tadavyaktaṃ tadakṣaramiti śrutiḥ | [KūPur, 2, 34 72.2]
ātmānandaparaṃ tattvaṃ cinmātraṃ paramaṃ padam | [KūPur, 2, 34 73.1]
ākāśaṃ niṣkalaṃ brahma tasmādanyanna vidyate | [KūPur, 2, 34 73.2]
evaṃ vijñāya bhavatā bhaktiyogāśrayeṇa tu | [KūPur, 2, 34 74.1]
saṃpūjyo vandanīyo 'haṃ tatastaṃ paśya śāśvatam | [KūPur, 2, 34 74.2]
etāvaduktvā bhagavāñjagāmādarśanaṃ haraḥ | [KūPur, 2, 34 75.1]
tatraiva bhaktiyogena rudram ārādhayanmuniḥ | [KūPur, 2, 34 75.2]
etat pavitramatulaṃ tīrthaṃ brahmarṣisevitam | [KūPur, 2, 34 76.1]
saṃsevya brāhmaṇo vidvān mucyate sarvapātakaiḥ | [KūPur, 2, 34 76.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge catustriṃśo 'dhyāyaḥ | [KūPur, 2, 34 77.1]
{KūPur, 2, 35}
sūta uvāca | [KūPur, 2, 35 1.1]
anyat pavitraṃ vipulaṃ tīrthaṃ trailokyaviśrutam | [KūPur, 2, 35 1.2]
rudrakoṭiriti khyātaṃ rudrasya parameṣṭhinaḥ | [KūPur, 2, 35 1.3]
purā puṇyatame kāle devadarśanatatparāḥ | [KūPur, 2, 35 2.1]
koṭibrahmarṣayo dāntāstaṃ deśamagaman param | [KūPur, 2, 35 2.2]
ahaṃ drakṣyāmi giriśaṃ pūrvameva pinākinam | [KūPur, 2, 35 3.1]
anyonyaṃ bhaktiyuktānāṃ vyāghāto jāyate kila | [KūPur, 2, 35 3.2]
teṣāṃ bhaktiṃ tadā dṛṣṭvā giriśo yogināṃ guruḥ | [KūPur, 2, 35 4.1]
koṭirūpo 'bhavad rudro rudrakoṭistataḥ smṛtaḥ | [KūPur, 2, 35 4.2]
te sma sarve mahādevaṃ haraṃ giriguhāśayam | [KūPur, 2, 35 5.1]
paśyantaḥ pārvatīnāthaṃ hṛṣṭapuṣṭadhiyo 'bhavan | [KūPur, 2, 35 5.2]
anādyantaṃ mahādevaṃ pūrvamevāhamīśvaram | [KūPur, 2, 35 6.1]
dṛṣṭavāniti bhaktyā te rudranyastadhiyo 'bhavan | [KūPur, 2, 35 6.2]
athāntarikṣe vimalaṃ paśyanti sma mahattaram | [KūPur, 2, 35 7.1]
jyotistatraiva te sarve 'bhilaṣantaḥ paraṃ padam | [KūPur, 2, 35 7.2]
etat sadeśādhyuṣitaṃ tīrthaṃ puṇyatamaṃ śubham | [KūPur, 2, 35 8.1]
dṛṣṭvā rudraṃ samabhyarcya rudrasāmīpyamāpnuyāt | [KūPur, 2, 35 8.2]
anyacca tīrthapravaraṃ nāmnā madhuvanaṃ smṛtam | [KūPur, 2, 35 9.1]
tatra gatvā niyamavānindrasyārdhāsanaṃ labhet | [KūPur, 2, 35 9.2]
athānyatpuṣpanagarī deśaḥ puṇyatamaḥ śubhaḥ | [KūPur, 2, 35 10.1]
tatra gatvā pitṝn pūjya kulānāṃ tārayecchatam | [KūPur, 2, 35 10.2]
kālañjaraṃ mahātīrthaṃ loke rudro maheśvaraḥ | [KūPur, 2, 35 11.1]
kālaṃ jaritavān devo yatra bhaktipriyo haraḥ | [KūPur, 2, 35 11.2]
śveto nāma śive bhakto rājarṣipravaraḥ purā | [KūPur, 2, 35 12.1]
tadāśīstannamaskāraḥ pūjayāmāsa śūlinam | [KūPur, 2, 35 12.2]
saṃsthāpya vidhinā liṅgaṃ bhaktiyogapuraḥsaraḥ | [KūPur, 2, 35 13.1]
jajāpa rudramaniśaṃ tatra saṃnyastamānasaḥ | [KūPur, 2, 35 13.2]
sa taṃ kālo 'tha dīptātmā śūlamādāya bhīṣaṇam | [KūPur, 2, 35 14.1]
netumabhyāgato deśaṃ sa rājā yatra tiṣṭhati | [KūPur, 2, 35 14.2]
vīkṣya rājā bhayāviṣṭaḥ śūlahastaṃ samāgatam | [KūPur, 2, 35 15.1]
kālaṃ kālakaraṃ ghoraṃ bhīṣaṇaṃ caṇḍadīdhitim | [KūPur, 2, 35 15.2]
ubhābhyāmatha hastābhyāṃ spṛṣṭvāsau liṅgamaiśvaram | [KūPur, 2, 35 16.1]
nanāma śirasā rudraṃ jajāpa śatarudriyam | [KūPur, 2, 35 16.2]
japantamāha rājānaṃ namantamasakṛd bhavam | [KūPur, 2, 35 17.1]
ehyehīti puraḥ sthitvā kṛtāntaḥ prahasanniva | [KūPur, 2, 35 17.2]
tamuvāca bhayāviṣṭo rājā rudraparāyaṇaḥ | [KūPur, 2, 35 18.1]
ekamīśārcanarataṃ vihāyānyaṃ niṣūdaya | [KūPur, 2, 35 18.2]
ityuktavantaṃ bhagavānabravīd bhītamānasam | [KūPur, 2, 35 19.1]
rudrārcanarato vānyo madvaśe ko na tiṣṭhati | [KūPur, 2, 35 19.2]
evamuktvā sa rājānaṃ kālo lokaprakālanaḥ | [KūPur, 2, 35 20.1]
babandha pāśai rājāpi jajāpa śatarudriyam | [KūPur, 2, 35 20.2]
athāntarikṣe vimalaṃ dīpyamānaṃ tejorāśiṃ bhūtabhartuḥ purāṇam | [KūPur, 2, 35 21.1]
jvālāmālāsaṃvṛtaṃ vyāpya viśvaṃ prādurbhūtaṃ saṃsthitaṃ saṃdadarśa | [KūPur, 2, 35 21.2]
tanmadhye 'sau puruṣaṃ rukmavarṇaṃ devyā devaṃ candralekhojjvalāṅgam | [KūPur, 2, 35 22.1]
tejorūpaṃ paśyati smātihṛṣṭo mene cāsmannātha āgacchatīti | [KūPur, 2, 35 22.2]
āgacchantaṃ nātidūre 'tha dṛṣṭvā kālo rudraṃ devadevyā maheśam | [KūPur, 2, 35 23.1]
vyapetabhīr akhileśaikanāthaṃ rājarṣistaṃ netumabhyājagāma | [KūPur, 2, 35 23.2]
ālokyāsau bhagavānugrakarmā devo rudro bhūtabhartā purāṇaḥ | [KūPur, 2, 35 24.1]
ekaṃ bhaktaṃ matparaṃ māṃ smarantaṃ dehītīmaṃ kālamūce mameti | [KūPur, 2, 35 24.2]
śrutvā vākyaṃ gopaterugrabhāvaḥ kālātmāsau manyamānaḥ svabhāvam | [KūPur, 2, 35 25.1]
baddhvā bhaktaṃ punarevātha pāśaiḥ kruddho rudramabhidudrāva vegāt | [KūPur, 2, 35 25.2]
prekṣyāyāntaṃ śailaputrīmatheśaḥ so 'nvīkṣyānte viśvamāyāvidhijñaḥ | [KūPur, 2, 35 26.1]
sāvajñaṃ vai vāmapādena mṛtyuṃ śvetasyainaṃ paśyato vyājaghāna | [KūPur, 2, 35 26.2]
mamāra so 'tibhīṣaṇo maheśapādaghātitaḥ | [KūPur, 2, 35 27.1]
rarāja devatāpatiḥ sahomayā pinākadhṛk | [KūPur, 2, 35 27.2]
nirīkṣya devamīśvaraṃ prahṛṣṭamānaso haram | [KūPur, 2, 35 28.1]
nanāma sāmbamavyayaṃ sa rājapuṅgavastadā | [KūPur, 2, 35 28.2]
namo bhavāya hetave harāya viśvasaṃbhave | [KūPur, 2, 35 29.1]
namaḥ śivāya dhīmate namo 'pavargadāyine | [KūPur, 2, 35 29.2]
namo namo namo 'stu te mahāvibhūtaye namaḥ | [KūPur, 2, 35 30.1]
vibhāgahīnarūpiṇe namo narādhipāya te | [KūPur, 2, 35 30.2]
namo 'stu te gaṇeśvara prapannaduḥkhanāśana | [KūPur, 2, 35 31.1]
anādinityabhūtaye varāhaśṛṅgadhāriṇe | [KūPur, 2, 35 31.2]
namo vṛṣadhvajāya te kapālamāline namaḥ | [KūPur, 2, 35 32.1]
namo mahānaṭāya te namo vṛṣadhvajāya te | [KūPur, 2, 35 32.2]
athānugṛhya śaṅkaraḥ praṇāmatatparaṃ nṛpam | [KūPur, 2, 35 33.1]
svagāṇapatyamavyayaṃ sarūpatāmatho dadau | [KūPur, 2, 35 33.2]
sahomayā sapārṣadaḥ sarājapuṅgavo haraḥ | [KūPur, 2, 35 34.1]
munīśasiddhavanditaḥ kṣaṇādadṛśyatāmagāt | [KūPur, 2, 35 34.2]
kāle maheśābhihate lokanāthaḥ pitāmahaḥ | [KūPur, 2, 35 35.1]
ayācata varaṃ rudraṃ sajīvo 'yaṃ bhavatviti | [KūPur, 2, 35 35.2]
nāsti kaścidapīśāna doṣaleśo vṛṣadhvaja | [KūPur, 2, 35 36.1]
kṛtāntasyaiva bhavatā tatkārye viniyojitaḥ | [KūPur, 2, 35 36.2]
sa devadevavacanād devadeveśvaro haraḥ | [KūPur, 2, 35 37.1]
tathāstvityāha viśvātmā so 'pi tādṛgvidho 'bhavat | [KūPur, 2, 35 37.2]
ityetat paramaṃ tīrthaṃ kālañjaramiti śrutam | [KūPur, 2, 35 38.1]
gatvābhyarcya mahādevaṃ gāṇapatyaṃ sa vindati | [KūPur, 2, 35 38.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge pañcatriṃśo 'dhyāyaḥ | [KūPur, 2, 35 39.1]
{KūPur, 2, 36}
sūta uvāca | [KūPur, 2, 36 1.1]
idanamanyate paraṃ sthānaṃ guhyād guhyatamaṃ mahat | [KūPur, 2, 36 1.2]
mahādevasya devasya mahālayamiti śrutam | [KūPur, 2, 36 1.3]
tatra devādidevena rudreṇa tripurāriṇā | [KūPur, 2, 36 2.1]
śilātale padaṃ nyastaṃ nāstikānāṃ nidarśanam | [KūPur, 2, 36 2.2]
tatra pāśupatāḥ śāntā bhasmoddhūlitavigrahāḥ | [KūPur, 2, 36 3.1]
upāsate mahādevaṃ vedādhyayanatatparāḥ | [KūPur, 2, 36 3.2]
snātvā tatra padaṃ śārvaṃ dṛṣṭvā bhaktipuraḥsaram | [KūPur, 2, 36 4.1]
namaskṛtvātha śirasā rudrasāmīpyamāpnuyāt | [KūPur, 2, 36 4.2]
anyacca devadevasya sthānaṃ śaṃbhormahātmanaḥ | [KūPur, 2, 36 5.1]
kedāramiti vikhyātaṃ siddhānāmālayaṃ śubham | [KūPur, 2, 36 5.2]
tatra snātvā mahādevamabhyarcya vṛṣaketanam | [KūPur, 2, 36 6.1]
pītvā caivodakaṃ śuddhaṃ gāṇapatyamavāpnuyāt | [KūPur, 2, 36 6.2]
śrāddhadānādikaṃ kṛtvā hyakṣayaṃ labhate phalam | [KūPur, 2, 36 7.1]
dvijātipravarairjuṣṭaṃ yogibhiryatamānasaiḥ | [KūPur, 2, 36 7.2]
tīrthaṃ plakṣāvataraṇaṃ sarvapāpavināśanam | [KūPur, 2, 36 8.1]
tatrābhyarcya śrīnivāsaṃ viṣṇuloke mahīyate | [KūPur, 2, 36 8.2]
anyaṃ magadharājasya tīrthaṃ svargagatipradam | [KūPur, 2, 36 9.1]
akṣayaṃ vindati svargaṃ tatra gatvā dvijottamaḥ | [KūPur, 2, 36 9.2]
tīrthaṃ kanakhalaṃ puṇyaṃ mahāpātakanāśanam | [KūPur, 2, 36 10.1]
yatra devena rudreṇa yajño dakṣasya nāśitaḥ | [KūPur, 2, 36 10.2]
tatra gaṅgāmupaspṛśya śucirbhāvasamanvitaḥ | [KūPur, 2, 36 11.1]
mucyate sarvapāpaistu brahmalokaṃ labhenmṛtaḥ | [KūPur, 2, 36 11.2]
mahātīrthamiti khyātaṃ puṇyaṃ nārāyaṇapriyam | [KūPur, 2, 36 12.1]
tatrābhyarcya hṛṣīkeśaṃ śvetadvīpaṃ nigacchati | [KūPur, 2, 36 12.2]
anyacca tīrthapravaraṃ nāmnā śrīparvataṃ śubham | [KūPur, 2, 36 13.1]
tatra prāṇān parityajya rudrasya dayito bhavet | [KūPur, 2, 36 13.2]
tatra saṃnihito rudro devyā saha maheśvaraḥ | [KūPur, 2, 36 14.1]
snānapiṇḍādikaṃ tatra kṛtamakṣayyamuttamam | [KūPur, 2, 36 14.2]
godāvarī nadī puṇyā sarvapāpavināśanī | [KūPur, 2, 36 15.1]
tatra snātvā pitṝn devāṃstarpayitvā yathāvidhi | [KūPur, 2, 36 15.2]
sarvapāpaviśuddhātmā gosahasraphalaṃ labhet | [KūPur, 2, 36 15.3]
pavitrasalilā puṇyā kāverī vipulā nadī | [KūPur, 2, 36 16.1]
tasyāṃ snātvodakaṃ kṛtvā mucyate sarvapātakaiḥ | [KūPur, 2, 36 16.2]
trirātropoṣitenātha ekarātroṣitena vā | [KūPur, 2, 36 16.3]
dvijātīnāṃ tu kathitaṃ tīrthānāmiha sevanam | [KūPur, 2, 36 17.1]
yasya vāṅmanasī śuddhe hastapādau ca saṃsthitau | [KūPur, 2, 36 17.2]
alolupo brahmacārī tīrthānāṃ phalamāpnuyāt | [KūPur, 2, 36 17.3]
svāmitīrthaṃ mahātīrthaṃ triṣu lokeṣu viśrutam | [KūPur, 2, 36 18.1]
tatra saṃnihito nityaṃ skando 'maranamaskṛtaḥ | [KūPur, 2, 36 18.2]
snātvā kumāradhārāyāṃ kṛtvā devāditarpaṇam | [KūPur, 2, 36 19.1]
ārādhya ṣaṇmukhaṃ devaṃ skandena saha modate | [KūPur, 2, 36 19.2]
nadī trailokyavikhyātā tāmraparṇīti nāmataḥ | [KūPur, 2, 36 20.1]
tatra snātvā pitṝn bhaktyā tarpayitvā yathāvidhi | [KūPur, 2, 36 20.2]
pāpakartṝn api pitṝṃstārayennātra saṃśayaḥ | [KūPur, 2, 36 20.3]
candratīrthamiti khyātaṃ kāveryāḥ prabhave 'kṣayam | [KūPur, 2, 36 21.1]
tīrthaṃ tatra bhaved vastuṃ mṛtānāṃ svargatirdhruvā | [KūPur, 2, 36 21.2]
vindhyapāde prapaśyanti devadevaṃ sadāśivam | [KūPur, 2, 36 22.1]
bhaktyā ye te na paśyanti yamasya sadanaṃ dvijāḥ | [KūPur, 2, 36 22.2]
devikāyāṃ vṛṣo nāma tīrthaṃ siddhaniṣevitam | [KūPur, 2, 36 23.1]
tatra snātvodakaṃ dattvā yogasiddhiṃ ca vindati | [KūPur, 2, 36 23.2]
daśāśvamedhikaṃ tīrthaṃ sarvapāpavināśanam | [KūPur, 2, 36 24.1]
daśānāmaśvamedhānāṃ tatrāpnoti phalaṃ naraḥ | [KūPur, 2, 36 24.2]
puṇḍarīkaṃ mahātīrthaṃ brāhmaṇairupasevitam | [KūPur, 2, 36 25.1]
tatrābhigamya yuktātmā pauṇḍarīkaphalaṃ labhet | [KūPur, 2, 36 25.2]
tīrthebhyaḥ paramaṃ tīrthaṃ brahmatīrthamiti śrutam | [KūPur, 2, 36 26.1]
brahmāṇamarcayitvā tu brahmaloke mahīyate | [KūPur, 2, 36 26.2]
sarasvatyā vinaśanaṃ plakṣaprasravaṇaṃ śubham | [KūPur, 2, 36 27.1]
vyāsatīrthaṃ paraṃ tīrthaṃ mainākaṃ ca nagottamam | [KūPur, 2, 36 27.2]
yamunāprabhavaṃ caiva sarvapāpaviśodhanam | [KūPur, 2, 36 27.3]
pitṝṇāṃ duhitā devī gandhakālīti viśrutā | [KūPur, 2, 36 28.1]
tasyāṃ snātvā divaṃ yāti mṛto jātismaro bhavet | [KūPur, 2, 36 28.2]
kuberatuṅgaṃ pāpaghnaṃ siddhacāraṇasevitam | [KūPur, 2, 36 29.1]
prāṇāṃstatra parityajya kuberānucaro bhavet | [KūPur, 2, 36 29.2]
umātuṅgamiti khyātaṃ yatra sā rudravallabhā | [KūPur, 2, 36 30.1]
tatrābhyarcya mahādevīṃ kosahasraphalaṃ labhet | [KūPur, 2, 36 30.2]
bhṛgutuṅge tapastaptaṃ śrāddhaṃ dānaṃ tathā kṛtam | [KūPur, 2, 36 31.1]
kulānyubhayataḥ sapta punātīti śrutirmama | [KūPur, 2, 36 31.2]
kāśyapasya mahātīrthaṃ kālasarpiriti śrutam | [KūPur, 2, 36 32.1]
tatra śrāddhāni deyāni nityaṃ pāpakṣayecchayā | [KūPur, 2, 36 32.2]
daśārṇāyāṃ tathā dānaṃ śrāddhaṃ homastathā japaḥ | [KūPur, 2, 36 33.1]
akṣayaṃ cāvyayaṃ caiva kṛtaṃ bhavati sarvadā | [KūPur, 2, 36 33.2]
tīrthaṃ dvijātibhirjuṣṭaṃ nāmnā vai kurujāṅgalam | [KūPur, 2, 36 34.1]
dattvā tu dānaṃ vidhivad brahmaloke mahīyate | [KūPur, 2, 36 34.2]
vaitaraṇyāṃ mahātīrthe svarṇavedyāṃ tathaiva ca | [KūPur, 2, 36 35.1]
dharmapṛṣṭhe ca sarasi brahmaṇaḥ parame śubhe | [KūPur, 2, 36 35.2]
bharatasyāśrame puṇye puṇye śrāddhavaṭe śubhe | [KūPur, 2, 36 36.1]
mahāhrade ca kauśikyāṃ dattaṃ bhavati cākṣayam | [KūPur, 2, 36 36.2]
muñjapṛṣṭhe padaṃ nyastaṃ mahādevena dhīmatā | [KūPur, 2, 36 37.1]
hitāya sarvabhūtānāṃ nāstikānāṃ nidarśanam | [KūPur, 2, 36 37.2]
alpenāpi tu kālena naro dharmaparāyaṇaḥ | [KūPur, 2, 36 38.1]
pāpmānamutsṛjatyāśu jīrṇāṃ tvacamivoragaḥ | [KūPur, 2, 36 38.2]
nāmnā kanakanandeti tīrthaṃ trailokyaviśrutam | [KūPur, 2, 36 39.1]
udīcyāṃ muñjapṛṣṭhasya brahmarṣigaṇasevitam | [KūPur, 2, 36 39.2]
tatra snātvā divaṃ yānti saśarīrā dvijātayaḥ | [KūPur, 2, 36 40.1]
dattaṃ cāpi sadā śrāddhamakṣayaṃ samudāhṛtam | [KūPur, 2, 36 40.2]
ṛṇaistribhirnaraḥ snātvā mucyate kṣīṇakalmaṣaḥ | [KūPur, 2, 36 40.3]
mānase sarasi snātvā śakrasyārdhāsanaṃ labhet | [KūPur, 2, 36 41.1]
uttaraṃ mānasaṃ gatvā siddhiṃ prāpnotyanuttamām | [KūPur, 2, 36 41.2]
tasmānnirvartayecchrāddhaṃ yathāśakti yathābalam | [KūPur, 2, 36 42.1]
kāmān sa labhate divyān mokṣopāyaṃ ca vindati | [KūPur, 2, 36 42.2]
parvato himavānnāma nānādhātuvibhūṣitaḥ | [KūPur, 2, 36 43.1]
yojanānāṃ sahasrāṇi so 'śītistvāyato giriḥ | [KūPur, 2, 36 43.2]
siddhacāraṇasaṃkīrṇo devarṣigaṇasevitaḥ | [KūPur, 2, 36 43.3]
tatra puṣkariṇī ramyā suṣumnā nāma nāmataḥ | [KūPur, 2, 36 44.1]
tatra gatvā dvijo vidvān brahmahatyāṃ vimuñcati | [KūPur, 2, 36 44.2]
śrāddhaṃ bhavati cākṣayyaṃ tatra dattaṃ mahodayam | [KūPur, 2, 36 45.1]
tārayecca pitṝn samyag daśa pūrvān daśāparān | [KūPur, 2, 36 45.2]
sarvatra himavān puṇyo gaṅgā puṇyā samantataḥ | [KūPur, 2, 36 46.1]
nadyaḥ samudragāḥ puṇyāḥ samudraśca viśeṣataḥ | [KūPur, 2, 36 46.2]
badaryāśramamāsādya mucyate kalikalmaṣāt | [KūPur, 2, 36 47.1]
tatra nārāyaṇo devo nareṇāste sanātanaḥ | [KūPur, 2, 36 47.2]
akṣayaṃ tatra dānaṃ syāt japyaṃ vāpi tathāvidham | [KūPur, 2, 36 48.1]
mahādevapriyaṃ tīrthaṃ pāvanaṃ tad viśeṣataḥ | [KūPur, 2, 36 48.2]
tārayecca pitṝn sarvān dattvā śrāddhaṃ samāhitaḥ | [KūPur, 2, 36 48.3]
devadāruvanaṃ puṇyaṃ siddhagandharvasevitam | [KūPur, 2, 36 49.1]
mahādevena devena tatra dattaṃ mahad varaṃ | [KūPur, 2, 36 49.2]
mohayitvā munīn sarvān punastaiḥ samprapūjitaḥ | [KūPur, 2, 36 50.1]
prasanno bhagavānīśo munīndrān prāha bhāvitān | [KūPur, 2, 36 50.2]
ihāśramavare ramye nivasiṣyatha sarvadā | [KūPur, 2, 36 51.1]
madbhāvanāsamāyuktās tataḥ siddhimavāpsyatha | [KūPur, 2, 36 51.2]
ye 'tra māmarcayantīha loke dharmaparā janāḥ | [KūPur, 2, 36 52.1]
teṣāṃ dadāmi paramaṃ gāṇapatyaṃ hi śāśvatam | [KūPur, 2, 36 52.2]
atra nityaṃ vasiṣyāmi saha nārāyaṇena ca | [KūPur, 2, 36 53.1]
prāṇāniha narastyaktvā na bhūyo janma vindati | [KūPur, 2, 36 53.2]
saṃsmaranti ca ye tīrthaṃ deśāntaragatā janāḥ | [KūPur, 2, 36 54.1]
teṣāṃ ca sarvapāpāni nāśayāmi dvijottamāḥ | [KūPur, 2, 36 54.2]
śrāddhaṃ dānaṃ tapo homaḥ piṇḍanirvapaṇaṃ tathā | [KūPur, 2, 36 55.1]
dhyānaṃ japaśca niyamaḥ sarvamatrākṣayaṃ kṛtam | [KūPur, 2, 36 55.2]
tasmāt sarvaprayatnena draṣṭavyaṃ hi dvijātibhiḥ | [KūPur, 2, 36 56.1]
devadāruvanaṃ puṇyaṃ mahādevaniṣevitam | [KūPur, 2, 36 56.2]
yatreśvaro mahādevo viṣṇurvā puruṣottamaḥ | [KūPur, 2, 36 57.1]
tatra saṃnihitā gaṅgā tīrthānyāyatanāni ca | [KūPur, 2, 36 57.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ṣaṭtriṃśo 'dhyāyaḥ | [KūPur, 2, 36 58.1]
{KūPur, 2, 37}
ṛṣaya ūcuḥ | [KūPur, 2, 37 1.1]
kathaṃ dāruvanaṃ prāpto bhagavān govṛṣadhvajaḥ | [KūPur, 2, 37 1.2]
mohayāmāsa viprendrān sūta vaktumihārhasi | [KūPur, 2, 37 1.3]
sūta uvāca | [KūPur, 2, 37 2.1]
purā dāruvane ramye devasiddhaniṣevite | [KūPur, 2, 37 2.2]
saputradārā munayastapaśceruḥ sahasraśaḥ | [KūPur, 2, 37 2.3]
pravṛttaṃ vividhaṃ karma prakurvāṇā yathāvidhi | [KūPur, 2, 37 3.1]
yajanti vividhairyajñaistapanti ca maharṣayaḥ | [KūPur, 2, 37 3.2]
teṣāṃ pravṛttivinyastacetasāmatha śūladhṛk | [KūPur, 2, 37 4.1]
khyāpayan sa mahādoṣaṃ yayau dāruvanaṃ haraḥ | [KūPur, 2, 37 4.2]
kṛtvā viśvaguruṃ viṣṇuṃ pārśve devo maheśvaraḥ | [KūPur, 2, 37 5.1]
yayau nivṛttavijñānasthāpanārthaṃ ca śaṅkaraḥ | [KūPur, 2, 37 5.2]
āsthāya vipulaṃ veśamūnaviṃśativatsaraḥ | [KūPur, 2, 37 6.1]
līlālaso mahābāhuḥ pīnāṅgaścārulocanaḥ | [KūPur, 2, 37 6.2]
cāmīkaravapuḥ śrīmān pūrṇacandranibhānanaḥ | [KūPur, 2, 37 7.1]
mattamātaṅgagāmano digvāsā jagadīśvaraḥ | [KūPur, 2, 37 7.2]
kuśeśayamayīṃ mālāṃ sarvaratnair alaṃkṛtām | [KūPur, 2, 37 8.1]
dadhāno bhagavānīśaḥ samāgacchati sasmitaḥ | [KūPur, 2, 37 8.2]
yo 'nantaḥ puruṣo yonirlokānāmavyayo hariḥ | [KūPur, 2, 37 9.1]
strīveṣaṃ viṣṇurāsthāya so 'nugacchati śūlinam | [KūPur, 2, 37 9.2]
sampūrṇacandravadanaṃ pīnonnatapayodharam | [KūPur, 2, 37 10.1]
śucismitaṃ suprasannaṃ raṇannūpurakadvayam | [KūPur, 2, 37 10.2]
supītavasanaṃ divyaṃ śyāmalaṃ cārulocanam | [KūPur, 2, 37 11.1]
udārahaṃsacalanaṃ vilāsi sumanoharam | [KūPur, 2, 37 11.2]
evaṃ sa bhagavānīśo devadāruvane haraḥ | [KūPur, 2, 37 12.1]
cacāra hariṇā bhikṣāṃ māyayā mohayan jagat | [KūPur, 2, 37 12.2]
dṛṣṭvā carantaṃ viśveśaṃ tatra tatra pinākinam | [KūPur, 2, 37 13.1]
māyayā mohitā nāryo devadevaṃ samanvayuḥ | [KūPur, 2, 37 13.2]
visrastavastrābharaṇās tyaktvā lajjāṃ pativratāḥ | [KūPur, 2, 37 14.1]
sahaiva tena kāmārtā vilāsinyaś caranti hi | [KūPur, 2, 37 14.2]
ṛṣīṇāṃ putrakā ye syuryuvāno jitamānasāḥ | [KūPur, 2, 37 15.1]
anvagacchan hṛṣīkeśaṃ sarve kāmaprapīḍitāḥ | [KūPur, 2, 37 15.2]
gāyanti nṛtyanti vilāsabāhyā nārīgaṇā māyinamekamīśam | [KūPur, 2, 37 16.1]
dṛṣṭvā sapatnīkam atīva kāntam icchantyathāliṅganam ācaranti | [KūPur, 2, 37 16.2]
pade nipetuḥ smitamācaranti gāyanti gītāni munīśaputrāḥ | [KūPur, 2, 37 17.1]
ālokya padmāpatimādidevaṃ bhrūbhaṅgamanye vicaranti tena | [KūPur, 2, 37 17.2]
āsāmathaiṣāmapi vāsudevo māyī murārirmanasi praviṣṭaḥ | [KūPur, 2, 37 18.1]
karoti bhogān manasi pravṛttiṃ māyānubhūyanta itiva samyak | [KūPur, 2, 37 18.2]
vibhāti viśvāmarabhūtabhartā sa mādhavaḥ strīgaṇamadhyaviṣṭaḥ | [KūPur, 2, 37 19.1]
aśeṣaśaktyāsanasaṃniviṣṭo yathaikaśaktyā saha devadevaḥ | [KūPur, 2, 37 19.2]
karoti nṛtyaṃ paramaprabhāvaṃ tadā virūḍhaḥ punareva bhūyaḥ | [KūPur, 2, 37 20.1]
yayau samāruhya hariḥ svabhāvaṃ tad īśavṛttāmṛtam ādidevaḥ | [KūPur, 2, 37 20.2]
dṛṣṭvā nārīkulaṃ rudraṃ putrāṇāmapi keśavam | [KūPur, 2, 37 21.1]
mohayantaṃ muniśreṣṭhāḥ kopaṃ saṃdadhire bhṛśam | [KūPur, 2, 37 21.2]
atīva paruṣaṃ vākyaṃ procurdevaṃ kapardinam | [KūPur, 2, 37 22.1]
śepuś ca śāpairvividhairmāyayā tasya mohitāḥ | [KūPur, 2, 37 22.2]
tapāṃsi teṣāṃ sarveṣāṃ pratyāhanyanta śaṅkare | [KūPur, 2, 37 23.1]
yathādityaprakāśena tārakā nabhasi sthitāḥ | [KūPur, 2, 37 23.2]
te bhagnatapaso viprāḥ sametya vṛṣabhadhvajam | [KūPur, 2, 37 24.1]
ko bhavāniti deveśaṃ pṛcchanti sma vimohitāḥ | [KūPur, 2, 37 24.2]
so 'bravīd bhagavānīśastapaścartumihāgataḥ | [KūPur, 2, 37 25.1]
idānīṃ bhāryayā deśe bhavadbhiriha suvratāḥ | [KūPur, 2, 37 25.2]
tasya te vākyamākarṇya bhṛgvādyā munipuṅgavāḥ | [KūPur, 2, 37 26.1]
ūcurgṛhītvā vasanaṃ tyaktvā bhāryāṃ tapaścara | [KūPur, 2, 37 26.2]
athovāca vihasyeśaḥ pinākī nīlalohitaḥ | [KūPur, 2, 37 27.1]
samprekṣya jagato yoniṃ pārśvasthaṃ ca janārdanam | [KūPur, 2, 37 27.2]
kathaṃ bhavadbhiruditaṃ svabhāryāpoṣaṇotsukaiḥ | [KūPur, 2, 37 28.1]
tyaktavyā mama bhāryeti dharmajñaiḥ śāntamānasaiḥ | [KūPur, 2, 37 28.2]
ṛṣaya ūcuḥ | [KūPur, 2, 37 29.1]
vyabhicāraratā nāryaḥ saṃtyājyāḥ patineritāḥ | [KūPur, 2, 37 29.2]
asmābhireṣā subhagā tādṛśī tyāgamarhati | [KūPur, 2, 37 29.3]
mahādeva uvāca | [KūPur, 2, 37 30.1]
na kadācidiyaṃ viprā manasāpyanyamicchati | [KūPur, 2, 37 30.2]
nāhamenāmapi tathā vimuñcāmi kadācana | [KūPur, 2, 37 30.3]
ṛṣaya ūcuḥ | [KūPur, 2, 37 31.1]
dṛṣṭvā vyabhicarantīha hyasmābhiḥ puruṣādhama | [KūPur, 2, 37 31.2]
uktaṃ hyasatyaṃ bhavatā gamyatāṃ kṣiprameva hi | [KūPur, 2, 37 31.3]
evamukte mahādevaḥ satyameva mayeritam | [KūPur, 2, 37 32.1]
bhavatāṃ pratibhātyeṣetyuktvāsau vicacāra ha | [KūPur, 2, 37 32.2]
so 'gacchaddhariṇā sārdhaṃ munīndrasya mahātmanaḥ | [KūPur, 2, 37 33.1]
vasiṣṭhasyāśramaṃ puṇyaṃ bhikṣārthaḥ parameśvaraḥ | [KūPur, 2, 37 33.2]
dṛṣṭvā samāgataṃ devaṃ bhikṣamāṇamarundhatī | [KūPur, 2, 37 34.1]
vasiṣṭhasya priyā bhāryā pratyudgamya nanāma tam | [KūPur, 2, 37 34.2]
prakṣālya pādau vimalaṃ dattvā cāsanamuttamam | [KūPur, 2, 37 35.1]
samprekṣya śithilaṃ gātramabhighātahataṃ dvijaiḥ | [KūPur, 2, 37 35.2]
saṃdhayāmāsa bhaiṣajyair viṣṇāvadanā satī | [KūPur, 2, 37 35.3]
cakāra mahatīṃ pūjāṃ prārthayāmāsa bhāryayā | [KūPur, 2, 37 36.1]
ko bhavān kuta āyātaḥ kimācāro bhavāniti | [KūPur, 2, 37 36.2]
uvāca tāṃ mahādevaḥ siddhānāṃ pravaro 'smyaham | [KūPur, 2, 37 36.3]
yadetanmaṇḍalaṃ śuddhaṃ bhāti brahmamayaṃ sadā | [KūPur, 2, 37 37.1]
eṣaiva devatā mahyaṃ dhārayāmi sadaiva tat | [KūPur, 2, 37 37.2]
ityuktvā prayayau śrīmānanugṛhya pativratām | [KūPur, 2, 37 38.1]
tāḍayāṃcakrire daṇḍair loṣṭibhir muṣṭibhir dvijāḥ | [KūPur, 2, 37 38.2]
dṛṣṭvā carantaṃ giriśaṃ nagnaṃ vikṛtalakṣaṇam | [KūPur, 2, 37 39.1]
procuretad bhavāṃlliṅgamutpāṭayatu durmate | [KūPur, 2, 37 39.2]
tānabravīnmahāyogī kariṣyāmīti śaṅkaraḥ | [KūPur, 2, 37 40.1]
yuṣmākaṃ māmake liṅge yadi dveṣo 'bhijāyate | [KūPur, 2, 37 40.2]
ityuktvotpāṭayāmāsa bhagavān bhaganetrahā | [KūPur, 2, 37 41.1]
nāpaśyaṃstatkṣaṇeneśaṃ keśavaṃ liṅgameva ca | [KūPur, 2, 37 41.2]
tadotpātā babhūvurhi lokānāṃ bhayaśaṃsinaḥ | [KūPur, 2, 37 42.1]
na rājate sahasrāṃśuścacāla pṛthivī punaḥ | [KūPur, 2, 37 42.2]
niṣprabhāśca grahāḥ sarve cukṣubhe ca mahodadhiḥ | [KūPur, 2, 37 42.3]
apaśyac cānusūyātreḥ svapnaṃ bhāryā pativratā | [KūPur, 2, 37 43.1]
kathayāmāsa viprāṇāṃ bhayādākulitekṣaṇā | [KūPur, 2, 37 43.2]
tejasā bhāsayan kṛtsnaṃ nārāyaṇasahāyavān | [KūPur, 2, 37 44.1]
bhikṣamāṇaḥ śivo nūnaṃ dṛṣṭo 'smākaṃ gṛheṣviti | [KūPur, 2, 37 44.2]
tasyā vacanamākarṇya śaṅkamānā maharṣayaḥ | [KūPur, 2, 37 45.1]
sarve jagmurmahāyogaṃ brahmāṇaṃ viśvasaṃbhavam | [KūPur, 2, 37 45.2]
upāsyamānamamalairyogibhirbrahmavittamaiḥ | [KūPur, 2, 37 46.1]
caturvedairmūrtimadbhiḥ sāvitryā sahitaṃ prabhum | [KūPur, 2, 37 46.2]
āsīnamāsane ramye nānāścaryasamanvite | [KūPur, 2, 37 47.1]
prabhāsahasrakalile jñānaiśvaryādisaṃyute | [KūPur, 2, 37 47.2]
vibhrājamānaṃ vapuṣā sastitaṃ śubhralocanam | [KūPur, 2, 37 48.1]
caturmukhaṃ mahābāhuṃ chandomayamajaṃ param | [KūPur, 2, 37 48.2]
vilokya vedapuruṣaṃ prasannavadanaṃ śubham | [KūPur, 2, 37 49.1]
śirobhirdharaṇīṃ gatvā toṣayāmāsurīśvaram | [KūPur, 2, 37 49.2]
tān prasannamanā devaścaturmūrtiścaturmukhaḥ | [KūPur, 2, 37 50.1]
vyājahāra muniśreṣṭhāḥ kimāgamanakāraṇam | [KūPur, 2, 37 50.2]
tasya te vṛttamakhilaṃ brahmaṇaḥ paramātmanaḥ | [KūPur, 2, 37 51.1]
jñāpayāṃcakrire sarve kṛtvā śirasi cāñjalim | [KūPur, 2, 37 51.2]
ṛṣaya ūcuḥ | [KūPur, 2, 37 52.1]
kaścid dāruvanaṃ puṇyaṃ puruṣo 'tīvaśobhanaḥ | [KūPur, 2, 37 52.2]
bhāryayā cārusarvāṅgyā praviṣṭo nagna eva hi | [KūPur, 2, 37 52.3]
mohayāmāsa vapuṣā nārīṇāṃ kulamīśvaraḥ | [KūPur, 2, 37 53.1]
kanyakānāṃ priyā cāsya dūṣayāmāsa putrakān | [KūPur, 2, 37 53.2]
asmābhirvividhāḥ śāpāḥ pradattāśca parāhatāḥ | [KūPur, 2, 37 54.1]
tāḍito 'smābhiratyarthaṃ liṅgaṃ tu vinipātitam | [KūPur, 2, 37 54.2]
antarhitaśca bhagavān sabhāryo liṅgameva ca | [KūPur, 2, 37 55.1]
utpātāścābhavan ghorāḥ sarvabhūtabhayaṅkarāḥ | [KūPur, 2, 37 55.2]
ka eṣa puruṣo deva bhītāḥ sma puruṣottama | [KūPur, 2, 37 56.1]
bhavantameva śaraṇaṃ prapannā vayamacyuta | [KūPur, 2, 37 56.2]
tvaṃ hi vetsi jagatyasmin yat kiṃcid api ceṣṭitam | [KūPur, 2, 37 57.1]
anugraheṇa viśveśa tadasmānanupālaya | [KūPur, 2, 37 57.2]
vijñāpito munigaṇairviśvātmā kamalodbhavaḥ | [KūPur, 2, 37 58.1]
dhyātvā devaṃ triśūlāṅkaṃ kṛtāñjalirabhāṣata | [KūPur, 2, 37 58.2]
brahmovāca | [KūPur, 2, 37 59.1]
hā kaṣṭaṃ bhavatāmadya jātaṃ sarvārthanāśanam | [KūPur, 2, 37 59.2]
dhigbalaṃ dhik tapaścaryā mithyaiva bhavatāmiha | [KūPur, 2, 37 59.3]
samprāpya puṇyasaṃskārānnidhīnāṃ paramaṃ nidhim | [KūPur, 2, 37 60.1]
upekṣitaṃ vṛthācārairbhavadbhiriha mohitaiḥ | [KūPur, 2, 37 60.2]
kāṅkṣante yogino nityaṃ yatanto yatayo nidhim | [KūPur, 2, 37 61.1]
yameva taṃ samāsādya hā bhavadbhirupekṣitam | [KūPur, 2, 37 61.2]
yajanti yajñairvividhair yatprāptyair vedavādinaḥ | [KūPur, 2, 37 62.1]
mahānidhiṃ samāsādya hā bhavadbhirupekṣitam | [KūPur, 2, 37 62.2]
yaṃ samāsādya devānaim aiśvaryamakhilaṃ jagat | [KūPur, 2, 37 63.1]
tamāsādyākṣayanidhiṃ hā bhavadbhirupekṣitam | [KūPur, 2, 37 63.2]
yatsamāpattijanitaṃ viśveśatvamidaṃ mama | [KūPur, 2, 37 64.1]
tadevopekṣitaṃ dṛṣṭvā nidhānaṃ bhāgyavarjitaiḥ | [KūPur, 2, 37 64.2]
yasmin samāhitaṃ divyamaiśvaryaṃ yat tadavyayam | [KūPur, 2, 37 65.1]
tamāsādya nidhiṃ brāhma hā bhavadbhirvṛthākṛtam | [KūPur, 2, 37 65.2]
eṣa devo mahādevo vijñeyastu maheśvaraḥ | [KūPur, 2, 37 66.1]
na tasya paramaṃ kiṃcit padaṃ samadhigamyate | [KūPur, 2, 37 66.2]
devatānāmṛṣīṇāṃ ca pitṝṇāṃ cāpi śāśvataḥ | [KūPur, 2, 37 67.1]
sahasrayugaparyante pralaye sarvadehinām | [KūPur, 2, 37 67.2]
saṃharatyeṣa bhagavān kālo bhūtvā maheśvaraḥ | [KūPur, 2, 37 67.3]
eṣa caiva prajāḥ sarvāḥ sṛjatyekaḥ svatejasā | [KūPur, 2, 37 68.1]
eṣa cakrī ca vajrī ca śrīvatsakṛtalakṣaṇaḥ | [KūPur, 2, 37 68.2]
yogī kṛtayuge devastretāyāṃ yajña ucyate | [KūPur, 2, 37 69.1]
dvāpare bhagavān kālo dharmaketuḥ kalau yuge | [KūPur, 2, 37 69.2]
rudrasya mūrtayas tisro yābhirviśvamidaṃ tatam | [KūPur, 2, 37 70.1]
tamo hyagnī rajo brahmā sattvaṃ viṣṇuriti prabhuḥ | [KūPur, 2, 37 70.2]
mūrtiranyā smṛtā cāsya digvāsā vai śivā dhruvā | [KūPur, 2, 37 71.1]
yatra tiṣṭhati tad brahma yogena tu samanvitam | [KūPur, 2, 37 71.2]
yā cāsya pārśvagā bhāryā bhavadbhirabhivīkṣitā | [KūPur, 2, 37 72.1]
sā hi nārāyaṇo devaḥ paramātmā sanātanaḥ | [KūPur, 2, 37 72.2]
tasmāt sarvamidaṃ jātaṃ tatraiva ca layaṃ vrajet | [KūPur, 2, 37 73.1]
sa eva mohayet kṛtsnaṃ sa eva paramā gatiḥ | [KūPur, 2, 37 73.2]
sahasraśīrṣā puruṣaḥ sahasrākṣaḥ sahasrapāt | [KūPur, 2, 37 74.1]
ekaśṛṅgo mahānātmā purāṇo 'ṣṭākṣaro hariḥ | [KūPur, 2, 37 74.2]
caturvedaścaturmūrtistrimūrtistriguṇaḥ paraḥ | [KūPur, 2, 37 75.1]
ekamūrtirameyātmā nārāyaṇa iti śrutiḥ | [KūPur, 2, 37 75.2]
ṛtasya garbho bhagavānāpo māyātanuḥ prabhuḥ | [KūPur, 2, 37 76.1]
stūyate vividhairmantrairbrāhmaṇairdharmamokṣibhiḥ | [KūPur, 2, 37 76.2]
saṃhṛtya sakalaṃ viśvaṃ kalpānte puruṣottamaḥ | [KūPur, 2, 37 77.1]
śete yogāmṛtaṃ pītvā yat tad viṣṇoḥ paraṃ padam | [KūPur, 2, 37 77.2]
na jāyate na mriyate vardhate na ca viśvasṛk | [KūPur, 2, 37 78.1]
mūlaprakṛtiravyaktā gīyate vaidikairajaḥ | [KūPur, 2, 37 78.2]
tato niśāyāṃ vṛttāyāṃ sisṛkṣur akhilaṃ jagat | [KūPur, 2, 37 79.1]
ajasya nābhau tad bījaṃ kṣipatyeṣa maheśvaraḥ | [KūPur, 2, 37 79.2]
taṃ māṃ vitta mahātmānaṃ brahmāṇaṃ viśvatomukham | [KūPur, 2, 37 80.1]
mahāntaṃ puruṣaṃ viśvam apāṃ garbhamanuttamam | [KūPur, 2, 37 80.2]
na taṃ vidātha janakaṃ mohitāstasya māyayā | [KūPur, 2, 37 81.1]
devadevaṃ mahādevaṃ bhūtānāmīśvaraṃ haram | [KūPur, 2, 37 81.2]
eṣa devo mahādevo hyanādirbhagavān haraḥ | [KūPur, 2, 37 82.1]
viṣṇunā saha saṃyuktaḥ karoti vikaroti ca | [KūPur, 2, 37 82.2]
na tasya vidyate kāryaṃ na tasmād vidyate param | [KūPur, 2, 37 83.1]
sa vedān pradadau pūrvaṃ yogamāyātanurmama | [KūPur, 2, 37 83.2]
sa māyī māyayā sarvaṃ karoti vikaroti ca | [KūPur, 2, 37 84.1]
tameva muktaye jñātvā vrajeta śaraṇaṃ bhavam | [KūPur, 2, 37 84.2]
itīritā bhagavatā marīcipramukhā vibhum | [KūPur, 2, 37 85.1]
praṇamya devaṃ brahmāṇaṃ pṛcchanti sma suduḥkhitāḥ | [KūPur, 2, 37 85.2]
munaya ūcuḥ | [KūPur, 2, 37 86.1]
kathaṃ paśyema taṃ devaṃ punareva pinākinam | [KūPur, 2, 37 86.2]
brūhi viśvāmareśāna trātā tvaṃ śaraṇaiṣiṇām | [KūPur, 2, 37 86.3]
pitāmaha uvāca | [KūPur, 2, 37 87.1]
yad dṛṣṭaṃ bhavatā tasya liṅgaṃ bhuvi nipātitam | [KūPur, 2, 37 87.2]
talliṅgānukṛtīśasya kṛtvā liṅgamanuttamam | [KūPur, 2, 37 87.3]
pūjayadhvaṃ sapatnīkāḥ sādaraṃ putrasaṃyutāḥ | [KūPur, 2, 37 88.1]
vaidikaireva niyamairvividhairbrahmacāriṇaḥ | [KūPur, 2, 37 88.2]
saṃsthāpya śāṅkarairmantrair ṛgyajuḥsāmasaṃbhavaiḥ | [KūPur, 2, 37 89.1]
tapaḥ paraṃ samāsthāya gṛṇantaḥ śatarudriyam | [KūPur, 2, 37 89.2]
samāhitāḥ pūjayadhvaṃ saputrāḥ saha bandhubhiḥ | [KūPur, 2, 37 90.1]
sarve prāñjalayo bhūtvā śūlapāṇiṃ prapadyatha | [KūPur, 2, 37 90.2]
tato drakṣyatha deveśaṃ durdarśamakṛtātmabhiḥ | [KūPur, 2, 37 91.1]
yaṃ dṛṣṭvā sarvamajñānamadharmaśca praṇaśyati | [KūPur, 2, 37 91.2]
tataḥ praṇamya varadaṃ brahmāṇamamitaujasam | [KūPur, 2, 37 92.1]
jagmuḥ saṃhṛṣṭamanaso devadāruvanaṃ punaḥ | [KūPur, 2, 37 92.2]
ārādhayitumārabdhā brahmaṇā kathitaṃ yathā | [KūPur, 2, 37 93.1]
ajānantaḥ paraṃ devaṃ vītarāgā vimatsarāḥ | [KūPur, 2, 37 93.2]
sthaṇḍileṣu vicitreṣu parvatānāṃ guhāsu ca | [KūPur, 2, 37 94.1]
nadīnāṃ ca vivikteṣu pulineṣu śubheṣu ca | [KūPur, 2, 37 94.2]
śaivālabhojanāḥ kecit kecidantarjaleśayāḥ | [KūPur, 2, 37 95.1]
kecidabhrāvakāśāstu pādāṅguṣṭhāgraviṣṭhitāḥ | [KūPur, 2, 37 95.2]
dantolūkhalinas tvanye hyaśmakuṭṭāstathā pare | [KūPur, 2, 37 96.1]
śākaparṇāśinaḥ kecit saṃprakṣālā marīcipāḥ | [KūPur, 2, 37 96.2]
vṛkṣamūlaniketāśca śilāśayyāstathā pare | [KūPur, 2, 37 97.1]
kālaṃ nayanti tapasā pūjayanto maheśvaram | [KūPur, 2, 37 97.2]
tatasteṣāṃ prasādārthaṃ prapannārtiharo haraḥ | [KūPur, 2, 37 98.1]
cakā bhagavān buddhiṃ prabodhāya vṛṣadhvajaḥ | [KūPur, 2, 37 98.2]
devaḥ kṛtayuge hyasmin śṛṅge himavataḥ śubhe | [KūPur, 2, 37 99.1]
devadāruvanaṃ prāptaḥ prasannaḥ parameśvaraḥ | [KūPur, 2, 37 99.2]
bhasmapāṇḍuradigdhāṅgo nagno vikṛtalakṣaṇaḥ | [KūPur, 2, 37 100.1]
ulmukavyagrahastaśca raktapiṅgalalocanaḥ | [KūPur, 2, 37 100.2]
kvacicca hasate raudraṃ kvacid gāyati vismitaḥ | [KūPur, 2, 37 101.1]
kvacinnṛtyati śṛṅgārī kvacidrauti muhurmuhuḥ | [KūPur, 2, 37 101.2]
āśrame 'bhyāgato bhikṣāṃ yācate ca punaḥ punaḥ | [KūPur, 2, 37 102.1]
māyāṃ kṛtvātmano rūpaṃ devastad vanamāgataḥ | [KūPur, 2, 37 102.2]
kṛtvā girisutāṃ gaurīṃ pārśve devaḥ pinākadhṛk | [KūPur, 2, 37 103.1]
sā ca pūrvavad deveśī devadāruvanaṃ gatā | [KūPur, 2, 37 103.2]
dṛṣṭvā samāgataṃ devaṃ devyā saha kapardinam | [KūPur, 2, 37 104.1]
praṇemuḥ śirasā bhūmau toṣayāmāsurīśvaram | [KūPur, 2, 37 104.2]
vaidikairvividhairmantraiḥ sūktairmāheśvaraiḥ śubhaiḥ | [KūPur, 2, 37 105.1]
atharvaśirasā cānye rudrādyairbrahmabhirbhavam | [KūPur, 2, 37 105.2]
namo devādidevāya mahādevāya te namaḥ | [KūPur, 2, 37 106.1]
tryambakāya namastubhyaṃ triśūlavaradhāriṇe | [KūPur, 2, 37 106.2]
namo digvāsase tubhyaṃ vikṛtāya pinākine | [KūPur, 2, 37 107.1]
sarvapraṇatadehāya svayamapraṇatātmane | [KūPur, 2, 37 107.2]
antakāntakṛte tubhyaṃ sarvasaṃharaṇāya ca | [KūPur, 2, 37 108.1]
namo 'stu nṛtyaśīlāya namo bhairavarūpiṇe | [KūPur, 2, 37 108.2]
naranārīśarīrāya yogināṃ gurave namaḥ | [KūPur, 2, 37 109.1]
namo dāntāya śāntāya tāpasāya harāya ca | [KūPur, 2, 37 109.2]
vibhīṣaṇāya rudrāya namaste kṛttivāsase | [KūPur, 2, 37 110.1]
namaste lelihānāya śitikaṇṭhāya te namaḥ | [KūPur, 2, 37 110.2]
aghoraghorarūpāya vāmadevāya vai namaḥ | [KūPur, 2, 37 111.1]
namaḥ kanakamālāya devyāḥ priyakarāya ca | [KūPur, 2, 37 111.2]
gaṅgāsaliladhārāya śambhave parameṣṭhine | [KūPur, 2, 37 112.1]
namo yogādhipataye brahmādhipataye namaḥ | [KūPur, 2, 37 112.2]
prāṇāya ca namastubhyaṃ namo bhasmāṅgarāgine | [KūPur, 2, 37 113.1]
namaste ghanavāhāya daṃṣṭriṇe vahniretase | [KūPur, 2, 37 113.2]
brahmaṇaśca śiro hartre namaste kālarūpiṇe | [KūPur, 2, 37 114.1]
āgatiṃ te na jānīmo gatiṃ naiva ca naiva ca | [KūPur, 2, 37 114.2]
viśveśvara mahādeva yo 'si so 'si namo 'stu te | [KūPur, 2, 37 114.3]
namaḥ pramathanāthāya dātre ca śubhasaṃpadām | [KūPur, 2, 37 115.1]
kapālapāṇaye tubhyaṃ namo mīḍhuṣṭamāya te | [KūPur, 2, 37 115.2]
namaḥ kanakaliṅgāya vāriliṅgāya te namaḥ | [KūPur, 2, 37 115.3]
namo vahnyarkaliṅgāya jñānaliṅgāya te namaḥ | [KūPur, 2, 37 116.1]
namo bhujaṅgahārāya karṇikārapriyāya ca | [KūPur, 2, 37 116.2]
kirīṭine kuṇḍaline kālakālāya te namaḥ | [KūPur, 2, 37 116.3]
vāmadeva maheśāna devadeva trilocana | [KūPur, 2, 37 117.1]
kṣamyatāṃ yatkṛtaṃ mohāt tvameva śaraṇaṃ hi naḥ | [KūPur, 2, 37 117.2]
caritāni vicitrāṇi guhyāni gahanāni ca | [KūPur, 2, 37 118.1]
brahmādīnāṃ ca sarveṣāṃ durvijñeyo 'si śaṅkara | [KūPur, 2, 37 118.2]
ajñānād yadi vā jñānād yat kiṃcit kurute naraḥ | [KūPur, 2, 37 119.1]
tatsarvaṃ bhagavānena kurute yogamāyayā | [KūPur, 2, 37 119.2]
evaṃ stutvā mahādevaṃ prahṛṣṭenāntarātmanā | [KūPur, 2, 37 120.1]
ūcuḥ praṇamya giriśaṃ paśyāmastvāṃ yathā purā | [KūPur, 2, 37 120.2]
teṣāṃ saṃstavamākarṇya somaḥ momavibhūṣaṇaḥ | [KūPur, 2, 37 121.1]
svameva paramaṃ rūpaṃ darśayāmāsa śaṅkaraḥ | [KūPur, 2, 37 121.2]
taṃ te dṛṣṭvātha giriśaṃ devyā saha pinākinam | [KūPur, 2, 37 122.1]
yathā pūrvaṃ sthitā viprāḥ praṇemurhṛṣṭamānasāḥ | [KūPur, 2, 37 122.2]
tataste munayaḥ sarve saṃstūya ca maheśvaram | [KūPur, 2, 37 123.1]
bhṛgvaṅgirovasiṣṭhāstu viśvāmitrastathaiva ca | [KūPur, 2, 37 123.2]
gautamo 'triḥ sukeśaśca pulastyaḥ pulahaḥ kratuḥ | [KūPur, 2, 37 124.1]
marīciḥ kaśyapaścāpi saṃvartaśca mahātapāḥ | [KūPur, 2, 37 124.2]
praṇamya devadeveśamidaṃ vacanamabruvan | [KūPur, 2, 37 124.3]
kathaṃ tvāṃ devadeveśa karmayogena vā prabho | [KūPur, 2, 37 125.1]
jñānena vātha yogena pūjayāmaḥ sadaiva hi | [KūPur, 2, 37 125.2]
kena vā devamārgeṇa saṃpūjyo bhagavāniha | [KūPur, 2, 37 126.1]
kiṃ tat sevyamasevyaṃ vā sarvametad bravīhi naḥ | [KūPur, 2, 37 126.2]
devadeva uvāca | [KūPur, 2, 37 127.1]
etad vaḥ sampravakṣyāmi gūḍhaṃ gahanamuttamam | [KūPur, 2, 37 127.2]
brahmaṇe kathitaṃ pūrvamādāveva maharṣayaḥ | [KūPur, 2, 37 127.3]
sāṃkhyayogo dvidhā jñeyaḥ puruṣāṇāṃ hi sādhanam | [KūPur, 2, 37 128.1]
yogena sahitaṃ sāṃkhyaṃ puruṣāṇāṃ vimuktidam | [KūPur, 2, 37 128.2]
na kevalena yogena dṛśyate puruṣaḥ paraḥ | [KūPur, 2, 37 129.1]
jñānaṃ tu kevalaṃ samyagapavargaphalapradam | [KūPur, 2, 37 129.2]
bhavantaḥ kevalaṃ yogaṃ samāśritya vimuktaye | [KūPur, 2, 37 130.1]
vihāya sāṃkhyaṃ vimalamakurvanta pariśramam | [KūPur, 2, 37 130.2]
etasmāt kāraṇād viprā nṛṇāṃ kevaladharmiṇām | [KūPur, 2, 37 131.1]
āgato 'hamimaṃ deśaṃ jñāpayan mohasaṃbhavam | [KūPur, 2, 37 131.2]
tasmād bhavadbhirvimalaṃ jñānaṃ kaivalyasādhanam | [KūPur, 2, 37 132.1]
jñātavyaṃ hi prayatnena śrotavyaṃ dṛśyameva ca | [KūPur, 2, 37 132.2]
ekaḥ sarvatrago hyātmā kevalaścitimātrakaḥ | [KūPur, 2, 37 133.1]
ānando nirmalo nityaṃ syādetat sāṃkhyadarśanam | [KūPur, 2, 37 133.2]
etadeva paraṃ jñānameṣa mokṣo 'tra gīyate | [KūPur, 2, 37 134.1]
etat kaivalyamamalaṃ brahmabhāvaśca varṇitaḥ | [KūPur, 2, 37 134.2]
āśritya caitat paramaṃ tanniṣṭhāstatparāyaṇāḥ | [KūPur, 2, 37 135.1]
paśyanti māṃ mahātmāno yatayo viśvamīśvaram | [KūPur, 2, 37 135.2]
etat tat paramaṃ jñānaṃ kevalaṃ sannirañjanam | [KūPur, 2, 37 136.1]
ahaṃ hi vedyo bhagavān mama mūrtiriyaṃ śivā | [KūPur, 2, 37 136.2]
bahūni sādhanānīha siddhaye kathitāni tu | [KūPur, 2, 37 137.1]
teṣāmabhyadhikaṃ jñānaṃ māmakaṃ dvijapuṅgavāḥ | [KūPur, 2, 37 137.2]
jñānayogaratāḥ śāntā māmeva śaraṇaṃ gatāḥ | [KūPur, 2, 37 138.1]
ye hi māṃ bhasmaniratā dhyāyanti satataṃ hṛdi | [KūPur, 2, 37 138.2]
madbhaktiparamā nityaṃ yatayaḥ kṣīṇakalmaṣāḥ | [KūPur, 2, 37 139.1]
nāśayāmyacirāt teṣāṃ ghoraṃ saṃsārasāgaram | [KūPur, 2, 37 139.2]
praśāntaḥ saṃyatamanā bhasmoddhūlitavigrahaḥ | [KūPur, 2, 37 140.1]
brahmacaryarato nagno vrataṃ pāśupataṃ caret | [KūPur, 2, 37 140.2]
nirmitaṃ hi mayā pūrvaṃ vrataṃ pāśupataṃ param | [KūPur, 2, 37 141.1]
guhyād guhyatamaṃ sūkṣmaṃ vedasāraṃ vimuktaye | [KūPur, 2, 37 141.2]
yad vā kaupīnavasanaḥ syād vaikavasano muniḥ | [KūPur, 2, 37 142.1]
vedābhyāsarato vidvān dhyāyet paśupatiṃ śivam | [KūPur, 2, 37 142.2]
eṣa pāśupato yogaḥ sevanīyo mumukṣubhiḥ | [KūPur, 2, 37 143.1]
bhasmacchannairhi satataṃ niṣkāmairiti viśrutiḥ | [KūPur, 2, 37 143.2]
vītarāgabhayakrodhā manmayā māmupāśritāḥ | [KūPur, 2, 37 144.1]
bahavo 'nena yogena pūtā madbhāvamāgatāḥ | [KūPur, 2, 37 144.2]
anyāni caiva śāstrāṇi loke 'smin mohanāni tu | [KūPur, 2, 37 145.1]
vedavādaviruddhāni mayaiva kathitāni tu | [KūPur, 2, 37 145.2]
vāmaṃ pāśupataṃ somaṃ lākulaṃ caiva bhairavam | [KūPur, 2, 37 146.1]
asevyametat kathitaṃ vedabāhyaṃ tathetaram | [KūPur, 2, 37 146.2]
vedamūrtir ahaṃ viprā nānyaśāstrārthavedibhiḥ | [KūPur, 2, 37 147.1]
jñāyate matsvarūpaṃ tu muktvā vedaṃ sanātanam | [KūPur, 2, 37 147.2]
sthāpayadhvamidaṃ mārgaṃ pūjayadhvaṃ maheśvaram | [KūPur, 2, 37 148.1]
acirādaiśvaraṃ jñānamutpatsyati na saṃśayaḥ | [KūPur, 2, 37 148.2]
mayi bhaktiśca vipulā bhavatāmastu sattamāḥ | [KūPur, 2, 37 149.1]
dhyātamātro hi sānnidhyaṃ dāsyāmi munisattamāḥ | [KūPur, 2, 37 149.2]
ityuktvā bhagavān somastatraivāntaradhīyata | [KūPur, 2, 37 150.1]
te 'pi dāruvane tasmin pūjayanti sma śaṅkaram | [KūPur, 2, 37 150.2]
brahmacaryaratāḥ śāntā jñānayogaparāyaṇāḥ | [KūPur, 2, 37 150.3]
sametya te mahātmāno munayo brahmavādinaḥ | [KūPur, 2, 37 151.1]
vitenire bahūn vādān adhyātmajñānasaṃśrayān | [KūPur, 2, 37 151.2]
kimasya jagato mūlamātmā cāsmākameva hi | [KūPur, 2, 37 152.1]
ko 'pi syāt sarvabhāvānāṃ heturīśvara eva ca | [KūPur, 2, 37 152.2]
ityevaṃ manyamānānāṃ dhyānamārgāvalambinām | [KūPur, 2, 37 153.1]
āvirāsīnmahādevī devī girivarātmajā | [KūPur, 2, 37 153.2]
koṭisūryapratīkāśā jvālāmālāsamāvṛtā | [KūPur, 2, 37 154.1]
svabhābhirvimalābhistu pūrayantī nabhastalam | [KūPur, 2, 37 154.2]
tāmanvapaśyan girijāmameyāṃ jvālāsahasrāntarasaṃniviṣṭām | [KūPur, 2, 37 155.1]
praṇemurekāmakhileśapatnīṃ jānanti te tat paramasya bījam | [KūPur, 2, 37 155.2]
asmākam eṣā parameśapatnī gatistathātmā gaganābhidhānā | [KūPur, 2, 37 156.1]
paśyantyathātmānamidaṃ ca kṛtsnaṃ tasyāmathaite munayaśca viprāḥ | [KūPur, 2, 37 156.2]
nirīkṣitāste parameśapatnyā tadantare devamaśeṣahetum | [KūPur, 2, 37 157.1]
paśyanti śaṃbhuṃ kavimīśitāraṃ rudraṃ bṛhantaṃ puruṣaṃ purāṇam | [KūPur, 2, 37 157.2]
ālokya devīmatha devamīśaṃ praṇemurānandamavāpuragryam | [KūPur, 2, 37 158.1]
jñānaṃ tadaiśaṃ bhagavatprasādād āvirbabhau janmavināśahetu | [KūPur, 2, 37 158.2]
iyaṃ hi sā jagato yonirekā sarvātmikā sarvaniyāmikā ca | [KūPur, 2, 37 159.1]
māheśvarīśaktir anādisiddhā vyomābhidhānā divi rājatīva | [KūPur, 2, 37 159.2]
asyā mahatparameṣṭhī parastānmaheśvaraḥ śiva eko 'tha rudraḥ | [KūPur, 2, 37 160.1]
cakāra viśvaṃ paraśaktiniṣṭhāṃ māyāmathāruhya sa devadevaḥ | [KūPur, 2, 37 160.2]
eko devaḥ sarvabhūteṣu gūḍho māyī rudraḥ sakalo niṣkalaśca | [KūPur, 2, 37 161.1]
sa eva devī na ca tadvibhinnametajjñātvā hyamṛtatvaṃ vrajanti | [KūPur, 2, 37 161.2]
antarhito 'bhūd bhagavānatheśo devyā bhargaḥ saha devādidevaḥ | [KūPur, 2, 37 162.1]
ārādhayanti sma tameva devaṃ vanaukasaste punareva rudram | [KūPur, 2, 37 162.2]
etad vaḥ kathitaṃ sarvaṃ devadevaviceṣṭitam | [KūPur, 2, 37 163.1]
devadāruvane pūrvaṃ purāṇe yanmayā śrutam | [KūPur, 2, 37 163.2]
yaḥ paṭhecchṛṇuyānnityaṃ mucyate sarvapātakaiḥ | [KūPur, 2, 37 164.1]
śrāvayed vā dvijān śāntān sa yāti paramāṃ gatim | [KūPur, 2, 37 164.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge saptatriṃśo 'dhyāyaḥ | [KūPur, 2, 37 165.1]
{KūPur, 2, 38}
sūta uvāca | [KūPur, 2, 38 1.1]
eṣā puṇyatamā devī devagandharvasevitā | [KūPur, 2, 38 1.2]
narmadā lokavikhyātā tīrthānāmuttamā nadī | [KūPur, 2, 38 1.3]
tasyāḥ śṛṇudhvaṃ māhātmyaṃ mārkaṇḍeyena bhāṣitam | [KūPur, 2, 38 2.1]
yudhiṣṭhirāya tu śubhaṃ sarvapāpapraṇāśanam | [KūPur, 2, 38 2.2]
yudhiṣṭhira uvāca | [KūPur, 2, 38 3.1]
śrutāstu vividhā dharmāstvatprasādānmahāmune | [KūPur, 2, 38 3.2]
māhātmyaṃ ca prayāgasya tīrthāni vividhāni ca | [KūPur, 2, 38 3.3]
narmadā sarvatīrthānāṃ mukhyā hi bhavateritā | [KūPur, 2, 38 4.1]
tasyāstvidānīṃ māhātmyaṃ vaktumarhasi sattama | [KūPur, 2, 38 4.2]
mārkaṇḍeya uvāca | [KūPur, 2, 38 5.1]
narmadā saritāṃ śreṣṭhā rudradehād viniḥsṛtā | [KūPur, 2, 38 5.2]
tārayet sarvabhūtāni sthāvarāṇi carāṇi ca | [KūPur, 2, 38 5.3]
narmadāyāstu māhātmyaṃ purāṇe yanmayā śrutam | [KūPur, 2, 38 6.1]
idānīṃ tatpravakṣyāmi śṛṇuṣvaikamanāḥ śubham | [KūPur, 2, 38 6.2]
puṇyā kanakhale gaṅgā kurukṣetre sarasvatī | [KūPur, 2, 38 7.1]
grāme vā yadi vāraṇye puṇyā sarvatra narmadā | [KūPur, 2, 38 7.2]
tribhiḥ sārasvataṃ toyaṃ saptāhena tu yāmunam | [KūPur, 2, 38 8.1]
sadyaḥ punāti gāṅgeyaṃ darśanādeva nārmadam | [KūPur, 2, 38 8.2]
kaliṅgadeśapaścārdhe parvate 'marakaṇṭake | [KūPur, 2, 38 9.1]
puṇyā ca triṣu lokeṣu ramaṇīyā manoramā | [KūPur, 2, 38 9.2]
sadevāsuragandharvā ṛṣayaśca tapodhanāḥ | [KūPur, 2, 38 10.1]
tapastaptvā tu rājendra siddhiṃ tu paramāṃ gatāḥ | [KūPur, 2, 38 10.2]
tatra snātvā naro rājan niyamastho jitendriyaḥ | [KūPur, 2, 38 11.1]
upoṣya rajanīmekāṃ kulānāṃ tārayecchatam | [KūPur, 2, 38 11.2]
yojanānāṃ śataṃ sāgraṃ śrūyate sariduttamā | [KūPur, 2, 38 12.1]
vistāreṇa tu rājendra yojanadvayamāyatā | [KūPur, 2, 38 12.2]
ṣaṣṭitīrthasahasrāṇi ṣaṣṭikoṭyastathaiva ca | [KūPur, 2, 38 13.1]
parvatasya samantāt tu tiṣṭhantyamarakaṇṭake | [KūPur, 2, 38 13.2]
brahmacārī śucirbhūtvā jitakrodho jitendriyaḥ | [KūPur, 2, 38 14.1]
sarvahiṃsānivṛttastu sarvabhūtahite rataḥ | [KūPur, 2, 38 14.2]
evaṃ sarvasamācāro yastu prāṇān samutsṛjet | [KūPur, 2, 38 15.1]
tasya puṇyaphalaṃ rājan śṛṇuṣvāvahito nṛpa | [KūPur, 2, 38 15.2]
śatavarṣasahasrāṇi svarge modati pāṇḍava | [KūPur, 2, 38 16.1]
sāpsarogaṇasaṃkīrṇo divyastrīparivāritaḥ | [KūPur, 2, 38 16.2]
divyagandhānuliptaśca divyapuṣpopaśobhitaḥ | [KūPur, 2, 38 17.1]
krīḍate devaloke tu daivataiḥ saha modate | [KūPur, 2, 38 17.2]
tataḥ svargāt paribhraṣṭo rājā bhavati dhārmikaḥ | [KūPur, 2, 38 18.1]
gṛhaṃ tu labhate 'sau vai nānāratnasamanvitam | [KūPur, 2, 38 18.2]
stambhairmaṇimayairdivyairvajravaidūryabhūṣitam | [KūPur, 2, 38 19.1]
ālekhyavāhanaiḥ śubhrairdāsīdāsasamanvitam | [KūPur, 2, 38 19.2]
rājarājeśvaraḥ śrīmān sarvastrījanavallabhaḥ | [KūPur, 2, 38 20.1]
jīved varṣaśataṃ sāgraṃ tatra bhogasamanvitaḥ | [KūPur, 2, 38 20.2]
agnipraveśe 'tha jale athavānaśane kṛte | [KūPur, 2, 38 21.1]
anivartikā gatistasya pavanasyāmbare yathā | [KūPur, 2, 38 21.2]
paścime parvatataṭe sarvapāpavināśanaḥ | [KūPur, 2, 38 22.1]
hrado jaleśvaro nāma triṣu lokeṣu viśrutaḥ | [KūPur, 2, 38 22.2]
tatra piṇḍapradānena saṃdhyopāsanakarmaṇā | [KūPur, 2, 38 23.1]
daśavarṣāṇi pitarastarpitāḥ syurna saṃśayaḥ | [KūPur, 2, 38 23.2]
dakṣiṇe narmadākūle kapilākhyā mahānadī | [KūPur, 2, 38 24.1]
saralārjunasaṃchannā nātidūre vyavasthitā | [KūPur, 2, 38 24.2]
sā tu puṇyā mahābhāgā triṣu lokeṣu viśrutā | [KūPur, 2, 38 25.1]
tatra koṭiśataṃ sāgraṃ tīrthānāṃ tu yudhiṣṭhira | [KūPur, 2, 38 25.2]
tasmiṃstīrthe tu ye vṛkṣāḥ patitāḥ kālaparyayāt | [KūPur, 2, 38 26.1]
narmadātoyasaṃspṛṣṭāste yānti paramāṃ gatim | [KūPur, 2, 38 26.2]
dvitīyā tu mahābhāgā viśalyakaraṇī śubhā | [KūPur, 2, 38 27.1]
tatra tīrthe naraḥ snātvā viśalyo bhavati kṣaṇāt | [KūPur, 2, 38 27.2]
kapilā ca viśalyā ca śrūyate rājasattama | [KūPur, 2, 38 28.1]
īśvareṇa purā proktā lokānāṃ hitakāmyayā | [KūPur, 2, 38 28.2]
anāśakaṃ tu yaḥ kuryāt tasmiṃstīrthe narādhipa | [KūPur, 2, 38 29.1]
sarvapāpaviśuddhātmā rudralokaṃ sa gacchati | [KūPur, 2, 38 29.2]
tatra snātvā naro rājannaśvamedhaphalaṃ labhet | [KūPur, 2, 38 30.1]
ye vasantyuttare kūle rudraloke vasanti te | [KūPur, 2, 38 30.2]
sarasvatyāṃ ca gaṅgāyāṃ narmadāyāṃ yudhiṣṭhira | [KūPur, 2, 38 31.1]
samaṃ snānaṃ ca dānaṃ ca yathā me śaṅkaro 'bravīt | [KūPur, 2, 38 31.2]
parityajati yaḥ prāṇān parvate 'marakaṇṭake | [KūPur, 2, 38 32.1]
varṣakoṭiśataṃ sāgraṃ rudraloke mahīyate | [KūPur, 2, 38 32.2]
narmadāyāṃ jalaṃ puṇyaṃ phenormisamalaṃkṛtam | [KūPur, 2, 38 33.1]
pavitraṃ śirasā vandya sarvapāpaiḥ pramucyate | [KūPur, 2, 38 33.2]
narmadā sarvataḥ puṇyā brahmahatyāpahāriṇī | [KūPur, 2, 38 34.1]
ahorātropavāsena mucyate brahmahatyayā | [KūPur, 2, 38 34.2]
jāleśvaraṃ tīrthavaraṃ sarvapāpavināśanam | [KūPur, 2, 38 35.1]
tatra gatvā niyamavān sarvakāmāṃllabhennaraḥ | [KūPur, 2, 38 35.2]
candrasūryoparāge tu gatvā hyamarakaṇṭakam | [KūPur, 2, 38 36.1]
aśvamedhād daśaguṇaṃ puṇyamāpnoti mānavaḥ | [KūPur, 2, 38 36.2]
eṣa puṇyo girivaro devagandharvasevitaḥ | [KūPur, 2, 38 37.1]
nānādrumalatākīrṇo nānāpuṣpopaśobhitaḥ | [KūPur, 2, 38 37.2]
tatra saṃnihito rājan devyā saha maheśvaraḥ | [KūPur, 2, 38 38.1]
brahmā viṣṇustathā cendro vidyādharagaṇaiḥ saha | [KūPur, 2, 38 38.2]
pradakṣiṇaṃ tu yaḥ kuryāt parvataṃ hyamarakaṇṭakam | [KūPur, 2, 38 39.1]
pauṇḍarīkasya yajñasya phalaṃ prāpnoti mānaḥ | [KūPur, 2, 38 39.2]
kāverī nāma vipulā nadī kalpaṣanāśinī | [KūPur, 2, 38 40.1]
tatra snātvā mahādevamarcayed vṛṣabhadhvajam | [KūPur, 2, 38 40.2]
saṃgame narmadāyāstu rudraloke mahīyate | [KūPur, 2, 38 40.3]
iti śrīkūrmapurāṇe ṣaṭsāhasryāṃ saṃhitāyāmuparivibhāge aṣṭātriṃśo 'dhyāyaḥ | [KūPur, 2, 38 41.1]
{KūPur, 2, 39}
mārkaṇḍeya uvāca | [KūPur, 2, 39 1.1]
narmadā saritāṃ śreṣṭhā sarvapāpavināśinī | [KūPur, 2, 39 1.2]
munibhiḥ kathitā pūrvamīśvareṇa svayaṃbhuvā | [KūPur, 2, 39 1.3]
munibhiḥ saṃstutā hyeṣā narmadā pravarā nadī | [KūPur, 2, 39 2.1]
rudragātrād viniṣkrāntā lokānāṃ hitakāmyayā | [KūPur, 2, 39 2.2]
sarvapāpaharā nityaṃ sarvadevanamaskṛtā | [KūPur, 2, 39 3.1]
saṃstutā devagandharvair apsarobhistathaiva ca | [KūPur, 2, 39 3.2]
uttare caiva tatkūle tīrthaṃ trailokyaviśrutam | [KūPur, 2, 39 4.1]
nāmnā bhadreśvaraṃ puṇyaṃ sarvapāpaharaṃ śubham | [KūPur, 2, 39 4.2]
tatra snātvā naro rājan daivataiḥ saha modate | [KūPur, 2, 39 4.3]
tato gaccheta rājendra tīrthamāmrātakeśvaram | [KūPur, 2, 39 5.1]
tatra snātvā naro rājan gosahasraphalaṃ labhet | [KūPur, 2, 39 5.2]
tato 'ṅgāreśvaraṃ gacchenniyato niyatāśanaḥ | [KūPur, 2, 39 6.1]
sarvapāpaviśuddhātmā rudraloke mahīyate | [KūPur, 2, 39 6.2]
tato gaccheta rājendra kedāraṃ nāma puṇyadam | [KūPur, 2, 39 7.1]
tatra snātvodakaṃ kṛtvā sarvān kāmānavāpnuyāt | [KūPur, 2, 39 7.2]
pippaleśaṃ tato gacchet sarvapāpavināśanam | [KūPur, 2, 39 8.1]
tatra snātvā mahārāja rudraloke mahīyate | [KūPur, 2, 39 8.2]
tato gaccheta rājendra vimaleśvaramuttamam | [KūPur, 2, 39 9.1]
tatra prāṇān parityajya rudralokamavāpnuyāt | [KūPur, 2, 39 9.2]
tataḥ puṣkariṇīṃ gacchet snānaṃ tatra samācaret | [KūPur, 2, 39 10.1]
snātamātro narastatra indrasyārdhāsanaṃ labhet | [KūPur, 2, 39 10.2]
tato gaccheta rājendra śūlabhedamiti śrutam | [KūPur, 2, 39 11.1]
tatra snātvārcayed devaṃ gosahasraphalaṃ labhet | [KūPur, 2, 39 11.2]
tato gaccheta rājendra balitīrtham anuttamam | [KūPur, 2, 39 12.1]
tatra snātvā naro rājan siṃhāsanapatir bhavet | [KūPur, 2, 39 12.2]
śakratīrthaṃ tato gacchet kūle caiva tu dakṣiṇe | [KūPur, 2, 39 13.1]
upoṣya rajanīmekāṃ snānaṃ kṛtvā yathāvidhi | [KūPur, 2, 39 13.2]
ārādhayenmahāyogaṃ devaṃ nārāyaṇaṃ harim | [KūPur, 2, 39 14.1]
gosahasraphalaṃ prāpya viṣṇulokaṃ sa gacchati | [KūPur, 2, 39 14.2]
ṛṣitīrthaṃ tato gatvā sarvapāpaharaṃ nṛṇām | [KūPur, 2, 39 15.1]
snātamātro narastatra śivaloke mahīyate | [KūPur, 2, 39 15.2]
nāradasya tu tatraiva tīrthaṃ paramaśobhanam | [KūPur, 2, 39 16.1]
snātamātro narastatra gosahasraphalaṃ labhet | [KūPur, 2, 39 16.2]
yatra taptaṃ tapaḥ pūrvaṃ nāradena surarṣiṇā | [KūPur, 2, 39 17.1]
prītastasya dadau yogaṃ devadevo maheśvaraḥ | [KūPur, 2, 39 17.2]
brahmaṇā nirmitaṃ liṅgaṃ brahmeśvaramiti śrutam | [KūPur, 2, 39 18.1]
yatra snātvā naro rājan brahmaloke mahīyate | [KūPur, 2, 39 18.2]
ṛṇatīrthaṃ tato gacchet sa ṛṇānmucyate dhruvam | [KūPur, 2, 39 19.1]
maheśvaraṃ tato gacchet paryāptaṃ janmanaḥ phalam | [KūPur, 2, 39 19.2]
bhīmeśvaraṃ tato gacchet sarvavyādhivināśanam | [KūPur, 2, 39 20.1]
snātamātro narastatra sarvaduḥkhaiḥ pramucyate | [KūPur, 2, 39 20.2]
tato gaccheta rājendra piṅgaleśvaramuttamam | [KūPur, 2, 39 21.1]
ahorātropavāsena trirātraphalamāpnuyāt | [KūPur, 2, 39 21.2]
tasmiṃs tīrthe tu rājendra kapilāṃ yaḥ prayacchati | [KūPur, 2, 39 22.1]
yāvanti tasyā romāṇi tatprasūtikuleṣu ca | [KūPur, 2, 39 22.2]
tāvad varṣasahasrāṇi rudraloke mahīyate | [KūPur, 2, 39 22.3]
yastu prāṇaparityāgaṃ kuryāt tatra narādhipa | [KūPur, 2, 39 23.1]
akṣayaṃ modate kālaṃ yāvaccandradivākarau | [KūPur, 2, 39 23.2]
narmadātaṭamāśritya tiṣṭhante ye tu mānavāḥ | [KūPur, 2, 39 24.1]
te mṛtāḥ svargamāyānti santaḥ sukṛtino yathā | [KūPur, 2, 39 24.2]
tato dīpteśvaraṃ gacched vyāsatīrthaṃ tapovanam | [KūPur, 2, 39 25.1]
nivartitā purā tatra vyāsabhītā mahānadī | [KūPur, 2, 39 25.2]
huṃkāritā tu vyāsena dakṣiṇena tato gatā | [KūPur, 2, 39 25.3]
pradakṣiṇaṃ tu yaḥ kuryāt tasmiṃstīrthe yudhiṣṭhira | [KūPur, 2, 39 26.1]
prītastasya bhaved vyāso vāñchitaṃ labhate phalam | [KūPur, 2, 39 26.2]
tato gaccheta rājendra ikṣunadyāstu saṃgamam | [KūPur, 2, 39 27.1]
trailokyaviśrutaṃ puṇyaṃ tatra saṃnihitaḥ śivaḥ | [KūPur, 2, 39 27.2]
tatra snātvā naro rājan gāṇapatyamavāpnuyāt | [KūPur, 2, 39 27.3]
skandatīrthaṃ tato gacchet sarvapāpapraṇāśanam | [KūPur, 2, 39 28.1]
ā janmanaḥ kṛtaṃ pāpaṃ snātastīvraṃ vyapohati | [KūPur, 2, 39 28.2]
tatra devāḥ sagandharvā bhavātmajamanuttamam | [KūPur, 2, 39 29.1]
upāsate mahātmānaṃ skandaṃ śaktidharaṃ prabhum | [KūPur, 2, 39 29.2]
tato gacched āṅgirasaṃ snānaṃ tatra samācaret | [KūPur, 2, 39 30.1]
gosahasraphalaṃ prāpya rudralokaṃ sa gacchati | [KūPur, 2, 39 30.2]
aṅgirā yatra deveśaṃ brahmaputro vṛṣadhvajam | [KūPur, 2, 39 31.1]
tapasārādhya viśveśaṃ labdhavān yogamuttamam | [KūPur, 2, 39 31.2]
kuśatīrthaṃ tato gacchet sarvapāpapraṇāśanam | [KūPur, 2, 39 32.1]
snānaṃ tatra prakurvīta aśvamedhaphalaṃ labhet | [KūPur, 2, 39 32.2]
koṭitīrthaṃ tato gacchet sarvapāpapraṇāśanam | [KūPur, 2, 39 33.1]
tatra snātvā naro rājyaṃ labhate nātra saṃśayaḥ | [KūPur, 2, 39 33.2]
candrabhāgāṃ tato gacchet snānaṃ tatra samācaret | [KūPur, 2, 39 34.1]
snātamātro narastatra somaloke mahīyate | [KūPur, 2, 39 34.2]
narmadādakṣiṇe kūle saṃgameśvaramuttamam | [KūPur, 2, 39 35.1]
tatra snātvā naro rājan sarvayajñaphalaṃ labhet | [KūPur, 2, 39 35.2]
narmadāyottare kūle tīrthaṃ paramaśobhanam | [KūPur, 2, 39 36.1]
ādityāyatanaṃ ramyamīśvareṇa tu bhāṣitam | [KūPur, 2, 39 36.2]
tatra snātvā tu rājendra dattvā dānaṃ tu śaktitaḥ | [KūPur, 2, 39 37.1]
tasya tīrthaprabhāveṇa labhate cākṣayaṃ phalam | [KūPur, 2, 39 37.2]
daridrā vyādhitā ye tu ye ca duṣkṛtakāriṇaḥ | [KūPur, 2, 39 38.1]
mucyante sarvapāpebhyaḥ sūryalokaṃ prayānti ca | [KūPur, 2, 39 38.2]
mārgeśvaraṃ tato gacchet snānaṃ tatra samācaret | [KūPur, 2, 39 39.1]
snātamātro narastatra svargalokamavāpnuyāt | [KūPur, 2, 39 39.2]
tataḥ paścimato gacchen marudālayam uttamam | [KūPur, 2, 39 40.1]
tatra snātvā tu rājendra śucirbhūtvā prayatnataḥ | [KūPur, 2, 39 40.2]
kāñcanaṃ tu dvijo dadyād yathāvibhavavistaram | [KūPur, 2, 39 41.1]
puṣpakeṇa vimānena vāyulokaṃ sa gacchati | [KūPur, 2, 39 41.2]
tato gaccheta rājendra ahalyātīrthamuttamam | [KūPur, 2, 39 42.1]
snānamātrādapsarobhirmodate kālamakṣayam | [KūPur, 2, 39 42.2]
caitramāse tu samprāpte śuklapakṣe trayodaśī | [KūPur, 2, 39 43.1]
kāmadevadine tasminnahalyāṃ yastu pūjayet | [KūPur, 2, 39 43.2]
yatra tatra narotpanno varastatra priyo bhavet | [KūPur, 2, 39 44.1]
strīvallabho bhavecchrīmān kāmadeva ivāparaḥ | [KūPur, 2, 39 44.2]
ayodhyāṃ tu samāsādya tīrthaṃ śakrasya viśrutam | [KūPur, 2, 39 45.1]
snātamātro narastatra gosahasraphalaṃ labhet | [KūPur, 2, 39 45.2]
somatīrthaṃ tato gacchet snānaṃ tatra samācaret | [KūPur, 2, 39 46.1]
snātamātro narastatra sarvapāpaiḥ pramucyate | [KūPur, 2, 39 46.2]
somagrahe tu rājendra pāpakṣayakaraṃ bhavet | [KūPur, 2, 39 47.1]
trailokyaviśrutaṃ rājan somatīrthaṃ mahāphalam | [KūPur, 2, 39 47.2]
yastu cāndrāyaṇaṃ kuryāt tatra tīrthe samāhitaḥ | [KūPur, 2, 39 48.1]
sarvapāpaviśuddhātmā somalokaṃ sa gacchati | [KūPur, 2, 39 48.2]
agnipraveśaṃ yaḥ kuryāt somatīrthe narādhipa | [KūPur, 2, 39 49.1]
jale cānaśanaṃ vāpi nāsau martyo 'bhijāyate | [KūPur, 2, 39 49.2]
stambhatīrthaṃ tato gacchet snānaṃ tatra samācaret | [KūPur, 2, 39 50.1]
snātamātro narastatra somaloke mahīyate | [KūPur, 2, 39 50.2]
tato gaccheta rājendra viṣṇutīrthamanuttamam | [KūPur, 2, 39 51.1]
yodhanīpuramākhyātaṃ viṣṇoḥ sthānamanuttamam | [KūPur, 2, 39 51.2]
asurā yodhitāstatra vāsudevena koṭiśaḥ | [KūPur, 2, 39 52.1]
tatra tīrthaṃ samutpannaṃ viṣṇuśrīko bhavediha | [KūPur, 2, 39 52.2]
ahorātropavāsena brahmahatyāṃ vyapohati | [KūPur, 2, 39 52.3]
narmadādakṣiṇe kūle tīrthaṃ paramaśobhanam | [KūPur, 2, 39 53.1]
kāmatīrthamiti khyātaṃ yatra kāmo 'rcayad bhavam | [KūPur, 2, 39 53.2]
tasmiṃstīrthe naraḥ snātvā upavāsaparāyaṇaḥ | [KūPur, 2, 39 54.1]
kusumāyudharūpeṇa rudraloke mahīyate | [KūPur, 2, 39 54.2]
tato gaccheta rājendra brahmatīrthamanuttamam | [KūPur, 2, 39 55.1]
umāhakamiti khyātaṃ tatra saṃtarpayet pitṝn | [KūPur, 2, 39 55.2]
paurṇamāsyāmamāvāsyāṃ śrdhaṃ kuryād yathāvidhi | [KūPur, 2, 39 56.1]
gajarūpā śilā tatra toyamadhye vyavasthitā | [KūPur, 2, 39 56.2]
tasmiṃstu dāpayet piṇḍān vaiśākhyāntu viśeṣataḥ | [KūPur, 2, 39 57.1]
snātvā samāhitamanā dambhamātsaryavarjitaḥ | [KūPur, 2, 39 57.2]
tṛpyanti pitarastasya yāvat tiṣṭhati medinī | [KūPur, 2, 39 57.3]
siddheśvaraṃ tato gacchet snānaṃ tatra samācaret | [KūPur, 2, 39 58.1]
snātamātro narastatra gāṇapatyapadaṃ labhet | [KūPur, 2, 39 58.2]
tato gaccheta rājendra liṅgo yatra janārdanaḥ | [KūPur, 2, 39 59.1]
tatra snātvā tu rājendra viṣṇuloke mahīyate | [KūPur, 2, 39 59.2]
yatra nārāyaṇo devo munīnāṃ bhāvitātmanām | [KūPur, 2, 39 60.1]
svātmānaṃ darśayāmāsa liṅgaṃ tat paramaṃ padam | [KūPur, 2, 39 60.2]
aṅkolaṃ tu tato gacchet sarvapāpavināśanam | [KūPur, 2, 39 61.1]
snānaṃ dānaṃ ca tatraiva brāhmaṇānāṃ ca bhojanam | [KūPur, 2, 39 61.2]
piṇḍapradānaṃ ca kṛtaṃ pretyānantaphalapradam | [KūPur, 2, 39 61.3]
traiyambakena toyena yaścaruṃ śrapayet tataḥ | [KūPur, 2, 39 62.1]
aṅkolamūle dadyācca piṇḍāṃścaiva yathāvidhi | [KūPur, 2, 39 62.2]
tāritāḥ pitarastena tṛpyantyācandratārakam | [KūPur, 2, 39 62.3]
tato gaccheta rājendra tāpaseśvaram uttamam | [KūPur, 2, 39 63.1]
tatra snātvā tu rājendra prāpnuyāt tapasaḥ phalam | [KūPur, 2, 39 63.2]
śuklatīrthaṃ tato gacchet sarvapāpavināśanam | [KūPur, 2, 39 64.1]
nāsti tena samaṃ tīrthaṃ narmadāyāṃ yudhiṣṭhira | [KūPur, 2, 39 64.2]
darśanāt sparśanāt tasya snānadānatapojapāt | [KūPur, 2, 39 65.1]
homāccaivopavāsācca śuklatīrthe mahat phalam | [KūPur, 2, 39 65.2]
yojanaṃ tat smṛtaṃ kṣetraṃ devagandharvasevitam | [KūPur, 2, 39 66.1]
śuklatīrthamiti khyātaṃ sarvapāpavināśanam | [KūPur, 2, 39 66.2]
pādapāgreṇa dṛṣṭena brahmahatyāṃ vyapohati | [KūPur, 2, 39 67.1]
devyā saha sadā bhargastatra tiṣṭhati śaṅkaraḥ | [KūPur, 2, 39 67.2]
kṛṣṇapakṣe caturdaśyāṃ vaiśākhe māsi suvrata | [KūPur, 2, 39 68.1]
kailāsāccābhiniṣkramya tatra saṃnihito haraḥ | [KūPur, 2, 39 68.2]
devadānavagandharvāḥ siddhavidyādharāstathā | [KūPur, 2, 39 69.1]
gaṇāścāpsarasāṃ nāgāstatra tiṣṭhanti puṅgava | [KūPur, 2, 39 69.2]
rajakena yathā vastraṃ śuklaṃ bhavati vāriṇā | [KūPur, 2, 39 70.1]
ā janmani kṛtaṃ pāpaṃ śuklatīrthe vyapohati | [KūPur, 2, 39 70.2]
snānaṃ dānaṃ tapaḥ śrāddhamanantaṃ tatra dṛśyate | [KūPur, 2, 39 70.3]
śuklatīrthāt paraṃ tīrthaṃ na bhūtaṃ na bhaviṣyati | [KūPur, 2, 39 71.1]
pūrve vayasi karmāṇi kṛtvā pāpāni mānavaḥ | [KūPur, 2, 39 71.2]
ahorātropavāsena śuklatīrthe vyapohati | [KūPur, 2, 39 71.3]
kārtikasya tu māsasya kṛṣṇapakṣe caturdaśī | [KūPur, 2, 39 72.1]
ghṛtena snāpayed devamupoṣya parameśvaram | [KūPur, 2, 39 72.2]
ekaviṃśatkulopeto na cyavedaiśvarāt padāt | [KūPur, 2, 39 72.3]
tapasā brahmacaryeṇa yajñadānena vā punaḥ | [KūPur, 2, 39 73.1]
na tāṃ gatimavāpnoti śuklatīrthe tu yāṃ labhet | [KūPur, 2, 39 73.2]
śuklatīrthaṃ mahātīrthamṛṣisiddhaniṣevitam | [KūPur, 2, 39 74.1]
tatra snātvā naro rājan punarjanma na vindati | [KūPur, 2, 39 74.2]
ayane vā caturdaśyāṃ saṃkrāntau viṣuve tathā | [KūPur, 2, 39 75.1]
snātvā tu sopavāsaḥ san vijitātmā samāhitaḥ | [KūPur, 2, 39 75.2]
dānaṃ dadyād yathāśakti prīyetāṃ hariśaṅkarau | [KūPur, 2, 39 76.1]
etat tīrthaprabhāveṇa sarvaṃ bhavati cākṣayam | [KūPur, 2, 39 76.2]
anāthaṃ durgataṃ vipraṃ nāthavantamathāpi vā | [KūPur, 2, 39 77.1]
udvādayati yastīrthe tasya puṇyaphalaṃ śṛṇu | [KūPur, 2, 39 77.2]
yāvat tadromasaṃkhyā tu tatprasūtikuleṣu ca | [KūPur, 2, 39 78.1]
tāvad varṣasahasrāṇi rudraloke mahīyate | [KūPur, 2, 39 78.2]
tato gaccheta rājendra yamatīrtham anuttamam | [KūPur, 2, 39 79.1]
kṛṣṇapakṣe caturdaśyāṃ māghamāse yudhiṣṭhira | [KūPur, 2, 39 79.2]
snānaṃ kṛtvā naktabhījī na paśyed yonisaṅkaṭam | [KūPur, 2, 39 79.3]
tato gaccheta rājendra eraṇḍītīrthamuttamam | [KūPur, 2, 39 80.1]
saṃgame tu naraḥ snāyādupavāsaparāyaṇaḥ | [KūPur, 2, 39 80.2]
brāhmaṇaṃ bhojayedekaṃ koṭirbhavati bhojitāḥ | [KūPur, 2, 39 80.3]
eraṇḍīsaṃgame snātvā bhaktibhāvāt tu rañjitaḥ | [KūPur, 2, 39 81.1]
mṛttikāṃ śirasi sthāpya avagāhya ca tajjalam | [KūPur, 2, 39 81.2]
narmadodakasaṃmiśraṃ mucyate sarvakilbiṣaiḥ | [KūPur, 2, 39 81.3]
tato gaccheta rājendra tīrthaṃ kārṇāṭikeśvaram | [KūPur, 2, 39 82.1]
gaṅgāvatarate tatra dine puṇye na saṃśayaḥ | [KūPur, 2, 39 82.2]
tatra snātvā ca pītvā ca dattvā caiva yathāvidhi | [KūPur, 2, 39 83.1]
sarvapāpavinirmukto brahmaloke mahīyate | [KūPur, 2, 39 83.2]
nanditīrthaṃ tato gacchet snānaṃ tatra samācaret | [KūPur, 2, 39 84.1]
prīyate tasya nandīśaḥ somaloke mahīyate | [KūPur, 2, 39 84.2]
tato gaccheta rājendra tīrthaṃ tvanarakaṃ śubham | [KūPur, 2, 39 85.1]
tatra snātvā naro rājan narakaṃ naiva paśyati | [KūPur, 2, 39 85.2]
tasmiṃstīrthe tu rājendra svānyasthīni vinikṣipet | [KūPur, 2, 39 86.1]
rūpavān jāyate loke dhanabhogasamanvitaḥ | [KūPur, 2, 39 86.2]
tato gaccheta rājendra kapilātīrtham uttamam | [KūPur, 2, 39 87.1]
tatra snātvā naro rājan gosahasraphalaṃ labhet | [KūPur, 2, 39 87.2]
jyeṣṭhamāse tu samprāpte caturdaśyāṃ viśeṣataḥ | [KūPur, 2, 39 88.1]
tatropoṣya naro bhaktyā dadyād dīpaṃ ghṛtena tu | [KūPur, 2, 39 88.2]
ghṛtena snāpayed rudraṃ saghṛtaṃ śrīphalaṃ dahet | [KūPur, 2, 39 89.1]
ghaṇṭābharaṇasaṃyuktāṃ kapilāṃ vai pradāpayet | [KūPur, 2, 39 89.2]
sarvābharaṇasaṃyuktaḥ sarvadevanamaskṛtaḥ | [KūPur, 2, 39 90.1]
śivatulyabalo bhūtvā śivavat krīḍate ciram | [KūPur, 2, 39 90.2]
aṅgārakadine prāpte caturthyāṃ tu viśeṣataḥ | [KūPur, 2, 39 91.1]
snāpayitvā śivaṃ dadyād brāhmaṇebhyastu bhojanam | [KūPur, 2, 39 91.2]
sarvabhogasamāyukto vimānaiḥ sārvakāmikaiḥ | [KūPur, 2, 39 92.1]
gatvā śakrasya bhavanaṃ śakreṇa saha modate | [KūPur, 2, 39 92.2]
tataḥ svargāt paribhraṣṭo dhanavān bhogavān bhavet | [KūPur, 2, 39 93.1]
aṅgārakanavamyāṃ tu amāvāsyāṃ tathaiva ca | [KūPur, 2, 39 93.2]
snāpayet tatra yatnena rūpavān subhago bhavet | [KūPur, 2, 39 93.3]
tato gaccheta rājendra gaṇeśvaram anuttamam | [KūPur, 2, 39 94.1]
śrāvaṇe māsi samprāpte kṛṣṇapakṣe caturdaśī | [KūPur, 2, 39 94.2]
snātamātro narastatra rudraloke mahīyate | [KūPur, 2, 39 95.1]
pitṝṇāṃ tarpaṇaṃ kṛtvā mucyate 'sāv ṇatrayāt | [KūPur, 2, 39 95.2]
gaṅgeśvarasamīpe tu gaṅgāvadanamuttamam | [KūPur, 2, 39 96.1]
akāmo vā sakāmo vā tatra snātvā tu mānavaḥ | [KūPur, 2, 39 96.2]
ājanmajanitaiḥ pāpairmucyate nātra saṃśayaḥ | [KūPur, 2, 39 96.3]
tasya vai paścime deśe samīpe nātidūrataḥ | [KūPur, 2, 39 97.1]
daśāśvamedhikaṃ tīrthaṃ triṣu lokeṣu viśrutam | [KūPur, 2, 39 97.2]
upoṣya rajanīmekāṃ māsi bhādrapade śubhe | [KūPur, 2, 39 98.1]
amāvasyāṃ naraḥ snātvā pūjayed vṛṣabhadhvajam | [KūPur, 2, 39 98.2]
kāñcanena vimānena kiṅkiṇījālamālinā | [KūPur, 2, 39 99.1]
gatvā rudrapuraṃ ramyaṃ rudreṇa saha modate | [KūPur, 2, 39 99.2]
sarvatra sarvadivase snānaṃ tatra samācaret | [KūPur, 2, 39 100.1]
pitṝṇāṃ tarpaṇaṃ kuryādaśvamedhaphalaṃ labhet | [KūPur, 2, 39 100.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ekonacatvāriṃśo 'dhyāyaḥ | [KūPur, 2, 39 101.1]
{KūPur, 2, 40}
mārkaṇḍeya uvāca | [KūPur, 2, 40 1.1]
tato gaccheta rājendra bhṛgutīrtham anuttamam | [KūPur, 2, 40 1.2]
tatra devo bhṛguḥ pūrvaṃ rudramārādhayat purā | [KūPur, 2, 40 1.3]
darśanāt tasya devasya sadyaḥ pāpāt pramucyate | [KūPur, 2, 40 2.1]
etat kṣetraṃ suvipulaṃ sarvapāpapraṇāśanam | [KūPur, 2, 40 2.2]
tatra snātvā divaṃ yānti ye mṛtāste 'punarbhavāḥ | [KūPur, 2, 40 3.1]
upānahostathā yugmaṃ deyamannaṃ sakāñcanam | [KūPur, 2, 40 3.2]
bhojanaṃ ca yathāśakti tadasyākṣayamucyate | [KūPur, 2, 40 3.3]
kṣaranti sarvadānāni yajñadānaṃ tapaḥ kriyā | [KūPur, 2, 40 4.1]
akṣayaṃ tat tapastaptaṃ bhṛgutīrthe yudhiṣṭhira | [KūPur, 2, 40 4.2]
tasyaiva tapasogreṇa tuṣṭena tripurāriṇā | [KūPur, 2, 40 5.1]
sānnidhyaṃ tatra kathitaṃ bhṛgutīrthe yudhiṣṭhira | [KūPur, 2, 40 5.2]
tato gaccheta rājendra gautameśvaramuttamam | [KūPur, 2, 40 6.1]
yatrārādhya triśūlāṅkaṃ gautamaḥ siddhimāpnuyāt | [KūPur, 2, 40 6.2]
tatra snātvā naro rājan upavāsaparāyaṇaḥ | [KūPur, 2, 40 7.1]
kāñcanena vimānena brahmaloke mahīyate | [KūPur, 2, 40 7.2]
vṛṣotsargaṃ tato gacchecchāśvataṃ padamāpnuyāt | [KūPur, 2, 40 8.1]
na jānanti narā mūḍhā viṣṇormāyāvimohitāḥ | [KūPur, 2, 40 8.2]
dhautapāpaṃ tato gacched dhautaṃ yatra vṛṣeṇa tu | [KūPur, 2, 40 9.1]
narmadāyāṃ sthitaṃ rājan sarvapātakanāśanam | [KūPur, 2, 40 9.2]
tatra tīrthe naraḥ snātvā brahmahatyāṃ vyapohati | [KūPur, 2, 40 9.3]
tatra tīrthe tu rājendra prāṇatyāgaṃ karoti yaḥ | [KūPur, 2, 40 10.1]
caturbhujas trinetraś ca haratulyabalo bhavet | [KūPur, 2, 40 10.2]
vaset kalpāyutaṃ sāgraṃ śivatulyaparākramaḥ | [KūPur, 2, 40 11.1]
kālena mahatā jātaḥ pṛthivyāmekarāḍ bhavet | [KūPur, 2, 40 11.2]
tato gaccheta rājendra haṃsatīrtham anuttamam | [KūPur, 2, 40 12.1]
tatra snātvā naro rājan brahmaloke mahīyate | [KūPur, 2, 40 12.2]
tato gaccheta rājendra siddho yatra janārdanaḥ | [KūPur, 2, 40 13.1]
varāhatīrtham ākhyātaṃ viṣṇulokagatipradam | [KūPur, 2, 40 13.2]
tato gaccheta rājendra candratīrthamanuttamam | [KūPur, 2, 40 14.1]
paurṇamāsyāṃ viśeṣeṇa snānaṃ tatra samācaret | [KūPur, 2, 40 14.2]
snātamātro narastatra candraloke mahīyate | [KūPur, 2, 40 14.3]
tato gaccheta rājendra kanyātīrthamanuttamam | [KūPur, 2, 40 15.1]
śuklapakṣe tṛtīyāyāṃ snānaṃ tatra samācaret | [KūPur, 2, 40 15.2]
snātamātro narastatra pṛthivyāmekarāḍ bhavet | [KūPur, 2, 40 15.3]
devatīrthaṃ tato gacchet sarvadevanamaskṛtam | [KūPur, 2, 40 16.1]
tatra snātvā ca rājendra daivataiḥ saha modate | [KūPur, 2, 40 16.2]
tato gaccheta rājendra śikhitīrthamanuttamam | [KūPur, 2, 40 17.1]
yat tatra dīyate dānaṃ sarvaṃ koṭiguṇaṃ bhavet | [KūPur, 2, 40 17.2]
tato gaccheta rājendra tīrthaṃ paitāmahaṃ śubham | [KūPur, 2, 40 18.1]
yattatra kriyate śrāddhaṃ sarvaṃ tadakṣayaṃ bhavet | [KūPur, 2, 40 18.2]
sāvitrītīrthamāsādya yastu prāṇān parityajet | [KūPur, 2, 40 19.1]
vidhūya sarvapāpāni brahmaloke mahīyate | [KūPur, 2, 40 19.2]
manoharaṃ tu tatraiva tīrthaṃ paramaśobhanam | [KūPur, 2, 40 20.1]
tatra snātvā naro rājan daivataiḥ saha modate | [KūPur, 2, 40 20.2]
tato gaccheta rājendra mānasaṃ tīrthamuttamam | [KūPur, 2, 40 21.1]
snātvā tatra naro rājan rudraloke mahīyate | [KūPur, 2, 40 21.2]
svargabinduṃ tato gacchettīrthaṃ devanamaskṛtam | [KūPur, 2, 40 22.1]
tatra snātvā naro rājan durgatiṃ naiva gacchati | [KūPur, 2, 40 22.2]
apsareśaṃ tato gacchet snānaṃ tatra samācaret | [KūPur, 2, 40 23.1]
krīḍate nākalokastho hyapsarobhiḥ sa modate | [KūPur, 2, 40 23.2]
tato gaccheta rājendra bhārabhūtimanuttamam | [KūPur, 2, 40 24.1]
upoṣito 'rcayed īśaṃ rudraloke mahīyate | [KūPur, 2, 40 24.2]
asmiṃstīrthe mṛto rājan gāṇapatyamavāpnuyāt | [KūPur, 2, 40 24.3]
kārtike māsi deveśamarcayet pārvatīpatim | [KūPur, 2, 40 25.1]
aśvamedhād daśaguṇaṃ pravadanti manīṣiṇaḥ | [KūPur, 2, 40 25.2]
vṛṣabhaṃ yaḥ prayaccheta tatra kundendusaprabham | [KūPur, 2, 40 26.1]
vṛṣayuktena yānena rudralokaṃ sa gacchati | [KūPur, 2, 40 26.2]
etat tīrthaṃ samāsādya yastu prāṇān parityajet | [KūPur, 2, 40 27.1]
sarvapāpaviśuddhātmā rudralokaṃ sa gacchati | [KūPur, 2, 40 27.2]
jalapraveśaṃ yaḥ kuryāt tasmiṃstīrthe narādhipa | [KūPur, 2, 40 28.1]
haṃsayuktena yānena svargalokaṃ sa gacchati | [KūPur, 2, 40 28.2]
eraṇḍyā narmadāyāstu saṃgamaṃ lokaviśrutam | [KūPur, 2, 40 29.1]
tatra tīrthaṃ mahāpuṇyaṃ sarvapāpapraṇāśanam | [KūPur, 2, 40 29.2]
upavāsaparo bhūtvā nityaṃ vrataparāyaṇaḥ | [KūPur, 2, 40 30.1]
tatra snātvā tu rājendra mucyate brahmahatyayā | [KūPur, 2, 40 30.2]
tato gaccheta rājendra narmadodadhisaṃgamam | [KūPur, 2, 40 31.1]
jamadagniriti khyātaḥ siddho yatra janārdanaḥ | [KūPur, 2, 40 31.2]
tatra snātvā naro rājan narmadodadhisaṃgame | [KūPur, 2, 40 32.1]
triguṇaṃ cāśvamedhasya phalaṃ prāpnoti mānavaḥ | [KūPur, 2, 40 32.2]
tato gaccheta rājendra piṅgaleśvaramuttamam | [KūPur, 2, 40 33.1]
tatra snātvā naro rājan rudraloke mahīyate | [KūPur, 2, 40 33.2]
tatropavāsaṃ yaḥ kṛtvā paśyeta vimaleśvaram | [KūPur, 2, 40 34.1]
saptajanmakṛtaṃ pāpaṃ hitvā yāti śivālayam | [KūPur, 2, 40 34.2]
tato gaccheta rājendra ālikātīrthamuttamam | [KūPur, 2, 40 35.1]
upoṣya rajanīmekāṃ niyato niyatāśanaḥ | [KūPur, 2, 40 35.2]
asya tīrthasya māhātmyānmucyate brahmahatyayā | [KūPur, 2, 40 35.3]
etāni tava saṃkṣepāt prādhānyāt kathitāni tu | [KūPur, 2, 40 36.1]
na śakyā vistarād vaktuṃ saṃkhyā tīrtheṣu pāṇḍava | [KūPur, 2, 40 36.2]
eṣā pavitrā vimalā nadī trailokyaviśrutā | [KūPur, 2, 40 37.1]
narmadā saritāṃ śreṣṭhā mahādevasya vallabhā | [KūPur, 2, 40 37.2]
manasā saṃsmaredyastu narmadāṃ vai yudhiṣṭhira | [KūPur, 2, 40 38.1]
cāndrāyaṇaśataṃ sāgraṃ labhate nātra saṃśayaḥ | [KūPur, 2, 40 38.2]
aśraddadhānāḥ puruṣā nāstikyaṃ ghoramāśritāḥ | [KūPur, 2, 40 39.1]
patanti narake ghore ityāha parameśvaraḥ | [KūPur, 2, 40 39.2]
narmadāṃ sevate nityaṃ svayaṃ devo maheśvaraḥ | [KūPur, 2, 40 40.1]
tena puṇyā nadī jñeyā brahmahatyāpahāriṇī | [KūPur, 2, 40 40.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge catvāriṃśo 'dhyāyaḥ | [KūPur, 2, 40 41.1]
{KūPur, 2, 41}
sūta uvāca | [KūPur, 2, 41 1.1]
idaṃ trailokyavikhyātaṃ tīrthaṃ naimiṣam uttamam | [KūPur, 2, 41 1.2]
mahādevapriyakaraṃ mahāpātakanāśanam | [KūPur, 2, 41 1.3]
mahādevaṃ didṛkṣūṇām ṛṣīṇāṃ parameṣṭhinām | [KūPur, 2, 41 2.1]
brahmaṇā nirmitaṃ sthānaṃ tapastaptuṃ dvijottamāḥ | [KūPur, 2, 41 2.2]
marīcayo 'trayo viprā vasiṣṭhāḥ kratavastathā | [KūPur, 2, 41 3.1]
bhṛgavo 'ṅgirasaḥ pūrvā brahmāṇaṃ kamalodbhavam | [KūPur, 2, 41 3.2]
sametya sarvavaradaṃ caturmūrticaturmukham | [KūPur, 2, 41 4.1]
pṛcchanti praṇipatyainaṃ viśvakarmāṇamacyutam | [KūPur, 2, 41 4.2]
ṣaṭkulīyā ūcuḥ | [KūPur, 2, 41 5.1]
bhagavan devamīśānaṃ bhargamekaṃ kapardinam | [KūPur, 2, 41 5.2]
kenopāyena paśyāmo brūhi devanamaskṛtam | [KūPur, 2, 41 5.3]
brahmovāca | [KūPur, 2, 41 6.1]
satraṃ sahasramāsadhvaṃ vāṅmanodoṣavarjitāḥ | [KūPur, 2, 41 6.2]
deśaṃ ca vaḥ pravakṣyāmi yasmin deśe cariṣyatha | [KūPur, 2, 41 6.3]
uktvā manomayaṃ cakraṃ sa sṛṣṭvā tānuvāca ha | [KūPur, 2, 41 7.1]
kṣiptametanmayā cakramanuvrajata māciram | [KūPur, 2, 41 7.2]
yatrāsya nemiḥ śīryeta sa deśaḥ puruṣarṣabhāḥ | [KūPur, 2, 41 7.3]
tato mumoca taccakraṃ te ca tat samanuvrajan | [KūPur, 2, 41 8.1]
tasya vai vrajataḥ kṣipraṃ yatra nemiraśīryata | [KūPur, 2, 41 8.2]
naimiṣaṃ tatsmṛtaṃ nāmnā puṇyaṃ sarvatra pūjitam | [KūPur, 2, 41 8.3]
siddhacāraṇasaṃkīrṇaṃ yakṣagandharvasevitam | [KūPur, 2, 41 9.1]
sthānaṃ bhagavataḥ śaṃbhor etan naimiṣam uttamam | [KūPur, 2, 41 9.2]
atra devāḥ sagandharvāḥ sayakṣoragarākṣasāḥ | [KūPur, 2, 41 10.1]
tapastaptvā purā devā lebhire pravarān varān | [KūPur, 2, 41 10.2]
imaṃ deśaṃ samāśritya ṣaṭkulīyāḥ samāhitāḥ | [KūPur, 2, 41 11.1]
satreṇārādhya deveśaṃ dṛṣṭavanto maheśvaram | [KūPur, 2, 41 11.2]
atra dānaṃ tapastaptaṃ snānaṃ japyādikaṃ ca yat | [KūPur, 2, 41 12.1]
ekaikaṃ pāvayet pāpaṃ saptajanmakṛtaṃ dvijāḥ | [KūPur, 2, 41 12.2]
atra pūrvaṃ sa bhagavānṛṣīṇāṃ satramāsatām | [KūPur, 2, 41 13.1]
provāca vāyurbrahmāṇḍaṃ purāṇaṃ brahmabhāṣitam | [KūPur, 2, 41 13.2]
atra devo mahādevo rudrāṇyā kila viśvakṛt | [KūPur, 2, 41 14.1]
ramate 'dhyāpi bhagavān pramathaiḥ parivāritaḥ | [KūPur, 2, 41 14.2]
atra prāṇān parityajya niyamena dvijātayaḥ | [KūPur, 2, 41 15.1]
brahmalokaṃ gamiṣyanti yatra gatvā na jāyate | [KūPur, 2, 41 15.2]
anyacca tīrthapravaraṃ jāpyeśvaramitiśrutam | [KūPur, 2, 41 16.1]
jajāpa rudramaniśaṃ yatra nandī mahāgaṇaḥ | [KūPur, 2, 41 16.2]
prītastasya mahādevo devyā saha pinākadhṛk | [KūPur, 2, 41 17.1]
dadāvātmasamānatvaṃ mṛtyuvañcanameva ca | [KūPur, 2, 41 17.2]
abhūdṛṣiḥ sa dharmātmā śilādo nāma dharmavit | [KūPur, 2, 41 18.1]
ārādhayanmahādevaṃ putrārthaṃ vṛṣabhadhvajam | [KūPur, 2, 41 18.2]
tasya varṣasahasrānte tapyamānasya viśvakṛt | [KūPur, 2, 41 19.1]
śarvaḥ somo gaṇavṛto varado 'smītyabhāṣata | [KūPur, 2, 41 19.2]
sa vavre varamīśānaṃ vareṇyaṃ girijāpatim | [KūPur, 2, 41 20.1]
ayonijaṃ mṛtyuhīnaṃ dehi putraṃ tvayā samam | [KūPur, 2, 41 20.2]
tathāstvityāha bhagavān devyā saha maheśvaraḥ | [KūPur, 2, 41 21.1]
paśyatastasya viprarṣerantardhānaṃ gato haraḥ | [KūPur, 2, 41 21.2]
tato yiyakṣuḥ svāṃ bhūmiṃ śilādo dharmavittamaḥ | [KūPur, 2, 41 22.1]
cakarṣa lāṅgalenorvīṃ bhittvādṛśyata śobhanaḥ | [KūPur, 2, 41 22.2]
saṃvartakānalaprakhyaḥ kumāraḥ prahasanniva | [KūPur, 2, 41 23.1]
rūpalāvaṇyasampannas tejasā bhāsayan diśaḥ | [KūPur, 2, 41 23.2]
kumāratulyo 'pratimo meghagambhīrayā girā | [KūPur, 2, 41 24.1]
śilādaṃ tāta tāteti prāha nandī punaḥ punaḥ | [KūPur, 2, 41 24.2]
taṃ dṛṣṭvā nandanaṃ jātaṃ śilādaḥ pariṣasvaje | [KūPur, 2, 41 25.1]
munibhyo darśayāmāsa ye tadāśramavāsinaḥ | [KūPur, 2, 41 25.2]
jātakarmādikāḥ sarvāḥ kriyāstasya cakāra ha | [KūPur, 2, 41 26.1]
upanīya yathāśāstraṃ vedamadhyāpayat sutam | [KūPur, 2, 41 26.2]
adhītavedo bhagavān nandī matimanuttamām | [KūPur, 2, 41 27.1]
cakre maheśvaraṃ draṣṭuṃ jeṣye mṛtyumiti prabhum | [KūPur, 2, 41 27.2]
sa gatvā saritaṃ puṇyāmekāgraśraddhayānvitaḥ | [KūPur, 2, 41 28.1]
jajāpa rudramaniśaṃ maheśāsaktamānasaḥ | [KūPur, 2, 41 28.2]
tasya koṭyāṃ tu pūrṇāyāṃ śaṅkaro bhaktavatsalaḥ | [KūPur, 2, 41 29.1]
āgatya sāmbaḥ sagaṇo varado 'smītyuvāca ha | [KūPur, 2, 41 29.2]
sa vavre punarevāhaṃ japeyaṃ koṭimīśvaram | [KūPur, 2, 41 30.1]
tāvadāyurmahādeva dehīti varamīśvara | [KūPur, 2, 41 30.2]
evamastviti samprocya devo 'pyantaradhīyata | [KūPur, 2, 41 31.1]
jajāpa koṭiṃ bhagavān bhūyastadgatamānasaḥ | [KūPur, 2, 41 31.2]
dvitīyāyāṃ ca koṭyāṃ vai sampūrṇāyāṃ vṛṣadhvajaḥ | [KūPur, 2, 41 32.1]
āgatya varado 'smīti prāha bhūtagaṇairvṛtaḥ | [KūPur, 2, 41 32.2]
tṛtīyāṃ japtumicchāmi koṭiṃ bhūyo 'pi śaṅkara | [KūPur, 2, 41 33.1]
tathāstvityāha viśvātmā devo 'pyantaradhīyata | [KūPur, 2, 41 33.2]
koṭitraye 'tha sampūrṇe devaḥ prītamanā bhṛśam | [KūPur, 2, 41 34.1]
āgatya varado 'smīti prāha bhūtagaṇairvṛtaḥ | [KūPur, 2, 41 34.2]
japeyaṃ koṭimanyāṃ vai bhūyo 'pi tava tejasā | [KūPur, 2, 41 35.1]
ityukte bhagavānāha na japtavyaṃ tvayā punaḥ | [KūPur, 2, 41 35.2]
amaro jarayā tyakto mama pārśvagataḥ sadā | [KūPur, 2, 41 36.1]
mahāgaṇapatirdevyāḥ putro bhava maheśvaraḥ | [KūPur, 2, 41 36.2]
yogīśvaro yoganetā gaṇānāmīśvareśvaraḥ | [KūPur, 2, 41 37.1]
sarvalokādhipaḥ śrīmān sarvajño madbalānvitaḥ | [KūPur, 2, 41 37.2]
jñānaṃ tanmāmakaṃ divyaṃ hastāmalakavat tava | [KūPur, 2, 41 38.1]
ā bhūtasaṃplavasthāyī tato yāsyasi matpadam | [KūPur, 2, 41 38.2]
etaduktvā mahādevo gaṇānāhūya śaṅkaraḥ | [KūPur, 2, 41 39.1]
abhiṣekeṇa yuktena nandīśvaramayojayat | [KūPur, 2, 41 39.2]
udvāhayāmāsa ca taṃ svayameva pinākadhṛk | [KūPur, 2, 41 40.1]
marutāṃ ca śubhāṃ kanyāṃ suyaśeti ca viśrutām | [KūPur, 2, 41 40.2]
etajjapyeśvaraṃ sthānaṃ devadevasya śūlinaḥ | [KūPur, 2, 41 41.1]
yatra tatra mṛto martyo rudraloke mahīyate | [KūPur, 2, 41 41.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge ekacatvāriṃśo 'dhyāyaḥ | [KūPur, 2, 41 42.1]
{KūPur, 2, 42}
sūta uvāca | [KūPur, 2, 42 1.1]
anyacca tīrthapravaraṃ japyeśvarasamīpataḥ | [KūPur, 2, 42 1.2]
nāmnā pañcanadaṃ puṇyaṃ sarvapāpapraṇāśanam | [KūPur, 2, 42 1.3]
trirātropoṣitastatra pūjayitvā maheśvaram | [KūPur, 2, 42 2.1]
sarvapāpaviśuddhātmā rudraloke mahīyate | [KūPur, 2, 42 2.2]
anyacca tīrthapravaraṃ śaṅkarasyāmitaujasaḥ | [KūPur, 2, 42 3.1]
mahābhairavamityuktaṃ mahāpātakanāśanam | [KūPur, 2, 42 3.2]
tīrthānāṃ ca paraṃ tīrthaṃ vitastā paramā nadī | [KūPur, 2, 42 4.1]
sarvapāpaharā puṇyā svayameva girīndrajā | [KūPur, 2, 42 4.2]
tīrthaṃ pañcatapaṃ nāma śaṃbhoramitatejasaḥ | [KūPur, 2, 42 5.1]
yatra devādidevena cakrārthaṃ pūjito bhavaḥ | [KūPur, 2, 42 5.2]
piṇḍadānādikaṃ tatra pretyānantaphalapradam | [KūPur, 2, 42 6.1]
mṛtastatrāpi niyamād brahmaloke mahīyate | [KūPur, 2, 42 6.2]
kāyāvarohaṇaṃ nāma mahādevālayaṃ śubham | [KūPur, 2, 42 7.1]
yatra māheśvarā dharmā munibhiḥ sampravartitāḥ | [KūPur, 2, 42 7.2]
śrāddhaṃ dānaṃ tapo homa upavāsastathākṣayaḥ | [KūPur, 2, 42 8.1]
parityajati yaḥ prāṇān rudralokaṃ sa gacchati | [KūPur, 2, 42 8.2]
anyacca tīrthapravaraṃ kanyātīrthamiti śrutam | [KūPur, 2, 42 9.1]
tatra gatvā tyajet prāṇāṃllokān prāpnoti śāśvatān | [KūPur, 2, 42 9.2]
jāmadagnyasya tu śubhaṃ rāmasyākliṣṭakarmaṇaḥ | [KūPur, 2, 42 10.1]
tatra snātvā tīrthavare gosahasraphalaṃ labhet | [KūPur, 2, 42 10.2]
mahākālamiti khyātaṃ tīrthaṃ trailokyaviśrutam | [KūPur, 2, 42 11.1]
gatvā prāṇān parityajya gāṇapatyamavāpnuyāt | [KūPur, 2, 42 11.2]
guhyād guhyatamaṃ tīrthaṃ nakulīśvaramuttamam | [KūPur, 2, 42 12.1]
tatra saṃnihitaḥ śrīmān bhagavān nakulīśvaraḥ | [KūPur, 2, 42 12.2]
himavacchikhare ramye gaṅgādvāre suśobhane | [KūPur, 2, 42 13.1]
devyā saha mahādevo nityaṃ śiṣyaiśca saṃvṛtaḥ | [KūPur, 2, 42 13.2]
tatra snātvā mahādevaṃ pūjayitvā vṛṣadhvajam | [KūPur, 2, 42 14.1]
sarvapāpairvimucyeta mṛtastajjñānamāpnuyāt | [KūPur, 2, 42 14.2]
anyacca devadevasya sthānaṃ puṇyatamaṃ śubham | [KūPur, 2, 42 15.1]
bhīmeśvaramiti khyātaṃ gatvā muñcati pātakam | [KūPur, 2, 42 15.2]
tathānyaccaṇḍavegāyāḥ saṃbhedaḥ pāpanāśanaḥ | [KūPur, 2, 42 16.1]
tatra snātvā ca pītvā ca mucyate brahmahatyayā | [KūPur, 2, 42 16.2]
sarveṣāmapi caiteṣāṃ tīrthānāṃ paramā purī | [KūPur, 2, 42 17.1]
nāmnā vārāṇasī divyā koṭikoṭyayutādhikā | [KūPur, 2, 42 17.2]
tasyāḥ purastānmāhātmyaṃ bhāṣitaṃ vo mayā tviha | [KūPur, 2, 42 18.1]
nānyatra labhyate muktiryogināpyekajanmanā | [KūPur, 2, 42 18.2]
ete prādhānyataḥ proktā deśāḥ pāpaharā nṛṇām | [KūPur, 2, 42 19.1]
gatvā saṃkṣālayet pāpaṃ janmāntaraśataiḥ kṛtam | [KūPur, 2, 42 19.2]
yaḥ svadharmān parityajya tīrthasevāṃ karoti hi | [KūPur, 2, 42 20.1]
na tasya phalate tīrtham iha loke paratra ca | [KūPur, 2, 42 20.2]
prāyaścittī ca vidhurastathā pāpacaro gṛhī | [KūPur, 2, 42 21.1]
prakuryāt tīrthasaṃsevāṃ ye cānye tādṛśā janāḥ | [KūPur, 2, 42 21.2]
sahāgnirvā sapatnīko gacchet tīrthāni yatnataḥ | [KūPur, 2, 42 22.1]
sarvapāpavinirmukto yathoktāṃ gatimāpnuyāt | [KūPur, 2, 42 22.2]
ṛṇāni trīṇyapākṛtya kuryād vā tīrthasevanam | [KūPur, 2, 42 23.1]
vidhāya vṛttiṃ putrāṇāṃ bhāryāṃ teṣu nidhāya ca | [KūPur, 2, 42 23.2]
prāyaścittaprasaṅgena tīrthamāhātmyamīritam | [KūPur, 2, 42 24.1]
yaḥ paṭhecchṛṇuyād vāpi mucyate sarvapātakaiḥ | [KūPur, 2, 42 24.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge dvicatvāriṃśo 'dhyāyaḥ | [KūPur, 2, 42 25.1]
{KūPur, 2, 43}
sūta uvāca | [KūPur, 2, 43 1.1]
etadākarṇya vijñānaṃ nārāyaṇamukheritam | [KūPur, 2, 43 1.2]
kūrmarūpadharaṃ devaṃ papracchurmunayaḥ prabhum | [KūPur, 2, 43 1.3]
munaya ūcuḥ | [KūPur, 2, 43 2.1]
kathitā bhavatā dharmā mokṣajñānaṃ savistaram | [KūPur, 2, 43 2.2]
lokānāṃ sargavistāraṃ vaṃśamanvantarāṇi ca | [KūPur, 2, 43 2.3]
pratisargamidānīṃ no vaktum arhasi mādhava | [KūPur, 2, 43 3.1]
bhūtānāṃ bhūtabhavyeśa yathā pūrvaṃ tvayoditam | [KūPur, 2, 43 3.2]
sūta uvāca | [KūPur, 2, 43 4.1]
śrutvā teṣāṃ tadā vākyaṃ bhagavān kūrmarūpadhṛk | [KūPur, 2, 43 4.2]
vyājahāra mahāyogī bhūtānāṃ pratisaṃcaram | [KūPur, 2, 43 4.3]
kūrma uvāca | [KūPur, 2, 43 5.1]
nityo naimittikaścaiva prākṛtātyantikau tathā | [KūPur, 2, 43 5.2]
caturdhāyaṃ purāṇe 'smin procyate pratisaṃcaraḥ | [KūPur, 2, 43 5.3]
yo 'yaṃ saṃdṛśyate nityaṃ loke bhūtakṣayastviha | [KūPur, 2, 43 6.1]
nityaḥ saṃkīrtyate nāmnā munibhiḥ pratisaṃcaraḥ | [KūPur, 2, 43 6.2]
brāhmo naimittiko nāma kalpānte yo bhaviṣyati | [KūPur, 2, 43 7.1]
trailokyasyāsya kathitaḥ pratisargo manīṣibhiḥ | [KūPur, 2, 43 7.2]
mahadādyāṃ viśeṣāntaṃ yadā saṃyāti saṃkṣayam | [KūPur, 2, 43 8.1]
prākṛtaḥ pratisargo 'yaṃ procyate kālacintakaiḥ | [KūPur, 2, 43 8.2]
jñānādātyantikaḥ prokto yoginaḥ paramātmani | [KūPur, 2, 43 9.1]
pralayaḥ pratisargo 'yaṃ kālacintāparairdvijaiḥ | [KūPur, 2, 43 9.2]
ātyantikaśca kathitaḥ pralayo 'tra sasādhanaḥ | [KūPur, 2, 43 10.1]
naimittikamidānīṃ vaḥ kathayiṣye samāsataḥ | [KūPur, 2, 43 10.2]
caturyugasahasrānte samprāpte pratisaṃcare | [KūPur, 2, 43 11.1]
svātmasaṃsthāḥ prajāḥ kartuṃ pratipede prajāpatiḥ | [KūPur, 2, 43 11.2]
tato bhavatyanāvṛṣṭistīvrā sā śatavārṣikī | [KūPur, 2, 43 12.1]
bhūtakṣayakarī ghorā sarvabhūtakṣayaṃkarī | [KūPur, 2, 43 12.2]
tato yānyalpasārāṇi sattvāni pṛthivītale | [KūPur, 2, 43 13.1]
tāni cāgre pralīyante bhūmitvamupayānti ca | [KūPur, 2, 43 13.2]
saptaraśmiratho bhūtvā samuttiṣṭhan divākaraḥ | [KūPur, 2, 43 14.1]
asahyaraśmirbhavati pibannambho gabhastibhiḥ | [KūPur, 2, 43 14.2]
tasya te raśmayaḥ sapta pibantyambu mahārṇave | [KūPur, 2, 43 15.1]
tenāhāreṇa tā dīptāḥ sūryāḥ sapta bhavantyuta | [KūPur, 2, 43 15.2]
tataste raśmayaḥ sapta sūryā bhūtvā caturdiśam | [KūPur, 2, 43 16.1]
caturlokamidaṃ sarvaṃ dahanti śikhinastathā | [KūPur, 2, 43 16.2]
vyāpnuvantaśca te viprāstūrdhvaṃ cādhaśca raśmibhiḥ | [KūPur, 2, 43 17.1]
dīpyante bhāskarāḥ sapta yugāntāgnipratāpinaḥ | [KūPur, 2, 43 17.2]
te sūryā vāriṇā dīptā bahusāhasraraśmayaḥ | [KūPur, 2, 43 18.1]
khaṃ samāvṛtya tiṣṭhanti nirdahanto vasuṃdharām | [KūPur, 2, 43 18.2]
tatasteṣāṃ pratāpena dahyamānā vasuṃdharā | [KūPur, 2, 43 19.1]
sādrinadyarṇavadvīpā niḥsnehā samapadyata | [KūPur, 2, 43 19.2]
dīptābhiḥ saṃtatābhiśca raśmibhirvai samantataḥ | [KūPur, 2, 43 20.1]
adhaścordhvaṃ ca lagnābhistiryak caiva samāvṛtam | [KūPur, 2, 43 20.2]
sūryāgninā pramṛṣṭānāṃ saṃsṛṣṭānāṃ parasparam | [KūPur, 2, 43 21.1]
ekatvamupayātānāmekajvālaṃ bhavatyuta | [KūPur, 2, 43 21.2]
sarvalokapraṇāśaśca so 'gnirbhūtvā sukuṇḍalī | [KūPur, 2, 43 22.1]
caturlokamidaṃ sarvaṃ nirdahatyātmatejasā | [KūPur, 2, 43 22.2]
tataḥ pralīne sarvasmiñ jaṅgame sthāvare tathā | [KūPur, 2, 43 23.1]
nirvṛkṣā nistṛṇā bhūmiḥ kūrmapṛṣṭhā prakāśate | [KūPur, 2, 43 23.2]
ambarīṣamivābhāti sarvamāpūritaṃ jagat | [KūPur, 2, 43 24.1]
sarvameva tadarcirbhiḥ pūrṇaṃ jājvalyate punaḥ | [KūPur, 2, 43 24.2]
pātāle yāni sattvāni mahodadhigatāni ca | [KūPur, 2, 43 25.1]
tatastāni pralīyante bhūmitvamupayānti ca | [KūPur, 2, 43 25.2]
dvīpāṃśca parvatāṃścaiva varṣāṇyatha mahodadhīn | [KūPur, 2, 43 26.1]
tān sarvān bhasmasātkṛtvā saptātmā pāvakaḥ prabhuḥ | [KūPur, 2, 43 26.2]
samudrebhyo nadībhyaśca pātālebhyaśca sarvaśaḥ | [KūPur, 2, 43 27.1]
pibann apaḥ samiddho 'gniḥ pṛthivīmāśrito jvalan | [KūPur, 2, 43 27.2]
tataḥ saṃvartakaḥ śailānatikramya mahāṃstathā | [KūPur, 2, 43 28.1]
lokān dahati dīptātmā rudratejovijṛmbhitaḥ | [KūPur, 2, 43 28.2]
sa dagdhvā pṛthivīṃ devo rasātalamaśoṣayat | [KūPur, 2, 43 29.1]
adhastāt pṛthivīṃ dagdhvā divamūrdhvaṃ dahiṣyati | [KūPur, 2, 43 29.2]
yojanānāṃ śatānīha sahasrāṇyayutāni ca | [KūPur, 2, 43 30.1]
uttiṣṭhanti śikhāstasya vahneḥ saṃvartakasya tu | [KūPur, 2, 43 30.2]
gandharvāṃśca piśācāṃśca sayakṣoragarākṣasān | [KūPur, 2, 43 31.1]
tadā dahatyasau dīptaḥ kālarudrapracoditaḥ | [KūPur, 2, 43 31.2]
bhūrlokaṃ ca bhuvarlokaṃ svarlokaṃ ca tathā mahaḥ | [KūPur, 2, 43 32.1]
dahedaśeṣaṃ kālāgniḥ kālo viśvatanuḥ svayam | [KūPur, 2, 43 32.2]
vyāpteṣveteṣu lokeṣu tiryagūrdhvamathāgninā | [KūPur, 2, 43 33.1]
tat tejaḥ samanuprāpya kṛtsnaṃ jagadidaṃ śanaiḥ | [KūPur, 2, 43 33.2]
ayoguḍanibhaṃ sarvaṃ tadā caikaṃ prakāśate | [KūPur, 2, 43 33.3]
tato gajakulonnādās taḍidbhiḥ samalaṃkṛtāḥ | [KūPur, 2, 43 34.1]
uttiṣṭhanti tadā vyomni ghorāḥ saṃvartakā ghanāḥ | [KūPur, 2, 43 34.2]
kecinnīlotpalaśyāmāḥ kecit kumudasannibhāḥ | [KūPur, 2, 43 35.1]
dhūmravarṇāstathā kecit kecit pītāḥ payodharāḥ | [KūPur, 2, 43 35.2]
kecid rāsabhavarṇāstu lākṣārasanibhāstathā | [KūPur, 2, 43 36.1]
śaṅkhakundanibhāścānye jātyañjananibhāḥ pare | [KūPur, 2, 43 36.2]
manaḥśilābhās tvanye ca kapotasadṛśāḥ pare | [KūPur, 2, 43 37.1]
indragopanibhāḥ keciddharitālanibhāstathā | [KūPur, 2, 43 37.2]
indracāpanibhāḥ keciduttiṣṭhanti ghanā divi | [KūPur, 2, 43 37.3]
kecit parvatasaṃkāśāḥ kecid gajakulopamāḥ | [KūPur, 2, 43 38.1]
kūṭāṅgāranibhāścānye kecinmīnakulodvahāḥ | [KūPur, 2, 43 38.2]
bahurūpā ghorūpā ghorasvaraninādinaḥ | [KūPur, 2, 43 38.3]
tadā jaladharāḥ sarve pūrayanti nabhaḥsthalam | [KūPur, 2, 43 39.1]
tataste jaladā ghorā rāviṇo bhāskarātmajāḥ | [KūPur, 2, 43 39.2]
saptadhā saṃvṛtātmānastamagniṃ śamayantyuta | [KūPur, 2, 43 39.3]
tataste jaladā varṣaṃ muñcantīha mahaughavat | [KūPur, 2, 43 40.1]
sughoramaśivaṃ sarvaṃ nāśayanti ca pāvakam | [KūPur, 2, 43 40.2]
pravṛṣṭe ca tadātyarthamambhasā pūryate jagat | [KūPur, 2, 43 41.1]
adbhis tejo'bhibhūtatvāt tadāgniḥ praviśaty apaḥ | [KūPur, 2, 43 41.2]
naṣṭe cāgnau varṣaśataiḥ payodāḥ kṣayasaṃbhavāḥ | [KūPur, 2, 43 42.1]
plāvayanto 'tha bhuvanaṃ mahājalaparisravaiḥ | [KūPur, 2, 43 42.2]
dhārābhiḥ pūrayantīdaṃ codyamānāḥ svayaṃbhuvā | [KūPur, 2, 43 43.1]
atyantasalilaughaiśca velā iva mahodadhiḥ | [KūPur, 2, 43 43.2]
sādridvīpā tathā pṛthvī jalaiḥ saṃchādyate śanaiḥ | [KūPur, 2, 43 44.1]
ādityaraśmibhiḥ pītaṃ jalamabhreṣu tiṣṭhati | [KūPur, 2, 43 44.2]
punaḥ patati tad bhūmau pūryante tena cārṇavāḥ | [KūPur, 2, 43 44.3]
tataḥ samudrāḥ svāṃ velāmatikrāntāstu kṛtsnaśaḥ | [KūPur, 2, 43 45.1]
parvatāśca vilīyante mahī cāpsu nimajjati | [KūPur, 2, 43 45.2]
tasminnekārṇave ghore naṣṭe sthāvarajaṅgame | [KūPur, 2, 43 46.1]
yoganidrāṃ samāsthāya śete devaḥ prajāpatiḥ | [KūPur, 2, 43 46.2]
caturyugasahasrāntaṃ kalpamāhurmaharṣayaḥ | [KūPur, 2, 43 47.1]
vārāho vartate kalpo yasya vistāra īritaḥ | [KūPur, 2, 43 47.2]
asaṃkhyātāstathā kalpā brahmaviṣṇuśivātmakāḥ | [KūPur, 2, 43 48.1]
kathitā hi purāṇeṣu munibhiḥ kālacintakaiḥ | [KūPur, 2, 43 48.2]
sāttvikeṣvatha kalpeṣu māhātmyamadhikaṃ hareḥ | [KūPur, 2, 43 49.1]
tāmaseṣu harasyoktaṃ rājaseṣu prajāpateḥ | [KūPur, 2, 43 49.2]
yo 'yaṃ pravartate kalpo vārāhaḥ sāttviko mataḥ | [KūPur, 2, 43 50.1]
anye ca sāttvikāḥ kalpā mama teṣu parigrahaḥ | [KūPur, 2, 43 50.2]
dhyānaṃ tapastathā jñānaṃ labdhvā teṣveva yoginaḥ | [KūPur, 2, 43 51.1]
ārādhya giriśaṃ māṃ ca yānti tat paramaṃ padam | [KūPur, 2, 43 51.2]
so 'haṃ sattvaṃ samāsthāya māyī māyāmayīṃ svayam | [KūPur, 2, 43 52.1]
ekārṇave jagatyasmin yoganidrāṃ vrajāmi tu | [KūPur, 2, 43 52.2]
māṃ paśyanti mahātmānaḥ suptaṃ kālaṃ maharṣayaḥ | [KūPur, 2, 43 53.1]
janaloke vartamānāstapasā yogacakṣuṣā | [KūPur, 2, 43 53.2]
ahaṃ purāṇapuruṣo bhūrbhuvaḥprabhavo vibhuḥ | [KūPur, 2, 43 54.1]
sahasracaraṇaḥ śrīmān sahasrāṃśuḥ sahasradṛk | [KūPur, 2, 43 54.2]
mantro 'gnir brāhmiṇā gāvaḥ kuśāśca samidho hyaham | [KūPur, 2, 43 55.1]
prokṣaṇī ca sruvaś caiva somo ghṛtamathāsmyaham | [KūPur, 2, 43 55.2]
saṃvartako mahānātmā pavitraṃ paramaṃ yaśaḥ | [KūPur, 2, 43 56.1]
vedo vedyaṃ prabhurgoptā gopatirbrahmaṇo mukham | [KūPur, 2, 43 56.2]
anantastārako yogī gatirgatimatāṃ varaḥ | [KūPur, 2, 43 57.1]
haṃsaḥ prāṇo 'tha kapilo viśvamūrtiḥ sanātanaḥ | [KūPur, 2, 43 57.2]
kṣetrajñaḥ prakṛtiḥ kālo jagadbījamathāmṛtam | [KūPur, 2, 43 58.1]
mātā pitā mahādevo matto hyanyanna vidyate | [KūPur, 2, 43 58.2]
ādityavarṇo bhuvanasya goptā nārāyaṇaḥ puruṣo yogamūrtiḥ | [KūPur, 2, 43 59.1]
māṃ paśyanti yatayo yoganiṣṭhā jñātvātmānam amṛtatvaṃ vrajanti | [KūPur, 2, 43 59.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge tricatvāriṃśo 'dhyāyaḥ | [KūPur, 2, 43 60.1]
{KūPur, 2, 44}
kūrma uvāca | [KūPur, 2, 44 1.1]
ataḥ paraṃ pravakṣyāmi pratisargamanuttamam | [KūPur, 2, 44 1.2]
prākṛtaṃ hi samāsena śṛṇudhvaṃ gadato mama | [KūPur, 2, 44 1.3]
gate parārdhadvitaye kālo lokaprakālanaḥ | [KūPur, 2, 44 2.1]
kālāgnir bhasmasātkartuṃ karoti nikhilaṃ matim | [KūPur, 2, 44 2.2]
svātmanyātmānamāveśya bhūtvā devo maheśvaraḥ | [KūPur, 2, 44 3.1]
dahedaśeṣaṃ brahmāṇḍaṃ sadevāsuramānuṣam | [KūPur, 2, 44 3.2]
tamāviśya mahādevo bhagavānnīlalohitaḥ | [KūPur, 2, 44 4.1]
karoti lokasaṃhāraṃ bhīṣaṇaṃ rūpamāśritaḥ | [KūPur, 2, 44 4.2]
praviśya maṇḍalaṃ sauraṃ kṛtvāsau bahudhā punaḥ | [KūPur, 2, 44 5.1]
nirdahatyakhilaṃ lokaṃ saptasaptisvarūpadhṛk | [KūPur, 2, 44 5.2]
sa dagdhvā sakalaṃ sattvamastraṃ brahmaśiro mahat | [KūPur, 2, 44 6.1]
devatānāṃ śarīreṣu kṣipatyakhiladāhakam | [KūPur, 2, 44 6.2]
dagdheṣvaśeṣadeveṣu devī girivarātmajā | [KūPur, 2, 44 7.1]
ekā sā sākṣiṇī śaṃbhostiṣṭhate vaidikī śrutiḥ | [KūPur, 2, 44 7.2]
śiraḥkapālairdevānāṃ kṛtasragvarabhūṣaṇaḥ | [KūPur, 2, 44 8.1]
ādityacandrādigaṇaiḥ pūrayan vyomamaṇḍalam | [KūPur, 2, 44 8.2]
sahasranayano devaḥ sahasrākṛtir īśvaraḥ | [KūPur, 2, 44 9.1]
sahasrahastacaraṇaḥ sahasrārcir mahābhujaḥ | [KūPur, 2, 44 9.2]
daṃṣṭrākarālavadanaḥ pradīptānalalocanaḥ | [KūPur, 2, 44 10.1]
triśūlī kṛttivasano yogamaiśvaramāsthitaḥ | [KūPur, 2, 44 10.2]
pītvā tatparamānandaṃ prabhūtamamṛtaṃ svayam | [KūPur, 2, 44 11.1]
karoti tāṇḍavaṃ devīmālokya parameśvaraḥ | [KūPur, 2, 44 11.2]
pītvā nṛttāmṛtaṃ devī bhartuḥ paramamaṅgalā | [KūPur, 2, 44 12.1]
yogamāsthāya devasya dehamāyāti śūlinaḥ | [KūPur, 2, 44 12.2]
saṃtyaktvā tāṇḍavarasaṃ svecchayaiva pinākadhṛk | [KūPur, 2, 44 13.1]
jyotiḥsvabhāvaṃ bhagavān dagdhvā brahmāṇḍamaṇḍalam | [KūPur, 2, 44 13.2]
saṃsthiteṣvatha deveṣu brahmaviṣṇupinākiṣu | [KūPur, 2, 44 14.1]
guṇairaśeṣaiḥ pṛthivīvilayaṃ yāti vāriṣu | [KūPur, 2, 44 14.2]
sa vāritattvaṃ saguṇaṃ grasate havyavāhanaḥ | [KūPur, 2, 44 15.1]
tejastu guṇasaṃyuktaṃ vāyau saṃyāti saṃkṣayam | [KūPur, 2, 44 15.2]
ākāśe saguṇo vāyuḥ pralayaṃ yāti viśvabhṛt | [KūPur, 2, 44 16.1]
bhūtādau ca tathākāśaṃ līyate guṇasaṃyutam | [KūPur, 2, 44 16.2]
indriyāṇi ca sarvāṇi taijase yānti saṃkṣayam | [KūPur, 2, 44 17.1]
vaikārike devagaṇāḥ pralayaṃ yānti sattamāḥ | [KūPur, 2, 44 17.2]
vaikārikastaijasaśca bhūtādiśceti sattamāḥ | [KūPur, 2, 44 18.1]
trividho 'yamahaṅkāro mahati pralayaṃ vrajet | [KūPur, 2, 44 18.2]
mahāntamebhiḥ sahitaṃ brahmāṇamatitejasam | [KūPur, 2, 44 19.1]
avyaktaṃ jagato yoniḥ saṃharedekamavyayam | [KūPur, 2, 44 19.2]
evaṃ saṃhṛtya bhūtāni tattvāni ca maheśvaraḥ | [KūPur, 2, 44 20.1]
viyojayati cānyonyaṃ pradhānaṃ puruṣaṃ param | [KūPur, 2, 44 20.2]
pradhānapuṃsorajayoreṣa saṃhāra īritaḥ | [KūPur, 2, 44 21.1]
maheśvarecchājanito na svayaṃ vidyate layaḥ | [KūPur, 2, 44 21.2]
guṇasāmyaṃ tadavyaktaṃ prakṛtiḥ parigīyate | [KūPur, 2, 44 22.1]
pradhānaṃ jagato yonirmāyātattvamacetanam | [KūPur, 2, 44 22.2]
kūṭasthaścinmayo hyātmā kevalaḥ pañcaviṃśakaḥ | [KūPur, 2, 44 23.1]
gīyate munibhiḥ sākṣī mahānekaḥ pitāmahaḥ | [KūPur, 2, 44 23.2]
evaṃ saṃhārakaraṇī śaktirmāheśvarī dhruvā | [KūPur, 2, 44 24.1]
pradhānādyaṃ viśeṣāntaṃ dahed rudra iti śrutiḥ | [KūPur, 2, 44 24.2]
yogināmatha sarveṣāṃ jñānavinyastacetasām | [KūPur, 2, 44 25.1]
ātyantikaṃ caiva layaṃ vidadhātīha śaṅkaraḥ | [KūPur, 2, 44 25.2]
ityeṣa bhagavān rudraḥ saṃhāraṃ kurute vaśī | [KūPur, 2, 44 26.1]
sthāpikā mohanī śaktirnārāyaṇa iti śrutiḥ | [KūPur, 2, 44 26.2]
hiraṇyagarbhā bhagavān jagat sadasadātmakam | [KūPur, 2, 44 27.1]
sṛjedaśeṣaṃ prakṛtestanmayaḥ pañcaviṃśakaḥ | [KūPur, 2, 44 27.2]
sarvajñāḥ sarvagāḥ śāntāḥ svātmanyeva vyavasthitāḥ | [KūPur, 2, 44 28.1]
śaktayo brahmaviṇvīśā bhuktimuktiphalapradāḥ | [KūPur, 2, 44 28.2]
sarveśvarāḥ sarvavandyāḥ śāśvatānantabhoginaḥ | [KūPur, 2, 44 29.1]
ekamevākṣaraṃ tattvaṃ puṃpradhāneśvarātmakam | [KūPur, 2, 44 29.2]
anyāśca śaktayo divyāḥ santi tatra sahasraśaḥ | [KūPur, 2, 44 30.1]
ijyante vividhairyajñaiḥ śakrādityādayo 'marāḥ | [KūPur, 2, 44 30.2]
ekaikasya sahasrāṇi dehānāṃ vai śatāni ca | [KūPur, 2, 44 31.1]
kathyante caiva māhātmyācchaktirekaiva nirguṇāḥ | [KūPur, 2, 44 31.2]
tāṃ tāṃ śaktiṃ samādhāya svayaṃ devo maheśvaraḥ | [KūPur, 2, 44 32.1]
karoti dehān vividhān grasate caiva līlayā | [KūPur, 2, 44 32.2]
ijyate sarvayajñeṣu brāhmaṇairvedavādibhiḥ | [KūPur, 2, 44 33.1]
sarvakāmaprado rudra ityeṣā vaidikī śrutiḥ | [KūPur, 2, 44 33.2]
sarvāsāmeva śaktīnāṃ brahmaviṣṇumaheśvarāḥ | [KūPur, 2, 44 34.1]
prādhānyena smṛtā devāḥ śaktayaḥ paramātmanaḥ | [KūPur, 2, 44 34.2]
ādyaḥ parastād bhagavān paramātmā sanātanaḥ | [KūPur, 2, 44 35.1]
gīyate sarvaśaktyātmā śūlapāṇirmaheśvaraḥ | [KūPur, 2, 44 35.2]
enameke vadantyagniṃ nārāyaṇamathāpare | [KūPur, 2, 44 36.1]
indrameke pare viśvān brahmāṇamapare jaguḥ | [KūPur, 2, 44 36.2]
brahmaviṣṇvagnivaruṇāḥ sarve devāstatharṣayaḥ | [KūPur, 2, 44 37.1]
ekasyaivātha rudrasya bhedāste parikīrtitāḥ | [KūPur, 2, 44 37.2]
yaṃ yaṃ bhedaṃ samāśritya yajanti parameśvaram | [KūPur, 2, 44 38.1]
tat tad rūpaṃ samāsthāya pradadāti phalaṃ śivaḥ | [KūPur, 2, 44 38.2]
tasmādekataraṃ bhedaṃ samāśrityāpi śāśvatam | [KūPur, 2, 44 39.1]
ārādhayanmahādevaṃ yāti tatparamaṃ padam | [KūPur, 2, 44 39.2]
kiṃtu devaṃ mahādevaṃ sarvaśaktiṃ sanātanam | [KūPur, 2, 44 40.1]
ārādhayed vai giriśaṃ saguṇaṃ vātha nirguṇam | [KūPur, 2, 44 40.2]
mayā prokto hi bhavatāṃ yogaḥ prāgeva nirguṇaḥ | [KūPur, 2, 44 41.1]
ārurukṣustu saguṇaṃ pūjayet parameśvaram | [KūPur, 2, 44 41.2]
pinākinaṃ trinayanaṃ jaṭilaṃ kṛttivāsasam | [KūPur, 2, 44 42.1]
padmāsanasthaṃ rukmābhaṃ cintayed vaidikī śrutiḥ | [KūPur, 2, 44 42.2]
eṣa yogaḥ samuddiṣṭaḥ sabījo munisattamāḥ | [KūPur, 2, 44 43.1]
tasmāt sarvān parityajya devān brahmapurogamān | [KūPur, 2, 44 43.2]
ārādhayed virūpākṣamādimadhyāntasaṃsthitam | [KūPur, 2, 44 43.3]
bhaktiyogasamāyuktaḥ svadharmanirataḥ śuciḥ | [KūPur, 2, 44 44.1]
tādṛśaṃ rūpamāsthāya samāyātyantikaṃ śivam | [KūPur, 2, 44 44.2]
eṣa yogaḥ samuddiṣṭaḥ sabījo 'tyantabhāvane | [KūPur, 2, 44 45.1]
yathāvidhi prakurvāṇaḥ prāpnuyādaiśvaraṃ padam | [KūPur, 2, 44 45.2]
atrāpyaśakto 'tha haraṃ viṣṇuṃ brahmāṇam arcayet | [KūPur, 2, 44 46.1]
atha cedasamarthaḥ syāt tatrāpi munipuṅgavāḥ | [KūPur, 2, 44 46.2]
tato vāyvagniśakrādīn pūjayed bhaktisaṃyutaḥ | [KūPur, 2, 44 46.3]
ye cānye bhāvane śuddhe prāgukte bhavatāmiha | [KūPur, 2, 44 47.1]
athāpi kathito yogo nirbījaśca sabījakaḥ | [KūPur, 2, 44 47.2]
jñānaṃ taduktaṃ nirbījaṃ pūrvaṃ hi bhavatāṃ mayā | [KūPur, 2, 44 48.1]
viṣṇuṃ rudraṃ virañciṃ ca sabījaṃ bhāvayed budhaḥ | [KūPur, 2, 44 48.2]
sathavāgnyādikān devāṃstatparaḥ saṃyatendriyaḥ | [KūPur, 2, 44 48.3]
pūjayet puruṣaṃ viṣṇuṃ caturmūrtidharaṃ harim | [KūPur, 2, 44 49.1]
anādinidhanaṃ devaṃ vāsudevaṃ sanātanam | [KūPur, 2, 44 49.2]
nārāyaṇaṃ jagadyonimākāśaṃ paramaṃ padam | [KūPur, 2, 44 50.1]
talliṅgadhārī niyataṃ tadbhaktastadapāśrayaḥ | [KūPur, 2, 44 50.2]
eṣa eva vidhirbrāhme bhāvane cāntike mataḥ | [KūPur, 2, 44 50.3]
ityetat kathitaṃ jñānaṃ bhāvanāsaṃśrayaṃ param | [KūPur, 2, 44 51.1]
indradyumnāya munaye kathitaṃ yanmayā purā | [KūPur, 2, 44 51.2]
avyaktātmakamevedaṃ cetanācetanaṃ jagat | [KūPur, 2, 44 52.1]
tadīśvaraḥ paraṃ brahma tasmād brahmamayaṃ jagat | [KūPur, 2, 44 52.2]
sūta uvāca | [KūPur, 2, 44 53.1]
etāvaduktvā bhagavān virarāma janārdanaḥ | [KūPur, 2, 44 53.2]
tuṣṭuvurmunayo viṣṇuṃ śakreṇa saha mādhavam | [KūPur, 2, 44 53.3]
munaya ūcuḥ | [KūPur, 2, 44 54.1]
namaste kūrmarūpāya viṣṇave paramātmane | [KūPur, 2, 44 54.2]
nārāyaṇāya viśvāya vāsudevāya te namaḥ | [KūPur, 2, 44 54.3]
namo namaste kṛṣṇāya govindāya namo namaḥ | [KūPur, 2, 44 55.1]
mādhavāya namastubhyaṃ namo yajñeśvarāya ca | [KūPur, 2, 44 55.2]
sahasraśirase tubhyaṃ sahasrākṣāya te namaḥ | [KūPur, 2, 44 56.1]
namaḥ sahasrahastāya sahasracaraṇāya ca | [KūPur, 2, 44 56.2]
oṃ namo jñānarūpāya paramātmasvarūpiṇe | [KūPur, 2, 44 57.1]
ānandāya namastubhyaṃ māyātītāya te namaḥ | [KūPur, 2, 44 57.2]
namo gūḍhaśarīrāya nirguṇāya namo 'stu te | [KūPur, 2, 44 58.1]
puruṣāya purāṇāya sattāmātrasvarūpiṇe | [KūPur, 2, 44 58.2]
namaḥ sāṃkhyāya yogāya kevalāya namo 'stu te | [KūPur, 2, 44 59.1]
dharmajñānādhigamyāya niṣkalāya namo namaḥ | [KūPur, 2, 44 59.2]
namo 'stu vyomatattvāya mahāyogeśvarāya ca | [KūPur, 2, 44 60.1]
parāvarāṇāṃ prabhave vedavedyāya te namaḥ | [KūPur, 2, 44 60.2]
namo buddhāya śuddhāya namo yuktāya hetave | [KūPur, 2, 44 61.1]
namo namo namastubhyaṃ māyine vedhase namaḥ | [KūPur, 2, 44 61.2]
namo 'stu te varāhāya nārasiṃhāya te namaḥ | [KūPur, 2, 44 62.1]
vāmanāya namastubhyaṃ hṛṣīkeśāya te namaḥ | [KūPur, 2, 44 62.2]
namo 'stu kālarudrāya kālarūpāya te namaḥ | [KūPur, 2, 44 63.1]
svargāpavargadātre ca namo 'pratihatātmane | [KūPur, 2, 44 63.2]
namo yogādhigamyāya yogine yogadāyine | [KūPur, 2, 44 64.1]
devānāṃ pataye tubhyaṃ devārtiśamanāya te | [KūPur, 2, 44 64.2]
bhagavaṃstvatprasādena sarvasaṃsāranāśanam | [KūPur, 2, 44 65.1]
asmābhirviditaṃ jñānaṃ yajjñātvāmṛtamaśnute | [KūPur, 2, 44 65.2]
śrutāstu vividhā dharmā vaṃśā manvantarāṇi ca | [KūPur, 2, 44 66.1]
sargaśca pratisargaśca brahmāṇyasyāsya vistaraḥ | [KūPur, 2, 44 66.2]
tvaṃ hi sarvajagatsākṣī viśvo nārāyaṇaḥ paraḥ | [KūPur, 2, 44 67.1]
trātumarhasyanantātmaṃstvameva śaraṇaṃ gatiḥ | [KūPur, 2, 44 67.2]
sūta uvāca | [KūPur, 2, 44 68.1]
etad vaḥ kathitaṃ viprā yogamokṣapradāyakam | [KūPur, 2, 44 68.2]
kaurmaṃ purāṇamakhilaṃ yajjagāda gadādharaḥ | [KūPur, 2, 44 68.3]
asmin purāṇe lakṣmyāstu saṃbhavaḥ kathitaḥ purā | [KūPur, 2, 44 69.1]
mohāyāśeṣabhūtānāṃ vāsudevena yojanam | [KūPur, 2, 44 69.2]
prajāpatīnāṃ sargastu varṇadharmāśca vṛttayaḥ | [KūPur, 2, 44 70.1]
dharmārthakāmamokṣāṇāṃ yathāvallakṣaṇaṃ śubham | [KūPur, 2, 44 70.2]
pitāmahasya viṣṇośca maheśasya ca dhīmataḥ | [KūPur, 2, 44 71.1]
ekatvaṃ ca pṛthaktvaṃ ca viśeṣaścopavarṇitaḥ | [KūPur, 2, 44 71.2]
bhaktānāṃ lakṣaṇaṃ proktaṃ samācāraśca śobhanaḥ | [KūPur, 2, 44 72.1]
varṇāśramāṇāṃ kathitaṃ yathāvadiha lakṣaṇam | [KūPur, 2, 44 72.2]
ādisargastataḥ paścādaṇḍāvaraṇasaptakam | [KūPur, 2, 44 73.1]
hiraṇyagarbhasargaśca kīrtito munipuṅgavāḥ | [KūPur, 2, 44 73.2]
kālasaṃkhyāprakathanaṃ māhātmyaṃ ceśvarasya ca | [KūPur, 2, 44 74.1]
brahmaṇaḥ śayanaṃ cāpsu nāmanirvacanaṃ tathā | [KūPur, 2, 44 74.2]
varāhavapuṣā bhūyo bhūmeruddharaṇaṃ punaḥ | [KūPur, 2, 44 75.1]
mukhyādisargakathanaṃ munisargastathāparaḥ | [KūPur, 2, 44 75.2]
vyākhyāto rudrasargaśca ṛṣisargaśca tāpasaḥ | [KūPur, 2, 44 76.1]
dharmasya ca prajāsargastāmasāt pūrvameva tu | [KūPur, 2, 44 76.2]
brahmaviṣṇuvivādaḥ syādantardehapraveśanam | [KūPur, 2, 44 77.1]
padmodbhavatvaṃ devasya mohastasya ca dhīmataḥ | [KūPur, 2, 44 77.2]
darśanaṃ ca maheśasya māhātmyaṃ viṣṇuneritam | [KūPur, 2, 44 78.1]
divyadṛṣṭipradānaṃ ca brahmaṇaḥ parameṣṭhinaḥ | [KūPur, 2, 44 78.2]
saṃstavo devadevasya brahmaṇā parameṣṭhinā | [KūPur, 2, 44 79.1]
prasādo giriśasyātha varadānaṃ tathaiva ca | [KūPur, 2, 44 79.2]
saṃvādo viṣṇunā sārdhaṃ śaṅkarasya mahātmanaḥ | [KūPur, 2, 44 80.1]
varadānaṃ tathāpūrvamantardhānaṃ pinākinaḥ | [KūPur, 2, 44 80.2]
vadhaśca kathito viprā madhukaiṭabhayoḥ purā | [KūPur, 2, 44 81.1]
avatāro 'tha devasya brahmaṇo nābhipaṅkajāt | [KūPur, 2, 44 81.2]
ekībhāvaśca devasya viṣṇunā kathitastataḥ | [KūPur, 2, 44 82.1]
vimoho brahmaṇaścātha saṃjñālābho harestataḥ | [KūPur, 2, 44 82.2]
tapaścaraṇamākhyātaṃ devadevasya dhīmataḥ | [KūPur, 2, 44 83.1]
prādurbhāvo maheśasya lalāṭāt kathitastataḥ | [KūPur, 2, 44 83.2]
rudrāṇāṃ kathitā sṛṣṭirbrahmaṇaḥ pratiṣedhanam | [KūPur, 2, 44 84.1]
bhūtiśca devadevasya varadānopadeśakau | [KūPur, 2, 44 84.2]
antardhānaṃ ca rudrasya tapaścaryāṇḍajasya ca | [KūPur, 2, 44 85.1]
darśanaṃ devadevasya naranārīśarīratā | [KūPur, 2, 44 85.2]
devyā vibhāgakathanaṃ devadevāt pinākinaḥ | [KūPur, 2, 44 86.1]
devyāstu paścāt kathitaṃ dakṣaputrītvameva ca | [KūPur, 2, 44 86.2]
himavadduhitṛtvaṃ ca devyā māhātmyameva ca | [KūPur, 2, 44 87.1]
darśanaṃ divyarūpasya vaiśvarūpasya darśanam | [KūPur, 2, 44 87.2]
nāmnāṃ sahasraṃ kathitaṃ pitrā himavatā svayam | [KūPur, 2, 44 88.1]
upadeśo mahādevyā varadānaṃ tathaiva ca | [KūPur, 2, 44 88.2]
bhṛgvādīnāṃ prajāsargo rājñāṃ vaṃśasya vistaraḥ | [KūPur, 2, 44 89.1]
prācetasatvaṃ dakṣasya dakṣayajñavimardanam | [KūPur, 2, 44 89.2]
dadhīcasya ca dakṣasya vivādaḥ kathitastadā | [KūPur, 2, 44 90.1]
tataśca śāpaḥ kathito munīnāṃ munipuṅgavāḥ | [KūPur, 2, 44 90.2]
rudrāgatiḥ prasādaśca antardhānaṃ pinākinaḥ | [KūPur, 2, 44 91.1]
pitāmahasyopadeśaḥ kīrtyate rakṣaṇāya tu | [KūPur, 2, 44 91.2]
dakṣasya ca prajāsargaḥ kaśyapasya mahātmanaḥ | [KūPur, 2, 44 92.1]
hiraṇyakaśipornāśo hiraṇyākṣavadhastathā | [KūPur, 2, 44 92.2]
tataśca śāpaḥ kathito devadāruvanaukasām | [KūPur, 2, 44 93.1]
nigrahaścāndhakasyātha gāṇapatyamanuttamam | [KūPur, 2, 44 93.2]
prahrādanigrahaścātha baleḥ saṃyamanaṃ tataḥ | [KūPur, 2, 44 94.1]
bāṇasya nigrahaścātha prasādastasya śūlinaḥ | [KūPur, 2, 44 94.2]
ṛṣīṇāṃ vaṃśavistāro rājñāṃ vaṃśāḥ prakīrtitāḥ | [KūPur, 2, 44 95.1]
vasudevāt tato viṣṇorutpattiḥ svecchayā hareḥ | [KūPur, 2, 44 95.2]
darśanaṃ copamanyorvai tapaścaraṇameva ca | [KūPur, 2, 44 96.1]
varalābho mahādevaṃ dṛṣṭvā sāmbaṃ trilocanam | [KūPur, 2, 44 96.2]
kailāsagamanaṃ cātha nivāsastatra śārṅgiṇaḥ | [KūPur, 2, 44 97.1]
tataśca kathyate bhītir dvārivatyā nivāsinām | [KūPur, 2, 44 97.2]
rakṣaṇaṃ garuḍenātha jitvā śatrūn mahābalān | [KūPur, 2, 44 98.1]
nārādāgamanaṃ caiva yātrā caiva garutmataḥ | [KūPur, 2, 44 98.2]
tataśca kṛṣṇāgamanaṃ munīnāmāgatistataḥ | [KūPur, 2, 44 99.1]
naityakaṃ vāsudevasya śivaliṅgārcanaṃ tathā | [KūPur, 2, 44 99.2]
mārkaṇḍeyasya ca muneḥ praśnaḥ proktastataḥ param | [KūPur, 2, 44 100.1]
liṅgārcananimittaṃ ca liṅgasyāpi saliṅginaḥ | [KūPur, 2, 44 100.2]
yāthātmyakathanaṃ cātha liṅgāvirbhāva eva ca | [KūPur, 2, 44 101.1]
brahmaviṣṇostathā madhye kīrtito munipuṅgavāḥ | [KūPur, 2, 44 101.2]
mohastayostu kathito gamanaṃ cordhvato 'pyadhaḥ | [KūPur, 2, 44 102.1]
saṃstavo devadevasya prasādaḥ parameṣṭhinaḥ | [KūPur, 2, 44 102.2]
antardhānaṃ ca liṅgasya sāmbotpattistataḥ param | [KūPur, 2, 44 103.1]
kīrtitā cāniruddhasya samutpattirdvijottamāḥ | [KūPur, 2, 44 103.2]
kṛṣṇasya gamane buddhirṛṣīṇāmāgatistathā | [KūPur, 2, 44 104.1]
anuvaśāsitaṃ ca kṛṣṇena varadānaṃ mahātmanaḥ | [KūPur, 2, 44 104.2]
gamanaṃ caiva kṛṣṇasya pārthasyāpi ca darśanam | [KūPur, 2, 44 105.1]
kṛṣṇadvaipāyanasyoktā yugadharmāḥ sanātanāḥ | [KūPur, 2, 44 105.2]
anugraho 'tha pārthasya vārāṇasīgatistataḥ | [KūPur, 2, 44 106.1]
pārāśaryasya ca munervyāsasyādbhutakarmaṇaḥ | [KūPur, 2, 44 106.2]
vārāṇasyāśca māhātmyaṃ tīrthānāṃ caiva varṇanam | [KūPur, 2, 44 107.1]
tīrthayātrā ca vyāsasya devyāścaivātha darśanam | [KūPur, 2, 44 107.2]
udvāsanaṃ ca kathitaṃ varadānaṃ tathaiva ca | [KūPur, 2, 44 107.3]
prayāgasya ca māhātmyaṃ kṣetrāṇāmatha kīrtinam | [KūPur, 2, 44 108.1]
phalaṃ ca vipulaṃ viprā mārkaṇḍeyasya nirgamaḥ | [KūPur, 2, 44 108.2]
bhuvanānāṃ svarūpaṃ ca jyotiṣāṃ ca niveśanam | [KūPur, 2, 44 109.1]
kīrtyante caiva varṣāṇi nadīnāṃ caiva nirṇayaḥ | [KūPur, 2, 44 109.2]
parvatānāṃ ca kathanaṃ sthānāni ca divaukasām | [KūPur, 2, 44 110.1]
dvīpānāṃ pravibhāgaśca śvetadvīpopavarṇanam | [KūPur, 2, 44 110.2]
śayanaṃ keśavasyātha māhātmyaṃ ca mahātmanaḥ | [KūPur, 2, 44 111.1]
manvantarāṇāṃ kathanaṃ viṣṇormāhātmyameva ca | [KūPur, 2, 44 111.2]
vedaśākhāpraṇayanaṃ vyāsānāṃ kathanaṃ tataḥ | [KūPur, 2, 44 112.1]
avedasya ca vedānāṃ kathanaṃ munipuṅgavāḥ | [KūPur, 2, 44 112.2]
yogeśvarāṇāṃ ca kathā śiṣyāṇāṃ cātha kīrtanam | [KūPur, 2, 44 113.1]
gītāśca vividhā guhyā īśvarasyātha kīrtitāḥ | [KūPur, 2, 44 113.2]
varṇāśramāṇāmācārāḥ prāyaścittavidhistataḥ | [KūPur, 2, 44 114.1]
kapālitvaṃ ca rudrasya bhikṣācaraṇameva ca | [KūPur, 2, 44 114.2]
pativratāyāścākhyānaṃ tīrthānāṃ ca vinirṇayaḥ | [KūPur, 2, 44 115.1]
tathā maṅkaṇakasyātha nigrahaḥ kīrtyate dvijāḥ | [KūPur, 2, 44 115.2]
vadhaśca kathito viprāḥ kālasya ca samāsataḥ | [KūPur, 2, 44 116.1]
devadāruvane śaṃbhoḥ praveśo mādhavasya ca | [KūPur, 2, 44 116.2]
darśanaṃ ṣaṭkulīyānāṃ devadevasya dhīmataḥ | [KūPur, 2, 44 117.1]
varadānaṃ ca devasya nandine tu prakīrtitam | [KūPur, 2, 44 117.2]
naimittikastu kathitaḥ pratisargastataḥ param | [KūPur, 2, 44 118.1]
prākṛtaḥ pralayaścordhvaṃ sabījo yoga eva ca | [KūPur, 2, 44 118.2]
evaṃ jñātvā purāṇasya saṃkṣepaṃ kīrtayet tu yaḥ | [KūPur, 2, 44 119.1]
sarvapāpavinirmukto brahmaloke mahīyate | [KūPur, 2, 44 119.2]
evamuktvā śriyaṃ devīmādāya puruṣottamaḥ | [KūPur, 2, 44 120.1]
saṃtyajya kūrmasaṃsthānaṃ svasthānaṃ ca jagāma ha | [KūPur, 2, 44 120.2]
devāśca sarve munayaḥ svāni sthānāni bhejire | [KūPur, 2, 44 121.1]
praṇamya puruṣaṃ viṣṇuṃ gṛhītvā hyamṛtaṃ dvijāḥ | [KūPur, 2, 44 121.2]
etat purāṇaṃ paramaṃ bhāṣitaṃ kūrmarūpiṇā | [KūPur, 2, 44 122.1]
sākṣād devādidevena viṣṇunā viśvayoninā | [KūPur, 2, 44 122.2]
yaḥ paṭhet satataṃ martyo niyamena samāhitaḥ | [KūPur, 2, 44 123.1]
sarvapāpavinirmukto brahmaloke mahīyate | [KūPur, 2, 44 123.2]
likhitvā caiva yo dadyād vaiśākhe māsi suvrataḥ | [KūPur, 2, 44 124.1]
viprāya vedaviduṣe tasya puṇyaṃ nibodhata | [KūPur, 2, 44 124.2]
sarvapāpavinirmuktaḥ sarvaiśvaryasamanvitaḥ | [KūPur, 2, 44 125.1]
bhuktvā ca vipulānsvarge bhogāndivyānsuśobhanān | [KūPur, 2, 44 125.2]
tataḥ svargāt paribhraṣṭo viprāṇāṃ jāyate kule | [KūPur, 2, 44 126.1]
pūrvasaṃskāramāhātmyād brahmavidyāmavāpnuyāt | [KūPur, 2, 44 126.2]
paṭhitvādhyāyamevaikaṃ sarvapāpaiḥ pramucyate | [KūPur, 2, 44 127.1]
yo 'rthaṃ vicārayet samyak sa prāpnoti paraṃ padam | [KūPur, 2, 44 127.2]
adhyetavyamidaṃ nityaṃ vipraiḥ parvaṇi parvaṇi | [KūPur, 2, 44 128.1]
śrotavyaṃ ca dvijaśreṣṭhā mahāpātakanāśanam | [KūPur, 2, 44 128.2]
ekatastu purāṇāni setihāsāni kṛtsnaśaḥ | [KūPur, 2, 44 129.1]
ekatra cedaṃ paramametadevātiricyate | [KūPur, 2, 44 129.2]
dharmanaipuṇyakāmānāṃ jñānanaipuṇyakāminām | [KūPur, 2, 44 130.1]
idaṃ purāṇaṃ muktvaikaṃ nāstyanyat sādhanaṃ param | [KūPur, 2, 44 130.2]
yathāvadatra bhagavān devo nārāyaṇo hariḥ | [KūPur, 2, 44 131.1]
kathyate hi yathā viṣṇurna tathānyeṣu suvratāḥ | [KūPur, 2, 44 131.2]
brāhmī paurāṇikī ceyaṃ saṃhitā pāpanāśanī | [KūPur, 2, 44 132.1]
atra tat paramaṃ brahma kīrtyate hi yathārthataḥ | [KūPur, 2, 44 132.2]
tīrthānāṃ paramaṃ tīrthaṃ tapasāṃ ca paraṃ tapaḥ | [KūPur, 2, 44 133.1]
jñānānāṃ paramaṃ jñānaṃ vratānāṃ paramaṃ vratam | [KūPur, 2, 44 133.2]
nādhyetavyamidaṃ śāstraṃ vṛṣalasya ca sannidhau | [KūPur, 2, 44 134.1]
yo 'dhīte sa tu mohātmā sa yāti narakān bahūn | [KūPur, 2, 44 134.2]
śrāddhe vā daivike kārye śrāvaṇīyaṃ dvijātibhiḥ | [KūPur, 2, 44 135.1]
yajñānte tu viśeṣeṇa sarvadoṣaviśodhanam | [KūPur, 2, 44 135.2]
mumukṣūṇāmidaṃ śāstramadhyetavyaṃ viśeṣataḥ | [KūPur, 2, 44 136.1]
śrotavyaṃ cātha mantavyaṃ vedārthaparibṛṃhaṇam | [KūPur, 2, 44 136.2]
jñātvā yathāvad viprendrān śrāvayed bhaktisaṃyutān | [KūPur, 2, 44 137.1]
sarvapāpavinirmukto brahmasāyujyamāpnuyāt | [KūPur, 2, 44 137.2]
yo 'śraddadhāne puruṣe dadyāccādhārmike tathā | [KūPur, 2, 44 138.1]
sa pretya gatvā nirayān śunāṃ yoniṃ vrajatyadhaḥ | [KūPur, 2, 44 138.2]
namaskṛtvā hariṃ viṣṇuṃ jagadyoniṃ sanātanam | [KūPur, 2, 44 139.1]
adhyetavyamidaṃ śāstraṃ kṛṣṇadvaipāyanaṃ tathā | [KūPur, 2, 44 139.2]
ityājñā devadevasya viṣṇoramitatejasaḥ | [KūPur, 2, 44 140.1]
pārāśaryasya viprarṣervyāsasya ca mahātmanaḥ | [KūPur, 2, 44 140.2]
śrutvā nārāyaṇād divyāṃ nārado bhagavānṛṣiḥ | [KūPur, 2, 44 141.1]
gautamāya dadau pūrvaṃ tasmāccaiva parāśaraḥ | [KūPur, 2, 44 141.2]
parāśaro 'pi bhagavān gaṅgādvāre munīśvarāḥ | [KūPur, 2, 44 142.1]
munibhyaḥ kathayāmāsa dharmakāmārthamokṣadam | [KūPur, 2, 44 142.2]
brahmaṇā kathitaṃ pūrvaṃ sanakāya ca dhīmate | [KūPur, 2, 44 143.1]
sanatkumārāya tathā sarvapāpapraṇāśanam | [KūPur, 2, 44 143.2]
sanakād bhagavān sākṣād devalo yogavittamaḥ | [KūPur, 2, 44 144.1]
avāptavān pañcaśikho devalādidamuttamam | [KūPur, 2, 44 144.2]
sanatkumārād bhagavān muniḥ satyavatīsutaḥ | [KūPur, 2, 44 145.1]
lebhe purāṇaṃ paramaṃ vyāsaḥ sarvārthasaṃcayam | [KūPur, 2, 44 145.2]
tasmād vyāsādahaṃ śrutvā bhavatāṃ pāpanāśanam | [KūPur, 2, 44 146.1]
ūcivān vai bhavadbhiśca dātavyaṃ dhārmike jane | [KūPur, 2, 44 146.2]
tasmai vyāsāya gurave sarvajñāya maharṣaye | [KūPur, 2, 44 147.1]
pārāśaryāya śāntāya namo nārāyaṇātmane | [KūPur, 2, 44 147.2]
yasmāt saṃjāyate kṛtsnaṃ yatra caiva pralīyate | [KūPur, 2, 44 148.1]
namastasmai sureśāya viṣṇave kūrmarūpiṇe | [KūPur, 2, 44 148.2]
iti śrīkūrmapurāṇe ṣaṭsāhasryāṃ saṃhitāyāmuparivibhāge catuścatvāriṃśo 'dhyāyaḥ | [KūPur, 2, 44 149.1]
