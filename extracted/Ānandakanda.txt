{ĀK, 1, 1}
kailāsaśikharāsīnaṃ kālakandarpanāśanam | [ĀK, 1, 1 1.1]
prasannaṃ parameśānaṃ jagadānandakāraṇam | [ĀK, 1, 1 1.2]
praṇamya parayā bhaktyā bhairavī stutimātanot | [ĀK, 1, 1 2.1]
devadeva mahādeva janmadāridryanāśana | [ĀK, 1, 1 2.2]
prasīda karuṇāmūrte prasanna parameśvara | [ĀK, 1, 1 3.1]
divyāgamarahasyāni kulakaulādikāni ca | [ĀK, 1, 1 3.2]
jāne tava prasādena māyāmaṅgalavigraha | [ĀK, 1, 1 4.1]
śrotumicchāmi sarveśa tava divyarasāyanam | [ĀK, 1, 1 4.2]
jarājanmāmayaghnaṃ ca khecaratvādisiddhidam | [ĀK, 1, 1 5.1]
dāridryaduḥkhaśamanaṃ brahmatvādivarapradam | [ĀK, 1, 1 5.2]
īśvara uvāca | [ĀK, 1, 1 6.1]
sādhu sādhu mahābhāge sarvalokopakāriṇi | [ĀK, 1, 1 6.2]
tatsarvaṃ jāyate sūtācchuddhātmaprāṇavallabhe | [ĀK, 1, 1 6.3]
sarvalokopakārārthaṃ guhyāt guhyatamaṃ hitam | [ĀK, 1, 1 7.1]
rasendrasya samutpattiṃ lakṣaṇaṃ ca surārcite | [ĀK, 1, 1 7.2]
tatsarvaṃ sampravakṣyāmi śṛṇu bhairavi samprati | [ĀK, 1, 1 8.1]
surendrair munibhir divyaiḥ gandharvoragakiṃnaraiḥ | [ĀK, 1, 1 8.2]
prārthito bhavatyāṃ tu kumārotpattim icchadbhiḥ | [ĀK, 1, 1 9.1]
tārakāsuranāśāya lokānāṃ rakṣaṇāya ca | [ĀK, 1, 1 9.2]
tadā himālayagireḥ guhāyāṃ suciraṃ priye | [ĀK, 1, 1 10.1]
saṃkrīḍamānayoḥ kālo gato naḥ putralipsayā | [ĀK, 1, 1 10.2]
trijagatkṣobhi surataṃ tyajituṃ preṣitaḥ suraiḥ | [ĀK, 1, 1 11.1]
kapotarūpamāsthāya vahniḥ prāgād gavākṣataḥ | [ĀK, 1, 1 11.2]
taṃ dṛṣṭvā lajjayā devi visṛṣṭaṃ surataṃ mayā | [ĀK, 1, 1 12.1]
nikṣiptaṃ vadane vahnerāvayosteja ujjvalam | [ĀK, 1, 1 12.2]
tena dandahyamāno'gnirgaṅgāyāṃ tannyamajjayat | [ĀK, 1, 1 13.1]
tena gaṅgāpi saṃtaptā tadbahir visasarja ca | [ĀK, 1, 1 13.2]
tat dvidhābhūdbahiḥ prāpya caikaṃ skandaprasūtaye | [ĀK, 1, 1 14.1]
anyacchuddharaso jāto hyāpadaṃbudhipāradaḥ | [ĀK, 1, 1 14.2]
śatayojananimneṣu pañcakūpeṣu saṃsthitaḥ | [ĀK, 1, 1 15.1]
tanmalā dhātavo jātā maṇayo divyavastu ca | [ĀK, 1, 1 15.2]
tattatkṣetraviśeṣeṇa nāmavarṇādikān guṇān | [ĀK, 1, 1 16.1]
bhinnaḥ prāpto rasendro'yaṃ janmadāridryabhañjanaḥ | [ĀK, 1, 1 16.2]
te kūpāḥ pralaye pañca saṃjñā jātādi vai mukhāḥ | [ĀK, 1, 1 17.1]
sasaṃcavarṇāṃ nivṛttyā nikṣiptā niyutāni hi | [ĀK, 1, 1 17.2]
pañcavarṇāni deveśi sarvasattvayutāni ca | [ĀK, 1, 1 18.1]
pūrvasyāṃ pāradaḥ śveto nānāvarṇairgadāpahaḥ | [ĀK, 1, 1 18.2]
cañcalo dakṣiṇasyāṃ tu rasendro nīlavarṇavān | [ĀK, 1, 1 19.1]
doṣahīno'tirūkṣaśca sutarāṃ capalaḥ priye | [ĀK, 1, 1 19.2]
tena jātā bhujaṅgendrā jarājanmagadoṣojjhitāḥ | [ĀK, 1, 1 20.1]
paścimasyāṃ tu sūtākhyaḥ pītavarṇo 'tirūkṣakaḥ | [ĀK, 1, 1 20.2]
{ĀK, 1, 2}
śrībhairavī | [ĀK, 1, 2 1.1]
rasopadeśadātāraṃ tacchiṣyaṃ kākinīstriyam | [ĀK, 1, 2 1.2]
rasapūjāṃ tu pṛcchāmi yathāvat kathayasva me | [ĀK, 1, 2 1.3]
śrībhairavaḥ | [ĀK, 1, 2 2.1]
śṛṇu bhairavi tatsarvamapūrvaṃ kathayāmi te | [ĀK, 1, 2 2.2]
ācāryo jñānavāndakṣaḥ śīlavān guṇavān śuciḥ | [ĀK, 1, 2 2.3]
dharmajñaḥ satyasaṃdhaśca rasaśāstraviśāradaḥ | [ĀK, 1, 2 3.1]
vedavedāntatattvajño nirmalaḥ śivavatsalaḥ | [ĀK, 1, 2 3.2]
devībhaktaḥ sadā śānto rasamaṇḍapakovidaḥ | [ĀK, 1, 2 4.1]
mantrasiddho mahāvīro devatāyāgatatparaḥ | [ĀK, 1, 2 4.2]
rasadīkṣāvidhānajño mantrauṣadhamahārasān | [ĀK, 1, 2 5.1]
rāgasaṃkhyāṃ bījakalpaṃ dvandvamelāpanaṃ biḍam | [ĀK, 1, 2 5.2]
rañjanaṃ sāraṇāṃ tailaṃ dalāni krāmaṇāni ca | [ĀK, 1, 2 6.1]
varṇotkarṣaṃ mṛdutvaṃ ca jāraṇaṃ bālavṛddhayoḥ | [ĀK, 1, 2 6.2]
khecarīṃ bhūcarīṃ caiva yo vetti sa gururbhavet | [ĀK, 1, 2 7.1]
gurubhaktaḥ sadācāro lobhamāyāvivarjitaḥ | [ĀK, 1, 2 7.2]
nispṛho nirahaṅkāraḥ satyavāṅniyamasthitaḥ | [ĀK, 1, 2 8.1]
nirālasyaḥ svadharmajñaḥ ṣaṭkarmanirataḥ sudhīḥ | [ĀK, 1, 2 8.2]
dambhahiṃsādinirmuktaḥ śivācāreṣu dīkṣitaḥ | [ĀK, 1, 2 9.1]
atyantasādhakaḥ śānto mantrānuṣṭhānatatparaḥ | [ĀK, 1, 2 9.2]
dāntaḥ śiṣyaḥ sa vijñeyaḥ śaktimān gatamatsaraḥ | [ĀK, 1, 2 10.1]
ākuñcitasnigdhakeśā padmapatrāyatekṣaṇā | [ĀK, 1, 2 10.2]
dīrghottuṅgaghrāṇakeśā vidrumādharaśobhitā | [ĀK, 1, 2 11.1]
dāḍimībījadaśanā kambugrīvonnatastanī | [ĀK, 1, 2 11.2]
śirīṣamālāmṛdulabāhupāśavirājitā | [ĀK, 1, 2 12.1]
saṃkīrṇorasthalā nimnanābhiḥ sūkṣmā calāṅgakā | [ĀK, 1, 2 12.2]
talodarī romarājivalitrayavibhūṣitā | [ĀK, 1, 2 13.1]
viśālajaghanopetā rambhoruḥ subhagā priyā | [ĀK, 1, 2 13.2]
kādalopamajaṅghā ca pāṭalāṅghrisaroruhā | [ĀK, 1, 2 14.1]
śoṇāmalanakhopetā rājahaṃsagatiḥ śubhā | [ĀK, 1, 2 14.2]
kalakokilanidhvānakalakaṇṭhādimañjulā | [ĀK, 1, 2 15.1]
pippalachadasaṃkāśasmaramandiramaṇḍitā | [ĀK, 1, 2 15.2]
yuvatī śyāmalā snigdhā surūpā śubhalakṣaṇā | [ĀK, 1, 2 16.1]
cumbanasparśanāśleṣaratikarmavicakṣaṇā | [ĀK, 1, 2 16.2]
bahule yā puṣpavatī pakṣe sā kākinī smṛtā | [ĀK, 1, 2 17.1]
svasvavarṇasadbhūtā grāhyā vāpyanyavarṇajā | [ĀK, 1, 2 17.2]
rasakarmaṇi dīkṣāyāṃ prayoge ca rasāyane | [ĀK, 1, 2 18.1]
kākinyabhāve taruṇī surūpānyāthavā bhavet | [ĀK, 1, 2 18.2]
gandhakaṃ goghṛtopetaṃ niṣkaṃ triḥ saptavāsaram | [ĀK, 1, 2 19.1]
prātardadyāttu sā nārī kākinīsadṛśā bhavet | [ĀK, 1, 2 19.2]
dhārmikaḥ pāpabhīruśca balavān jñānavittamaḥ | [ĀK, 1, 2 20.1]
nyāyaśreṣṭhaḥ sarvasamo rasāgamaviśāradaḥ | [ĀK, 1, 2 20.2]
bhūpatiścāsya mantrī ca sarvaśāstraviśāradaḥ | [ĀK, 1, 2 21.1]
sarvadharmarataḥ śreṣṭho nyāyamārgapravartakaḥ | [ĀK, 1, 2 21.2]
rasaśālāṃ pravakṣyāmi rasendrasya varānane | [ĀK, 1, 2 22.1]
nirṇayecca nirātaṅke deśe ca nirupaplave | [ĀK, 1, 2 22.2]
āstikaprāṇisubhage dhanadhānyasamākule | [ĀK, 1, 2 23.1]
saurājye pūrṇavibhave nirapāye hyanindake | [ĀK, 1, 2 23.2]
nagare sarvavarṇāḍhye mahāmāheśvarāvṛte | [ĀK, 1, 2 24.1]
tatrāpi vijaye sthāne pavitre ca surakṣite | [ĀK, 1, 2 24.2]
savyālapaśupakṣyādisaṃbādhaparivarjite | [ĀK, 1, 2 25.1]
samasthale ca prākāraparighārgalabhūṣite | [ĀK, 1, 2 25.2]
nāraṅgadāḍimaḍahajambīraphalapūrake | [ĀK, 1, 2 26.1]
tālahintālavakulanārikelāmlapāṭale | [ĀK, 1, 2 26.2]
aśokajambūpanasasālapuṃnāgamaṇḍite | [ĀK, 1, 2 27.1]
kapitthapūgasaraladevadārusubilvake | [ĀK, 1, 2 27.2]
dhātrīnyagrodhavaraṇamadhūkāmrātamaṇḍite | [ĀK, 1, 2 28.1]
ketakīmallikājātīyūthikāmālatīyute | [ĀK, 1, 2 28.2]
māgadhīkundakuravatilake śatapatrake | [ĀK, 1, 2 29.1]
kumudotpalakalhārapuṇḍarīkāṃbujotpalaiḥ | [ĀK, 1, 2 29.2]
haṃsasārasakāraṇḍacakravākavirājitaiḥ | [ĀK, 1, 2 30.1]
sarobhiḥ śītalajale paritaḥ pariveṣṭite | [ĀK, 1, 2 30.2]
śītānilābhilulitalalitaprasavāñcite | [ĀK, 1, 2 31.1]
citrodyāne'tirucire rasaśālāṃ prakalpayet | [ĀK, 1, 2 31.2]
ṣoḍaśastambharucirāṃ caturaśrāṃ samāyatām | [ĀK, 1, 2 32.1]
manojñāṃ devadeveśi mattavāraṇasaṃyutām | [ĀK, 1, 2 32.2]
vātāyanasamopetāṃ kavāṭārgalarakṣitām | [ĀK, 1, 2 33.1]
kakṣapatākāsaṃyuktāṃ sarvopakaraṇojjvalām | [ĀK, 1, 2 33.2]
samālikhitadikpālāṃ samarcitavināyakām | [ĀK, 1, 2 34.1]
pratiṣṭhitomāmāheśāṃ dvārapālaiśca rakṣitām | [ĀK, 1, 2 34.2]
bherīkāhalaghaṇṭādidivyavādyavināditām | [ĀK, 1, 2 35.1]
vāstulakṣaṇasaṃyuktāṃ rasaśālāṃ prakalpayet | [ĀK, 1, 2 35.2]
śālāyāṃ vedikā kāryā sudṛḍhā darpaṇopamā | [ĀK, 1, 2 36.1]
iṣṭakaiḥ khacitā ramyā sasopānā salakṣaṇā | [ĀK, 1, 2 36.2]
kapilāgomayāliptā hiraṇyakalaśāvṛtā | [ĀK, 1, 2 37.1]
vedikāyāṃ rasendrasya bhadrapīṭhaṃ prakalpayet | [ĀK, 1, 2 37.2]
bhadrapīṭhe likhetsamyak sindūreṇa dvihastakam | [ĀK, 1, 2 38.1]
ṣaṭkoṇaṃ vasupatraṃ ca tadbahiścāṣṭapatrakam | [ĀK, 1, 2 38.2]
kamalaṃ caturaśraṃ ca caturdvāropaśobhitam | [ĀK, 1, 2 39.1]
rasaliṅgaṃ nyasedyantre puṣpādyaiśca samarcayet | [ĀK, 1, 2 39.2]
atha sandhyāṃ pravakṣyāmi rasakarmaphalapradām | [ĀK, 1, 2 40.1]
praviśedrasaśālāṃ ca snātaḥ śuddho'nulepitaḥ | [ĀK, 1, 2 40.2]
śuklamālyāmbaradharaḥ saṃyatātmā jitendriyaḥ | [ĀK, 1, 2 41.1]
yatavāg gurubhaktaśca satyavādī dṛḍhavrataḥ | [ĀK, 1, 2 41.2]
upaviśya samācāmet mṛdule citrakambale | [ĀK, 1, 2 42.1]
vāṅmāyāśrīyutaṃ toyam ātmavidyāśivātmakam | [ĀK, 1, 2 42.2]
tattvaṃ ca śodhayāmīti trivāraṃ vidhivatpibet | [ĀK, 1, 2 43.1]
dhyāyedvaradagāyatrīṃ trivāraṃ prajapetpriye | [ĀK, 1, 2 43.2]
rasabhairavagāyatrīṃ śṛṇu bhairavi tattvataḥ | [ĀK, 1, 2 44.1]
aiṃ raseśvarāya vidmahe rasāṅkuśāya dhīmahi | [ĀK, 1, 2 44.2]
tannaḥ sūtaḥ pracodayāt | [ĀK, 1, 2 44.3]
koṭisūryapratīkāśaṃ daśakoṭīndusaṃnibham | [ĀK, 1, 2 44.4]
śubhraṃ pañcamukhaṃ devaṃ trinetraṃ candraśekharam | [ĀK, 1, 2 45.1]
aṣṭādaśabhujaṃ śāntaṃ pañcakṛtyaparāyaṇam | [ĀK, 1, 2 45.2]
śuklamālyāṃbaradharaṃ nāgayajñopavītinam | [ĀK, 1, 2 46.1]
sphaṭikasaṅkāśaṃ pretārūḍhaṃ raseśvaram | [ĀK, 1, 2 46.2]
nīlakaṇṭhaṃ ca sarvajñaṃ sarvābharaṇabhūṣitam | [ĀK, 1, 2 47.1]
varadaṃ rasaśāstraṃ ca pāradaṃ bhujaṅgaṃ sudhām | [ĀK, 1, 2 47.2]
śaṅkhabhaiṣajyakodaṇḍaśūlakhaṭvāṅgasāyakam | [ĀK, 1, 2 48.1]
ḍamaruṃ karavālaṃ ca gadāṃ pāvakamīśvari | [ĀK, 1, 2 48.2]
ārogyaṃ divyamālāṃ ca hyabhayaṃ dvinavaiḥ karaiḥ | [ĀK, 1, 2 49.1]
rasāṅkuśīṃ nijotsaṅge bibhrāṇaṃ vṛṣavāhanam | [ĀK, 1, 2 49.2]
kapardabhāraruciraṃ mandahāsānanaṃ śivam | [ĀK, 1, 2 50.1]
rasabhairavam ācintya tasyotsaṅge rasāṅkuśīm | [ĀK, 1, 2 50.2]
aṅkuśaṃ cākṣamālāṃ ca dadhatīṃ dakṣahastayoḥ | [ĀK, 1, 2 51.1]
pāśābhayaṃ ca bibhrāṇāṃ dakṣiṇetarahastayoḥ | [ĀK, 1, 2 51.2]
caturbhujāṃ raktavarṇāṃ triṇetrāminduśekharām | [ĀK, 1, 2 52.1]
raktāmbaradharāṃ devīṃ kambugrīvāṃ kṛpāmayīm | [ĀK, 1, 2 52.2]
ratnālaṅkārarucirāṃ mandahāsavirājitām | [ĀK, 1, 2 53.1]
dhyāyedrasāṅkuśīṃ devīṃ devasyābhimukhīṃ śivām | [ĀK, 1, 2 53.2]
tato bhasma samādāya vāmahastena dhārayet | [ĀK, 1, 2 54.1]
naivādhaḥpatitaṃ pātre gṛhītvā gomayaṃ sudhīḥ | [ĀK, 1, 2 54.2]
viśoṣya pradahetkuṇḍe krameṇa dhārayetpriye | [ĀK, 1, 2 55.1]
punaruddhāraṇaṃ caiva sadyojātādibhirbhavet | [ĀK, 1, 2 55.2]
nirīkṣaṇaṃ prokṣaṇaṃ ca tāḍanābhyukṣaṇaṃ tathā | [ĀK, 1, 2 56.1]
sadyojātādibhirmantrairabhimantrya ca tatpunaḥ | [ĀK, 1, 2 56.2]
mūrdhni vaktre ca hṛdaye guhye caraṇayoḥ kramāt | [ĀK, 1, 2 57.1]
īśānādyaiḥ pañcamantraistattatsthāneṣu nikṣipet | [ĀK, 1, 2 57.2]
sarvāṅgoddhūlanaṃ kuryāt bhasmanā pañcabhiśca taiḥ | [ĀK, 1, 2 58.1]
saṃkalpaṃ vidhivatkuryāt rasācāryo maheśvaraḥ | [ĀK, 1, 2 58.2]
prāṇāyāmatrayaṃ kṛtvā mūlamantreṇa pārvati | [ĀK, 1, 2 59.1]
prokṣayenmantritaṃ toyaṃ mūrdhni vāmakarasthitam | [ĀK, 1, 2 59.2]
ācamya ca punastoyaṃ mūlamantreṇa mantritam | [ĀK, 1, 2 60.1]
tridhā dakṣiṇahastasthaṃ pibedācamanaṃ tataḥ | [ĀK, 1, 2 60.2]
arghyaṃ mūlena dattvā triḥ punarācamya pārvati | [ĀK, 1, 2 61.1]
aṣṭottaraśataṃ japtvā mūlamantramudāradhīḥ | [ĀK, 1, 2 61.2]
samarpayecca sūtāya rasasandhyeyamīśvari | [ĀK, 1, 2 62.1]
trikālamevaṃ kurvīta sandhyāṃ sarvāghanāśinīm | [ĀK, 1, 2 62.2]
vakṣye'haṃ mūlamantrasya śṛṇūddhārakramaṃ priye | [ĀK, 1, 2 63.1]
vāṅmāyā kamalā cātha caturthyanto raseśvaraḥ | [ĀK, 1, 2 63.2]
tato mahākālapadaṃ mahābalapadaṃ tataḥ | [ĀK, 1, 2 64.1]
aghorabhairavapadaṃ vajravīrapadaṃ tataḥ | [ĀK, 1, 2 64.2]
krodhakālapadaṃ caitatsarvaṃ sambuddhisaṃyutam | [ĀK, 1, 2 65.1]
kaṣaṣṭavargāntayutaḥ sādhodantaḥ sabindukaḥ | [ĀK, 1, 2 65.2]
idaṃ pañcākṣaraṃ kūṭaṃ tataḥ karṣaṇasaṃyutaḥ | [ĀK, 1, 2 66.1]
savisargo 'pyayaṃ kūṭaścaturvarṇātmakaḥ priye | [ĀK, 1, 2 66.2]
rasendrabhairavasyāyaṃ mantro dvātriṃśadarṇakaḥ | [ĀK, 1, 2 67.1]
gopitaḥ sarvatantreṣu rahasyo'tyantadurlabhaḥ | [ĀK, 1, 2 67.2]
rasāṅkuśāmantramahaṃ vakṣyāmi śṛṇu bhairavi | [ĀK, 1, 2 68.1]
vāṅmāyā bhuvaneśī ca ramā makaraketanaḥ | [ĀK, 1, 2 68.2]
rasāṅkuśā caturthyāṃ ca namo'nto dvādaśārṇakaḥ | [ĀK, 1, 2 69.1]
mantro rasāṅkuśāyāśca tava devyāḥ prakīrtitaḥ | [ĀK, 1, 2 69.2]
rasabhairavasya chando 'nuṣṭhup prakīrtitaḥ | [ĀK, 1, 2 70.1]
nandikeśa ṛṣiḥ prokto devaḥ śrīrasabhairavaḥ | [ĀK, 1, 2 70.2]
raṃ bījaṃ laṃ bhavet kīlam antyārṇaḥ śaktirīritaḥ | [ĀK, 1, 2 71.1]
rasāṃkuśāyāḥ skandasyārdraṃ bījaṃ kīlakaṃ rasaḥ | [ĀK, 1, 2 71.2]
namaḥ śaktiriti khyātaṃ rahasyaṃ mantramuttamam | [ĀK, 1, 2 72.1]
rasaliṅgārcanaṃ vakṣye bhairavi śṛṇu tattvataḥ | [ĀK, 1, 2 72.2]
vāmapādaṃ puraskṛtya praviśedyāgamandiram | [ĀK, 1, 2 73.1]
āsane mṛdule sthitvā śuciḥ saṃyatamānasaḥ | [ĀK, 1, 2 73.2]
prāṇānāyamya saṃkalpya śrīguruṃ śirasi sthitam | [ĀK, 1, 2 74.1]
śuddhasphaṭikasaṃkāśaṃ praśāntaṃ varadābhayam | [ĀK, 1, 2 74.2]
smarettannāma pūrvaṃ ca tadanujñāmavāpya ca | [ĀK, 1, 2 75.1]
divi sthitāśca ye bhūtā bhūmisthā vighnakāriṇaḥ | [ĀK, 1, 2 75.2]
pātāle ye mahābhūtāḥ te naśyantu śivājñayā | [ĀK, 1, 2 76.1]
anenaiva ca mantreṇa digvidikṣv akṣatān kṣipet | [ĀK, 1, 2 76.2]
puṣpamastrāya phaḍiti nikṣiped antarikṣake | [ĀK, 1, 2 77.1]
sarvaśatrupramathanī ceti dakṣiṇapārṣṇikām | [ĀK, 1, 2 77.2]
trivāraṃ ghātayedbhūmau prāṇāyāmo bhavetpunaḥ | [ĀK, 1, 2 78.1]
rasendrabhadrapīṭhasya dakṣiṇe caturaśrakam | [ĀK, 1, 2 78.2]
maṇḍalaṃ hastamātraṃ ca sārdhaṃ kuryātsuśobhanam | [ĀK, 1, 2 79.1]
trikoṇavṛttaṣaṭkoṇacaturaśraṃ bhavetkramāt | [ĀK, 1, 2 79.2]
indrādilokapālāṃśca tattannāmapuraḥsaram | [ĀK, 1, 2 80.1]
praṇavādinamo'ntaiśca pūjayetkusumākṣataiḥ | [ĀK, 1, 2 80.2]
vāṅmāyākamalābījair hṛdayādīn prapūjayet | [ĀK, 1, 2 81.1]
prācyāmavācyāṃ kramaśaḥ pratīcyottarayoḥ śive | [ĀK, 1, 2 81.2]
īśānalāsuramarutkoṇe netre prapūjayet | [ĀK, 1, 2 82.1]
astraṃ sarvāsu kāṣṭhāsu caturthyantaṃ phaḍantakam | [ĀK, 1, 2 82.2]
choṭikā darśayedaṣṭa paścādādhāramāharet | [ĀK, 1, 2 83.1]
tatraivāvāhayedagnimaṇḍalaṃ bījamūlakam | [ĀK, 1, 2 83.2]
agnerdaśa kalāstatra yā gandhākṣataiḥ kramāt | [ĀK, 1, 2 84.1]
tataḥ pātraṃ samādāya bhāvayetsūryamaṇḍalam | [ĀK, 1, 2 84.2]
mārtaṇḍadvādaśakalāstatrārcyāścandanākṣataiḥ | [ĀK, 1, 2 85.1]
gandhottamānvitaṃ toyaṃ pūrayed arghyapātrakam | [ĀK, 1, 2 85.2]
cintayedaindavaṃ bimbaṃ tāstatra pūjayet | [ĀK, 1, 2 86.1]
madhye trikoṇamālikhya śaktibījaṃ samullikhet | [ĀK, 1, 2 86.2]
tatra kṣipet gandhapuṣpaṃ mūlamantraṃ tridhā japet | [ĀK, 1, 2 87.1]
pūrvādidikṣu catasṛṣu catuḥpātrāṇi dhārayet | [ĀK, 1, 2 87.2]
pūrayetpūrvavattāni gandhapuṣpākṣatairyajet | [ĀK, 1, 2 88.1]
prokṣayenmūlamantreṇa madhyapātrodakena ca | [ĀK, 1, 2 88.2]
pātrāṇi nijagātrāṇi pūjādravyāṇi sarvataḥ | [ĀK, 1, 2 89.1]
svāgataścaturaśraṃ ca maṇḍalaṃ parikalpayet | [ĀK, 1, 2 89.2]
pūrvavatpañcapātrāṇi pūrayecchuddhavāriṇā | [ĀK, 1, 2 90.1]
nikṣipenmadhyage sūtaṃ ratnaṃ dakṣiṇake kṣipet | [ĀK, 1, 2 90.2]
svarṇaṃ tadvāmapātre ca tatsamīpe kuśaṃ nyaset | [ĀK, 1, 2 91.1]
ratnapātrasamīpasthe pātre syādaṣṭagandhakam | [ĀK, 1, 2 91.2]
pratipātre trikoṇaṃ ca likhenmāyāsamanvitam | [ĀK, 1, 2 92.1]
nyasedgandhākṣataṃ puṣpaṃ tridhā mūlena mantrayet | [ĀK, 1, 2 92.2]
saptadhā rasapātraṃ ca mūlamantreṇa mantrayet | [ĀK, 1, 2 93.1]
rasapātrodakenaiva pūjādravyāṇi cātmanaḥ | [ĀK, 1, 2 93.2]
śarīramuttamāṅgaṃ ca prokṣayetpīṭhadīpakam | [ĀK, 1, 2 94.1]
āsanasya ṛṣirmeruḥ sutalaṃ chanda īritam | [ĀK, 1, 2 94.2]
kūrmarūpī tu bhagavān devatā parikīrtitā | [ĀK, 1, 2 95.1]
pṛthvi tvayā dhṛtā lokā devi tvaṃ viṣṇunā dhṛtā | [ĀK, 1, 2 95.2]
tvaṃ ca dhāraya māṃ devi pavitraṃ kuru cāsanam | [ĀK, 1, 2 95.3]
anenaiva tu mantreṇa cāsane kusumaṃ kṣipet | [ĀK, 1, 2 95.4]
bhūtaśuddhiṃ pravakṣyāmi pṛthvī pītā savajrakā | [ĀK, 1, 2 96.1]
kaṭhinā laṃbījayutā jānvantāṅguṣṭhamūlataḥ | [ĀK, 1, 2 96.2]
dhyeyā jānvādikaṭyantam uparyasyārdhacandrakā | [ĀK, 1, 2 97.1]
śubhrā vaṃ bījasahitā vicintyā dravarūpikā | [ĀK, 1, 2 97.2]
kaṭyādi hṛdayāntaṃ ca bahirdhyeyastrikoṇagaḥ | [ĀK, 1, 2 98.1]
raṃ bījaṃ raktavarṇaśca svastikena vibhūṣitaḥ | [ĀK, 1, 2 98.2]
hṛdādikaṇṭhaparyantaṃ vāyuḥ smaryo 'ñjanaprabhaḥ | [ĀK, 1, 2 99.1]
yaṃbījasahito devi ṣaḍbinduparibhūṣitaḥ | [ĀK, 1, 2 99.2]
ṣaṭkoṇaḥ karṇadeśācca brahmarandhrāntamīśvari | [ĀK, 1, 2 100.1]
vartulaṃ haṃbījayutaṃ mahākṛṣṇaṃ viyatsmaret | [ĀK, 1, 2 100.2]
pṛthivīm apsu ca tāstvagnau sa ca vāyau sa so'mbare | [ĀK, 1, 2 101.1]
melayitvā dvādaśānte sthāpayetparameśvari | [ĀK, 1, 2 101.2]
yaṃbījenātmano dehaṃ mūlādhārādviśoṣayet | [ĀK, 1, 2 102.1]
ṣaḍādhārāṇi nirbhidya yāvat brahmabilaṃ priye | [ĀK, 1, 2 102.2]
raṃ bījena daheddehaṃ sarvamāplāvayettataḥ | [ĀK, 1, 2 103.1]
vaṃbījena dravībhūtaṃ brahmarandhrendumaṇḍalāt | [ĀK, 1, 2 103.2]
syandamānāmṛtenaiva tanumāplāvayecchive | [ĀK, 1, 2 104.1]
ākāśādvāyumādadyāttasmādvahniṃ samāharet | [ĀK, 1, 2 104.2]
vahnerāpaḥ samādeyāstābhyo bhūmiṃ samāharet | [ĀK, 1, 2 105.1]
evaṃ pañca ca bhūtāni svasvasthāne niyojayet | [ĀK, 1, 2 105.2]
vāmakukṣisthitaṃ pāpapuruṣaṃ kṛṣṇarūpiṇam | [ĀK, 1, 2 106.1]
dhyāyettaṃ nirgataṃ devi khaḍgacarmadharaṃ param | [ĀK, 1, 2 106.2]
nyāsaṃ rasāṅkuśenaiva kṛtvāṅgulihṛdādiṣu | [ĀK, 1, 2 107.1]
aiṃ hrīṃ śrīṃ kṣmauṃ kṣmaṃ hrāṃ hrīṃ hrūṃ hraiṃ hrauṃ hraḥ phaṭ raseśvarāya mahākālabhairavāya śikhāyai vaṣaṭ | [ĀK, 1, 2 107.2]
raudrarūpāya kṛṣṇapiṅgalalocanāya avatara 2 avatāraya 2 jalpa 2 jalpaya 2 śubhāśubhaṃ kathaya 2 kathāpaya 2 mama mahārakṣāṃ kuru kuru kāraya 2 mama rasasiddhiṃ dehi dehi 1888 | [ĀK, 1, 2 107.3]
mahākālabhairavāya hṛdayāya namaḥ | [ĀK, 1, 2 107.4]
pūrvavanmahābalabhairavāya śirase svāhā | [ĀK, 1, 2 107.5]
pūrvavat aghorabhairavāya śikhāyai vaṣaṭ | [ĀK, 1, 2 107.6]
pūrvavat vajravīrabhairavāya kavacāya huṃ | [ĀK, 1, 2 107.7]
pūrvavat krodhabhairavāya netratrayāya vauṣaṭ | [ĀK, 1, 2 107.8]
pūrvavat kālabhairavāya astrāya phaṭ | [ĀK, 1, 2 107.9]
evamaṅgulinyāsaḥ | [ĀK, 1, 2 107.10]
pratibījaiḥ samuccārya caturthaṃ rasāṃkuśam | [ĀK, 1, 2 107.11]
hṛdādipañcasthāneṣu vinyasedbījapañcakam | [ĀK, 1, 2 108.1]
tataścāstrāya phaḍiti coṭikāṃ dikṣu darśayet | [ĀK, 1, 2 108.2]
mātṛkāṃ ca kalānyāsaṃ pājyonyāsaṃ ca kolakam | [ĀK, 1, 2 109.1]
prakurvīta tato devi cāntaryajanam ācaret | [ĀK, 1, 2 109.2]
kumbhakena hṛdambhoje samphullaṃ vidadhāti hi | [ĀK, 1, 2 110.1]
hṛtpadmakarṇikāyāṃ ca rasamūrtiṃ ca cintayet | [ĀK, 1, 2 110.2]
mānasairgandhapuṣpādyairupacāraiḥ prapūjayet | [ĀK, 1, 2 111.1]
svadehaṃ gandhapuṣpādyair alaṃkuryād yathāsukham | [ĀK, 1, 2 111.2]
antaryajanamevaṃ syād bahiryajanam ācaret | [ĀK, 1, 2 112.1]
astreṇa liṅgaṃ samprokṣya liṅgaśuddhiṃ vidhāya ca | [ĀK, 1, 2 112.2]
vastrena toyena pūritāṃ vardhanīṃ priye | [ĀK, 1, 2 113.1]
dakṣapārśve saṃniveśya pūjayettāṃ vidhānataḥ | [ĀK, 1, 2 113.2]
pīṭhe sindūrarajasā vidadhyāccaturaśrakam | [ĀK, 1, 2 114.1]
ṣaṭkoṇaṃ vilikhettasmin ṛjuṃ svarṇaśalākayā | [ĀK, 1, 2 114.2]
vasupatraṃ cāṣṭapatraṃ sacaturdvārabhūgṛham | [ĀK, 1, 2 115.1]
caturaśraṃ bahirbhāge dikpālānpūjayetpriye | [ĀK, 1, 2 115.2]
nandinaṃ ca mahākālaṃ bhṛṅgiṃ riṭiṃ mahābalam | [ĀK, 1, 2 116.1]
kumbhakarṇaṃ ca sugrīvaṃ bhṛṅgakaṃ ca dṛḍhāyudham | [ĀK, 1, 2 116.2]
caturdvāre tu vinyasya dvau dvau prāgādipūjitau | [ĀK, 1, 2 117.1]
rukmaṃ raupyaṃ tāmrasīsaṃ vaṅgakāntaśaṭhaṃ hyayaḥ | [ĀK, 1, 2 117.2]
prāgādidvārṣu sampūjya kramāddve dve maheśvari | [ĀK, 1, 2 118.1]
bhūgṛhābhyantare prācyāṃ śukramagnau grahaṃ yajet | [ĀK, 1, 2 118.2]
dakṣiṇasyāṃ yajedrudramāsure ca samīraṇam | [ĀK, 1, 2 119.1]
paścimasyāṃ śivaṃ vahniṃ vāyavyām uttare hyumām | [ĀK, 1, 2 119.2]
yajetpāvakamaiśānyāṃ tataścāṣṭadalāgrake | [ĀK, 1, 2 120.1]
prāgādau gandhakaṃ tālaṃ kāsīsaṃ ca manaḥśilām | [ĀK, 1, 2 120.2]
kaṃkuṣṭhaṃ mākṣikaṃ caiva nṛpāvartaṃ ca gairikam | [ĀK, 1, 2 121.1]
lepikā kṣepikā caiva krāmikā rañjikā tathā | [ĀK, 1, 2 121.2]
lohaṭī bandhakārī ca bhūcarī mṛtyunāśinī | [ĀK, 1, 2 122.1]
vibhūtiḥ khecarī caiva daśa dūtyaḥ krameṇa ca | [ĀK, 1, 2 122.2]
pūjyāstvaṣṭadale padme hyūrdhvādhastāddaleṣu ca | [ĀK, 1, 2 123.1]
māṇikyamuktāvaiḍūryanīlagāruḍavidrumāḥ | [ĀK, 1, 2 123.2]
gomedaḥ puṣparāgaśca maṇayaḥ sarvasiddhidāḥ | [ĀK, 1, 2 124.1]
dvitīyavasupatrasya dalāgreṣu prapūjayet | [ĀK, 1, 2 124.2]
aṣṭādaśabhujā rudrāḥ pañcavaktrās triyambakāḥ | [ĀK, 1, 2 125.1]
candrārdhaśobhimakuṭāḥ nīlagrīvā vṛṣadhvajāḥ | [ĀK, 1, 2 125.2]
svasvavarṇadharāḥ sarve tvaṣṭavidyeśvarāstu te | [ĀK, 1, 2 126.1]
pūjanīyā maheśāni dvitīye'ṣṭadalāmbuje | [ĀK, 1, 2 126.2]
rasakaṃ vimalaṃ tāpyaṃ capalaṃ tutthamañjanam | [ĀK, 1, 2 127.1]
ṣaṭkoṇasya dalāgreṣu sakhyaḥ syuḥ sarvasiddhidāḥ | [ĀK, 1, 2 127.2]
vajravaikrāntavajrābhrakāntapāṣāṇaṭaṅkaṇam | [ĀK, 1, 2 128.1]
bhūnāgaḥ śaktayaścaitāḥ ṣaḍasreṣu prapūjayet | [ĀK, 1, 2 128.2]
hiṃgulaṃ sasyakaṃ caiva śilājatvagnijārakam | [ĀK, 1, 2 129.1]
tatkarṇikāyāṃ pūrvādau parāśakticatuṣṭayam | [ĀK, 1, 2 129.2]
hiṃgulaṃ mālinī śaktiḥ parā śaktiśca sasyakam | [ĀK, 1, 2 130.1]
śilājatvaparā śaktiragnijāraḥ parāparā | [ĀK, 1, 2 130.2]
praṇavādinamo'ntaiśca tattannāmapuraḥsaram | [ĀK, 1, 2 131.1]
sacaturthyā yajedetānrasāvaraṇasaṃsthitān | [ĀK, 1, 2 131.2]
madhye tu divyaśaktīnāṃ pūjayedrasabhairavam | [ĀK, 1, 2 132.1]
saptaviṃśatiniṣke tu drāvite śuddhahāṭake | [ĀK, 1, 2 132.2]
navaniṣkaṃ sūtarājaṃ vinyaseccaikamānasaḥ | [ĀK, 1, 2 133.1]
madhūcchiṣṭakṛte yantre liṅgākāre sulakṣaṇe | [ĀK, 1, 2 133.2]
niṣṭapte hāṭake sūtaṃ pratapte prakṣipecchive | [ĀK, 1, 2 134.1]
muhūrtātsvāṅgaśītaṃ taṃ rasaliṅgaṃ payo'ntare | [ĀK, 1, 2 134.2]
sthāpayet punarādāya hyuparisthaṃ malaṃ haret | [ĀK, 1, 2 135.1]
saṃghṛṣya ca samīkṛtya liṅgaṃ saṃprokṣayettataḥ | [ĀK, 1, 2 135.2]
evaṃ raupyādilohairvā vyastair vātha samastakaiḥ | [ĀK, 1, 2 136.1]
abhrakādimasattvairvā liṅgaṃ kuryātsvaśaktitaḥ | [ĀK, 1, 2 136.2]
rasaliṅgaṃ dvidhā proktaṃ sakalaṃ niṣkalaṃ priye | [ĀK, 1, 2 137.1]
pūrvoktaṃ sakalaṃ liṅgaṃ niṣkalaṃ kevalo rasaḥ | [ĀK, 1, 2 137.2]
bubhukṣūṇāṃ hi sakalaṃ niṣkalaṃ mokṣamicchatām | [ĀK, 1, 2 138.1]
rasaliṅgaṃ hemabaddhaṃ brahmaviṣṇvīśavahnayaḥ | [ĀK, 1, 2 138.2]
apūjayan rūpyabaddhaṃ gaṇeśaskandanandinaḥ | [ĀK, 1, 2 139.1]
tvayābhrasatvasambaddhaṃ rasaliṅgaṃ prapūjitam | [ĀK, 1, 2 139.2]
tāmrabaddhaṃ ramāvāṇīkuberendrajalādhipāḥ | [ĀK, 1, 2 140.1]
kāntabaddhaṃ yamamarunnairṛtāḥ samapūjayan | [ĀK, 1, 2 140.2]
vaṅgabaddhaṃ siddhasādhyavidyādharamaharṣayaḥ | [ĀK, 1, 2 141.1]
nāgabaddhaṃ nāgavasugandharvoragakinnarāḥ | [ĀK, 1, 2 141.2]
tīkṣṇabaddhaṃ bhadrakālīyakṣabhūtapiśācakāḥ | [ĀK, 1, 2 142.1]
muṇḍabaddhaṃ ca durgāmbā cāpsaroguhyakāsurāḥ | [ĀK, 1, 2 142.2]
niṣkalaṃ rasaliṅgaṃ tu bhṛṅgyādyā yogino'rcayan | [ĀK, 1, 2 143.1]
uktāni rasaliṅgāni mānavāḥ phalakāṅkṣiṇaḥ | [ĀK, 1, 2 143.2]
pūjayeyuḥ prayatnena nityaṃ sarvārthasiddhaye | [ĀK, 1, 2 144.1]
uktānāṃ rasaliṅgānāṃ prāṇasaṃsthāpanaṃ śṛṇu | [ĀK, 1, 2 144.2]
prāṇānāyamya vidhivat prāṇaśaktiṃ smarecchive | [ĀK, 1, 2 145.1]
śoṇitāmbhodhimadhyastharaktāmbhojāsanāṃ parām | [ĀK, 1, 2 145.2]
raktāṃbaradharāṃ raktāṃ nānāratnakirīṭinīm | [ĀK, 1, 2 146.1]
vimalendukalājūṭāṃ ravivahnīndulocanām | [ĀK, 1, 2 146.2]
karṇatāṭaṅkakiraṇāruṇīkṛtakapolakām | [ĀK, 1, 2 147.1]
śrīparṇīkusumākāranāsāvaṃśavirājitām | [ĀK, 1, 2 147.2]
pravālapadmarāgābhabimbādharavirājitām | [ĀK, 1, 2 148.1]
kuruvindadalākāraślakṣṇadantābhiśobhitām | [ĀK, 1, 2 148.2]
śaṅkhābhirāmakaṇṭhasthamuktāhāravirājitām | [ĀK, 1, 2 149.1]
aṅgulīyakakeyūrakaṭakādivibhūṣitām | [ĀK, 1, 2 149.2]
pāśāṅkuśekṣukodaṇḍapuṣpabāṇābhayapradām | [ĀK, 1, 2 150.1]
rudhirāpūrṇapātreṇa śobhamānakarāmbujām | [ĀK, 1, 2 150.2]
pīnastanataṭodbhāsihārakuṅkumamaṇḍitām | [ĀK, 1, 2 151.1]
kāñcīmañjīrakaṭakapādāṅgulivibhūṣitām | [ĀK, 1, 2 151.2]
prāṇapratiṣṭhāṃ liṅgasya kurvītaikāgramānasaḥ | [ĀK, 1, 2 152.1]
sṛṇiṃ mañca pāśaśca haṃsaḥ so'hamiti priye | [ĀK, 1, 2 152.2]
amuṣya liṅgasya prāṇa iha prāṇaḥ | [ĀK, 1, 2 152.3]
amuṣya liṅgasya jīva iha sthitaḥ | [ĀK, 1, 2 152.4]
amuṣya liṅgasya sarvendriyāṇi vāṅmanaścakṣuḥśrotrajihvāghrāṇā ihāgatya sukhaṃ ciraṃ tiṣṭhantu so'haṃ haṃsaḥ svāhā | [ĀK, 1, 2 152.5]
kroṃ hrīṃ āṃ | [ĀK, 1, 2 152.7]
etanmantraṃ samuccārya prāṇānāvāhayetpriye | [ĀK, 1, 2 152.8]
asya śrīprāṇapratiṣṭhāmantrasya brahmaviṣṇumaheśvarā ṛṣayaḥ | [ĀK, 1, 2 152.9]
ṛgyajuḥsāmāni chandāṃsi | [ĀK, 1, 2 152.10]
śrīparāśaktirdevatā | [ĀK, 1, 2 152.11]
āṃ bījam | [ĀK, 1, 2 152.12]
hrīṃ śaktiḥ kroṃ kīlakam | [ĀK, 1, 2 152.13]
amuṣya liṅgasya prāṇapratiṣṭhāyāṃ viniyogaḥ | [ĀK, 1, 2 152.14]
āsanaṃ pūjayetpūrvaṃ gandhapuṣpākṣatādibhiḥ | [ĀK, 1, 2 152.15]
hāṃ ādhāraśaktyai namaḥ | [ĀK, 1, 2 153.1]
hrīṃ kūrmāya namaḥ | [ĀK, 1, 2 153.2]
hrūṃ anantāya namaḥ | [ĀK, 1, 2 153.3]
hraiṃ pṛthivyai namaḥ | [ĀK, 1, 2 153.4]
hrauṃ kandāya namaḥ | [ĀK, 1, 2 153.5]
aṅkurāya nālāya karṇikebhyaḥ dalebhyaḥ kesarebhyaḥ karṇikāyai tanmadhye dharmāya jñānāya vairāgyāya aiśvaryāya adharmāya ajñānāya avairāgyāya anaiśvaryāya namaḥ | [ĀK, 1, 2 153.6]
hṛdambhojasthitaṃ devaṃ saha devyā maheśvari | [ĀK, 1, 2 153.7]
āvāhayet sāvaraṇaṃ svāṅgaśaktisamanvitam | [ĀK, 1, 2 153.8]
pīṭhe saṃsthāpayelliṅgaṃ mūlenārghyaṃ kuśodakaiḥ | [ĀK, 1, 2 154.1]
pādyaṃ gandhodakairdadyāt haimenācamanaṃ bhavet | [ĀK, 1, 2 154.2]
ratnodakairbhavetsnānaṃ sarvaṃ mūlena śāmbhavi | [ĀK, 1, 2 155.1]
ekādaśena rudreṇa pavamānena pārvati | [ĀK, 1, 2 155.2]
camakaiḥ puruṣasūktaiśca phalaiḥ pañcāmṛtairapi | [ĀK, 1, 2 156.1]
nālikerekṣusalilaiḥ sugandhodakavāriṇā | [ĀK, 1, 2 156.2]
saṃsnāpya ca tato liṅgaṃ pīṭhe saṃsthāpayecchive | [ĀK, 1, 2 157.1]
liṅgasya paritaḥ oṃ vāmadevāya namaḥ jyeṣṭhāya rudrāya kālāya kalavikaraṇāya balāya balavikaraṇāya balapramathanāya sarvabhūtadamanāya ityaṣṭāsu dikṣu manonmanāya iti śivasannidhau puṣpairabhyarcya | [ĀK, 1, 2 157.2]
oṃ hrāṃ hṛdayāya namaḥ | [ĀK, 1, 2 157.3]
oṃ hrīṃ śirase svāhā | [ĀK, 1, 2 157.4]
oṃ hrūṃ śikhāyai vaṣaṭ | [ĀK, 1, 2 157.5]
oṃ hraiṃ kavacāya huṃ | [ĀK, 1, 2 157.6]
oṃ hrauṃ netratrayāya vauṣaṭ | [ĀK, 1, 2 157.7]
oṃ hraḥ astrāya phaṭ | [ĀK, 1, 2 157.8]
hrāṃ īśānāya namaḥ | [ĀK, 1, 2 157.9]
hrīṃ tatpuruṣāya namaḥ | [ĀK, 1, 2 157.10]
hrūṃ aghorāya namaḥ | [ĀK, 1, 2 157.11]
hraiṃ vāmadevāya namaḥ | [ĀK, 1, 2 157.12]
hrauṃ sadyojātāya namaḥ | [ĀK, 1, 2 157.13]
mūlamantreṇa devāya dadyātpuṣpāñjaliṃ priye | [ĀK, 1, 2 157.14]
mūlamantraṣaḍaṅgena nyāsaṃ kuryācchivasya ca | [ĀK, 1, 2 158.1]
liṅgasya dakṣiṇe bhāge ṛgādīnnigamānapi | [ĀK, 1, 2 158.2]
brahmāṇaṃ pṛthivīṃ toyaṃ viṣṇuṃ rudraṃ hutāśanam | [ĀK, 1, 2 159.1]
īśvaraṃ pavanaṃ caivamākāśaṃ ca sadāśivam | [ĀK, 1, 2 159.2]
śrīkaṇṭhamamṛtāṃśuṃ ca bhairavaṃ bhāskaraṃ tathā | [ĀK, 1, 2 160.1]
paraṃ śivaṃ parātmānaṃ pūjayenmatimān kramāt | [ĀK, 1, 2 160.2]
liṅgasya vāmapārśve tu brāhmyādīḥ sapta mātaraḥ | [ĀK, 1, 2 161.1]
mahālakṣmīṃ mahākālīṃ durgāṃ skandavināyakau | [ĀK, 1, 2 161.2]
yoginyaḥ kṣetrapālāśca śaktayaścādipīṭhakāḥ | [ĀK, 1, 2 162.1]
oḍyāṇaśaktir jālaṃdhrī tathā pūrṇā giriḥ priye | [ĀK, 1, 2 162.2]
kāmeśvarīti saṃpūjyā rudraśaktiḥ surārcite | [ĀK, 1, 2 163.1]
lopāmudrā kubjikā ca kālasaṃkarṣaṇī tathā | [ĀK, 1, 2 163.2]
madhurādirasā gandhāḥ sarvadhānyāni pārvati | [ĀK, 1, 2 164.1]
divyauṣadhyaḥ sudhā hālā viṣaṃ carmādidhātavaḥ | [ĀK, 1, 2 164.2]
indriyāṇi mano buddhirahaṅkāraśca cetanaḥ | [ĀK, 1, 2 165.1]
śabdādyā viṣayāḥ pūjyā dehāṅgāni ca śāmbhavi | [ĀK, 1, 2 165.2]
liṅgasya paścime bhāge samudrāḥ sarito nadāḥ | [ĀK, 1, 2 166.1]
parvatā merumukhyāśca bhāskarādyā nava grahāḥ | [ĀK, 1, 2 166.2]
jyotiścakraṃ dhruvaścaiva śiśumāraḥ prajāpatiḥ | [ĀK, 1, 2 167.1]
kalāḥ kāṣṭhāśca ghaṭikā muhūrtāḥ praharā dinam | [ĀK, 1, 2 167.2]
rātriḥ pakṣaśca māsaśca ṛtukālāyanāni ca | [ĀK, 1, 2 168.1]
saṃvatsarā yugāḥ kalpā diśastārāstithiḥ śive | [ĀK, 1, 2 168.2]
pātālāni ca nāgendrāstathā kālāgnirudrakāḥ | [ĀK, 1, 2 169.1]
yakṣāḥ piśācabhūtāśca rākṣasā danujāstathā | [ĀK, 1, 2 169.2]
guhyakā duṣṭavetālā rājayakṣmādayo gadāḥ | [ĀK, 1, 2 170.1]
mantrāḥ śastrāṇi cāstrāṇi sampūjya kramaśaḥ priye | [ĀK, 1, 2 170.2]
liṅgasya pūrvabhāge tu saṃpūjyā gurupaṅktayaḥ | [ĀK, 1, 2 171.1]
siddhāḥ sādhyāśca munayo yogino brahmavādinaḥ | [ĀK, 1, 2 171.2]
vidyādharāḥ kinnarāśca gandharvaścāśvinau tathā | [ĀK, 1, 2 172.1]
vasavo'psarasāṃ mukhyā śṛṅgārādirasā nava | [ĀK, 1, 2 172.2]
gītaṃ nṛttāni tadbhedāḥ kāśyapādyāstathā daśa | [ĀK, 1, 2 173.1]
rudrāḥ samanavaḥ pūjyā bhāskarā vahnayastrayaḥ | [ĀK, 1, 2 173.2]
viśve devāśca pitaro mātaraḥ pitṛdevatāḥ | [ĀK, 1, 2 174.1]
kulācāryā rasācāryāḥ pūrvācāryāḥ śivārcakāḥ | [ĀK, 1, 2 174.2]
matsyādidaśajanmāni jino lokāyatastathā | [ĀK, 1, 2 175.1]
narakādyāḥ sarvalokā garuḍā garuḍāṇḍakāḥ | [ĀK, 1, 2 175.2]
brahmāṇḍāḥ khecarāḥ sarve bhūcarāśca jalecarāḥ | [ĀK, 1, 2 176.1]
sampūjya devatāḥ sarvāḥ praṇavādinamo'ntakaiḥ | [ĀK, 1, 2 176.2]
tattannāmacaturthyantaiḥ puṣpagandhākṣataiḥ priye | [ĀK, 1, 2 177.1]
devāya vastrayugalam upavītadvayaṃ tathā | [ĀK, 1, 2 177.2]
madhuparkaṃ divyagandhamakṣatān kusumāni ca | [ĀK, 1, 2 178.1]
sadā kaitakavarjyāni divyāni vidalāni ca | [ĀK, 1, 2 178.2]
tatpuṣpāṇi ca kahlārakamalotpalakairavam | [ĀK, 1, 2 179.1]
jātīcampakapunnāgapūganāraṅgakaiḥ | [ĀK, 1, 2 179.2]
māgadhīmādhavīmallīyūthikāprabhṛtīni ca | [ĀK, 1, 2 180.1]
damanī maruvaṃ caiva rasendrāya samarpayet | [ĀK, 1, 2 180.2]
dhūpaṃ daśāṅgaṃ dīpaṃ cāpūpānnaṃ ghṛtapāyasam | [ĀK, 1, 2 181.1]
saṣaḍrasāni śākāni śuddhagandhottamānvitam | [ĀK, 1, 2 181.2]
lehyaṃ coṣyādi naivedyaṃ pāradendrāya darśayet | [ĀK, 1, 2 182.1]
hastaprakṣālanaṃ devi dadyādgandhodakena ca | [ĀK, 1, 2 182.2]
suvāsitāni pūgāni ghanasārayutāni ca | [ĀK, 1, 2 183.1]
avadātāni sāgrāṇi nāgavallīdalāni ca | [ĀK, 1, 2 183.2]
muktāphalodbhavaṃ cūrṇaṃ tāmbūlaṃ ca samarpayet | [ĀK, 1, 2 184.1]
darpaṇaṃ cāmaradvandvaṃ chatraṃ nṛttaṃ ca gītakam | [ĀK, 1, 2 184.2]
upacāreṣu sarveṣu dadyādācamanaṃ priye | [ĀK, 1, 2 185.1]
sarvopacārānmūlena dadyātstotraṃ japecchive | [ĀK, 1, 2 185.2]
rasendrabhairavaṃ devaṃ dhyātvā devīṃ rasāṃkuśām | [ĀK, 1, 2 186.1]
māheśvarāṃśca vinatāṃ gandhapuṣpādibhiryajet | [ĀK, 1, 2 186.2]
aṅguṣṭhānāmikābhyāṃ ca dadyādgandhottamānvitam | [ĀK, 1, 2 187.1]
bindumūlena devāya devyai ca gurupaṅktaye | [ĀK, 1, 2 187.2]
kramādāvaraṇasthebhyo devībhyo'pi ca tarpayet | [ĀK, 1, 2 188.1]
hrīṃ ānandaśivamūrtimārādhayāmi | [ĀK, 1, 2 188.2]
hrīṃ parānandaśivamūrtimārādhayāmi | [ĀK, 1, 2 188.3]
hrīṃ parāparānandaśivamūrtimārādhayāmi | [ĀK, 1, 2 188.4]
hrīṃ ānandasiddhamūrtimārādhayāmi | [ĀK, 1, 2 188.5]
hrīṃ parānandasiddhamūrtimārādhayāmi | [ĀK, 1, 2 188.6]
hrīṃ parāparānandasiddhamūrtimārādhayāmi | [ĀK, 1, 2 188.7]
klīṃ ānandagurumūrtimārādhayāmi | [ĀK, 1, 2 188.8]
klīṃ parānandagurumūrtimārādhayāmi | [ĀK, 1, 2 188.9]
klīṃ parāparānandagurumūrtimārādhayāmi | [ĀK, 1, 2 188.10]
tebhyo dattvā prasādaṃ ca tairanujñāpitaḥ svayam | [ĀK, 1, 2 188.11]
kuṇḍalyām ātmatattvaṃ ca vidyātattvaṃ ca nābhigam | [ĀK, 1, 2 189.1]
hṛdaye śivatattvaṃ ca sarvatattvaṃ hi tālugam | [ĀK, 1, 2 189.2]
tritattvam evaṃ saṃcintya prasādaṃ ca samantrakam | [ĀK, 1, 2 190.1]
tataḥ prajvalitaṃ smṛtvā jyotirantargataṃ priye | [ĀK, 1, 2 190.2]
svīkurvīta prasādaṃ ca yatheṣṭaṃ surasevite | [ĀK, 1, 2 191.1]
prīṇanti pitaro harṣānmūrchayā sarvadevatāḥ | [ĀK, 1, 2 191.2]
ajñānā [... au3 Zeichenjh] vaprītiḥ sa evāhaṃ na saṃśayaḥ | [ĀK, 1, 2 192.1]
gandhottamaudanaṃ śuddhakṣatajaṃ ca ghṛtaṃ madhu | [ĀK, 1, 2 192.2]
saṃyojya pañcakhaṇḍaṃ ca kṛtvā dadyātkrameṇa ca | [ĀK, 1, 2 193.1]
dakṣiṇottarapūrvāsu paścimāyāṃ ca madhyame | [ĀK, 1, 2 193.2]
tāṃstānmantrānsamuccārya baliṃ dadyāttato naraḥ | [ĀK, 1, 2 194.1]
praṇavaṃ māyāṃ kamalāṃ devīṃ putrapradaṃ tataḥ | [ĀK, 1, 2 194.2]
tato vaṭukanāthākhyaṃ kapilaṃ jaṭābhārabhāsuraṃ ca tataḥ piṅgala triṇetra imāṃ baliṃ pūjāṃ gṛhṇa gṛhṇa svāhā | [ĀK, 1, 2 195.1]
oṃ hrīṃ śrīṃ siddhayoginībhyaḥ sarvamātṛbhyo namaḥ | [ĀK, 1, 2 195.2]
oṃ hrīṃ śrīṃ sarvabhūtebhyaḥ sarvabhūtapatibhyo namaḥ | [ĀK, 1, 2 195.3]
oṃ hrīṃ śrīṃ sthānakṣetrapāla imāṃ baliṃ pūjāṃ gṛhṇa gṛhṇa svāhā | [ĀK, 1, 2 195.4]
oṃ hrīṃ śrīṃ rasendra kṣetrapāla rājarājeśvara imāṃ baliṃ pūjāṃ gṛhṇa gṛhṇa svāhā | [ĀK, 1, 2 195.5]
baliṃ dadyāditi śive sarvavighnopaśāntaye | [ĀK, 1, 2 195.6]
tataścāṣṭottaraśataṃ japenmūlaṃ rasāgrataḥ | [ĀK, 1, 2 195.7]
tataḥ stotraṃ japeddevi rasabhairavatuṣṭaye | [ĀK, 1, 2 196.1]
saṃtuṣṭāḥ sarvadevāḥ syuḥ tuṣṭe tu rasabhairave | [ĀK, 1, 2 196.2]
ayaṃ nityārcanavidhiḥ proktaḥ sarvatra durlabhaḥ | [ĀK, 1, 2 197.1]
viddhi māṃ pāradaṃ devi tatsmartā matsamaḥ priye | [ĀK, 1, 2 197.2]
pāradastvadhiko matto madīyatvācca sārataḥ | [ĀK, 1, 2 198.1]
rasasya smaraṇaṃ puṇyaṃ darśanaṃ sparśanaṃ tathā | [ĀK, 1, 2 198.2]
pūjanaṃ bhakṣaṇaṃ dānaṃ ṣoḍhā puṇyamudīritam | [ĀK, 1, 2 199.1]
sāttvikaṃ rājasaṃ caiva tāmasaṃ trividhaṃ vapuḥ | [ĀK, 1, 2 199.2]
sāttvikaṃ muktidaṃ śubhraṃ bālaṃ dvibhujamaṇḍitam | [ĀK, 1, 2 200.1]
pūrṇapātraṃ sūkṣmadaṇḍaṃ dvinetraṃ kiṅkiṇīsrajam | [ĀK, 1, 2 200.2]
rājasaṃ bhuktidaṃ raktaṃ kirīṭaśaśiśekharam | [ĀK, 1, 2 201.1]
caturbhujaṃ ca taruṇaṃ nīlakaṇṭhaṃ trilocanam | [ĀK, 1, 2 201.2]
sarvaiśvaryapradaṃ dhyāyet śūlapātravarābhayam | [ĀK, 1, 2 202.1]
tāmasaṃ kṛṣṇavarṇaṃ ca jvaladūrdhvaśiroruham | [ĀK, 1, 2 202.2]
aṣṭādaśabhujaṃ tryakṣaṃ pūrvoktaṃ cintayedrasam | [ĀK, 1, 2 203.1]
sarvasiddhipradaṃ devi sarvakāmaphalapradam | [ĀK, 1, 2 203.2]
smaraṇaṃ rasarājasya sarvopadravanāśanam | [ĀK, 1, 2 204.1]
hṛdambhojasthitaṃ dhyāyennaśyantyenāṃsi bhairavi | [ĀK, 1, 2 204.2]
darśanaṃ pāradendrasya hanti pāpaṃ trikālajam | [ĀK, 1, 2 205.1]
setukedāraparyantadivyaliṅgaughadarśane | [ĀK, 1, 2 205.2]
yatpuṇyaṃ labhate martyaḥ tatkoṭiguṇitaṃ bhavet | [ĀK, 1, 2 206.1]
pṛthivyāṃ sarvatīrtheṣu sāgarānteṣu darśanāt | [ĀK, 1, 2 206.2]
snānapānādibhiḥ puṇyaṃ tatkoṭiguṇitaṃ bhavet | [ĀK, 1, 2 207.1]
gohatyāniyutaṃ devi bhrūṇahatyāśatāni ca | [ĀK, 1, 2 207.2]
brahmahatyāsahasrāṇi naśyanti rasadarśanāt | [ĀK, 1, 2 208.1]
gavāṃ koṭipradānena svarṇakoṭiśatena ca | [ĀK, 1, 2 208.2]
aśvamedhasahasreṇa yatpuṇyaṃ tacca darśanāt | [ĀK, 1, 2 209.1]
rasasya sparśanaṃ hanyādagamyāgamanaṃ priye | [ĀK, 1, 2 209.2]
paradravyāpahāraṃ ca pāpaṃ prāṇivadhārjitam | [ĀK, 1, 2 210.1]
saptadvīpe dharaṇyāṃ ca pātāle gagane divi | [ĀK, 1, 2 210.2]
yānyarcayati liṅgāni tatpuṇyaṃ rasapūjayā | [ĀK, 1, 2 211.1]
svāyaṃbhuveṣu liṅgeṣu divyeṣu kṛtapūjayā | [ĀK, 1, 2 211.2]
yatpuṇyaṃ rasaliṅgasya pūjayā tatphalaṃ bhavet | [ĀK, 1, 2 212.1]
yogino'ṣṭāṅganiratā yatpadaṃ brahmavādinaḥ | [ĀK, 1, 2 212.2]
tatpadaṃ samavāpnoti rasaliṅgasya pūjayā | [ĀK, 1, 2 213.1]
kuṃkumāgarukastūrīkarpūrāntargataṃ rasam | [ĀK, 1, 2 213.2]
mūrchitaṃ rasaliṅgāya dadyādiṣṭārthasiddhaye | [ĀK, 1, 2 214.1]
bhakṣaṇādrasarājasya sarvapāpaṃ vinaśyati | [ĀK, 1, 2 214.2]
anādimāyāmalinamātmānaṃ ca viśoṣayet | [ĀK, 1, 2 215.1]
bhavarogaṃ harecchīghraṃ tritāpaṃ ca vināśayet | [ĀK, 1, 2 215.2]
rasarājasya dānena caturabdhyantamedinīm | [ĀK, 1, 2 216.1]
mahāmerusamaṃ svarṇaṃ dattvā yattat phalaṃ bhavet | [ĀK, 1, 2 216.2]
brahmarūpī śuddharaso viṣṇurūpī sa mūrchitaḥ | [ĀK, 1, 2 217.1]
bhasmīkṛto rudrarūpī baddhaḥ sūtaḥ sadāśivaḥ | [ĀK, 1, 2 217.2]
kāmarūpī jalūkābhaḥ kālarūpī ca doṣavān | [ĀK, 1, 2 218.1]
mūrchito bhasmito baddhaḥ pāradendro maheśvari | [ĀK, 1, 2 218.2]
vyādhimṛtyudaridratvaṃ harate'sau kṛpākaraḥ | [ĀK, 1, 2 219.1]
dadāsi tvaṃ rasendrāśu śabdasparśanadhūmataḥ | [ĀK, 1, 2 219.2]
svarṇamarbudakoṭyantaṃ trāhi khecarasiddhida | [ĀK, 1, 2 220.1]
namaste kālakālāya namaḥ sarvaguṇātmane | [ĀK, 1, 2 220.2]
valīpalitanāśāya mahāvīryapradāyine | [ĀK, 1, 2 221.1]
namaḥ śastrāstrahantre ca māyāmbhonidhipārada | [ĀK, 1, 2 221.2]
pāradendra namastubhyaṃ kāminīkelimanmatha | [ĀK, 1, 2 222.1]
sudhārūpa tridoṣaghna namaste ṣaḍrasātmane | [ĀK, 1, 2 222.2]
ghanatvātpṛthivīrūpa dravatvājjalarūpiṇe | [ĀK, 1, 2 223.1]
tejo'dhikatvāttejasvin cāñcalyādvāyurūpiṇe | [ĀK, 1, 2 223.2]
sūkṣmatvādrasarūpāya namaste bhūtarūpiṇe | [ĀK, 1, 2 224.1]
namaste yogayogyāya prasīdāmaravandita | [ĀK, 1, 2 224.2]
vedagodvijarājendraguruvīrādihiṃsayā | [ĀK, 1, 2 225.1]
sambhūtakṣayakuṣṭhādīnrogānharasi pāvana | [ĀK, 1, 2 225.2]
naṣṭendriyārthānajñānān trātā tvamasi pārada | [ĀK, 1, 2 226.1]
sarvauṣadhībhyo'pyadhiko hyaṇumātropayogataḥ | [ĀK, 1, 2 226.2]
eko'pi sarvadoṣaghno'rucināśana te namaḥ | [ĀK, 1, 2 227.1]
tvayā sṛṣṭā mahendrādyāḥ surā brahmādayaḥ kalāḥ | [ĀK, 1, 2 227.2]
candrārkagrahanakṣatraśivabhairavaśaktayaḥ | [ĀK, 1, 2 228.1]
jñānājñānaguṇā lokā gandharvoragarākṣasāḥ | [ĀK, 1, 2 228.2]
divyauṣadhāni sarvāṇi sarvasiddhikarāṇyapi | [ĀK, 1, 2 229.1]
sūtendra bhavataḥ śrīman kalāṃ nārhanti ṣoḍaśīm | [ĀK, 1, 2 229.2]
pratyakṣaśambho sūtendra kimanyairbhavati sthite | [ĀK, 1, 2 230.1]
aṇimādiguṇopete nānāsiddhipradāyake | [ĀK, 1, 2 230.2]
yogino hemamukhyāni lohānyakṣayatāṃ sadā | [ĀK, 1, 2 231.1]
amṛtatvaṃ prāpnuvanti sevayā tatra kojvala | [ĀK, 1, 2 231.2]
dṛśyādṛśyasvarūpaṃ tvāṃ bhogamokṣapradaṃ param | [ĀK, 1, 2 232.1]
yo na jānāti sūtendra sa māṃ vetti kathaṃ naraḥ | [ĀK, 1, 2 232.2]
gururmātā pitā bhrātā dhanaṃ vidyā gatiḥ suhṛt | [ĀK, 1, 2 233.1]
rasa tvameva bhūtānāṃ tvattaḥ ko'nyo hitaṃkaraḥ | [ĀK, 1, 2 233.2]
rasendra tava yoge ca śāstre stotre rasāyane | [ĀK, 1, 2 234.1]
yastu bhaktiyuto loke sa evāhaṃ na saṃśayaḥ | [ĀK, 1, 2 234.2]
brahmajñāne'pi niṣṇāto yastvāṃ nindati pārada | [ĀK, 1, 2 235.1]
tyājyo'sau sarvalokeṣu naivāhaṃ rakṣituṃ kṣamaḥ | [ĀK, 1, 2 235.2]
yastvāṃ nāstīti ca vadet tasya siddhirna kutracit | [ĀK, 1, 2 236.1]
yastvāmastīti ca vadettasya siddhirbhavetsadā | [ĀK, 1, 2 236.2]
rasendraṃ yastu loke'sminkulīno vādhamānvayaḥ | [ĀK, 1, 2 237.1]
saṃskṛtaṃ kurute sūta tvāmaṣṭādaśakarmabhiḥ | [ĀK, 1, 2 237.2]
sa puṇyaḥ sa vratī dhanyaḥ sa ślāghyaḥ sa ca buddhimān | [ĀK, 1, 2 238.1]
sa pumānsa ca sarvajñaḥ sa siddhaḥ sa ca daivatam | [ĀK, 1, 2 238.2]
tatkulaṃ pāvanaṃ bhūmiḥ puṇyā rājā jayānvitaḥ | [ĀK, 1, 2 239.1]
tatpuraṃ sotsavaṃ nityaṃ kṛtārthā ca tadambikā | [ĀK, 1, 2 239.2]
tasya saṃdarśanaṃ puṇyaṃ sparśanaṃ bhāṣaṇaṃ tathā | [ĀK, 1, 2 240.1]
pratyakṣādipramāṇena pārada tvaṃ sadāśivaḥ | [ĀK, 1, 2 240.2]
tvatto dehādi lohāni vajratvaṃ yānti hematām | [ĀK, 1, 2 241.1]
rasendra tvatprasādena māninyo mṛgalocanāḥ | [ĀK, 1, 2 241.2]
cakravākasamottuṅgapīnavṛttastanojjvalāḥ | [ĀK, 1, 2 242.1]
cañcalā manmathāsaktā vidrumādharaśobhitāḥ | [ĀK, 1, 2 242.2]
śukatuṇḍapratīkāśavakratīkṣṇanakhāṅkurāḥ | [ĀK, 1, 2 243.1]
śirīṣamālāsubhujāḥ campakasraksamaprabhāḥ | [ĀK, 1, 2 243.2]
nimnanābhisamudbhūtaromarājivirājitāḥ | [ĀK, 1, 2 244.1]
sarvāṅgasauṣṭhavāḥ kāntāḥ snigdhā vaśyā bhavanti ca | [ĀK, 1, 2 244.2]
sūtendra śuṣkakāṣṭhānāṃ rāśimagniryathā dahet | [ĀK, 1, 2 245.1]
tathaiva janmadāridryamṛtyuduḥkhamahāmayān | [ĀK, 1, 2 245.2]
jāraṇārthe'gnimadhye tvāṃ dhārayetkati vāsarān | [ĀK, 1, 2 246.1]
tāvatkalyasahasrāṇi śivaloke sukhaṃ vaset | [ĀK, 1, 2 246.2]
tava kāryeṣu sūtendra kiṃciddravyaṃ vyayennaraḥ | [ĀK, 1, 2 247.1]
teṣāṃ dadāsi tadvittaṃ koṭikoṭiguṇādhikam | [ĀK, 1, 2 247.2]
paramā pāradī vidyā sarvalokeṣu durlabhā | [ĀK, 1, 2 248.1]
bhogamokṣapradā puṇyā putrārogyapravardhanī | [ĀK, 1, 2 248.2]
ye tvāṃ nindanti sūtendra mārjālakharavāyasāḥ | [ĀK, 1, 2 249.1]
jambūkā ṛṣabhāḥ śvānaḥ klībāndhabadhirā jaḍāḥ | [ĀK, 1, 2 249.2]
mūkāḥ kubjāḥ paṅgavaśca vyaṅgā vandhyāśca rogiṇaḥ | [ĀK, 1, 2 250.1]
kaivartāḥ pāpakarmāṇo jāyante'nekajanmasu | [ĀK, 1, 2 250.2]
bhavato nindakaiḥ sārdhaṃ bhāṇḍapakvānnamiśraṇam | [ĀK, 1, 2 251.1]
yaḥ kuryādāsanaṃ śayyāṃ bhojanālāpasaṃgatim | [ĀK, 1, 2 251.2]
sa pāpiṣṭho bhavettyājyaḥ sarvadharmabahiṣkṛtaḥ | [ĀK, 1, 2 252.1]
iti stotraṃ mayā proktaṃ pāradendrasya bhairavi | [ĀK, 1, 2 252.2]
yaḥ paṭhet śṛṇuyādbhaktyā trisandhyaṃ rasasiddhaye | [ĀK, 1, 2 253.1]
brahmahatyādipāpaiśca pātakairupapātakaiḥ | [ĀK, 1, 2 253.2]
trikarmakalibhirdevi mucyate nātra saṃśayaḥ | [ĀK, 1, 2 254.1]
ghore yuddhe mahāraṇye digbhrame śatrusaṃkaṭe | [ĀK, 1, 2 254.2]
nadīprataraṇe devi coravyāghrādisaṅkaṭe | [ĀK, 1, 2 255.1]
japetstotramidaṃ devi dhyātvā śrīrasabhairavam | [ĀK, 1, 2 255.2]
iti stutvā sūtarājaṃ sarvaṃ karma samarpayet | [ĀK, 1, 2 256.1]
raso dātā raso bhoktā rasaḥ kartā ca kāraṇam | [ĀK, 1, 2 256.2]
raso hotā ca havyaṃ ca sarvavyāpī rasaḥ sadā | [ĀK, 1, 2 257.1]
anenaiva ca mantreṇa rasendrāya samarpayet | [ĀK, 1, 2 257.2]
tato nyāsaṃ ca mūlena kuryāddhyātvā ca pūrvavat | [ĀK, 1, 2 258.1]
saṃhāramudrāṃ kṛtvātha vahennadyāṃ raseśvaram | [ĀK, 1, 2 258.2]
hṛtpadme sthāpayeddevaṃ sāṅgāvaraṇaśaktikam | [ĀK, 1, 2 259.1]
śivo'hamiti sadbhāvaṃ cintayedrasadeśikaḥ | [ĀK, 1, 2 259.2]
pūjāsthānaṃ ca saṃmārjya prokṣayedudakena ca | [ĀK, 1, 2 260.1]
tato homālayaṃ prāpya samācamya ca deśikaḥ | [ĀK, 1, 2 260.2]
śālāyāmagnidigbhāge yonikuṇḍe trimekhalam | [ĀK, 1, 2 261.1]
darbhaiḥ prāgudagagraiśca paristīrṇaṃ yathāvidhi | [ĀK, 1, 2 261.2]
nyāsaṃ mūlena saṃkalpya prāṇāyāmaṃ vidhāya ca | [ĀK, 1, 2 262.1]
pañcabhūsaṃskṛtaṃ kṛtvā svastriyā vā dvijena vā | [ĀK, 1, 2 262.2]
ānīya vahniṃ nikṣipya kuṇḍe prajvālayettataḥ | [ĀK, 1, 2 263.1]
vahniṃ piṅgajaṭājūṭaṃ trinetraṃ śuklavāsasam | [ĀK, 1, 2 263.2]
raktāmbhojasthitaṃ devaṃ mālyābharaṇabhūṣitam | [ĀK, 1, 2 264.1]
saptahastaṃ catuḥśṛṅgaṃ dviśīrṣaṃ ca tripādakam | [ĀK, 1, 2 264.2]
tridhā baddhaṃ ca ṛṣabhaṃ śaktyādyāyudhadhāriṇam | [ĀK, 1, 2 265.1]
dhyātvā tasyārghyapādyādi kuryātsarvopacārakam | [ĀK, 1, 2 265.2]
gandhākṣatasupuṣpaiśca pūjayejjātavedasam | [ĀK, 1, 2 266.1]
tasminnāvāhayeddevaṃ saṃcintya rasabhairavam | [ĀK, 1, 2 266.2]
nyāsaṃ devasya kurvīta mūlamantreṇa homayet | [ĀK, 1, 2 267.1]
tilājyavrīhibhirmantraṃ śatamaṣṭottaraṃ priye | [ĀK, 1, 2 267.2]
aṣṭāviṃśati vā kuryāt mūlātpūrvāhutiṃ hunet | [ĀK, 1, 2 268.1]
prāṇāyāmaṃ tato nyāsaṃ kṛtvā ca hṛdi dhāraṇam | [ĀK, 1, 2 268.2]
evaṃ nityārcanavidhiḥ proktastava surārcite | [ĀK, 1, 2 268.3]
{ĀK, 1, 3}
atha dīkṣāṃ pravakṣyāmi sarvasiddhipradāyinīm | [ĀK, 1, 3 1.1]
sā ca pañcavidhā proktā samayādivibhedataḥ | [ĀK, 1, 3 1.2]
samayā prathamā dīkṣā sādhakākhyā dvitīyakā | [ĀK, 1, 3 2.1]
nirvāṇākhyā tṛtīyā ca caturthyācāryasaṃjñakā | [ĀK, 1, 3 2.2]
pañcamī siddhasaṃjñā ca prāyaśo durlabhā nṛṇām | [ĀK, 1, 3 3.1]
pūrvoktalakṣaṇopetaḥ śiṣyo bhaktinataḥ śuciḥ | [ĀK, 1, 3 3.2]
guruṃ praṇamya cāṣṭāṅgaṃ stutvā ca bahudhā tataḥ | [ĀK, 1, 3 4.1]
anugṛhṇīṣva me dīkṣāmiti vijñāpayedgurum | [ĀK, 1, 3 4.2]
dīkṣāṃ ca vidhivatprāpya śiṣyaḥ sarvārthadṛgbhavet | [ĀK, 1, 3 5.1]
aśvinīmūlarevatyo mṛgaḥ puṇyaḥ punarvasuḥ | [ĀK, 1, 3 5.2]
rohiṇī śravaṇo maitraṃ hastaḥ syāduttarātrayam | [ĀK, 1, 3 6.1]
maghāśvinī śreṣṭhatamā dīkṣākarmaṇi tārakāḥ | [ĀK, 1, 3 6.2]
tṛtīyā pañcamī caiva saptamī ca caturdaśī | [ĀK, 1, 3 7.1]
aṣṭamī paurṇamāsī ca daśamī ca trayodaśī | [ĀK, 1, 3 7.2]
etāstu tithayo mukhyāḥ saumyendugurubhārgavāḥ | [ĀK, 1, 3 8.1]
āditya iti vāreṣu rasadīkṣā suśobhanā | [ĀK, 1, 3 8.2]
śuklapakṣe suyoge ca karaviṣṭivivarjite | [ĀK, 1, 3 9.1]
candratārābalopetaviṣuvāyanasaṃkrame | [ĀK, 1, 3 9.2]
grahaṇe śivarātre ca janmarkṣe sumuhūrtake | [ĀK, 1, 3 10.1]
śubhagrahe siddhayoge dadyāddīkṣāṃ gurūttamaḥ | [ĀK, 1, 3 10.2]
rasaśālāṃ praviśyātha sarvopakaraṇojjvalām | [ĀK, 1, 3 11.1]
puṣpamālāsamākīrṇāmuttoraṇapatākinīm | [ĀK, 1, 3 11.2]
nityapūjāgnikāryaṃ ca kṛtvā dīkṣākramaṃ bhajet | [ĀK, 1, 3 12.1]
devasya dakṣiṇe pārśve vistare taṇḍulān śritān | [ĀK, 1, 3 12.2]
caturaśraṃ ca tanmadhye kṣipetprasthaṃ sutaṇḍulam | [ĀK, 1, 3 13.1]
tadūrdhvaṃ vinyasetkumbhaṃ sitasūtreṇa veṣṭitam | [ĀK, 1, 3 13.2]
vāsobhyāṃ veṣṭitaṃ sūtapañcaratnasamanvitam | [ĀK, 1, 3 14.1]
pañcamṛtpallavatvagbhiḥ pāvitaṃ jalapūritam | [ĀK, 1, 3 14.2]
dūrvāgandhottamatilahemadarbhākṣatānvitam | [ĀK, 1, 3 15.1]
śivasaṃjñamidaṃ kumbhaṃ śivarūpaṃ vicintayet | [ĀK, 1, 3 15.2]
tadvāmabhāge saṃsthāpya vardhanīsaṃjñakaṃ ghaṭam | [ĀK, 1, 3 16.1]
śaktirūpaṃ ca pūrvoktasarvadravyasamanvitam | [ĀK, 1, 3 16.2]
paritaḥ sarvatobhadraṃ śrīgaurītilakaṃ likhet | [ĀK, 1, 3 17.1]
nandyāvartaṃ svastikaṃ ca pañcavarṇavirājitam | [ĀK, 1, 3 17.2]
prakṣālya pādau pāṇī ca samācamya gurūttamaḥ | [ĀK, 1, 3 18.1]
nijāsanaṃ samāsādya prāṇāyāmatrayaṃ tathā | [ĀK, 1, 3 18.2]
śiṣyasyāsyāyurārogyasaṃpatsaṃtānavṛddhaye | [ĀK, 1, 3 19.1]
muktaye cāṣṭasiddhyai ca saṃkalpyābhyarcayecchivam | [ĀK, 1, 3 19.2]
gandhapuṣpākṣairdhūpairdīpairnaivedyadarśanaiḥ | [ĀK, 1, 3 20.1]
śivakumbhaṃ vardhanīṃ ca pūjayetsopacārakam | [ĀK, 1, 3 20.2]
rasāṅkuśīṃ mūlamantraṃ prajapecca sahasrakam | [ĀK, 1, 3 21.1]
taddaśāṃśaṃ hunetkuṇḍe trikoṇe lakṣaṇānvite | [ĀK, 1, 3 21.2]
phalaṃ trimadhusaṃyuktaṃ tato gandhottamānvitam | [ĀK, 1, 3 22.1]
kramādāvṛtidevāṃśca caturthyāṃ svasvanāmakam | [ĀK, 1, 3 22.2]
svāhāntaṃ praṇavādiṃ ca samuccārya huneddhaviḥ | [ĀK, 1, 3 23.1]
śivatrayaṃ purā devi tataḥ siddhatrayaṃ yajet | [ĀK, 1, 3 23.2]
tato gurutrayaṃ devi kulavṛddhān gurūttamaḥ | [ĀK, 1, 3 24.1]
yoginīṃ pūjayitvā tu labdhānujño gurustataḥ | [ĀK, 1, 3 24.2]
sa śaktimānandaśivamūrtimārādhayāmi ca | [ĀK, 1, 3 25.1]
tathā parānandaśivamūrtimārādhayāmi ca | [ĀK, 1, 3 25.2]
evaṃ trisiddhamūrtiṃ ca śrībījasahitaṃ yajet | [ĀK, 1, 3 26.1]
evaṃ trigurumūrtiṃ ca mārabījayutaṃ yajet | [ĀK, 1, 3 26.2]
tattvatrayaṃ gṛhītvā ca punarnyāsaṃ samācaret | [ĀK, 1, 3 27.1]
svayaṃ śivatanurbhūtvā śivo'hamiti bhāvayet | [ĀK, 1, 3 27.2]
hṛṣṭaṃ śaktiyutaṃ śiṣyaṃ śivadraṣṭā vilokayet | [ĀK, 1, 3 28.1]
svavāmapārśve saṃsthāpya tanmūrdhani vinikṣipet | [ĀK, 1, 3 28.2]
mūlābhimantritaṃ bhasma tannetraṃ vastrarodhitam | [ĀK, 1, 3 29.1]
kṛtvā tanmūrdhni saṃprokṣya śivavardhanivāriṇā | [ĀK, 1, 3 29.2]
tridhā svadakṣiṇe haste śivaṃ sāvaraṇaṃ yajet | [ĀK, 1, 3 30.1]
vijñeyaḥ śivahasto'yaṃ bhavapāśanikṛntanaḥ | [ĀK, 1, 3 30.2]
aṅkuśīmūlamantraṃ ca trivāraṃ ca samuccaret | [ĀK, 1, 3 31.1]
śiṣyadakṣiṇakarṇe ca kuryānmantropadeśakam | [ĀK, 1, 3 31.2]
pūrvaṃ gaṇapatermantraṃ kṣetrapālamanuṃ tataḥ | [ĀK, 1, 3 32.1]
ṛṣistu gaṇakaśchando nyṛcidgāyatrikā smṛtam | [ĀK, 1, 3 32.2]
devo gaṇapatirjñeyo nyāsaṃ bījākṣareṇa ca | [ĀK, 1, 3 33.1]
ādivargatṛtīyārṇaṃ sārdhacandraṃ gaṇākhyakam | [ĀK, 1, 3 33.2]
patiṃ caturthyā saṃyuktaṃ namo'ntaṃ manumuccaret | [ĀK, 1, 3 34.1]
pāśāṅkuśaṃ modakaṃ ca bibhrāṇaṃ svavipāṇakam | [ĀK, 1, 3 34.2]
gajānanaṃ pravālābhaṃ makuṭendukalādharam | [ĀK, 1, 3 35.1]
tundilaṃ gaṇanāthaṃ ca dhyātvā lakṣaṃ japenmanum | [ĀK, 1, 3 35.2]
daśāṃśaṃ tarpaṇaṃ homaṃ saguḍaṃ satilaṃ hunet | [ĀK, 1, 3 36.1]
kaṣabinduyutaṃ kṣetrapālaṃ ca sacaturthikam | [ĀK, 1, 3 36.2]
namo'ntaṃ manumuccārya nyāsaṃ bījākṣareṇa ca | [ĀK, 1, 3 37.1]
chandaḥ paṅktirmunirjñeyo bhṛgurdevaśca bhairavaḥ | [ĀK, 1, 3 37.2]
caturbhujaṃ śūlapātravaradābhayaśobhitam | [ĀK, 1, 3 38.1]
kālāmbudanibhaṃ nāgabhūṣaṇaṃ kiṅkiṇīsrajam | [ĀK, 1, 3 38.2]
trinetraṃ vakradaṃṣṭraṃ ca dhyātvā lakṣaṃ japenmanum | [ĀK, 1, 3 39.1]
daśāṃśaṃ tarpaṇaṃ homaṃ pāyasaṃ trimadhuplutam | [ĀK, 1, 3 39.2]
hunediti samādiśya sāmayācārikaṃ bhajet | [ĀK, 1, 3 40.1]
devatāparicaryāṃ ca śuśrūṣāṃ ca guroḥ kuru | [ĀK, 1, 3 40.2]
atandrito japaṃ kuryāt śāstraśravaṇamādarāt | [ĀK, 1, 3 41.1]
pūrvoktācāramārgeṇa nirato bhava saṃtatam | [ĀK, 1, 3 41.2]
prahvaḥ kṛtāñjalirbhūtvā kariṣyāmi tathā prabho | [ĀK, 1, 3 42.1]
dhanyo'haṃ kṛtakṛtyo'smi śrīnātha tvatprasādataḥ | [ĀK, 1, 3 42.2]
iti vijñāpayecchiṣyaḥ samayācārabṛṃhitaḥ | [ĀK, 1, 3 43.1]
prātastarāṃ samutthāpya gurūṃśca śirasi smaret | [ĀK, 1, 3 43.2]
nivedyāvaśyakaṃ karma snātaḥ saṃdhyāṃ samācaret | [ĀK, 1, 3 44.1]
nadyāstīrthe taṭāke vā puṣkariṇyāṃ śucau jale | [ĀK, 1, 3 44.2]
upaspṛśya ca saṃkalpya nityatarpaṇamācaret | [ĀK, 1, 3 45.1]
ādau śivatrayaṃ vighnanāthaṃ kṣetrādhipaṃ harim | [ĀK, 1, 3 45.2]
brahmāṇaṃ bhāskarādīṃśca grahān durgāṃ ca mātṛkāḥ | [ĀK, 1, 3 46.1]
bhairavānasitāṅgādīn tataḥ siddhatrayaṃ vadet | [ĀK, 1, 3 46.2]
ādināthaṃ mīnanāthaṃ gorakṣaṃ koṅkaṇeśvaram | [ĀK, 1, 3 47.1]
jālandhreśaṃ kandhanīśam oḍḍīśaṃ ciñciṇīśvaram | [ĀK, 1, 3 47.2]
cauraṅgim etān nāthākhyānnava saṃtarpayettataḥ | [ĀK, 1, 3 48.1]
cauraṅgiṃ carpaṭiṃ ghoḍācūliṃ rāmadvayaṃ tataḥ | [ĀK, 1, 3 48.2]
bholagovindasiddhaṃ ca vyāḍiṃ nāgārjunaṃ tathā | [ĀK, 1, 3 49.1]
koraṇḍaṃ śūrpakarṇaṃ ca muktāyīṃ revaṇaṃ tathā | [ĀK, 1, 3 49.2]
siddhaṃ kukkurapādaṃ ca śūrpapādaṃ kaṇairikam | [ĀK, 1, 3 50.1]
siddhaṃ kiṅkiṇikākhyaṃ ca siddhān ṣoḍaśa tarpayet | [ĀK, 1, 3 50.2]
tato gurutrayaṃ tarpya mātaraṃ pitaraṃ gurum | [ĀK, 1, 3 51.1]
ācāryaṃ bhrātaraṃ mitraṃ tarpya cānyānkulodbhavān | [ĀK, 1, 3 51.2]
tarpayedvidhinācamya devatārādhanaṃ tataḥ | [ĀK, 1, 3 52.1]
nadyāstīre taṭāke vā goṣṭhe devālaye tathā | [ĀK, 1, 3 52.2]
śucisthale vā saṃstīrya saikataṃ vartulākṛtim | [ĀK, 1, 3 53.1]
āvāhayeddinādhīśaṃ pāṭalaṃ śivarūpiṇam | [ĀK, 1, 3 53.2]
dvinetrapadmayugaladhāriṇaṃ dvibhujaṃ param | [ĀK, 1, 3 54.1]
raktasragambarālepabhūṣāpadmāsanojjvalam | [ĀK, 1, 3 54.2]
dhyātvārcayedraktapuṣpaistato vighneśabhairavau | [ĀK, 1, 3 55.1]
dhyātvā pūrvoktavattau dvau raktapuṣpaiḥ samarcayet | [ĀK, 1, 3 55.2]
aṣṭāṅgadaṇḍapraṇatiṃ kuryāt dvādaśavārakam | [ĀK, 1, 3 56.1]
punaḥ saṃsthāpayetsvānte sevāyai svagurorvrajet | [ĀK, 1, 3 56.2]
ityuktā samayā dīkṣā sādhakā kathyate'dhunā | [ĀK, 1, 3 57.1]
samayācāranirataṃ sacchiṣyaṃ pakvamānasam | [ĀK, 1, 3 57.2]
dīkṣayetsudine lagne dīkṣayā sādhakākhyayā | [ĀK, 1, 3 58.1]
kuryānnaimittikīṃ pūjāṃ śiṣyamāvāhayedguruḥ | [ĀK, 1, 3 58.2]
svayaṃ śivatanuḥ śiṣyaṃ gaurīgarbhagataṃ smaret | [ĀK, 1, 3 59.1]
bhūmau vibhūtiṃ saṃstīrya tasminkoṇatrayaṃ likhet | [ĀK, 1, 3 59.2]
tatropaveśya śiṣyaṃ ca bandhayitvā vilocane | [ĀK, 1, 3 60.1]
garbhādhānaṃ puṃsavanaṃ sīmantonnayanaṃ tataḥ | [ĀK, 1, 3 60.2]
jātakarma ca dīkṣāṅgaṃ nāmadheyaṃ ca kalpayet | [ĀK, 1, 3 61.1]
vratakarmaṇi samprokṣya mūlamantreṇa bhasmanā | [ĀK, 1, 3 61.2]
gaurīputraṃ bhāvayitvā tasya dīkṣāṃ prakalpayet | [ĀK, 1, 3 62.1]
śivadṛṣṭyā vilokyāmuṃ śivabhasma ca mūrdhani | [ĀK, 1, 3 62.2]
nidhāya mūlamantraṃ ca pūjayeddaśavārakam | [ĀK, 1, 3 63.1]
tasya dakṣiṇakarṇe ca upadiśyād daśākṣaram | [ĀK, 1, 3 63.2]
rasendrabhairavaṃ mantraṃ gāyatrīṃ rasasaṃjñikām | [ĀK, 1, 3 64.1]
sa binduhutabhugbījaṃ rasendrasya padaṃ tataḥ | [ĀK, 1, 3 64.2]
bhairavaṃ ca caturthyantaṃ karmāstraṃ ca daśāṃśakam | [ĀK, 1, 3 65.1]
vahnibījaṃ dīrghayuktaṃ karanyāsaṃ samācaret | [ĀK, 1, 3 65.2]
aghorākhya ṛṣiśchando virāḍdevo maheśvaraḥ | [ĀK, 1, 3 66.1]
pūrvasevājapaṃ lakṣaṃ daśāṃśaṃ homatarpaṇam | [ĀK, 1, 3 66.2]
tilājyavrīhibhiḥ kuryāddhomaṃ niścalamānasaḥ | [ĀK, 1, 3 67.1]
pūrvoktāṃ rasagāyatrīṃ japellakṣaṃ ca tarpaṇam | [ĀK, 1, 3 67.2]
huneddaśāṃśamājyena satilavrīhibhiḥ priye | [ĀK, 1, 3 68.1]
dadyācchiṣyāyākṣamālāṃ rasaliṅgaṃ rasāgamam | [ĀK, 1, 3 68.2]
pūrvoktācāravān bhūtvā rasaliṅgaṃ samarcayet | [ĀK, 1, 3 69.1]
svaśāstrārthāvagamanaṃ kuryātsūtendrasaṃskṛtim | [ĀK, 1, 3 69.2]
gurusevārataṃ nityaṃ śiṣyamājñāpayediti | [ĀK, 1, 3 70.1]
śiṣyo baddhāñjalir namrastavājñām ācarāmyaham | [ĀK, 1, 3 70.2]
ityuktā sādhakā dīkṣā nirvāṇākhyā praśasyate | [ĀK, 1, 3 71.1]
kṛtanityakriyaḥ pūrvaṃ kṛtanaimittikārcanaḥ | [ĀK, 1, 3 71.2]
pūrvavacchivakumbhādi vardhanīṃ sthāpayetkramāt | [ĀK, 1, 3 72.1]
svavāme bhasma saṃstīrya ṣaṭkoṇaṃ bhūgṛhaṃ likhet | [ĀK, 1, 3 72.2]
śiṣyaṃ saṃveśya kumbhasthajalaiḥ saṃprokṣayedguruḥ | [ĀK, 1, 3 73.1]
mūlābhimantritaṃ bhasma tasya mūrdhni nikṣipet | [ĀK, 1, 3 73.2]
gandhapuṣpākṣataṃ dadyāt badhnīyāddakṣiṇe kare | [ĀK, 1, 3 74.1]
kaṅkaṇaṃ caraṇāṅguṣṭhabrahmarandhrāntamānakam | [ĀK, 1, 3 74.2]
sūtraṃ tanmūlamantreṇa mantritaṃ surabhīkṛtam | [ĀK, 1, 3 75.1]
śivahastaṃ ca tanmūrdhni nidhāya gurusattamaḥ | [ĀK, 1, 3 75.2]
rasāṃkuśāṃ dvādaśārṇām upadiśyān manuṃ param | [ĀK, 1, 3 76.1]
rasabhairavadaivatyaṃ dadyācchiṣyāya deśikaḥ | [ĀK, 1, 3 76.2]
ṛṣiśchando devatā ca nyāsaṃ pūrvoktavatpriye | [ĀK, 1, 3 77.1]
tarpaṇaṃ cātha homaṃ ca dhyānaṃ kuryācca pūrvavat | [ĀK, 1, 3 77.2]
utthāya ca guruṃ natvā bahuśaḥ stotramuccaret | [ĀK, 1, 3 78.1]
guruḥ śiṣyāya vai dadyādvyāghracarmāsanaṃ ca yatra | [ĀK, 1, 3 78.2]
bhastrikāṃ vastrasampūrṇāṃ dadyādbhaiṣajyabhastrikām | [ĀK, 1, 3 79.1]
rasāgamaṃ pāṭhayitvā bhava śiṣya cikitsakaḥ | [ĀK, 1, 3 79.2]
rudrarūpī bhavān jātaḥ sarvabhūtahito bhava | [ĀK, 1, 3 80.1]
ityādiśedguruḥ śiṣyaṃ śiṣyo hṛṣṭamanāstataḥ | [ĀK, 1, 3 80.2]
kṛtakṛtyo'smi pūto'smi tīrṇasaṃsārasāgaraḥ | [ĀK, 1, 3 81.1]
iti vijñāpayecchiṣyaḥ stutvā ca bahudhā gurum | [ĀK, 1, 3 81.2]
proktā nirvāṇadīkṣeyam athācāryābhiṣecanam | [ĀK, 1, 3 82.1]
nirvāṇadīkṣitasyāsya śiṣyasyāpi mahātmanaḥ | [ĀK, 1, 3 82.2]
ācāryadīkṣāṃ kurvīta yathāvadgurusattamaḥ | [ĀK, 1, 3 83.1]
yathā nirvāṇadīkṣāyāstathā sarvaṃ prakalpayet | [ĀK, 1, 3 83.2]
viśeṣācchivavardhanyoḥ purataḥ sthāpayedghaṭam | [ĀK, 1, 3 84.1]
rūpyagandhādilohāśādivyauṣadhagaṇānvitam | [ĀK, 1, 3 84.2]
śivakumbhavadanyacca sarvamasmin vinikṣipet | [ĀK, 1, 3 85.1]
gurukumbhaṃ japetspṛṣṭvā mūlamaṣṭottaraṃ śatam | [ĀK, 1, 3 85.2]
gurukumbhamimaṃ viddhi gurumantreṇa pūjayet | [ĀK, 1, 3 86.1]
āvāhanāsanārghyādyair upacāraiśca ṣoḍaśaiḥ | [ĀK, 1, 3 86.2]
śivādipaṅktiṃ tatraiva pūjayedguruṇā saha | [ĀK, 1, 3 87.1]
yathāpūrvaṃ samāsīnaṃ śiṣyaṃ caikāgramānasam | [ĀK, 1, 3 87.2]
pūrvavacchivavardhanyorambunā pariṣecayet | [ĀK, 1, 3 88.1]
pūrvavacchivahastaṃ ca mūlamantropadeśakam | [ĀK, 1, 3 88.2]
kṛtvā taduttamāṅge ca gurupaṅktiṃ guruṃ tathā | [ĀK, 1, 3 89.1]
āvāhanādyaiḥ sampūjya gandhasragdīpakaiḥ | [ĀK, 1, 3 89.2]
phalagandhottamopetairnaivedyaiḥ pūjayetkramāt | [ĀK, 1, 3 90.1]
guruḥ kumbhajalaiḥ kuryātprokṣaṇaṃ pañcapallavaiḥ | [ĀK, 1, 3 90.2]
mūlamantreṇa śatadhā śivapaṅktyā trisaptadhā | [ĀK, 1, 3 91.1]
tathaiva siddhapaṅktyā ca gurupaṅktyā tathaiva ca | [ĀK, 1, 3 91.2]
śiṣyāya gurubhaktāya śaktiyuktāya dhīmate | [ĀK, 1, 3 92.1]
hārakeyūrakaṭakamudrikāmakuṭāni ca | [ĀK, 1, 3 92.2]
vāhanāsanasacchatracāmaravyajanāni ca | [ĀK, 1, 3 93.1]
maṇikuṇḍalayugmaṃ ca bhūtyāḍhyaṃ pātramakṣayam | [ĀK, 1, 3 93.2]
saśirastrāṇamuṣṇīṣaṃ paṭṭakūrpāsamuttamam | [ĀK, 1, 3 94.1]
yogapaṭṭaṃ yogadaṇḍaṃ tathaivoḍyāṇabandhanam | [ĀK, 1, 3 94.2]
dadyāttasmai tathaivājñāṃ tvamācāryo'si saṃprati | [ĀK, 1, 3 95.1]
īśvaro'syadya dhanyo'si sarveṣāṃ deśiko bhava | [ĀK, 1, 3 95.2]
rasāgamānāṃ divyānāṃ vyākhyātā bhava tattvavit | [ĀK, 1, 3 96.1]
ityādiśedguruḥ śiṣyaṃ praṇataṃ guruvatsalam | [ĀK, 1, 3 96.2]
iti cācāryadīkṣeyaṃ siddhadīkṣādya kathyate | [ĀK, 1, 3 97.1]
navaṃ saptarātraṃ vā pañcarātraṃ trirātrakam | [ĀK, 1, 3 97.2]
vīrāḥ śaktiyutāḥ pūjyāḥ ekaviṃśati cānvaham | [ĀK, 1, 3 98.1]
tatsaṃkhyā yoginaḥ pūjyāḥ kumārāḥ kanyakāḥ striyaḥ | [ĀK, 1, 3 98.2]
gandhapuṣpākṣataiḥ puṣpaiḥ phalagandhottamārpaṇaiḥ | [ĀK, 1, 3 99.1]
toṣayitvā pradadyācca vastrābharaṇadakṣiṇāḥ | [ĀK, 1, 3 99.2]
athāsanasamāsīnaṃ śiṣyaṃ bhaktiyutaṃ śucim | [ĀK, 1, 3 100.1]
spṛṣṭvā karābhyāṃ tacchīrṣaṃ dakṣiṇe śravaṇe manum | [ĀK, 1, 3 100.2]
vahniṃ sabījaṃ śītāṃśuṃ savisargaṃ ca dīkṣayet | [ĀK, 1, 3 101.1]
mūlādhārātsamudbhūtaṃ rephaṃ vahniśikhopamam | [ĀK, 1, 3 101.2]
ṣaḍādhārāmbujaṃ tīrtvā brahmarandhrāntagaṃ smaret | [ĀK, 1, 3 102.1]
brahmarandhrāddravībhūtaṃ sakāraṃ somarūpiṇam | [ĀK, 1, 3 102.2]
āplāvayantaṃ sarvāṅgaṃ siddhaḥ saṃcintayenmanum | [ĀK, 1, 3 103.1]
ucchvāsaniśvāsabhavaṃ saṃhārasthitikāraṇam | [ĀK, 1, 3 103.2]
jñātvetthaṃ manasā nityaṃ sarvamantrātmakaṃ sadā | [ĀK, 1, 3 104.1]
sarvadevamayaṃ puṇyaṃ sarvasiddhipradāyakam | [ĀK, 1, 3 104.2]
jīvato muktidaṃ śuddhaṃ śivaśaktyātmakaṃ param | [ĀK, 1, 3 105.1]
rasamantramimaṃ viddhi cāgnīṣomātmakaṃ bhaja | [ĀK, 1, 3 105.2]
ekaviṃśatisāhasraṣaṭśatādhikasaṃkhyakam | [ĀK, 1, 3 106.1]
pravartitaṃ divārātraṃ manastatra nidhehi ca | [ĀK, 1, 3 106.2]
mantrasyāsya ṛṣirjīvaś chandetyuktāḥ prakīrtitāḥ | [ĀK, 1, 3 107.1]
raso devastu raṃ bījaṃ saṃ śaktistu prakīrtitaḥ | [ĀK, 1, 3 107.2]
rephadīrghayutaṃ kuryātkarāṅganyāsamācaret | [ĀK, 1, 3 108.1]
dhyāyeddhṛdambuje devi koṭisūryendusannibham | [ĀK, 1, 3 108.2]
śuddhasphaṭikasaṃkāśaṃ rasaṃ saṃsārapāradam | [ĀK, 1, 3 109.1]
evaṃ niṣkalarūpaṃ taṃ dhyātvā tanmayatāṃ vrajet | [ĀK, 1, 3 109.2]
tvaṃ rasastvaṃ śivastvaṃ hi śaktistvaṃ bhairaveśvaraḥ | [ĀK, 1, 3 110.1]
tvaṃ brahmā tvaṃ hi rudraśca sūryastvaṃ śītadīdhitiḥ | [ĀK, 1, 3 110.2]
tvaṃ bhūstvaṃ salilastvaṃ ca vahnistvaṃ ca sadāgatiḥ | [ĀK, 1, 3 111.1]
tvaṃ vyoma tvaṃ parākāśaḥ tvaṃ jīvastvaṃ parā gatiḥ | [ĀK, 1, 3 111.2]
tvaṃ siddhastvaṃ prabuddhastvaṃ sugandhastvaṃ ca manmathaḥ | [ĀK, 1, 3 112.1]
tvaṃ lokapālastvaṃ tārā mātṛkāstvaṃ gajānanaḥ | [ĀK, 1, 3 112.2]
tvaṃ skandastvaṃ gurustvaṃ ca tvaṃ sarvajanakaḥ śuciḥ | [ĀK, 1, 3 113.1]
tvaṃ yajvā tvaṃ haristvaṃ ca tretāgnistvaṃ ca ṛtvijaḥ | [ĀK, 1, 3 113.2]
yena tvamarcyase tena pūjitāḥ sarvadevatāḥ | [ĀK, 1, 3 114.1]
tvayi tuṣṭe ca saṃtuṣṭā brahmaviṣṇumaheśvarāḥ | [ĀK, 1, 3 114.2]
tvatpādodakapānena sarvatīrthaphalaṃ labhet | [ĀK, 1, 3 115.1]
yastvāṃ paśyati sadbhaktyā tam ālokayate śivaḥ | [ĀK, 1, 3 115.2]
yastvāṃ saṃkīrtayettasya sarvamantraphalaṃ bhavet | [ĀK, 1, 3 116.1]
yatra tvaṃ kṣaṇamātre ca puṇyakṣetraṃ taducyate | [ĀK, 1, 3 116.2]
tvaṃ yaṃ paśyati siddhendra sa brahmā viṣṇurīśvaraḥ | [ĀK, 1, 3 117.1]
yatra bhuṅkṣe 'nnakavalaṃ tatra trailokyamati hi | [ĀK, 1, 3 117.2]
yena tvaṃ dhriyase nātha tvayāyaṃ striyatekṣaṇam | [ĀK, 1, 3 118.1]
sa eva citsadānandaḥ paramātmā dhruvaṃ bhavet | [ĀK, 1, 3 118.2]
evaṃ niścitacittasya siddhasya tava yoginaḥ | [ĀK, 1, 3 119.1]
varṇāśramasadācārāḥ kṛtyākṛtyavivekataḥ | [ĀK, 1, 3 119.2]
pāpaṃ puṇyaṃ sukhaṃ duḥkhaṃ śītamuṣṇaṃ priyāpriye | [ĀK, 1, 3 120.1]
snānāsnānaṃ hānivṛddhī śuddhāśuddhaṃ bhayābhayam | [ĀK, 1, 3 120.2]
grāhyāgrāhyaṃ kṣudhā tṛṣṇā na kiṃcid iha vidyate | [ĀK, 1, 3 121.1]
svecchāhāravihāraśca sukhī saṃhṛṣṭamānasaḥ | [ĀK, 1, 3 121.2]
nirmamaḥ sarvakāryeṣu kalatrādiṣu bandhuṣu | [ĀK, 1, 3 122.1]
evamācāryavacanamaṅgīkṛtya ca dīkṣitaḥ | [ĀK, 1, 3 122.2]
adya prabhṛti vandyastvaṃ mā kuru praṇatiṃ kvacit | [ĀK, 1, 3 123.1]
matsamāno'si siddho'si jīvanmukto'si saṃprati | [ĀK, 1, 3 123.2]
ityuktvācāryavaryo'pi siddhamāliṅgya ca kṣaṇam | [ĀK, 1, 3 124.1]
siddhadīkṣeyamākhyātā śivasāyujyadāyinī | [ĀK, 1, 3 124.2]
durlabhā sarvatantreṣu tava prītyā prakāśitā | [ĀK, 1, 3 125.1]
devītthameva mantavyaṃ durlabhaṃ samayeṣu ca | [ĀK, 1, 3 125.2]
{ĀK, 1, 4}
śrībhairavī | [ĀK, 1, 4 1.1]
rasasaṃskāramīśa tvaṃ yathāvatkathayasva me | [ĀK, 1, 4 1.2]
śrībhairavaḥ | [ĀK, 1, 4 1.3]
aṣṭādaśa syuḥ saṃskārā rasasya parameśvari | [ĀK, 1, 4 1.4]
tānsiddhasādhakābhyarcye yathāvatkathayāmi te | [ĀK, 1, 4 2.1]
athādau svedanaṃ karma dvitīyaṃ mardanaṃ priye | [ĀK, 1, 4 2.2]
mūrchā tṛtīyamutthānaṃ caturthaṃ pātanaṃ śive | [ĀK, 1, 4 3.1]
pañcamaṃ rodhanaṃ ṣaṣṭhaṃ niyāmaṃ saptamaṃ smṛtam | [ĀK, 1, 4 3.2]
dīpanaṃ cāṣṭamaṃ devi navamaṃ cānuvāsanam | [ĀK, 1, 4 4.1]
daśamaṃ cāraṇaṃ devi jāraṇaṃ rudrasaṃkhyakam | [ĀK, 1, 4 4.2]
garbhadrutirdvādaśī syāt bāhyadrutistrayodaśī | [ĀK, 1, 4 5.1]
caturdaśaṃ syādrāgākhyaṃ sāraṇā daśapañcamī | [ĀK, 1, 4 5.2]
anusāraṇā ṣoḍaśī ca vikhyātā pratisāraṇā | [ĀK, 1, 4 6.1]
saptadaśī cāṣṭadaśaṃ vedhanaṃ dehalohayoḥ | [ĀK, 1, 4 6.2]
atha vakṣyāmi saṃskārān rasarājasya pārvati | [ĀK, 1, 4 7.1]
liṅgasya dakṣiṇe bhāge likhet ṣaṭkoṇamaṇḍale | [ĀK, 1, 4 7.2]
tadbahiścāṣṭapatraṃ ca kamalaṃ caturaśrakam | [ĀK, 1, 4 8.1]
digdvāraśobhitaṃ tasya karṇikāyāṃ nyasecchive | [ĀK, 1, 4 8.2]
tāmrajaṃ kāntajaṃ vāpi khalvaṃ tu svarṇarekhitam | [ĀK, 1, 4 9.1]
tanmadhye rasarājaṃ tu palānāṃ śatamātrakam | [ĀK, 1, 4 9.2]
tadardhaṃ vā tadardhaṃ vā kṣiptvā bhaktyā prapūjayet | [ĀK, 1, 4 10.1]
sādhako rasarājasya tataḥ saṃskāramācaret | [ĀK, 1, 4 10.2]
yavagodhūmakalamamāṣamudgacaṇādibhiḥ | [ĀK, 1, 4 11.1]
śyāmākakodravādyaiśca nānādhānyaiśca nistuṣaiḥ | [ĀK, 1, 4 11.2]
dhānyaṃ caturguṇajale mṛdghaṭe nikṣipetpriye | [ĀK, 1, 4 12.1]
prāpnoti yāvadamlatvaṃ tāvadyatnena rakṣayet | [ĀK, 1, 4 12.2]
tanmadhye haṃsapādīṃ ca mīnākṣīṃ dvipunarnavām | [ĀK, 1, 4 13.1]
citrakaṃ bhṛṅgarājaṃ ca viṣṇukrāntāṃ śatāvarīm | [ĀK, 1, 4 13.2]
sarpākṣīṃ girikarṇīṃ ca muṇḍīṃ ca sahadevikām | [ĀK, 1, 4 14.1]
triphalāṃ khaṇḍaśaḥ kṛtvā sarvānetānvinikṣipet | [ĀK, 1, 4 14.2]
dhānyasya ca caturthāṃśān dhānyāmlamidamuttamam | [ĀK, 1, 4 15.1]
svedanādiṣu kāryeṣu pāradasya viśiṣyate | [ĀK, 1, 4 15.2]
ātapte kāntaje khalve rasarājaṃ vinikṣipet | [ĀK, 1, 4 16.1]
cūrṇaṃ ca gṛhadhūmaṃ ca citrakaṃ triphalāṃ guḍam | [ĀK, 1, 4 16.2]
dagdhorṇāmiṣṭakāṃ kanyāṃ lavaṇaṃ bṛhatīdvayam | [ĀK, 1, 4 17.1]
māgadhīṃ rājikāṃ caiva vandhyāṃ karkoṭakīṃ tathā | [ĀK, 1, 4 17.2]
etānkalāṃśānsūtasya tasminkṣiptvā vimardayet | [ĀK, 1, 4 18.1]
dattvā dattvātha dhānyāmlamevaṃ kṛtvā dinatrayam | [ĀK, 1, 4 18.2]
samyak soṣṇāranālena rasaṃ prakṣālayetpriye | [ĀK, 1, 4 19.1]
paṭuṃ rājīṃ trikaṭukaṃ mūlakaṃ citrakaṃ varām | [ĀK, 1, 4 19.2]
punarnavāṃ meṣaśṛṅgīṃ meghanādaṃ durālabhām | [ĀK, 1, 4 20.1]
ārdrakaṃ rajanīṃ nāgabalāṃ ca navasārakam | [ĀK, 1, 4 20.2]
samaṃ dhānyāmlakaiḥ piṣṭvā ślakṣṇaṃ vastre pralepayet | [ĀK, 1, 4 21.1]
yāvadaṅgulimātraṃ ca tasminpūrvarasaṃ kṣipet | [ĀK, 1, 4 21.2]
tadbaddhvā tāmraje pātre kṣiptvā dhānyāmlapūrite | [ĀK, 1, 4 22.1]
ghaṭe dolākhyayantre ca svedayettamaharniśam | [ĀK, 1, 4 22.2]
tamuddhṛtya punaḥ soṣṇair āranālaiḥ śarāvake | [ĀK, 1, 4 23.1]
prakṣālayetsūtarājamevaṃ kuryāttrisaptadhā | [ĀK, 1, 4 23.2]
prasveditaṃ sūtarājaṃ tataḥ saṃmardayet priye | [ĀK, 1, 4 24.1]
athāto mardanaṃ karma vakṣyāmi śṛṇu bhairavi | [ĀK, 1, 4 24.2]
cūrṇādipūrvavaddravyaṃ viśālāṃ rājavṛkṣakam | [ĀK, 1, 4 25.1]
aṅkolaṃ kṛṣṇadhuttūraṃ trikaṭuṃ ca samaṃ samam | [ĀK, 1, 4 25.2]
sarvaṃ sūtakalāṃśaṃ ca taptakhalve rasaṃ kṣipet | [ĀK, 1, 4 26.1]
mardayet pūrvadhānyāmlair divārātraṃ punaśca tam | [ĀK, 1, 4 26.2]
kṣālayenmṛṇmaye pātre tataḥ soṣṇāranālakaiḥ | [ĀK, 1, 4 27.1]
mardanaṃ kṣālanaṃ caivamekaviṃśativāsaram | [ĀK, 1, 4 27.2]
evaṃ vimarditaṃ sūtaṃ samādāyātha mūrchayet | [ĀK, 1, 4 28.1]
abhrajīrṇo'thavā bījajīrṇaḥ sūto'pi mardyate | [ĀK, 1, 4 28.2]
cūrṇādipūrvadravyaiśca rāgān gṛhṇāti nirmalaḥ | [ĀK, 1, 4 29.1]
atha mūrchāṃ pravakṣyāmi śṛṇu tvaṃ sāvadhānataḥ | [ĀK, 1, 4 29.2]
rājikā meṣaśṛṅgī ca citrakaṃ ca phalatrayam | [ĀK, 1, 4 30.1]
kṣīrakandaṃ sūraṇaṃ ca sarpākṣī kākamācikā | [ĀK, 1, 4 30.2]
nīlā vacā balā kanyā kṛṣṇonmattastathākulī | [ĀK, 1, 4 31.1]
śvetāparājitāṅkolaṃ gojihvā garuḍī tathā | [ĀK, 1, 4 31.2]
eteṣāṃ svarasairmardyo ravikṣīreṇa pāradaḥ | [ĀK, 1, 4 32.1]
vyastānāṃ vā samastānāṃ rasaireṣāṃ dināvadhi | [ĀK, 1, 4 32.2]
mardayettaptakhalve ca mūṣāyāṃ taṃ rasaṃ kṣipet | [ĀK, 1, 4 33.1]
nirudhya bhūdhare yantre vipacettaṃ punaḥ priye | [ĀK, 1, 4 33.2]
rājikādyauṣadhabhavai rasais triḥ saptavāsaram | [ĀK, 1, 4 34.1]
mardanaṃ bhūdhare pākaṃ kuryātsaṃmūrchito rasaḥ | [ĀK, 1, 4 34.2]
bhavettadutthānavidhiṃ prakurvīta surārcite | [ĀK, 1, 4 35.1]
evaṃ saṃmūrchitaṃ sūtaṃ kṣālayetkāṃjikena ca | [ĀK, 1, 4 35.2]
soṣṇena vāriṇā vāpi sūtamutthāpayetpriye | [ĀK, 1, 4 36.1]
pātanāyantrayoge vā rasasyotthāpanaṃ bhavet | [ĀK, 1, 4 36.2]
pātanaṃ trividhaṃ proktaṃ rasarājasya pārvati | [ĀK, 1, 4 37.1]
ūrdhvapātamadhaḥpātaṃ tiryakpātanamucyate | [ĀK, 1, 4 37.2]
rasasya pātanaṃ vakṣye pāṭhā brāhmī ca citrakam | [ĀK, 1, 4 38.1]
śāṅgerī kākamācī ca maṇḍūkī girikarṇikā | [ĀK, 1, 4 38.2]
kumārī ca jayā bhṛṅgī gojihvā śaṅkhapuṣpikā | [ĀK, 1, 4 39.1]
bhūpāṭalī ca nirguṇḍī kākajaṅghā śatāvarī | [ĀK, 1, 4 39.2]
ārdrakaṃ devadālī ca tilaparṇī ca nīlikā | [ĀK, 1, 4 40.1]
āragvadhaḥ kṣīrakandamaṅkolo devadāru ca | [ĀK, 1, 4 40.2]
eṣāṃ rasaiḥ samastānāṃ vyastānāṃ vā dinaṃ rasam | [ĀK, 1, 4 41.1]
mardayettaptakhalve tat śulbaṃ sūtacaturthakam | [ĀK, 1, 4 41.2]
taṃ piṣṭvā pātayedyantre hyūrdhvapātanake dinam | [ĀK, 1, 4 42.1]
ūrdhvalagnaṃ rasaṃ śuddhaṃ tamādāyātha mardayet | [ĀK, 1, 4 42.2]
pūrvoditauṣadharasaiḥ pūrvavat śulbasaṃyutam | [ĀK, 1, 4 43.1]
pātayenmardayedevaṃ saptadhaivaṃ punaḥ punaḥ | [ĀK, 1, 4 43.2]
ūrdhvapātanasaṃśuddhaṃ pāradaṃ pātayedadhaḥ | [ĀK, 1, 4 44.1]
athādhaḥpātanaṃ vakṣye tryūṣaṇaṃ lavaṇaṃ varām | [ĀK, 1, 4 44.2]
citrakaṃ rājikāṃ śigruṃ sarvaṃ sūtasamaṃ kṣipet | [ĀK, 1, 4 45.1]
mardayettaptakhalve ca rasaṃ dhānyāmlakena ca | [ĀK, 1, 4 45.2]
tatkalkena lipedūrdhvaṃ bhāṇḍaṃ samyak nirodhayet | [ĀK, 1, 4 46.1]
ūrdhvabhāṇḍasya pṛṣṭhe tu dadyāllaghupuṭaṃ tataḥ | [ĀK, 1, 4 46.2]
ityadhaḥpātanaṃ kuryātsaptavāraṃ punaḥ punaḥ | [ĀK, 1, 4 47.1]
adhaḥpātanaśuddhasya tiryakpātanamācaret | [ĀK, 1, 4 47.2]
vakṣyāmi tiryakpatanaṃ sūtaṃ dhānyābhrakaṃ samam | [ĀK, 1, 4 48.1]
dhānyāmlairmardayedyāmaṃ tiryakpātanayantrake | [ĀK, 1, 4 48.2]
caṇḍāgninā pacedevaṃ saptavāraṃ punaḥ punaḥ | [ĀK, 1, 4 49.1]
evaṃ tridhā pātitaṃ ca tataḥ sūtaṃ nirodhayet | [ĀK, 1, 4 49.2]
abhrakaṃ vātha gandhaṃ vā mākṣikaṃ vimalāmapi | [ĀK, 1, 4 50.1]
svarṇaṃ vā rajataṃ vāpi kāntaṃ vā tīkṣṇameva vā | [ĀK, 1, 4 50.2]
pratyekaṃ śodhitaṃ deyaṃ tāmravatpādamātrakam | [ĀK, 1, 4 51.1]
pāṭhādikarasaiḥ kuryānmardanaṃ pātanaṃ kramāt | [ĀK, 1, 4 51.2]
yadyaddravyānvitaḥ sūtas tattaddravyaguṇapradaḥ | [ĀK, 1, 4 52.1]
pātane tāmrayogena nāgavaṅgau tyajedrasaḥ | [ĀK, 1, 4 52.2]
athavā dīpikāyantre śuddhaḥ syātpātito rasaḥ | [ĀK, 1, 4 53.1]
kadarthito bhavetsūtaḥ svedādyaiḥ pañcakarmabhiḥ | [ĀK, 1, 4 53.2]
āpyāyanārthaṃ sūtasya karma kuryānnirodhanam | [ĀK, 1, 4 54.1]
atha karma nirodhākhyaṃ peṣayellavaṇaṃ jalaiḥ | [ĀK, 1, 4 54.2]
sthālīmadhye rasaṃ kṣiptvā tadūrdhvaṃ lavaṇaṃ kṣipet | [ĀK, 1, 4 55.1]
kiṃcij jalaṃ ca nivapettaṃ śarāveṇa rodhayet | [ĀK, 1, 4 55.2]
kuryātsamyak sandhilepaṃ tadūrdhvaṃ ca puṭellaghu | [ĀK, 1, 4 56.1]
evaṃ nirodhanaṃ karma vidadhyātsaptadhā priye | [ĀK, 1, 4 56.2]
āpyāyito bhavetsūto'nena ṣaṇḍatvavarjitaḥ | [ĀK, 1, 4 57.1]
nirodhakarmasiddho'sau vīryavān suniyamyate | [ĀK, 1, 4 57.2]
atho niyāmanaṃ karma kathayāmi varānane | [ĀK, 1, 4 58.1]
yavaciñcā kṣīrakandaṃ sarpākṣī paṭu bhṛṅgarāṭ | [ĀK, 1, 4 58.2]
vandhyā karkoṭakī nimbaḥ sarvaṃ dhānyāmlapeṣitam | [ĀK, 1, 4 59.1]
kṛtvāloḍyāranālena taddravaiḥ svedayeddinam | [ĀK, 1, 4 59.2]
yantre niyāmake saptavāsaraṃ taṃ ca dīpayet | [ĀK, 1, 4 60.1]
athāto dīpanaṃ karma vadāmi tava pārvati | [ĀK, 1, 4 60.2]
svarṇapuṣpī ca marīcaṃ trikṣāraṃ pañcapuṣpikā | [ĀK, 1, 4 61.1]
bhūkhagaḥ pañcalavaṇaṃ rājikā śigrumūlakam | [ĀK, 1, 4 61.2]
kāsīsaṃ vijayā kanyā pātālagaruḍī kaṇā | [ĀK, 1, 4 62.1]
kṣīrakandaṃ ca karkoṭī girikarṇī jayā madhu | [ĀK, 1, 4 62.2]
citrakaṃ kākajaṅghā ca sarvamamlagaṇena ca | [ĀK, 1, 4 63.1]
kalkayetpāradaṃ tena mardayettaddravairapi | [ĀK, 1, 4 63.2]
ḍolāyantre pacedekadinamevaṃ ca saptadhā | [ĀK, 1, 4 64.1]
mardanaṃ pācanaṃ kuryāt grāsārthī dīpito rasaḥ | [ĀK, 1, 4 64.2]
evaṃ pradīpitaṃ sūtaṃ śuddhaṃ tamanuvāsayet | [ĀK, 1, 4 65.1]
athānuvāsanaṃ karma mṛtpātre dīpitaṃ rasam | [ĀK, 1, 4 65.2]
kṣiptvā jambīrajadrāvaistīvragharme'nuvāsayet | [ĀK, 1, 4 66.1]
evaṃ saptadinaṃ kuryāttataścāraṇamācaret | [ĀK, 1, 4 66.2]
navabhiḥ svedanādyaiśca śuddhaḥ syātkarmabhiḥ priye | [ĀK, 1, 4 67.1]
pāradaḥ sarvarogaghnaḥ saptakañcukavarjitaḥ | [ĀK, 1, 4 67.2]
śrībhairavī | [ĀK, 1, 4 68.1]
svedanādīni karmāṇi śrutāni vada śaṅkara | [ĀK, 1, 4 68.2]
tvatprasādād asaṃdehaṃ saṃśṛṇve cāraṇādikam | [ĀK, 1, 4 68.3]
śrībhairavaḥ | [ĀK, 1, 4 69.1]
sādhu pṛṣṭaṃ mahābhāge śṛṇu taccāraṇādikam | [ĀK, 1, 4 69.2]
athābhracāraṇaṃ karma vakṣyāmi parameśvari | [ĀK, 1, 4 69.3]
samukhe vā nirmukhe vā rase vā vāsanāmukhe | [ĀK, 1, 4 70.1]
gaganaṃ cārayedgarbhapiṣṭigrāsakramaiḥ kramāt | [ĀK, 1, 4 70.2]
atrādau kathyate devi samukhaṃ cāraṇaṃ sphuṭam | [ĀK, 1, 4 71.1]
samukho grasati grāsaṃ nirmukho grasanākṣamaḥ | [ĀK, 1, 4 71.2]
tasmātparaṃ rasendrasya mukhīkaraṇamācaret | [ĀK, 1, 4 72.1]
iṣṭakāmadhyabhāge tu gambhīraṃ vartulaṃ samam | [ĀK, 1, 4 72.2]
gartaṃ kṛtvā tatra sūtaṃ prakṣipedanuvāsitam | [ĀK, 1, 4 73.1]
nirundhyātsvacchavastreṇa rasasya daśamāṃśakam | [ĀK, 1, 4 73.2]
gandhaṃ tadūrdhvaṃ nikṣipya śarāveṇa nirodhayet | [ĀK, 1, 4 74.1]
tatpṛṣṭhe'lpapuṭaṃ dadyāt gandhe jīrṇe punaḥ punaḥ | [ĀK, 1, 4 74.2]
kṣiptvā kṣiptvā śataguṇaṃ cārayetpātayediti | [ĀK, 1, 4 75.1]
caturguṇe sāndravastre gālayettaṃ raseśvaram | [ĀK, 1, 4 75.2]
veṇau kṣiptvā nirudhyāsyaṃ pacedgomūtrapūrite | [ĀK, 1, 4 76.1]
bhāṇḍe trisaptadivasaṃ punastaṃ taptakhalvake | [ĀK, 1, 4 76.2]
jambīramātuluṅgāmlavetasair bhūkhagais tryaham | [ĀK, 1, 4 77.1]
bhūnāgaiśca tryahaṃ mardyaṃ taṃ paścādiṣṭakodare | [ĀK, 1, 4 77.2]
ekaikaṃ gartamādadyāddhānyābhraṃ gandhakaṃ tathā | [ĀK, 1, 4 78.1]
pratyekaṃ daśaniṣkaṃ ca yāmaṃ jambīramarditam | [ĀK, 1, 4 78.2]
anena lepayed gartadvayam ekeṣṭakāntare | [ĀK, 1, 4 79.1]
garte kṣiptvātha taṃ taṃ viṃśanniṣkaṃ tadūrdhvataḥ | [ĀK, 1, 4 79.2]
aparām iṣṭakāṃ dadyāt tatsandhiṃ loṇamṛtsnayā | [ĀK, 1, 4 80.1]
dṛḍhaṃ liptvātha dīpāgnau pacetsaptadināvadhi | [ĀK, 1, 4 80.2]
iṣṭakāṃ svāṅgaśītāṃ tām avatārya haredrasam | [ĀK, 1, 4 81.1]
kiṭṭahīnaṃ punarapi kuryāditthaṃ trivārakam | [ĀK, 1, 4 81.2]
evaṃ kṛte rasendrasya sukhaṃ syāddevasaṃjñakam | [ĀK, 1, 4 82.1]
punaranyaṃ pravakṣyāmi mukhīkaraṇamuttamam | [ĀK, 1, 4 82.2]
rasendraṃ jīvibhūnāgasamaṃ saṃmardayettryaham | [ĀK, 1, 4 83.1]
tatkṣipet bhūlatāliptamūṣāyāṃ saṃniveśayet | [ĀK, 1, 4 83.2]
tadūrdhvaṃ bhūlatākalkaṃ kṣiptvā ruddhvā viśoṣayet | [ĀK, 1, 4 84.1]
ārdragomayaliptāṃ tāṃ pādamagnāṃ niveśayet | [ĀK, 1, 4 84.2]
tadgarte ca puṭaṃ deyaṃ tuṣakārīṣavahninā | [ĀK, 1, 4 85.1]
dinānte tatsamuddhṛtya pūrvavanmardayetpacet | [ĀK, 1, 4 85.2]
triṃśadvāraṃ punaḥ kuryāditthaṃ vahnimukho rasaḥ | [ĀK, 1, 4 86.1]
grasate guhyasūto'yaṃ sarvasiddhiprado bhavet | [ĀK, 1, 4 86.2]
punaranyaṃ pravakṣyāmi mukhīkaraṇamuttamam | [ĀK, 1, 4 87.1]
gomūtrapūrite bhāṇḍe ḍolāyantre pacedrasam | [ĀK, 1, 4 87.2]
triḥ saptavāraṃ samyakca randhritaṃ veṇunālake | [ĀK, 1, 4 88.1]
mukhaṃ bhavati sūtasya cāraṇārhaṃ varānane | [ĀK, 1, 4 88.2]
iṣṭakādvayamadhye ca gartaṃ tu caturaṅgulam | [ĀK, 1, 4 89.1]
daśaniṣkaṃ śuddhagandhaṃ dhānyābhraṃ daśaniṣkakam | [ĀK, 1, 4 89.2]
jambīranīraiḥ saṃmardya yāmaṃ kalkena tena ca | [ĀK, 1, 4 90.1]
gartadvayaṃ samāṃśena liptvā garte vinikṣipet | [ĀK, 1, 4 90.2]
vāsitaṃ rasarājaṃ taṃ viṃśanniṣkaṃ tadūrdhvataḥ | [ĀK, 1, 4 91.1]
iṣṭakāmaparāṃ nyasya ślakṣṇamṛllavaṇairdṛḍham | [ĀK, 1, 4 91.2]
lepayedatha dīpāgnimadhaḥ prajvālayetpriye | [ĀK, 1, 4 92.1]
anusyūtaṃ saptarātraṃ svāṅgaśītaṃ samuddharet | [ĀK, 1, 4 92.2]
kiṭṭaṃ vihāya taṃ sūtaṃ pūrvavacca trivārakam | [ĀK, 1, 4 93.1]
kuryādevaṃ hi sūtasya mukhaṃ bhavati śobhanam | [ĀK, 1, 4 93.2]
divyauṣadhiprabhāvena rasaścarati nirmukhaḥ | [ĀK, 1, 4 94.1]
athavā vajravaikrāntasparśād abhrādikaṃ caret | [ĀK, 1, 4 94.2]
pāradasya catuḥṣaṣṭiniṣkaṃ vaikrāntabhasma ca | [ĀK, 1, 4 95.1]
caturniṣkaṃ vajrabhasma niṣkaṃ divyauṣadhidravaiḥ | [ĀK, 1, 4 95.2]
sarvaṃ saptadinaṃ mardya sa raso'bhrādikaṃ caret | [ĀK, 1, 4 96.1]
gandhakaṃ jārayetsūte dolākhye pūrvabhāṣite | [ĀK, 1, 4 96.2]
yantre ca ṣoḍaśaguṇaṃ rasaḥ syādvāsanāmukhaḥ | [ĀK, 1, 4 97.1]
cāraṇārhābhrakasyāham abhiṣekaṃ vadāmi te | [ĀK, 1, 4 97.2]
mṛtamabhraṃ tu rudhiraiḥ kṣārair jalakaṇair api | [ĀK, 1, 4 98.1]
sṛṣṭitrayais tumburubhir mardayed amlavargakaiḥ | [ĀK, 1, 4 98.2]
saptāhaṃ taccaretsūtaḥ samukho nirmukho'thavā | [ĀK, 1, 4 99.1]
mṛtamabhraṃ ca kadalī mūlakaṃ ca śatāvarī | [ĀK, 1, 4 99.2]
punarnavā meghanādo yavaciñcā ca śigrukaḥ | [ĀK, 1, 4 100.1]
sūraṇaṃ ca rasaireṣāṃ mardayedbhāvayetpriye | [ĀK, 1, 4 100.2]
saptāhaṃ taccaretsūtaḥ samukho nirmukho'thavā | [ĀK, 1, 4 101.1]
śulvapātre tu lavaṇasarjiṭaṅkaṇabhūkhagān | [ĀK, 1, 4 101.2]
kṣiptvāranālaṃ tridinaṃ kuryātparyuṣitaṃ yathā | [ĀK, 1, 4 102.1]
tasminnāgaṃ tu vidrāvya ḍhālayecchatadhā priye | [ĀK, 1, 4 102.2]
raupyakarmaṇi vaṅgasya taddravairbhāvayed ghanam | [ĀK, 1, 4 103.1]
saptāhaṃ taccaret sūtaḥ samukho nirmukho'thavā | [ĀK, 1, 4 103.2]
dhānyābhramarkakṣīreṇa mardayedekavāsaram | [ĀK, 1, 4 104.1]
nirudhya saṃpuṭe pacyātkapotākhye puṭe punaḥ | [ĀK, 1, 4 104.2]
caturvāraṃ puṭedevaṃ mardayecca punastathā | [ĀK, 1, 4 105.1]
rambhādravaistridhā mardyaṃ mūlakasya dravaistridhā | [ĀK, 1, 4 105.2]
kākamācī meghanādo matsyākṣī ca punarnavā | [ĀK, 1, 4 106.1]
apāmārgaścitrakaṃ ca vidārī bhṛṅgarāṇmuniḥ | [ĀK, 1, 4 106.2]
caturvāraṃ pacedevaṃ mardayecca punastathā | [ĀK, 1, 4 107.1]
etairekaikadhā mardyaṃ puṭapākaṃ pṛthak pṛthak | [ĀK, 1, 4 107.2]
tadabhrakaṃ bhāvayecca musalī yavaciñcikāḥ | [ĀK, 1, 4 108.1]
taṇḍulī kadalī śigrurvarī cārkaḥ punarnavā | [ĀK, 1, 4 108.2]
ekaikaiśca dravairbhāvyamekaikaṃ divasaṃ pṛthak | [ĀK, 1, 4 109.1]
tadabhrakaṃ pāradendraścaratyeva surārcite | [ĀK, 1, 4 109.2]
dhānyābhraṃ ravidugdhena mardayedyāmamātrakam | [ĀK, 1, 4 110.1]
tadabhraṃ saṃpuṭe ruddhvā kapotākhyapuṭe pacet | [ĀK, 1, 4 110.2]
vārāṃścaturdaśaivaṃ syāttato rambhārkapīlukāḥ | [ĀK, 1, 4 111.1]
nāgavallī ca musalī kuberākṣī ca śigrukaḥ | [ĀK, 1, 4 111.2]
tumbī tumburur aṅkolabalāpāmārgakāḥ priye | [ĀK, 1, 4 112.1]
gṛhītvaiṣāmekarasaṃ savyoṣaṃ ca sakāṃjikam | [ĀK, 1, 4 112.2]
bhāṇḍamadhye vinikṣipya ḍolāyantre pacettryaham | [ĀK, 1, 4 113.1]
pūrvābhraṃ ca tatastasmātsamuddhṛtyātha sādhayet | [ĀK, 1, 4 113.2]
ṭaṅkaṇaṃ tuvarī sindhukāsīsaṃ ca samaṃ samam | [ĀK, 1, 4 114.1]
abhrakasya daśāṃśaṃ tu sarvametadvimardayet | [ĀK, 1, 4 114.2]
tadabhrakaṃ caretsūtaḥ samukho nirmukho'thavā | [ĀK, 1, 4 115.1]
muṇḍīdrave tu śatadhā drutaṃ nāgaṃ praḍhālayet | [ĀK, 1, 4 115.2]
taddraveṇa ca dhānyābhraṃ mardayetsaṃpuṭe kṣipet | [ĀK, 1, 4 116.1]
ruddhvā pacetkapotākhye puṭe caivaṃ tu saptadhā | [ĀK, 1, 4 116.2]
ārdrakasya dravairevaṃ saptadhā citrakadravaiḥ | [ĀK, 1, 4 117.1]
tatsamaṃ gandhakaṃ dattvā mardayed bhāvayet kramāt | [ĀK, 1, 4 117.2]
prāguktamuṇḍīsvarasair bījapūrarasena ca | [ĀK, 1, 4 118.1]
stanyairekadinaṃ bhāvyaṃ tadabhraṃ ca caredrasaḥ | [ĀK, 1, 4 118.2]
evaṃ sarvāṇi bījāni sattvaṃ cābhrakasya ca | [ĀK, 1, 4 119.1]
svarṇādisarvalohāni satvāni vividhāni ca | [ĀK, 1, 4 119.2]
dvandvāni sarvaratnāni yadyatsyāccāraṇārhakam | [ĀK, 1, 4 120.1]
tat tat piṣṭvābhravat kāryaṃ tattaccarati pāradaḥ | [ĀK, 1, 4 120.2]
tilaparṇīrasaiḥ piṣṭvā dhānyābhraṃ puṭayet tridhā | [ĀK, 1, 4 121.1]
saptadhā bhāvayedasya mardanena ca pāradaḥ | [ĀK, 1, 4 121.2]
piṣṭatāṃ yāti sahasā gaganaṃ carati kṣaṇāt | [ĀK, 1, 4 122.1]
trikṣāraṃ pañcalavaṇaṃ kāṅkṣī kāsīsaṭaṅkaṇam | [ĀK, 1, 4 122.2]
bhūkhagaṃ hemamākṣīkaṃ saurāṣṭrī vatsanābhakam | [ĀK, 1, 4 123.1]
tuvarī vetasāmlaṃ ca sarvametatsamāṃśakam | [ĀK, 1, 4 123.2]
tatsamāṃśaṃ tu dhānyābhraṃ dhānyāmlairmardayeddinam | [ĀK, 1, 4 124.1]
arkakṣīraṃ bhṛṅgarājo meghanādaḥ punarnavā | [ĀK, 1, 4 124.2]
mūlakaṃ citrakaṃ raṃbhā kākamācī śatāvarī | [ĀK, 1, 4 125.1]
apāmārgastālamūlī vidārī taṇḍulī muniḥ | [ĀK, 1, 4 125.2]
mīnākṣī śigru bṛhatī kumārī yavaciñcikā | [ĀK, 1, 4 126.1]
balā tumbī kuberākṣī vyoṣaṃ tumburupīlunī | [ĀK, 1, 4 126.2]
aṅkolaḥ phaṇivallī ca sarvametatsamāṃśakam | [ĀK, 1, 4 127.1]
saṃpeṣya kalkayeddevi dhānyāmle taccaturguṇe | [ĀK, 1, 4 127.2]
drutaṃ nāgaṃ śataṃ vārānkṣipettasminpunaḥ punaḥ | [ĀK, 1, 4 128.1]
kalkadraveṇa pūrvābhraṃ yāmaṃ saṃmardayeddṛḍham | [ĀK, 1, 4 128.2]
kapotākhye puṭe pacyādevaṃ viṃśativārakam | [ĀK, 1, 4 129.1]
tattulyaṃ gandhakaṃ dattvā pūrvoktairauṣadhadravaiḥ | [ĀK, 1, 4 129.2]
sastanyair bījapūrotthair dravair bhāvyaṃ trivāsaram | [ĀK, 1, 4 130.1]
etadabhraṃ tu sūtasya cāraṇe paramaṃ hitam | [ĀK, 1, 4 130.2]
dvaṃdvitaṃ vyomasatvaṃ ca bījāni vividhāni ca | [ĀK, 1, 4 131.1]
hemādisarvalohāni ratnāni vividhāni ca | [ĀK, 1, 4 131.2]
dvaṃdvitaṃ vajrabījaṃ ca cāraṇāyāṃ vidhīyate | [ĀK, 1, 4 132.1]
samastametatpūrvoktaprakāreṇaiva kārayet | [ĀK, 1, 4 132.2]
tadā rasendraścarati tatsarvaṃ cāraṇocitaḥ | [ĀK, 1, 4 133.1]
pātre tu kāsīsaṃ kāṃkṣī mākṣīkagandhakam | [ĀK, 1, 4 133.2]
kṣāratrayaṃ pañcaloṇam amlayuktaṃ kṣaṇaṃ kṣipet | [ĀK, 1, 4 134.1]
divyābhiṣekayogoktaṃ śatadhā ḍhālayedahim | [ĀK, 1, 4 134.2]
vaṅgaṃ vānena vastūni cāraṇārhāṇi bhāvayet | [ĀK, 1, 4 135.1]
varī punarnavā raṃbhā gavākṣī yavaciñcikā | [ĀK, 1, 4 135.2]
śigrukā meghanādaśca rasaireṣāṃ vibhāvayet | [ĀK, 1, 4 136.1]
vajrābhrakaṃ krameṇaiva saptāhaṃ suravandite | [ĀK, 1, 4 136.2]
tadabhrakaṃ nāgavallyā koberyā śigrukasya vā | [ĀK, 1, 4 137.1]
bāṇāṅkolabalāraṃbhāsphotānāṃ pīlukasya vā | [ĀK, 1, 4 137.2]
alambuṣāhimarucāmusalītumburor api | [ĀK, 1, 4 138.1]
athavā kharamañjaryāstiktaśākasya vā priye | [ĀK, 1, 4 138.2]
ekenaiṣāṃ rasenaiva vyoṣasarṣapasaṃyutam | [ĀK, 1, 4 139.1]
svinnaṃ tridivasaṃ kuryāttasminṭaṅkaṇasaindhavam | [ĀK, 1, 4 139.2]
kāsīsaṃ tuvarīṃ kṣiptvā pūrvābhiṣavayogataḥ | [ĀK, 1, 4 140.1]
etadabhraṃ caretsūtaḥ samukho nirmukho'thavā | [ĀK, 1, 4 140.2]
tadabhrakaprabhāvena golakaḥ siddhido bhavet | [ĀK, 1, 4 141.1]
dhānyāmlairamlavargaiśca svedayedabhrakaṃ dinam | [ĀK, 1, 4 141.2]
tataḥ snukkṣīrato mardyaṃ kapotākhye puṭe dahet | [ĀK, 1, 4 142.1]
munitrayaṃ meghanādaṃ rambhākandaṃ ca mūlakam | [ĀK, 1, 4 142.2]
matsyākṣī śṛṅgiveraṃ ca kākamācī punarnavā | [ĀK, 1, 4 143.1]
apāmārgas tv arūpūgaścaiteṣāṃ tu rasena ca | [ĀK, 1, 4 143.2]
ekaikena punardadyādekaikaṃ pūrvamabhrakam | [ĀK, 1, 4 144.1]
ḍolāyantre snuhīkṣīrayuktamekadinaṃ pacet | [ĀK, 1, 4 144.2]
tataśchāyāgate śuṣke ghane'sminnavasārakam | [ĀK, 1, 4 145.1]
nimbaṃ vacāṃ ca kāsīsaṃ caṇakāmlaṃ pṛthakpṛthak | [ĀK, 1, 4 145.2]
abhrasya ṣoḍaśāṃśaṃ ca nikṣipettāmrabhājane | [ĀK, 1, 4 146.1]
gharṣayettaccaretsūto lohapātrasya yogataḥ | [ĀK, 1, 4 146.2]
dhānyābhraṃ mardayetsomavallītoyairdinaṃ dṛḍham | [ĀK, 1, 4 147.1]
puṭedevaṃ tridhā paścāt somavallyā rasena ca | [ĀK, 1, 4 147.2]
bhāvayetsaptadhā devi rasaścarati tadghanam | [ĀK, 1, 4 148.1]
sāranāle tu śatadhā niṣicya tamanena ca | [ĀK, 1, 4 148.2]
śatadhā plāvayedabhraṃ tāmravāsanayā saha | [ĀK, 1, 4 149.1]
khalalyāṃ taccaretsūto nātra kāryā vicāraṇā | [ĀK, 1, 4 149.2]
cāraṇārthasya gandhasya bhāvanāṃ śṛṇu pārvati | [ĀK, 1, 4 150.1]
saurāṣṭraṃ cājamodaṃ ca sarjīṃ sīsameva ca | [ĀK, 1, 4 150.2]
mardayecchigrutoyena gandhakaṃ tena bhāvayet | [ĀK, 1, 4 151.1]
saptāhaṃ marditaṃ gandhaṃ cārayetpāradasya ca | [ĀK, 1, 4 151.2]
rāgaṃ dhatte rasendrasya bījānāṃ pākajāraṇe | [ĀK, 1, 4 152.1]
pakṣacchede rasendrasya śreṣṭhaḥ syāt sarvakarmaṇi | [ĀK, 1, 4 152.2]
palāśapuṣpasvarasaiḥ śākavṛkṣacchadadravaiḥ | [ĀK, 1, 4 153.1]
viṣṇukrāntādravairgandhaṃ bhāvayetsaptavāsaram | [ĀK, 1, 4 153.2]
taṃ gandhaṃ cārayetsūte iṣṭakāyantrayogataḥ | [ĀK, 1, 4 154.1]
athābhracāraṇe śreṣṭhā divyamūlīrvadāmi te | [ĀK, 1, 4 154.2]
vajrī raṃbhā haṃsapadī ciñcikā vyāghrapādikā | [ĀK, 1, 4 155.1]
maṇḍūkī bṛhatī puṅkhā kumārī lāṅgalī tathā | [ĀK, 1, 4 155.2]
sarpākṣī cāgnidhamanī śaṅkhapuṣpīndravāruṇī | [ĀK, 1, 4 156.1]
ṣaṇḍajārī ca karkoṭī vikhyātā divyamūlikā | [ĀK, 1, 4 156.2]
athātaścāraṇaṃ karma pravakṣyāmi samāsataḥ | [ĀK, 1, 4 157.1]
dhānyābhrakaṃ drute gandhe samaṃ kṣiptvā niyojayet | [ĀK, 1, 4 157.2]
khyāto gandhābhrayogo'yaṃ śreṣṭhaścāraṇakarmaṇi | [ĀK, 1, 4 158.1]
samukhaṃ nirmukhaṃ vāpi pāradaṃ daśaniṣkakam | [ĀK, 1, 4 158.2]
gandhābhrayoganiṣke dve piṣṭaṃ kuryādyathā tathā | [ĀK, 1, 4 159.1]
taṃ piṣṭaṃ nāgapiṣṭyātha samayā pariveṣṭayet | [ĀK, 1, 4 159.2]
hemakarmaṇi vaṅgasya piṣṭyā rajatakarmaṇi | [ĀK, 1, 4 160.1]
tāmrapiṣṭyā dehasiddhau veṣṭayetparameśvari | [ĀK, 1, 4 160.2]
tāṃ piṣṭiṃ vidrute gandhe vipaceddivasatrayam | [ĀK, 1, 4 161.1]
tāṃ piṣṭiṃ dīpikāyantre pācayetpātayedadhaḥ | [ĀK, 1, 4 161.2]
taṃ rasaṃ pūrvavatpiṣṭiṃ kuryādveṣṭanavarjitām | [ĀK, 1, 4 162.1]
tridinaṃ vidrute gandhe vipacetpātayedadhaḥ | [ĀK, 1, 4 162.2]
taṃ rasaṃ taptakhalve tu catuḥṣaṣṭiguṇaṃ kṣipet | [ĀK, 1, 4 163.1]
bhāgaikamabhiṣiktābhraṃ mardyaṃ divyauṣadhairdinam | [ĀK, 1, 4 163.2]
tatkṣipeccāraṇāyantre jambīrarasasaṃyute | [ĀK, 1, 4 164.1]
tīvrātape dinaṃ sthāpyaṃ sūtaścarati tadghanam | [ĀK, 1, 4 164.2]
evaṃ punaḥ punargarbhapiṣṭīgrāsakramātmakam | [ĀK, 1, 4 165.1]
pattrābhracāraṇaṃ proktamevaṃ satvābhracāraṇam | [ĀK, 1, 4 165.2]
evaṃ kuryād yathāśakyaṃ cāraṇaṃ parameśvari | [ĀK, 1, 4 166.1]
rase'bhraṃ cārayetpūrvaṃ catuḥṣaṣṭitamāṃśakam | [ĀK, 1, 4 166.2]
dvātriṃśattamabhāgaṃ syāttadetatṣoḍaśāṃśakam | [ĀK, 1, 4 167.1]
aṣṭamāṃśaṃ caturthāṃśaṃ dvitīyāṃśaṃ samaṃ kramāt | [ĀK, 1, 4 167.2]
dviguṇaṃ caturguṇaṃ cāṣṭaguṇaṃ ṣoḍaśakaṃ guṇam | [ĀK, 1, 4 168.1]
dvātriṃśadguṇamevaṃ syātcatuḥṣaṣṭiguṇaṃ kramāt | [ĀK, 1, 4 168.2]
pakṣacchedastvadoṣatvaṃ laghutā grāsayogyatā | [ĀK, 1, 4 169.1]
mukhitāgnisahatvaṃ ca vyāpitvaṃ gatihīnatā | [ĀK, 1, 4 169.2]
rasendrasyānavasthatvaṃ ca bhavedabhrakacāraṇāt | [ĀK, 1, 4 170.1]
yasyāhamapi tuṣṭaḥ syāṃ tasya sūtendrajāraṇe | [ĀK, 1, 4 170.2]
matirbhavenna sandeho jāraṇā bhuktimuktidā | [ĀK, 1, 4 171.1]
durlabhā jāraṇā devi vinā bhāgyaṃ na labhyate | [ĀK, 1, 4 171.2]
jāraṇā dvividhā bālajāraṇā vṛddhajāraṇā | [ĀK, 1, 4 172.1]
gaganaṃ jārayetpūrvaṃ sarvasatvānyataḥ param | [ĀK, 1, 4 172.2]
dvaṃdvāni sarvalohāni pakvabījāni bhairavi | [ĀK, 1, 4 173.1]
padmarāgādiratnāni jārayecca yathākramam | [ĀK, 1, 4 173.2]
jāraṇārhaṃ vyomasatvaṃ rasarājasya vakṣyate | [ĀK, 1, 4 174.1]
dhānyābhrakaṃ ca vidhivanmārayedvajrasaṃjñakam | [ĀK, 1, 4 174.2]
abhiṣekaṃ pūrvavat syāt tasmin tāpyaṃ daśāṃśakam | [ĀK, 1, 4 175.1]
pañcamāhiṣagavyaśca mardayetkarṣasannibhāḥ | [ĀK, 1, 4 175.2]
kurvīta vaṭikāḥ koṣṭhīyantre satvaṃ vipātayet | [ĀK, 1, 4 176.1]
satvasya ca caturthāṃśaṃ tāpye mūṣāgataṃ dhamet | [ĀK, 1, 4 176.2]
evaṃ kṛtvā caturvāraṃ tatsatvaṃ rasajāraṇe | [ĀK, 1, 4 177.1]
rasāyane ca bhaiṣajye śreṣṭhaṃ sakalakarmaṇi | [ĀK, 1, 4 177.2]
mṛtābhraṃ taccaturthāṃśaṃ nāgaṃ tatpādamākṣikam | [ĀK, 1, 4 178.1]
pañcabhirmāhiṣairgavyaiḥ pātayetsattvamujjvalam | [ĀK, 1, 4 178.2]
tatsatvaṃ taccaturthāṃśaṃ mākṣikaṃ tatsamāṃ śilām | [ĀK, 1, 4 179.1]
dhametpraliptamūṣāyāṃ satvaṃ syāddhemasannibham | [ĀK, 1, 4 179.2]
evaṃ kuryāccaturvāraṃ tatsatvaṃ grasate rasaḥ | [ĀK, 1, 4 180.1]
mṛtābhrakaṃ ṣoḍaśāṃśaṃ taccaturthāṃśakaṃ trapu | [ĀK, 1, 4 180.2]
tatsamaṃ tālakaṃ kṣiptvā pañcamāhiṣagavyataḥ | [ĀK, 1, 4 181.1]
sattvaṃ nipātayettacca caturthaṃ haritālakam | [ĀK, 1, 4 181.2]
kṣiptvā kṣiptvā caturvāraṃ tatsatvaṃ grasate rasaḥ | [ĀK, 1, 4 182.1]
vajramūṣāgataṃ kṛtvā ghanasatvaṃ ca tatsamam | [ĀK, 1, 4 182.2]
kacaṃ ca ṭaṅkaṇaṃ kṣiptvā ruddhvā tīvrāgninā dhamet | [ĀK, 1, 4 183.1]
tatkṣipedamlavargeṇa ciñcābījaṃ snuhīdalam | [ĀK, 1, 4 183.2]
piṣṭvā tasminpunastadvatkācaṭaṅkaṇayogataḥ | [ĀK, 1, 4 184.1]
dhamedevaṃ saptavāraṃ secanaṃ ca punaḥ punaḥ | [ĀK, 1, 4 184.2]
tadabhrasattvaṃ śubhraṃ syānmṛdu syāccāraṇoditam | [ĀK, 1, 4 185.1]
rasendraṃ ṭaṅkaṇaṃ tāpyaṃ bhāgaikaikaṃ pṛthakpṛthak | [ĀK, 1, 4 185.2]
tribhāgaṃ śodhitaṃ nāgaṃ mṛtābhraṃ daśabhāgakam | [ĀK, 1, 4 186.1]
yavakṣāraṃ ca dagdhorṇāṃ sarjakṣāraṃ ca guggulum | [ĀK, 1, 4 186.2]
ajāpañcāṅgasaṃyuktam amlamūtragaṇairyutam | [ĀK, 1, 4 187.1]
mardayetpūrvavatsatvaṃ pātayenmṛdu nirmalam | [ĀK, 1, 4 187.2]
dvandvamelāpane mūṣālepaṃ vakṣyāmi pārvati | [ĀK, 1, 4 188.1]
meṣaśṛṅgaṃ khuraṃ guñjā ṭaṅkaṇaṃ ca viṣaṃ samam | [ĀK, 1, 4 189.1]
sthūlabhekasya vasayā piṣṭvā mūṣāṃ pralepayet | [ĀK, 1, 4 189.2]
milanti sarvasatvāni mūṣāyāṃ cūrṇitāni ca | [ĀK, 1, 4 190.1]
gugguluṃ dhātakīpuṣpaṃ guḍaṃ kṣāratrayaṃ samam | [ĀK, 1, 4 190.2]
stanyaiḥ piṣṭvātha mūṣāyāṃ lepanaṃ dvandvamelanam | [ĀK, 1, 4 191.1]
aśmabhedī lāṅgalī ca bhūlatā ca marīcakaḥ | [ĀK, 1, 4 191.2]
kārpāsasya phalaṃ śakragopaścaitāṃśca mardayet | [ĀK, 1, 4 192.1]
nārīstanyena tenaiva mūṣāmantaḥ pralepayet | [ĀK, 1, 4 192.2]
tasyāṃ milanti satvāni sarvāṇi ca mahārasāḥ | [ĀK, 1, 4 193.1]
hemamukhyāni lohāni caṇḍāgnidhamanena ca | [ĀK, 1, 4 193.2]
cucundaryāśca piśitaṃ ṭaṅkaṇaṃ ca viṣaṃ samam | [ĀK, 1, 4 194.1]
mardayitvā ca mūṣāntarlepayettatra nikṣipet | [ĀK, 1, 4 194.2]
dvandvayogyaṃ tu yadyatsyāttatsarvaṃ dhamanānmilet | [ĀK, 1, 4 195.1]
bhasmīkṛtamapāmārgaṃ kaṅguṇītailamarditam | [ĀK, 1, 4 195.2]
mūṣāyāṃ lepayettena dvandvadravyaṃ vinikṣipet | [ĀK, 1, 4 196.1]
milettīvrāgnidhamanāttattanmārakavāpanāt | [ĀK, 1, 4 196.2]
ata eva pravakṣyāmi dvandvamelāpanaṃ śṛṇu | [ĀK, 1, 4 197.1]
varṣābhūkadalīkandakākamācīpunarnavam | [ĀK, 1, 4 197.2]
svarṇaṃ narakapālaṃ ca guñjā ṭaṅkaṇamabhrakam | [ĀK, 1, 4 198.1]
satvaṃ mūṣāgataṃ dhmātaṃ hemābhraṃ milati kṣaṇāt | [ĀK, 1, 4 198.2]
abhrakaṃ cūrṇayitvā tu kākamācīrasaplutam | [ĀK, 1, 4 199.1]
kapitthatoyasaṃyuktaṃ sūtaṭaṅkaṇasaṃyutam | [ĀK, 1, 4 199.2]
vaṅgapatrāntare nyastaṃ dhmātaṃ vaṅgābhrakaṃ milet | [ĀK, 1, 4 200.1]
āvartya kaṭutailena bhasmāpāmārgajaṃ kṣipet | [ĀK, 1, 4 200.2]
hemābhraṃ nāgatāpyena tārābhraṃ haritālakāt | [ĀK, 1, 4 201.1]
gandhakena tu śulvābhraṃ tīkṣṇābhraṃ sindhuhiṅgulāt | [ĀK, 1, 4 201.2]
vaṅgābhraṃ haritālena nāgābhraṃ śilayā milet | [ĀK, 1, 4 202.1]
lāṅgalī camarīkeśāḥ kārpāsāsthi kulatthakam | [ĀK, 1, 4 202.2]
bhūlatā cāśmadamanī strīstanyaṃ suragopakaḥ | [ĀK, 1, 4 203.1]
dvandve praliptamūṣāyāṃ sudhmātās tīvravahninā | [ĀK, 1, 4 203.2]
kāntābhraśailavimalāḥ milanti sakalāḥ kṣaṇāt | [ĀK, 1, 4 204.1]
atha cucchundarīmāṃsaṃ viṣaṭaṅkaṇayojitam | [ĀK, 1, 4 204.2]
mūṣāpralepātkurute sarvadvandveṣu melanam | [ĀK, 1, 4 205.1]
jaurabhramaraśṛṅgaṃ ca maṇḍūkasya vasāmiṣam | [ĀK, 1, 4 205.2]
guñjāṭaṅkaṇalepena sarvasatveṣu melanam | [ĀK, 1, 4 206.1]
ṭaṅkaṇorṇāgirijatukarṇākṣīmalakarkaṭaiḥ | [ĀK, 1, 4 206.2]
milanti sarvadravyāṇi strīstanyaparipeṣitaiḥ | [ĀK, 1, 4 207.1]
dhātakīgugguluguḍasarjayāvakaṭaṅkaṇaiḥ | [ĀK, 1, 4 207.2]
strīstanyapeṣitaṃ śastaṃ dvandvaṃ syāttu rasāyane | [ĀK, 1, 4 208.1]
sūkṣmacūrṇaṃ tu yat kiṃcit pūrvakalkena saṃyutam | [ĀK, 1, 4 208.2]
andhamūṣāgataṃ dhmātaṃ saṃkaraṃ milati kṣaṇāt | [ĀK, 1, 4 209.1]
vāpitaṃ tāpyarasakasasyakairdaradena ca | [ĀK, 1, 4 209.2]
sa satvaṃ syād anibiḍaṃ dṛḍhaṃ dhmātaṃ milettataḥ | [ĀK, 1, 4 210.1]
rasoparasalohāni sarvāṇyekatra melayet | [ĀK, 1, 4 210.2]
anyonyaṃ dvaṃdvatāṃ yānti dravanti salilaṃ yathā | [ĀK, 1, 4 211.1]
vajrābhrasattvacūrṇaṃ tu yat kiṃcil lohacūrṇakam | [ĀK, 1, 4 211.2]
dvayaṃ samaṃ tayostulyam arivargaṃ vinikṣipet | [ĀK, 1, 4 212.1]
dvandvamelanamūṣāyāṃ dhamanānmelanaṃ bhavet | [ĀK, 1, 4 212.2]
mardayeṭṭaṅkaṇaṃ rambhākandatoyena lepayet | [ĀK, 1, 4 213.1]
mūṣāṃ śvetābhrakaṃ vaṅgaṃ dhamanānmilati priye | [ĀK, 1, 4 213.2]
vanaśigruṣṭaṅkaṇaśca guñjā ca nṛkapālakam | [ĀK, 1, 4 214.1]
piṣṭvā yoṣitstanyanīraistena mūṣāṃ pralepayet | [ĀK, 1, 4 214.2]
vaṅgaśvetābhrasatvaṃ ca cūrṇayitvā kṣipeddhamet | [ĀK, 1, 4 215.1]
asaṃśayaṃ milantyeva śreṣṭhaṃ rajatakarmaṇi | [ĀK, 1, 4 215.2]
śvetābhrasatvaṃ saṃcūrṇya taccaturthāṃśapāradam | [ĀK, 1, 4 216.1]
sūtatulyaṃ ṭaṅkaṇaṃ ca mardayet kākamācijaiḥ | [ĀK, 1, 4 216.2]
dravaistadgolakaṃ kṛtvā vaṅgapatreṇa veṣṭayet | [ĀK, 1, 4 217.1]
śvetābhrasatvatulyena liptamūṣāgataṃ dhamet | [ĀK, 1, 4 217.2]
bhavet sammelanaṃ samyak mukhyaḥ syādrūpyakarmaṇi | [ĀK, 1, 4 218.1]
athāto vajrakanakadvaṃdvamelāpralepanam | [ĀK, 1, 4 218.2]
guñjā kāntamukhaṃ tulyaṃ dvandvayordviguṇaṃ balim | [ĀK, 1, 4 219.1]
stanyena yoṣitāṃ piṣṭvā mūṣāyāmantare tathā | [ĀK, 1, 4 219.2]
melayedvajramelāpo'yaṃ kathito mayā | [ĀK, 1, 4 220.1]
śilādhātuḥ kāntamukhaṃ śaśadantāśca gandhakaḥ | [ĀK, 1, 4 220.2]
amlavetasakaṃ tulyaṃ piṣṭvā mūṣāṃ pralepayet | [ĀK, 1, 4 221.1]
hemavajraṃ milatyeva mūṣāyāṃ nātra saṃśayaḥ | [ĀK, 1, 4 221.2]
kulīrāsthi śilādhātu mahiṣīkaṇadṛṅmalam | [ĀK, 1, 4 222.1]
ṭaṅkaṇorṇāsamaṃ sarvaṃ kāntāstanyena mardayet | [ĀK, 1, 4 222.2]
anena lepayenmūṣāṃ hemavajraṃ milatyalam | [ĀK, 1, 4 223.1]
kāntāsyaṃ ṭaṅkaṇaṃ bālavatsaviḍbhramarāsthi ca | [ĀK, 1, 4 223.2]
manuṣyacikurāsthīni strīstanyena vimardayet | [ĀK, 1, 4 224.1]
anena liptamūṣāyāṃ hemavajraṃ mileddhruvam | [ĀK, 1, 4 224.2]
tāpyaṭaṅkaṇabhūnāgakāntakācamadhūni ca | [ĀK, 1, 4 225.1]
kulīrāsthi snuhīkṣīramarkakṣīraṃ samaṃ samam | [ĀK, 1, 4 225.2]
stanyena mardayetsarvaṃ mūṣālepaṃ tu kārayet | [ĀK, 1, 4 226.1]
mūṣālepo bhavedeṣa vajrahāṭakamelanaḥ | [ĀK, 1, 4 226.2]
vajraṃ bhasmībhavedyaistairmūṣāmantarvilepayet | [ĀK, 1, 4 227.1]
dhamettīvrāgninā hemavajramelāpanaṃ bhavet | [ĀK, 1, 4 227.2]
athāto melanaṃ vakṣye vajrahemnoḥ sureśvari | [ĀK, 1, 4 228.1]
svarṇaṃ dvādaśabhāgaṃ syāttadardhaṃ śuddhapāradam | [ĀK, 1, 4 228.2]
rasendrārdhaṃ nāgabhasma nāgārdhaṃ mṛtavajrakam | [ĀK, 1, 4 229.1]
etaccatuṣṭayaṃ cāmlairmardayettaptakhalvake | [ĀK, 1, 4 229.2]
uddhṛtya dvandvamelāpe mūṣāyāṃ rodhayeddhamet | [ĀK, 1, 4 230.1]
haṭhāttacca milatyetannātra kāryā vicāraṇā | [ĀK, 1, 4 230.2]
bhāvayecchārivākṣīre mṛtaṃ vajraṃ dinaṃ tataḥ | [ĀK, 1, 4 231.1]
mardayedgolakaṃ kṛtvā śeṣayeccaikabhāgakam | [ĀK, 1, 4 231.2]
tribhāgaṃ rasarājaṃ ca caturbhāgaṃ suvarṇakam | [ĀK, 1, 4 232.1]
amlena mardayetpiṣṭiṃ kṛtvā tadgolakam | [ĀK, 1, 4 232.2]
tatpiṣṭvā veṣṭayettacca bhūrjapatreṇa veṣṭayet | [ĀK, 1, 4 233.1]
pakṣaṃ nyaseddhānyarāśau taduddhṛtya punaḥ punaḥ | [ĀK, 1, 4 233.2]
dhameddhaṭhānmilatyeva nātra kāryā vicāraṇā | [ĀK, 1, 4 234.1]
vajraṃ ṣoḍaśabhāgena hemapatreṇa veṣṭayet | [ĀK, 1, 4 234.2]
tatkṣipelliptamūṣāyāṃ svarṇāṃśaṃ śvetakācajam | [ĀK, 1, 4 235.1]
cūrṇaṃ vā nṛkapālaṃ vā cūrṇaṃ kṛtvā vinikṣipet | [ĀK, 1, 4 235.2]
nirudhya ca dhamettīvramevaṃ kuryātpunaḥ punaḥ | [ĀK, 1, 4 236.1]
kṣiptvā kṣiptvā śvetakācaṃ nṛkapālamathāpi vā | [ĀK, 1, 4 236.2]
saptadhaivaṃ milatyeva punarevaṃ vidhīyate | [ĀK, 1, 4 237.1]
asya hemnaḥ ṣoḍaśāṃśaṃ mṛtaṃ vajraṃ vinikṣipet | [ĀK, 1, 4 237.2]
pūrvavalliptamūṣāyāṃ kācaṃ vā nṛkapālakam | [ĀK, 1, 4 238.1]
kṣiptvā kṣiptvā dhamettīvraṃ saptavāraṃ milatyalam | [ĀK, 1, 4 238.2]
evaṃ tṛtīyavāraṃ ca kuryādevaṃ caturthakam | [ĀK, 1, 4 239.1]
athāto dvaṃdvitānāṃ ca pravakṣyāmyabhiṣecanam | [ĀK, 1, 4 239.2]
kāsīsaṃ pañcalavaṇaṃ mākṣīkaṃ gandhakaṃ tathā | [ĀK, 1, 4 240.1]
kāṃkṣī kṣāratrayaṃ tulyamāranālena mardayet | [ĀK, 1, 4 240.2]
tatkalkam ātape tāmrapātre saṃsthāpayettryaham | [ĀK, 1, 4 241.1]
tasminkṣipeddrutaṃ nāgaṃśatadhā taddrutaṃ drutam | [ĀK, 1, 4 241.2]
tāmrapātrasthasauvīrair bhāvayecchatavārakam | [ĀK, 1, 4 242.1]
dvaṃdvitaṃ taccaretsūto yat kiṃcij jāraṇārhakam | [ĀK, 1, 4 242.2]
rūpyakarmaṇi vaṅgaṃ syānnāgaṃ syāddhemakarmaṇi | [ĀK, 1, 4 243.1]
athātaḥ sampravakṣyāmi pakvabījaṃ surārcite | [ĀK, 1, 4 243.2]
suvarṇe vidrute tulyaṃ nāgābhraṃ dvaṃdvitaṃ priye | [ĀK, 1, 4 244.1]
vāhayeddvādaśaguṇaṃ svarṇaśeṣaṃ yathā dhamet | [ĀK, 1, 4 244.2]
pakvabījam idaṃ khyātaṃ jārayetpārade kramāt | [ĀK, 1, 4 245.1]
pītābhrasatvaṃ svarṇaṃ ca samāṃśaṃ dvaṃdvitaṃ dhamet | [ĀK, 1, 4 245.2]
vāhayed dvādaśaguṇaṃ svarṇaśeṣaṃ yathā dhamet | [ĀK, 1, 4 246.1]
punaḥ pītābhrasatvaṃ ca vaheddaśaguṇaṃ śanaiḥ | [ĀK, 1, 4 246.2]
svarṇaśeṣaṃ bhaved yāvat pakvabījam idaṃ bhavet | [ĀK, 1, 4 247.1]
nāgārkavyomarasakaṃ catustrirdvyekabhāgikam | [ĀK, 1, 4 247.2]
cūrṇayelliptamūṣāyām andhayecca dhameddṛḍham | [ĀK, 1, 4 248.1]
mākṣikeṇa ca tatkhoṭaṃ saṃpeṣyāmlaiḥ puṭe pacet | [ĀK, 1, 4 248.2]
punastatsamamākṣīkamamlaiḥ piṣṭvā puṭe pacet | [ĀK, 1, 4 249.1]
evaṃ pañcapuṭaṃ dattvā taddrute hemni vāhayet | [ĀK, 1, 4 249.2]
dhameddaśaguṇaṃ yāvat tāvat syāt pakvabījakam | [ĀK, 1, 4 250.1]
athātaḥ sampravakṣyāmi caturbījaṃ varānane | [ĀK, 1, 4 250.2]
hematārāhikuṭilabījānyetāni tattvataḥ | [ĀK, 1, 4 251.1]
hemabījaṃ nāgabījaṃ śasyate hemakarmaṇi | [ĀK, 1, 4 251.2]
tārabījaṃ vaṅgabījaṃ kathite rūpyakarmaṇi | [ĀK, 1, 4 252.1]
hemabījaṃ tārabījaṃ bhavetāṃ ca rasāyane | [ĀK, 1, 4 252.2]
nāgabījaṃ vaṅgabījaṃ na rasāyanakarmaṇi | [ĀK, 1, 4 253.1]
catvāryetāni bījāni bhaveyū rogaśāntaye | [ĀK, 1, 4 253.2]
anyathā naiva yojyāni bījānyetāni śāmbhavi | [ĀK, 1, 4 254.1]
gandhakaṃ sasyakaṃ vāpi mākṣīkaṃ vātha tālakam | [ĀK, 1, 4 254.2]
śilāṃ ca vimalāṃ vāpi vaikrāntaṃ vāñjanaṃ ca vā | [ĀK, 1, 4 255.1]
kharparaṃ vā kāntamukhaṃ vā cūrṇayitvā samāṃśakam | [ĀK, 1, 4 255.2]
śatavārāndrute hemni vāhayecca punaḥ punaḥ | [ĀK, 1, 4 256.1]
sūtahiṃgulakaṃkuṣṭhalohaparpaṭikābhrakam | [ĀK, 1, 4 256.2]
mṛtārkamākṣīkaśilāvimalāṃśca samāṃśakān | [ĀK, 1, 4 257.1]
etānnāgakalābhāgān snuhyarkapayasā priye | [ĀK, 1, 4 257.2]
mardayettena patrāṇi śuddhanāgasya lepayet | [ĀK, 1, 4 258.1]
puṭeddvātriṃśatipuṭe nāgo bhasmati tadvahet | [ĀK, 1, 4 258.2]
samaṃ samaṃ ca śatadhā vidrute pūrvavāhite | [ĀK, 1, 4 259.1]
suvarṇe ca tathā hemaśeṣaṃ tāvaddhameddṛḍham | [ĀK, 1, 4 259.2]
athavā bhasmayedvaṅgaṃ tālaśaṅkhābhrapāradaiḥ | [ĀK, 1, 4 260.1]
ciñcākṣāraistrapusamaiḥ snuhyarkakṣīramarditaiḥ | [ĀK, 1, 4 260.2]
puṭet ṣoḍaśabhistacca śatadhā hemni vāhayet | [ĀK, 1, 4 261.1]
athavā mārayecchulbamūrdhvādho gandhakaṃ samam | [ĀK, 1, 4 261.2]
kṣiptvā puṭed aṣṭavāraṃ tattāmraṃ hemni vāhayet | [ĀK, 1, 4 262.1]
athavā mārayettīkṣṇaṃ tīkṣṇatulyaṃ ca hiṃgulam | [ĀK, 1, 4 262.2]
strīstanyair mardayitvā tu puṭedatha kalāṃśakam | [ĀK, 1, 4 263.1]
tīkṣṇasya hiṃgulaṃ dattvā mardayet puṭayet kramāt | [ĀK, 1, 4 263.2]
evaṃ tat ṣoḍaśapuṭaiḥ tattīkṣṇaṃ hemni vāhayet | [ĀK, 1, 4 264.1]
śatadhā hema tadiśaṃ vidrute hemni vāhayet | [ĀK, 1, 4 264.2]
taddhemni dviguṇaṃ tāpyaṃ pūrṇitaṃ taddhameddṛḍham | [ĀK, 1, 4 265.1]
taccūrṇayed dvitripuṭaiḥ pañcabhir māritaṃ bhavet | [ĀK, 1, 4 265.2]
tadvāhayeddaśaguṇaṃ drute hemni dhaman dhaman | [ĀK, 1, 4 266.1]
tadeva jāyate divyaṃ sarvasiddhipradāyakam | [ĀK, 1, 4 266.2]
hemabījamidaṃ khyātaṃ hitaṃ syādrasajāraṇe | [ĀK, 1, 4 267.1]
sasyakābhrakavaikrāṃtasatvaṃ svarṇamahiṃ ravim | [ĀK, 1, 4 267.2]
tīkṣṇaṃ ca cūrṇayelliptamūṣāyāṃ cāndhritaṃ dhamet | [ĀK, 1, 4 268.1]
punaḥ prakaṭamūṣāyāṃ dhamettasmindrute sati | [ĀK, 1, 4 268.2]
mākṣikaṃ nikṣipet kiṃcit kiṃcid dattvā punaḥ punaḥ | [ĀK, 1, 4 269.1]
yāvatsvarṇāvaśeṣaṃ syāt tatastasmin vinikṣipet | [ĀK, 1, 4 269.2]
svarṇaṃ nāgaṃ raviṃ tīkṣṇaṃ pūrvavacca dhametkramāt | [ĀK, 1, 4 270.1]
vāhayenmākṣikaṃ tadvaddhamet svarṇāvaśeṣakam | [ĀK, 1, 4 270.2]
hemabījamidaṃ khyātaṃ hitaṃ syādrasajāraṇe | [ĀK, 1, 4 271.1]
samāṃśaṃ cūrṇayedabhraṃ satvaṃ tāmramayaṃ śubham | [ĀK, 1, 4 271.2]
abhrakāddviguṇaṃ dhautaṃ tāpyaṃ sarvaṃ dhameddhaṭhāt | [ĀK, 1, 4 272.1]
mūṣāyāṃ dvandvaliptāyāṃ tatkhoṭaṃ cūrṇayettataḥ | [ĀK, 1, 4 272.2]
mardyaṃ divyauṣadhirasaiḥ saṃpuṭe rodhayeddṛḍham | [ĀK, 1, 4 273.1]
pacedgajapuṭe tadvaccūrṇayenmardayetpuṭet | [ĀK, 1, 4 273.2]
evaṃ pañcapuṭaiḥ pakvaṃ tadvahetkanake drute | [ĀK, 1, 4 274.1]
yāvaddaśaguṇaṃ tāvanmūṣāyāṃ prakaṭe dhamet | [ĀK, 1, 4 274.2]
tatastasmin śuddhatāpyaṃ kṣiptvā kṣiptvā dhameddhamet | [ĀK, 1, 4 275.1]
yāvatsvarṇāvaśeṣaṃ syātsvarṇabījamidaṃ priye | [ĀK, 1, 4 275.2]
tīkṣṇārkanāgabhasmāni tāpyacūrṇaṃ samaṃ samam | [ĀK, 1, 4 276.1]
etaddrute vaheddhemni yāvaddaśaguṇaṃ bhavet | [ĀK, 1, 4 276.2]
tāvatsvarṇāvaśeṣaṃ syātsvarṇabījamidaṃ priye | [ĀK, 1, 4 277.1]
mṛtatārārkatīkṣṇāyaḥ samaṃ sarvaṃ dhameddṛḍham | [ĀK, 1, 4 277.2]
mūṣāyāṃ dvandvaliptāyāṃ tatkhoṭaṃ cūrṇayettataḥ | [ĀK, 1, 4 278.1]
taccūrṇaṃ drāvite svarṇe vāhayecca śanaiḥ śanaiḥ | [ĀK, 1, 4 278.2]
yāvaddaśaguṇaṃ paścāttāpyacūrṇaṃ kṣipankṣipan | [ĀK, 1, 4 279.1]
dhametsvarṇāvaśeṣaṃ syāddhemabījamidaṃ priye | [ĀK, 1, 4 279.2]
nāgamekaṃ catustāmraṃ sattvaṃ rasakasambhavam | [ĀK, 1, 4 280.1]
mūṣāyāṃ dvandvaliptāyāṃ sarvaṃ dhmātaṃ vicūrṇayet | [ĀK, 1, 4 280.2]
taccūrṇaṃ vāhayetsvarṇe vidrute ṣaḍguṇaṃ śanaiḥ | [ĀK, 1, 4 281.1]
svarṇaśeṣaṃ bhaved yāvat tāvat syāt svarṇabījakam | [ĀK, 1, 4 281.2]
tāpyena mārayettāmraṃ tannāge vāhayecchanaiḥ | [ĀK, 1, 4 282.1]
yāvacchataguṇaṃ tāpyaṃ cūrṇaṃ kṣiptvā dhamandhaman | [ĀK, 1, 4 282.2]
tadvāhayeddhameddhemni kramād dvātriṃśataṃ guṇam | [ĀK, 1, 4 283.1]
svarṇaśeṣaṃ bhavedyāvat tāvatsyāddhemabījakam | [ĀK, 1, 4 283.2]
bhāgaikaṃ kharparīsatvaṃ dvibhāgaṃ cābhrasatvakam | [ĀK, 1, 4 284.1]
tribhāgaṃ tāmracūrṇaṃ ca liptamūṣāgataṃ dhamet | [ĀK, 1, 4 284.2]
tatkhoṭaṃ cūrṇayettāpyaṃ tulyamamlairvimardayet | [ĀK, 1, 4 285.1]
tatkṣipetsaṃpuṭe ruddhvā puṭellaghupuṭe punaḥ | [ĀK, 1, 4 285.2]
evaṃ pañcapuṭaiḥ pakvaṃ taccūrṇaṃ vāhayeddrute | [ĀK, 1, 4 286.1]
sahasraguṇitaṃ hemni yāvatsvarṇāvaśeṣitam | [ĀK, 1, 4 286.2]
tāvattāpyaṃ vahedyuktyā syādidaṃ hemabījakam | [ĀK, 1, 4 287.1]
bhāgaikamabhrasatvaṃ ca dvibhāgaṃ śuddhatāmrakam | [ĀK, 1, 4 287.2]
cūrṇayelliptamūṣāyāṃ kṣiptvā ruddhvā dhameddṛḍham | [ĀK, 1, 4 288.1]
tatastaṃ cūrṇayettāpyaṃ tulyamamlena mardayet | [ĀK, 1, 4 288.2]
tad ruddhvā saṃpuṭe pacyātpuṭe taccūrṇayetpunaḥ | [ĀK, 1, 4 289.1]
pūrvavanmākṣike kṣiptvā mardayetpātayetpriye | [ĀK, 1, 4 289.2]
evaṃ pañcapuṭe kārye taccūrṇaṃ vāhayetpriye | [ĀK, 1, 4 290.1]
svarṇe śataguṇaṃ yāvattāvatsyāddhemabījakam | [ĀK, 1, 4 290.2]
mākṣikaṃ gandhapāṣāṇaṃ haritālaṃ manaḥśilām | [ĀK, 1, 4 291.1]
vaikrāntakaṃ kāntamukhaṃ sasyakaṃ vimalāṃjane | [ĀK, 1, 4 291.2]
rasakaṃ cāpi śataśaścūrṇitaṃ hemni vāhayet | [ĀK, 1, 4 292.1]
lohaparpaṭikātāpyakaṅkuṣṭhavimalābhrakaiḥ | [ĀK, 1, 4 292.2]
mṛtaśulbaśilāsūtasnuhyarkakṣīrahiṅgulaiḥ | [ĀK, 1, 4 293.1]
nāgo nirjīvatāṃ yāti yogaiḥ punaḥ punaḥ | [ĀK, 1, 4 293.2]
rasatālakaśuddhaciṃcākṣāraistathā trapu | [ĀK, 1, 4 294.1]
mṛtaṃ nāgaṃ mṛtaṃ vaṅgaṃ śulbaṃ tīkṣṇaṃ ca vā mṛtam | [ĀK, 1, 4 294.2]
ekaikam uttame hemni vāhayetsuravandite | [ĀK, 1, 4 295.1]
niruddhe pannage hemni nirvyūḍhe śatasaṃguṇaiḥ | [ĀK, 1, 4 295.2]
nāgajīrṇaṃ rocanābhaṃ hārītaṃ tāmravāhitam | [ĀK, 1, 4 296.1]
tīkṣṇajīrṇaṃ ravisamaṃ vaṅgajīrṇaṃ japānibham | [ĀK, 1, 4 296.2]
śvetābhrasatvaṃ tīkṣṇaṃ ca tāpyaṃ ca vimalāṃ tathā | [ĀK, 1, 4 297.1]
kharparaṃ ca samaṃ sarvaṃ kuṭilaṃ ca caturguṇam | [ĀK, 1, 4 297.2]
dhametsarvaṃ cūrṇayecca bhasmayet puṭapañcakaiḥ | [ĀK, 1, 4 298.1]
tāre drute śataguṇaṃ vāhayecca śanaiḥ śanaiḥ | [ĀK, 1, 4 298.2]
tārabījam idaṃ khyātaṃ jāraṇe paramaṃ hitam | [ĀK, 1, 4 299.1]
yathā tāpyena kuṭilaṃ tathā tāpyena mārayet | [ĀK, 1, 4 299.2]
tadbhāgaṃ ca samaṃ tālaṃ tatsamaṃ rajate drute | [ĀK, 1, 4 300.1]
triṃśadguṇaṃ bhaved yāvat tāvad vāhyaṃ krameṇa ca | [ĀK, 1, 4 300.2]
tārabījamidaṃ khyātaṃ pārade tacca jārayet | [ĀK, 1, 4 301.1]
tīkṣṇaṃ vaṅgaṃ ca vimalāṃ samāṃśaṃ cūrṇayetpriye | [ĀK, 1, 4 301.2]
dvandvamelopaliptāyāṃ dhamet tatkhoṭakaṃ bhavet | [ĀK, 1, 4 302.1]
tatkhoṭaṃ cūrṇayed amlair mardayet puṭayediti | [ĀK, 1, 4 302.2]
pañcavāraṃ prakurvīta bhasma tajjāyate priye | [ĀK, 1, 4 303.1]
tadbhasma vidrute tāre vāhayecca samaṃ samam | [ĀK, 1, 4 303.2]
dhaman dhaman daśaguṇaṃ yāvad bhavati bhairavi | [ĀK, 1, 4 304.1]
tārabījam idaṃ śreṣṭhaṃ rasarājasya jāraṇe | [ĀK, 1, 4 304.2]
śvetābhrasatvaṃ kuṭilaṃ tāramākṣīkasatvakam | [ĀK, 1, 4 305.1]
trayaṃ samāṃśaṃ saṃcūrṇya liptamūṣāgataṃ dhamet | [ĀK, 1, 4 305.2]
taccūrṇaṃ vāhayettāre tāratulyaṃ vinikṣipet | [ĀK, 1, 4 306.1]
yāvaddaśaguṇaṃ tāvat tāramākṣīkavāpataḥ | [ĀK, 1, 4 306.2]
tārabījam idaṃ proktaṃ jāraṇe paramaṃ hitam | [ĀK, 1, 4 307.1]
tridvyekabhāgān deveśi tīkṣṇatālāmalān kramāt | [ĀK, 1, 4 307.2]
cūrṇitān liptamūṣāyāṃ kṣiptvā tīvrāgninā dhamet | [ĀK, 1, 4 308.1]
tatkhoṭaṃ cūrṇayed amlair mardayet puṭayediti | [ĀK, 1, 4 308.2]
saptadhā taddrute tāre vāhyaṃ daśaguṇaṃ tataḥ | [ĀK, 1, 4 309.1]
kṣiptvā kṣiptvā tālacūrṇaṃ tāraśeṣaṃ yathā dhamet | [ĀK, 1, 4 309.2]
tārabījamidaṃ śreṣṭhaṃ jāraṇe paramaṃ hitam | [ĀK, 1, 4 310.1]
kharparī tālaśubhrābhrasattvakaṃ tāramākṣikam | [ĀK, 1, 4 310.2]
tulyaṃ sarvasamaṃ vaṅgaṃ sarvaṃ mūṣāgataṃ dhamet | [ĀK, 1, 4 311.1]
cūrṇayenmardayedamlaiḥ puṭedevaṃ tu saptadhā | [ĀK, 1, 4 311.2]
taccūrṇaṃ vāhayettāre drute daśaguṇaṃ dhaman | [ĀK, 1, 4 312.1]
tāraśeṣaṃ bhaved yāvat tāvat syāt tārabījakam | [ĀK, 1, 4 312.2]
śvetābhrasatvaṃ vaṅgaṃ ca dvandvaṃ kuryācca pūrvavat | [ĀK, 1, 4 313.1]
taccūrṇe tālakaṃ dattvā pādamamlairvimardayet | [ĀK, 1, 4 313.2]
puṭettasminkṣipettālaṃ pūrvavanmardanaṃ puṭam | [ĀK, 1, 4 314.1]
evaṃ pañcapuṭaṃ kuryāttaccūrṇaṃ vāhayeddrute | [ĀK, 1, 4 314.2]
rajate dvādaśaguṇaṃ tadbhavettārabījakam | [ĀK, 1, 4 315.1]
śvetābhrasatvaṃ vaṅgaṃ ca vaṅgārdhaṃ tīkṣṇacūrṇakam | [ĀK, 1, 4 315.2]
tīkṣṇāṃśā tāravimalā sarvaṃ mūṣāgataṃ dhamet | [ĀK, 1, 4 316.1]
tatastaccūrṇayedamlaiḥ piṣṭvā ruddhvā puṭetpacet | [ĀK, 1, 4 316.2]
pañcavāraṃ punastacca vāhayedrajate drute | [ĀK, 1, 4 317.1]
yāvacchataguṇaṃ tāvattālakaṃ ca kṣipan dhamet | [ĀK, 1, 4 317.2]
tāraśeṣaṃ bhavedyāvat tāvatsyāttārabījakam | [ĀK, 1, 4 318.1]
tāmrabījaṃ pravakṣyāmi jāraṇārthaṃ rasasya tu | [ĀK, 1, 4 318.2]
svarṇaṃ tāmraṃ samaṃ devi tayostulyaṃ ca mākṣikam | [ĀK, 1, 4 319.1]
ūrdhvādho nikṣipelliptamūṣāyāṃ taddhameddṛḍham | [ĀK, 1, 4 319.2]
dhamedevaṃ ca daśadhā dattvā dattvātha mākṣikam | [ĀK, 1, 4 320.1]
tāmrabījamidaṃ khyātaṃ bhāsvatkiraṇasaṃnibham | [ĀK, 1, 4 320.2]
abhrakaṃ rasakaṃ tulyaṃ nāgabhasma caturguṇam | [ĀK, 1, 4 321.1]
dhamayeccūrṇayettacca mākṣikeṇa ca mārayet | [ĀK, 1, 4 321.2]
etatsamaṃ śilācūrṇamekīkṛtyātha vāpayet | [ĀK, 1, 4 322.1]
taddhametsadṛśe hemni vidrute śatadhā priye | [ĀK, 1, 4 322.2]
nāgabījamidaṃ proktametatsūte tu jārayet | [ĀK, 1, 4 323.1]
nāgabījaṃ pravakṣyāmi śreṣṭhaṃ tadrasajāraṇe | [ĀK, 1, 4 323.2]
rasakābhrakatāmre'hiṃ bhāgavṛddhyā dhamettataḥ | [ĀK, 1, 4 324.1]
mākṣikeṇa hataṃ tacca bījaṃ nirvāhayetpriye | [ĀK, 1, 4 324.2]
dvātriṃśāṃśaguṇaṃ hemni vaṅgaṃ tāpyahataṃ vahet | [ĀK, 1, 4 325.1]
triṃśadguṇaṃ śilāvāpyaṃ nāgabījamudāhṛtam | [ĀK, 1, 4 325.2]
bījaṃ pravakṣyāmi vaṅgaṃ tālaṃ ca tāpyakam | [ĀK, 1, 4 326.1]
samaṃ dhameccūrṇayecca tatsamaṃ tāpyatālakam | [ĀK, 1, 4 326.2]
mardayetpuṭayedamlairbhasma syātṣoḍaśaiḥ puṭaiḥ | [ĀK, 1, 4 327.1]
tāre drute śataguṇaṃ vāhayedvaṅgabhasma ca | [ĀK, 1, 4 327.2]
tattāre tālakaṃ devi dvātriṃśadguṇamāvahet | [ĀK, 1, 4 328.1]
vaṅgabījamidaṃ jñeyametatsūte tu jārayet | [ĀK, 1, 4 328.2]
viḍayogānpravakṣyāmi jāraṇārhān surārcite | [ĀK, 1, 4 329.1]
sauvīraṃ gandhakaṃ kāṃkṣī kāsīsaṃ vyoṣasaindhavam | [ĀK, 1, 4 329.2]
sauvarcalaṃ sarjikā ca mālatītīrasambhavam | [ĀK, 1, 4 330.1]
śigrumūlarasaiḥ sarvaṃ bhāvayetsaptavāsaram | [ĀK, 1, 4 330.2]
biḍo'yaṃ jāraṇe śreṣṭho nāmnā ca vaḍabānalaḥ | [ĀK, 1, 4 331.1]
arkakṣīrairdagdhaśaṅkhaṃ bhāvayetpuṭayetpriye | [ĀK, 1, 4 331.2]
śatadhāyaṃ viḍaḥ prokto nāmnā vaiśvānaro mahān | [ĀK, 1, 4 332.1]
gandhakaṃ śaṅkhacūrṇaṃ ca saindhavaṃ ca viṣaṃ samam | [ĀK, 1, 4 332.2]
śatavāraṃ gavāṃ mūtraiḥ śigrumūlarasaistathā | [ĀK, 1, 4 333.1]
bhāvito 'yaṃ biḍaḥ prokto nāmnā jvālāmukhaḥ smṛtaḥ | [ĀK, 1, 4 333.2]
palāśasya rasairbhāvyaṃ ṭaṅkaṇaṃ śatadhā priye | [ĀK, 1, 4 334.1]
lohānāṃ jāraṇe śreṣṭho biḍo nāmnāgnijihvakaḥ | [ĀK, 1, 4 334.2]
kāntāsyaṃ gandhakaṃ cūlī caikaikaṃ lohajārakam | [ĀK, 1, 4 335.1]
cūlīgandhakasindhūtthatālabhūkhagaṭaṅkaṇān | [ĀK, 1, 4 335.2]
sakṣāramūtrair vipacennāmnāyaṃ vaḍabāmukhaḥ | [ĀK, 1, 4 336.1]
devadāliṃ mokṣakaṃ ca niculaṃ ca punarnavām | [ĀK, 1, 4 336.2]
palāśaṃ kāñcanaṃ vāsāmeraṇḍaṃ vāstukaṃ tilam | [ĀK, 1, 4 337.1]
kadalīmapi sarvāṅgaṃ khaṇḍitaṃ nāti śoṣayet | [ĀK, 1, 4 337.2]
mūtravarge cāṣṭaguṇe prakṣipettadanantaram | [ĀK, 1, 4 338.1]
samūlaṃ mūlakaṃ dagdhvā tilakāṇḍaṃ ca tatsamam | [ĀK, 1, 4 338.2]
kṣāradvayaṃ pūrvarase kṣiptvā sthāpyaṃ tryahaṃ khare | [ĀK, 1, 4 339.1]
ātape tadvastrapūtaṃ lohapātre dravaṃ pacet | [ĀK, 1, 4 339.2]
bahavo budbudā bāṣpā udbhavanti yadā yadā | [ĀK, 1, 4 340.1]
trikṣāraṃ trikaṭuṃ gandhaṃ kāsīsaṃ loṇapañcakam | [ĀK, 1, 4 340.2]
saurāṣṭrīṃ rāmaṭhaṃ cūliṃ samaṃ cūrṇīkṛtaṃ kṣipet | [ĀK, 1, 4 341.1]
pracālayellohadarvyā guḍapāko yathā bhavet | [ĀK, 1, 4 341.2]
samuttārya kṣipellohasaṃpuṭe saptavāsaram | [ĀK, 1, 4 342.1]
bhūgarbhe dhānyarāśau ca saptāhaṃ dhārayetpunaḥ | [ĀK, 1, 4 342.2]
saptāhaṃ dhārayedgharme mahāvaiśvānaro biḍaḥ | [ĀK, 1, 4 343.1]
jambīrāmlena śatadhā vanaśigrurasena ca | [ĀK, 1, 4 343.2]
gandhakaṃ bhāvayedeṣa biḍaḥ syād vahnisaṃjñakaḥ | [ĀK, 1, 4 344.1]
navasāro'pi ca tathā gandhavatsa biḍo bhavet | [ĀK, 1, 4 344.2]
gandhakaṃ niculakṣāraṃ guṃjābījaṃ ca ṭaṅkaṇam | [ĀK, 1, 4 345.1]
mūlabījaṃ devadālyāḥ samaṃ sarvaṃ ca bhāvayet | [ĀK, 1, 4 345.2]
tiktakośātakīnīraiḥ saptadhāmlagaṇais tathā | [ĀK, 1, 4 346.1]
biḍo'yaṃ citrabhānuḥ syāt pradhānaṃ hemajāraṇe | [ĀK, 1, 4 346.2]
mūlakaṃ śṛṅgiveraṃ ca vahniṃ dagdhvā trayaṃ samam | [ĀK, 1, 4 347.1]
gomūtre nikṣipettacca vastrapūtaṃ ca kārayet | [ĀK, 1, 4 347.2]
anena bhāvito gandhaḥ śatadhā syānmahābiḍaḥ | [ĀK, 1, 4 348.1]
tālaṃ śilā ṭaṅkaṇaṃ ca śaṅkhaṃ lavaṇaśuktike | [ĀK, 1, 4 348.2]
mūtrāmlairvipacenmandaṃ vahnāveṣa biḍo mahān | [ĀK, 1, 4 349.1]
arkakṣīrairdagdhaśaṅkhaṃ śatadhā bhāvayettataḥ | [ĀK, 1, 4 349.2]
mardayitvāmlavargeṇa ruddhvā pañcapuṭaiḥ pacet | [ĀK, 1, 4 350.1]
tatsamaṃ ṭaṅkaṇakṣāraṃ kṣiptvāmlagaṇabhāvitam | [ĀK, 1, 4 350.2]
kṛtvā manaḥśilāṃ gandhaṃ daradaṃ vidrumaṃ tataḥ | [ĀK, 1, 4 351.1]
nṛpāvartaṃ tu pañcānāṃ śaṃkhacūrṇaṃ samaṃ priye | [ĀK, 1, 4 351.2]
bhāvayedamlavargeṇa tridinaṃ syānmahābiḍaḥ | [ĀK, 1, 4 352.1]
nāmnā vajrānalaḥ proktaḥ khoṭaḥ sūtasya jāraṇe | [ĀK, 1, 4 352.2]
dvandvamelāpamūṣāyāṃ sāraṇe yojayetsadā | [ĀK, 1, 4 353.1]
pāradastu kṣaṇādeva vajrādīnyapi jārayet | [ĀK, 1, 4 353.2]
nirdagdhaśaṅkhacūrṇaṃ ca ravikṣīraśatāplutam | [ĀK, 1, 4 354.1]
puṭitaṃ bahuśo devi praśasto jāraṇe biḍaḥ | [ĀK, 1, 4 354.2]
śataśo vā plutaṃ cūrṇaṃ gandhakasya gavāṃ jalaiḥ | [ĀK, 1, 4 355.1]
nirdagdhaśaṅkhacūrṇaṃ tu śigrumūlāmbubhāvitam | [ĀK, 1, 4 355.2]
śataśo viṣasindhūtthasaṃyutaṃ vaḍabāmukhaḥ | [ĀK, 1, 4 356.1]
gandhakaṃ bhāvayetkanyādhuttūrakaravīrajaiḥ | [ĀK, 1, 4 356.2]
dravaistu śatadhā gharme viḍo'sau sarvajārakaḥ | [ĀK, 1, 4 357.1]
tāmravallīdalarasaiḥ plāvayed gandhasaindhavam | [ĀK, 1, 4 357.2]
saptāhena bhavedenaṃ niyuñjyāddhemajāraṇe | [ĀK, 1, 4 358.1]
saindhavaṃ kunaṭī gandhaṃ pratyekaṃ ca palaṃ palam | [ĀK, 1, 4 358.2]
bhūlatā tripalaṃ sarvaṃ mardayecchoṣayet pacet | [ĀK, 1, 4 359.1]
evaṃ kuryādaṣṭavāram ayaṃ siddhabiḍaḥ smṛtaḥ | [ĀK, 1, 4 359.2]
athābhrajāraṇaṃ karma vakṣyāmi śṛṇu pārvati | [ĀK, 1, 4 360.1]
taptakhalve catuḥṣaṣṭiniṣkasūtaṃ sucāritam | [ĀK, 1, 4 360.2]
bhāvitaṃ gaganaṃ caikaṃ niṣkaṃ tatra vinikṣipet | [ĀK, 1, 4 361.1]
trikṣāraṃ pañcalavaṇaṃ bhūkhagāmlajavetasān | [ĀK, 1, 4 361.2]
ṣoḍaśāṃśān rasendrasya kṣipejjambīravāriṇā | [ĀK, 1, 4 362.1]
mardayedyāmamātraṃ tu kūrmayantre viḍānvite | [ĀK, 1, 4 362.2]
paceddinaṃ vinikṣipya jīrṇagrāso bhavedrasaḥ | [ĀK, 1, 4 363.1]
etatsūtaṃ taptakhalve kṣiptvā rājīguḍorṇakam | [ĀK, 1, 4 363.2]
iṣṭikāṃ gṛhadhūmaṃ ca saindhavaṃ pāradasya tu | [ĀK, 1, 4 364.1]
etatsarvaṃ ṣoḍaśāṃśaṃ mardyamamlagaṇairdinam | [ĀK, 1, 4 364.2]
caṇḍātape piṇḍitaṃ tadrase baddhvātha poṭalam | [ĀK, 1, 4 365.1]
amlavargeṇa bharite ḍolāyantre paceddinam | [ĀK, 1, 4 365.2]
pratigrāse tvidaṃ kuryātpunargrāsam apekṣate | [ĀK, 1, 4 366.1]
grāso 'jīrṇo yadi bhavetpācyaḥ kacchapayantrake | [ĀK, 1, 4 366.2]
evaṃ grāsakrameṇaiva jārayedgaganādikam | [ĀK, 1, 4 367.1]
catuḥṣaṣṭitamāṃśādi catuḥṣaṣṭiguṇāvadhi | [ĀK, 1, 4 367.2]
rasendre jārayedgrāsaṃ dattvā dattvā punaḥ | [ĀK, 1, 4 368.1]
catuḥṣaṣṭyaṃśake sūto vyomasatve tu jārite | [ĀK, 1, 4 368.2]
daṇḍadhārī jalūkābho vaiṣa dvātriṃśadaṃśake | [ĀK, 1, 4 369.1]
ṣoḍaśāṃśe vāyasasya viṣṭhātulyo'ṣṭamāṃśake | [ĀK, 1, 4 369.2]
dadhimaṇḍasamo devi caturthāṃśe tu jārite | [ĀK, 1, 4 370.1]
navanītasamo dvyaṃśe golābho jārito bhavet | [ĀK, 1, 4 370.2]
abhrake samajīrṇe tu śatavedhī bhavedrasaḥ | [ĀK, 1, 4 371.1]
ghane dviguṇajīrṇe tu sahasrāṃśena vedhayet | [ĀK, 1, 4 371.2]
caturguṇe'bhrake jīrṇe tvayutāyurbhavetpriye | [ĀK, 1, 4 372.1]
gagane'ṣṭaguṇe jīrṇe brahmāyur lakṣavedhakaḥ | [ĀK, 1, 4 372.2]
viṣṇvāyuḥ ṣoḍaśaguṇe jīrṇe'bhre koṭivedhakaḥ | [ĀK, 1, 4 373.1]
dvātriṃśadguṇite jīrṇe rudrāyur daśakoṭibhiḥ | [ĀK, 1, 4 373.2]
catuḥṣaṣṭiguṇe jīrṇe nityāyuḥ śatakoṭibhiḥ | [ĀK, 1, 4 374.1]
abhrake samajīrṇe tu raso doṣānvimuñcati | [ĀK, 1, 4 374.2]
jahāti svagatānsarvān sarvalohāni bhakṣayet | [ĀK, 1, 4 375.1]
yantrādadho na patati naivotpatati cordhvataḥ | [ĀK, 1, 4 375.2]
nodgārī kapilo varṇe vahnau tiṣṭhati niścalaḥ | [ĀK, 1, 4 376.1]
vipruṣo muñcate devi chinnapakṣo bhavedrasaḥ | [ĀK, 1, 4 376.2]
samajīrṇe tu bālaḥ syādyuvā jīrṇacaturguṇaḥ | [ĀK, 1, 4 377.1]
vyomaṣaḍguṇajīrṇastu vṛddhasaṃjño bhavedrasaḥ | [ĀK, 1, 4 377.2]
bālo vidhyati kalkena yuvā patrapralepataḥ | [ĀK, 1, 4 378.1]
jāritastu rasendro'yaṃ vṛddho lohāni vidhyati | [ĀK, 1, 4 378.2]
bālaḥ sūto rujaṃ hanti na samartho rasāyane | [ĀK, 1, 4 379.1]
yuvā rasāyane dakṣo vṛddhaḥ syāddehalohayoḥ | [ĀK, 1, 4 379.2]
abhāve ghanasatvasya kāntasatvaṃ pradīyate | [ĀK, 1, 4 380.1]
tadabhāve bhavettīkṣṇamevaṃ dvandvāni jārayet | [ĀK, 1, 4 380.2]
ghanajīrṇasya sūtasya tato dvandvāni jārayet | [ĀK, 1, 4 381.1]
rasendro dvandvarahitaṃ na caredabhrasatvakam | [ĀK, 1, 4 381.2]
tasmāddhemādilohena yuktamabhraṃ careddhruvam | [ĀK, 1, 4 382.1]
nāgābhraṃ vāpi vaṅgābhraṃ tāmrābhraṃ vā surārcite | [ĀK, 1, 4 382.2]
tārābhraṃ vāpi hemābhraṃ tāpyābhraṃ vāpi jārayet | [ĀK, 1, 4 383.1]
ghanasatvaṃ yathā jīrṇaṃ tathā dvandvāni jārayet | [ĀK, 1, 4 383.2]
dvandvabījarasasyātha pakvabījāni jārayet | [ĀK, 1, 4 384.1]
khalvaṃ tu pīṭhikā devi rasendro liṅga ucyate | [ĀK, 1, 4 384.2]
mardanaṃ candanaṃ tasya grāsaḥ pūjā vidhīyate | [ĀK, 1, 4 385.1]
kṣīyamāṇe pātakaughe sulabhā rasajāraṇā | [ĀK, 1, 4 385.2]
jāraṇāyāṃ ca labdhāyāṃ jñānaṃ kaivalyadaṃ bhavet | [ĀK, 1, 4 386.1]
tāvanmuktiḥ kutaḥ kānte yāvanno vetti jāraṇām | [ĀK, 1, 4 386.2]
jāraṇā sādhakendrasya muktivyaktikarā priye | [ĀK, 1, 4 387.1]
jāraṇārthaṃ raso yāvaddinaṃ vahnau tu dhāryate | [ĀK, 1, 4 387.2]
śivaloke sukhaṃ bhuṅkte tāvatkalpasahasrakam | [ĀK, 1, 4 388.1]
dhārayedyo rasaṃ vahnāvekāhaṃ vā tadardhakam | [ĀK, 1, 4 388.2]
kṣīyante tasya pāpāni bahujanmārjitāni ca | [ĀK, 1, 4 389.1]
suvarṇaretaso mitraṃ svarṇadehastathā rasaḥ | [ĀK, 1, 4 389.2]
asahatvaṃ sūtavahnau toye maitraṃ suvarṇataḥ | [ĀK, 1, 4 390.1]
caturguṇena vastreṇa pīḍito nirmalaśca saḥ | [ĀK, 1, 4 390.2]
gālanakriyayā grāse sati niḥśeṣanirgate | [ĀK, 1, 4 391.1]
sa bhaveddaṇḍadhārī ca jīrṇagrāsastadā rasaḥ | [ĀK, 1, 4 391.2]
hrāṃ hrīṃ hrūṃ hraiṃ hrauṃ hraḥ phaṭ raseśvarāya sarvasattvopahārāya grāsaṃ gṛhṇa gṛhṇa hrīṃ svāhā | [ĀK, 1, 4 392.1]
garbhadrutiṃ pravakṣyāmi jāritasya rasasya ca | [ĀK, 1, 4 392.2]
garbhadrāvaṇayogyāni bījāni śṛṇu bhairavi | [ĀK, 1, 4 392.3]
nāgabhasma ca mākṣīkaṃ gandhakaṃ ca samaṃ samam | [ĀK, 1, 4 393.1]
cūrṇitaṃ vāhayetsvarṇe triguṇaṃ drāvite dhaman | [ĀK, 1, 4 393.2]
pūtibījamidaṃ sūtagarbhe dravati tatkṣaṇāt | [ĀK, 1, 4 394.1]
svarṇe nāgaṃ samāvartya śilācūrṇaṃ kṣipankṣipan | [ĀK, 1, 4 394.2]
nāgakṣaye punarnāgaṃ dattvā dattvā trivārakam | [ĀK, 1, 4 395.1]
svarṇaśeṣaṃ bhavedyāvattāvaddhāmyaṃ punaḥ punaḥ | [ĀK, 1, 4 395.2]
etadbījaṃ dravatyeva rasagarbhe tu mardanāt | [ĀK, 1, 4 396.1]
suvarṇaṃ tāpyasatvaṃ tu samaṃ mūṣāgataṃ dhamet | [ĀK, 1, 4 396.2]
tasmindrute tāpyacūrṇaṃ tulyaṃ tulyaṃ kṣipankṣipan | [ĀK, 1, 4 397.1]
mākṣīkasatvaṃ triguṇamevaṃ vāhyaṃ punaḥ punaḥ | [ĀK, 1, 4 397.2]
etadbījaṃ rasendrasya garbhe dravati mardanāt | [ĀK, 1, 4 398.1]
suvarṇasya samaṃ tāpyasatvamāvartayettataḥ | [ĀK, 1, 4 398.2]
kuryātkaṇṭakavedhyāni patrāṇi ca vilepayet | [ĀK, 1, 4 399.1]
lavaṇenāmlapiṣṭena gandhatulyena pārvati | [ĀK, 1, 4 399.2]
tāni patrāṇi ca puṭe paceddhemāvaśeṣitam | [ĀK, 1, 4 400.1]
etadbījaṃ rasendrasya garbhe dravati mardanāt | [ĀK, 1, 4 400.2]
tāpyatulyaṃ ca sindhūtthaṃ mardayedamlakena ca | [ĀK, 1, 4 401.1]
tatsaṃpuṭe puṭe pacyāt punaḥ saṃmardayet puṭet | [ĀK, 1, 4 401.2]
punaḥ punardviṣaḍvāramasya tulyaṃ ca nāgajam | [ĀK, 1, 4 402.1]
bhasma saṃmardayedamlairanena svarṇapatrakam | [ĀK, 1, 4 402.2]
liptvā liptvā dhametsaptavāraṃ tadvāhayettataḥ | [ĀK, 1, 4 403.1]
drutaṃ taṃ vāpayetpūrvaṃ kalkitaiḥ saptavārakam | [ĀK, 1, 4 403.2]
etadbījaṃ rasendrasya garbhe dravati mardanāt | [ĀK, 1, 4 404.1]
kāsīsaṃ ṭaṅkaṇaṃ gandhaṃ tāpyaṃ sauvarcalaṃ śilām | [ĀK, 1, 4 404.2]
tulyaṃ saṃmardayetsarvāṃścaṇakāmlairdināvadhi | [ĀK, 1, 4 405.1]
etadbījaṃ rasendrasya garbhe dravati mardanāt | [ĀK, 1, 4 405.2]
suvarcalaṃ ca kāsīsaṃ yavakṣāraṃ ca ṭaṅkaṇam | [ĀK, 1, 4 406.1]
mākṣikaṃ saindhavaṃ cullī sāmudraṃ rājikā tathā | [ĀK, 1, 4 406.2]
tulyaṃ kāṃkṣīṃ ca karpūram arkasnukkṣīramarditam | [ĀK, 1, 4 407.1]
anena lepayenmūṣāṃ biḍenāṃgulamātrakam | [ĀK, 1, 4 407.2]
mūṣāyantramidaṃ śreṣṭhaṃ garbhadrāvaṇakarmaṇi | [ĀK, 1, 4 408.1]
svarṇaṃ tāmraṃ mṛtaṃ tīkṣṇaṃ rañjitaṃ pakvabījakam | [ĀK, 1, 4 408.2]
garbhadrāvaṇabījaṃ ca sarvamāvartayeddṛḍham | [ĀK, 1, 4 409.1]
drute'smiṃstāpyacūrṇaṃ ca kṣiptvā kṣiptvā dhamandhaman | [ĀK, 1, 4 409.2]
yāvatkṣayaṃ gate tāmratīkṣṇe tāvatsureśvari | [ĀK, 1, 4 410.1]
etadbījaṃ rasendrasya garbhe dravati mardanāt | [ĀK, 1, 4 410.2]
hema gandhahataṃ nāgaṃ pakvabījasya sādhanam | [ĀK, 1, 4 411.1]
taddvayaṃ liptamūṣāyām andhrayitvā dhameddṛḍham | [ĀK, 1, 4 411.2]
taccūrṇam abhiṣiktaṃ ca rasagarbhe dravatyalam | [ĀK, 1, 4 412.1]
suvarṇe vidrute śulbaṃ mṛtaṃ tīkṣṇaṃ śanaiḥ śanaiḥ | [ĀK, 1, 4 412.2]
vāhayet ṣaḍguṇaṃ yāvattadrase dravati priye | [ĀK, 1, 4 413.1]
mahārasānanurasānkṣīṇalohāni cākṣaye | [ĀK, 1, 4 413.2]
samāṃśaṃ samamākṣīkagandhakāvāpayogataḥ | [ĀK, 1, 4 414.1]
śataśo vāhayedetadakṣīṇāṃśāvaśeṣitam | [ĀK, 1, 4 414.2]
samāṃśaṃ rasarājasya garbhe dravati niścitam | [ĀK, 1, 4 415.1]
jāritasya rasendrasya catuḥṣaṣṭitamāṃśakam | [ĀK, 1, 4 415.2]
garbhadrāvaṇabījaṃ ca taptakhalve vinikṣipet | [ĀK, 1, 4 416.1]
śilārucakamākṣīkagandhakāsīsaṭaṅkaṇaiḥ | [ĀK, 1, 4 416.2]
mardayeccaṇakāmlena sarvametaddināvadhi | [ĀK, 1, 4 417.1]
rasasyaitatṣoḍaśāṃśaṃ dattvā bījaṃ ca dāpayet | [ĀK, 1, 4 417.2]
mucyate yatra yatraiva tat tad dravati tatkṣaṇāt | [ĀK, 1, 4 418.1]
apāmārgapalāśotthabhasmakṣāraṃ samāharet | [ĀK, 1, 4 418.2]
ṭaṅkaṇaṃ sayavakṣāraṃ kāsīsaṃ ca suvarcalam | [ĀK, 1, 4 419.1]
sāmudraṃ saindhavaṃ rājīṃ mākṣikaṃ navasārakam | [ĀK, 1, 4 419.2]
karpūraṃ mākṣikaṃ tulyaṃ snuhyarkakṣīramarditam | [ĀK, 1, 4 420.1]
mūṣālepamanenaiva kṛtvā kuryādbiḍena ca | [ĀK, 1, 4 420.2]
lepam aṅgulamānena prāksūtaṃ cātra nikṣipet | [ĀK, 1, 4 421.1]
ruddhvā svedyaṃ dinaikaṃ tu karīṣāgnau dravatyalam | [ĀK, 1, 4 421.2]
ityevaṃ drāvitaṃ jāryaṃ yāvad bījaṃ tu ṣaḍguṇam | [ĀK, 1, 4 422.1]
śive vakṣyāmi te bāhyadrutikarma yathākramam | [ĀK, 1, 4 422.2]
yenopāyenābhrakādidrutir bhavati tacchṛṇu | [ĀK, 1, 4 423.1]
athābhrakadrutiṃ vakṣye kañcukīkandameva ca | [ĀK, 1, 4 423.2]
kapitindau keśataile pratyekaṃ tu tridhā vapet | [ĀK, 1, 4 424.1]
mūṣāyāṃ drāvayitvā tadabhrasatvaṃ drutir bhavet | [ĀK, 1, 4 424.2]
phalapāṃśur devadālyāḥ śakagopo 'śvalālakāḥ | [ĀK, 1, 4 425.1]
ṭaṅkaṇaṃ jālinīnīrair bhāvayed bahudhā priye | [ĀK, 1, 4 425.2]
drāvayet kāñcanaṃ tatra vapet sūtasamā drutiḥ | [ĀK, 1, 4 426.1]
trikṣāraṃ caṇakāmlaṃ ca rāmaṭhaṃ cāmlavetasam | [ĀK, 1, 4 426.2]
tathā jvālāmukhīkṣāraṃ sthalakumbhīrasena ca | [ĀK, 1, 4 427.1]
piṣṭvā snuhyarkayoḥ kṣīraistadgole mṛdu hīrakam | [ĀK, 1, 4 427.2]
nikṣipettacca jambīre ḍolāyantre tryahaṃ pacet | [ĀK, 1, 4 428.1]
evaṃ kṛte hīrakasya drutir bhavati sūtavat | [ĀK, 1, 4 428.2]
padmarāgādiratnānāṃ drutireva kṛte bhavet | [ĀK, 1, 4 429.1]
drutīnāṃ melanaṃ vakṣye śṛṇu bhairavi tattvataḥ | [ĀK, 1, 4 429.2]
kṛṣṇāgaruśca kastūrī brahmabījaṃ ca mākṣikam | [ĀK, 1, 4 430.1]
nārīpuṣpaṃ viṣaṃ hiṃgu laśunaṃ ṭaṅkaṇaṃ niśā | [ĀK, 1, 4 430.2]
etaiḥ samaṃ drutiṃ sūtaṃ taptakhalve vimardayet | [ĀK, 1, 4 431.1]
pāṭhā vandhyā tālamūlī nīlī trividhacitrakam | [ĀK, 1, 4 431.2]
padmakandaṃ kṣīrakandaṃ balā guñjāmṛtārdrakam | [ĀK, 1, 4 432.1]
aśvalālā nimbapatraṃ strīstanyaṃ ca samaṃ samam | [ĀK, 1, 4 432.2]
eteṣāṃ grāhayetsvacchaṃ rasaṃ vastreṇa gālitam | [ĀK, 1, 4 433.1]
etaddrutiyute sūte kṣiptvā kṣiptvā vimardayet | [ĀK, 1, 4 433.2]
milanti drutayaḥ sarvāḥ pārade nātra saṃśayaḥ | [ĀK, 1, 4 434.1]
drutayo militā yena yantraṃ tenaiva kacchapam | [ĀK, 1, 4 434.2]
limpecca biḍayogena melayejjārayetkramāt | [ĀK, 1, 4 435.1]
ityevaṃ rasarājasya ṣaḍguṇāṃ jārayeddrutim | [ĀK, 1, 4 435.2]
drutijīrṇasya sūtasya rañjanaṃ śṛṇu pārvati | [ĀK, 1, 4 436.1]
tasmādrañjakabījānāṃ rañjanaṃ ca vadāmi te | [ĀK, 1, 4 436.2]
palāśapuṣpaṃ mañjiṣṭhā lohitaṃ karavīrajam | [ĀK, 1, 4 437.1]
puṣpaṃ ca khadiraṃ raktacandanaṃ kukkuṭī tathā | [ĀK, 1, 4 437.2]
niśādvayaṃ ca saralaṃ devadāruṃ japāsumam | [ĀK, 1, 4 438.1]
anyāni raktapuṣpāṇi lākṣātoyena mardayet | [ĀK, 1, 4 438.2]
etaccaturguṇaṃ tailaṃ tailādraktaprasūnajam | [ĀK, 1, 4 439.1]
dravaṃ caturguṇaṃ deyaṃ tailaśeṣaṃ yathā bhavet | [ĀK, 1, 4 439.2]
tasmin niṣecayed bījam ekaviṃśativārakam | [ĀK, 1, 4 440.1]
rañjayetpakvabījāni sarvāṇyevaṃ surārcite | [ĀK, 1, 4 440.2]
kharpare nāgamādāya caṇḍāgniṃ jvālayedadhaḥ | [ĀK, 1, 4 441.1]
palāśaparṇabījāni kṣipettasminpracālayet | [ĀK, 1, 4 441.2]
palāśadaṇḍenāmardyaṃ caturyāmena bhasmati | [ĀK, 1, 4 442.1]
tadbhasma gandhakaṃ tulyamamle yāmaṃ prapeṣayet | [ĀK, 1, 4 442.2]
ruddhvā puṭedgajapuṭe svāṅgaśītaṃ taduddharet | [ĀK, 1, 4 443.1]
taccaturthāṃśakaṃ gandhaṃ dattvā piṣṭvā puṭe pacet | [ĀK, 1, 4 443.2]
evaṃ dvisaptavāreṇa nāgaṃ syādraktavarṇakam | [ĀK, 1, 4 444.1]
vāśāpañcāṅgacūrṇaṃ ca taccūrṇaṃ kakubhasya ca | [ĀK, 1, 4 444.2]
śigrukiṃśukakoraṇḍaśākapuṣpāṇi nāginīm | [ĀK, 1, 4 445.1]
ahimāraṃ kumārīṃ ca nāgakanyāṃ ca cūrṇayet | [ĀK, 1, 4 445.2]
etatsarvaṃ caikabhāgaṃ dvibhāgaṃ ca manaḥśilām | [ĀK, 1, 4 446.1]
bhāṇḍe sarvaṃ vinikṣipya gavāṃ mūtre caturguṇe | [ĀK, 1, 4 446.2]
pacetpādāvaśeṣaṃ tu pūrvanāge kṣipankṣipan | [ĀK, 1, 4 447.1]
cullyāṃ pacedbrahmadaṇḍaiścālayetsaptavāsaram | [ĀK, 1, 4 447.2]
idaṃ nāgaṃ pakvabīje drute nirvāhayettridhā | [ĀK, 1, 4 448.1]
rañjitaṃ jāyate bījaṃ mukhyaṃ syādrasarañjane | [ĀK, 1, 4 448.2]
tāpyasatvaṃ ca kṛṣṇābhrasatvacūrṇaṃ dhametsamam | [ĀK, 1, 4 449.1]
tasmindrute tāpyacūrṇaṃ mṛtaśulbaṃ kramādvahet | [ĀK, 1, 4 449.2]
triguṇaṃ tadbhavedbījaṃ rañjakaṃ parameśvari | [ĀK, 1, 4 450.1]
kunaṭī mākṣikaṃ gandhaṃ daradaṃ peṣayetsamam | [ĀK, 1, 4 450.2]
raktavargasya gomūtre peṣitasya rase priye | [ĀK, 1, 4 451.1]
peṣayecchoṣayet saptavāraṃ taccūrṇayetkṣipet | [ĀK, 1, 4 451.2]
dvaṃdvite tīkṣṇatāmre ca tulyaṃ kṣiptvā dhameddṛḍham | [ĀK, 1, 4 452.1]
jyotiṣmatītailayukte raktavarge niṣecayet | [ĀK, 1, 4 452.2]
punaśca pūrvacūrṇaṃ tu tulyaṃ kṣiptvā dhamet priye | [ĀK, 1, 4 453.1]
secayet saptadhā tvevaṃ syādbījaṃ rasarañjakam | [ĀK, 1, 4 453.2]
tāraṃ ca vimalāsattvaṃ samāṃśaṃ drāvayet tataḥ | [ĀK, 1, 4 454.1]
saraktavarge gomūtre bhāvitaṃ daradaṃ tridhā | [ĀK, 1, 4 454.2]
tattulyaṃ nikṣipet tasmin dhamed evaṃ tu saptadhā | [ĀK, 1, 4 455.1]
kṣiptvā kṣiptvā ca daradaṃ syādbījaṃ rasarañjakam | [ĀK, 1, 4 455.2]
ghanasattvam ahiṃ svarṇaṃ samāṃśaṃ dvaṃdvitaṃ dhamet | [ĀK, 1, 4 456.1]
kharpare raktavargaṃ ca mākṣikaṃ gairikaṃ śilām | [ĀK, 1, 4 456.2]
samaṃ saṃcūrṇayet tasmin vāpayecca samaṃ samam | [ĀK, 1, 4 457.1]
daśavāraṃ bhaved etad bījaṃ sūtendrarañjakam | [ĀK, 1, 4 457.2]
yavaciñcārasairbhāvyā raktavarṇā manaḥśilā | [ĀK, 1, 4 458.1]
viṃśadvāraṃ prayatnena tena kalkena lepayet | [ĀK, 1, 4 458.2]
nāgapatraṃ puṭe pacyādyāvaccūrṇamupāgatam | [ĀK, 1, 4 459.1]
rasakasya tu bhāgāṃstrīn bhāgaikaṃ daradasya ca | [ĀK, 1, 4 459.2]
śilāgandhaviṣāṇāṃ ca trayāṇāmekabhāgakam | [ĀK, 1, 4 460.1]
secayenmātuluṅgāmlaiḥ tena kalkena lepayet | [ĀK, 1, 4 460.2]
mūṣāgarbhe kṣipet tattatpūrvanāgaṃ dhamet tataḥ | [ĀK, 1, 4 461.1]
drutaṃ yāvat samuddhṛtya liptvā mūṣāṃ punar dhamet | [ĀK, 1, 4 461.2]
ityevaṃ saptadhā dhāmyaṃ nāgaṃ svarṇanibhaṃ bhavet | [ĀK, 1, 4 462.1]
pītābhrakasya satvaṃ tu pūrvanāgaṃ ca tatsamam | [ĀK, 1, 4 462.2]
dvaṃdvitaṃ pūrvayogena hyabhiṣiktaṃ ca kārayet | [ĀK, 1, 4 463.1]
anena dvandvayogena vāpo deyo drutasya ca | [ĀK, 1, 4 463.2]
pakvabījasya vārāṃstrīn tadbījaṃ rañjitaṃ śubham | [ĀK, 1, 4 464.1]
athātas tārabījānāṃ rañjanaṃ śṛṇu pārvati | [ĀK, 1, 4 464.2]
nānābhūruhasambhūtaśvetapuṣparase priye | [ĀK, 1, 4 465.1]
caturbhāge caikabhāgaṃ kaṅguṇītailakaṃ kṣipet | [ĀK, 1, 4 465.2]
tailāvaśeṣaṃ vipacettārabījāni tatra vai | [ĀK, 1, 4 466.1]
bhūyo bhūyo drāvayitvā secayedekaviṃśatim | [ĀK, 1, 4 466.2]
bījāni rañjitānyevaṃ bhaveyū rasarañjane | [ĀK, 1, 4 467.1]
evaṃ vaṅgasya bījāni rañjayet parameśvari | [ĀK, 1, 4 467.2]
drutijīrṇasya sūtasya catuḥṣaṣṭitamāṃśakam | [ĀK, 1, 4 468.1]
nikṣipedrañjakaṃ bījaṃ taptakhalve dināvadhi | [ĀK, 1, 4 468.2]
mardayet taptakhalve tu pacet kacchapayantrake | [ĀK, 1, 4 469.1]
evaṃ grāsakrameṇaiva ṣaḍguṇaṃ jārayet priye | [ĀK, 1, 4 469.2]
rañjitasya rasendrasya pravakṣye sāraṇātrayam | [ĀK, 1, 4 470.1]
sāraṇā yogyabījāni divyāni ca surārcite | [ĀK, 1, 4 470.2]
svarṇaṃ dvādaśabhāgaṃ syāt tadardhaṃ śuddhapāradam | [ĀK, 1, 4 471.1]
rasendrārdhaṃ nāgabhasma caturbhāgaṃ mṛtaṃ pavim | [ĀK, 1, 4 471.2]
etaccatuṣṭayaṃ cāmlairmardayettaptakhalvake | [ĀK, 1, 4 472.1]
uddhṛtya dvandvamelāpamūṣāyāṃ rodhayeddhamet | [ĀK, 1, 4 472.2]
haṭhāttacca milatyeva vajrabījam idaṃ priye | [ĀK, 1, 4 473.1]
bhāvayecchāribākṣīrair mṛtaṃ vajraṃ dinaṃ tataḥ | [ĀK, 1, 4 473.2]
mardayed golakaṃ kṛtvā śoṣayeccaikabhāgakam | [ĀK, 1, 4 474.1]
tribhāgaṃ rasarājaṃ ca caturbhāgaṃ suvarṇakam | [ĀK, 1, 4 474.2]
amlena mardayet piṣṭiṃ kṛtvā tadvajragolakam | [ĀK, 1, 4 475.1]
tatpiṣṭyā veṣṭayet tacca bhūrjapatreṇa veṣṭayet | [ĀK, 1, 4 475.2]
pakṣaṃ nyased dhānyarāśau tad uddhṛtya punaḥ priye | [ĀK, 1, 4 476.1]
dhameddhaṭhānmilatyeva vajrabījam idaṃ bhavet | [ĀK, 1, 4 476.2]
vajraṣoḍaśabhāgena svarṇapatreṇa veṣṭayet | [ĀK, 1, 4 477.1]
tatkṣiptvā liptamūṣāyāṃ svarṇāṃśaṃ śvetakācajam | [ĀK, 1, 4 477.2]
cūrṇaṃ vā nṛkapālaṃ vā cūrṇaṃ kṛtvā vinikṣipet | [ĀK, 1, 4 478.1]
nirudhya ca dhamet tīvram evaṃ kuryāt punaḥ punaḥ | [ĀK, 1, 4 478.2]
kṣiptvā kṣiptvā śvetakācaṃ nṛkapālamathāpi vā | [ĀK, 1, 4 479.1]
saptadhaivaṃ milatyeva vajrabījamidaṃ bhavet | [ĀK, 1, 4 479.2]
ataḥ paraṃ sāraṇāyāṃ pravakṣye tailasādhanam | [ĀK, 1, 4 480.1]
jyotiṣmatīkarañjākṣakaṭutumbīsamudbhavam | [ĀK, 1, 4 480.2]
tailaṃ kūrmavarāhādimeṣamatsyasamudbhavam | [ĀK, 1, 4 481.1]
jalūkābhekajātā ca vasā grāhyā vidhānataḥ | [ĀK, 1, 4 481.2]
raktavargaḥ pītavargaḥ kvāthyaḥ kṣīraiścaturguṇaiḥ | [ĀK, 1, 4 482.1]
puṣpāṇāṃ raktapītānām anekānāṃ dravaṃ haret | [ĀK, 1, 4 482.2]
pāṭalīkākatuṇḍyutthamahārāṣṭrīdravaṃ tathā | [ĀK, 1, 4 483.1]
ekāṃśaṃ tailam ekāṃśā vasā kvāthaścaturguṇaḥ | [ĀK, 1, 4 483.2]
dvyaṃśaiḥ puṣpadravair dvyaṃśān pāṭalyādidravānapi | [ĀK, 1, 4 484.1]
sarvaṃ tāmramaye pātre mṛdunā vahninā pacet | [ĀK, 1, 4 484.2]
tasminkṣipet ṣoḍaśāṃśaṃ bhūlatāmalatāpyakam | [ĀK, 1, 4 485.1]
vikhyātaṃ sāraṇātailaṃ rasarājasya jāraṇe | [ĀK, 1, 4 485.2]
rañjitaṃ rasarājaṃ tu sāraṇātailasaṃyutam | [ĀK, 1, 4 486.1]
nikṣipetsāraṇāyantre nālamūṣāṃ gataṃ drutam | [ĀK, 1, 4 486.2]
bījaṃ tu ḍhālayetsūte catuḥṣaṣṭitamāṃśakam | [ĀK, 1, 4 487.1]
uddhṛtya taptakhalve tu paṭvamlair mardayeddinam | [ĀK, 1, 4 487.2]
tataḥ kacchapayantre tu savivye pācayed dinam | [ĀK, 1, 4 488.1]
ityevaṃ ṣaḍguṇaṃ sāryaṃ sārito jāyate rasaḥ | [ĀK, 1, 4 488.2]
evaṃ dvitīyavāre tu kṛte sūto'nusāritaḥ | [ĀK, 1, 4 489.1]
tathā tṛtīyavāre tu rasaḥ syāt pratisāritaḥ | [ĀK, 1, 4 489.2]
sāritasya rasendrasya haritālaṃ samāṃśakam | [ĀK, 1, 4 490.1]
mardayed dhūrtatailaiśca dinaṃ divyauṣadhidravaiḥ | [ĀK, 1, 4 490.2]
tata uddhṛtya kṣiped vajramūṣāyāṃ vipaceddinam | [ĀK, 1, 4 491.1]
karīṣāgnāviti punar mardyaṃ pācyaṃ tridhā priye | [ĀK, 1, 4 491.2]
anena karmaṇā devi sūto baddhamukho bhavet | [ĀK, 1, 4 492.1]
baddhavaktrasya sūtasya bhāgamekaṃ surārcite | [ĀK, 1, 4 492.2]
sutāratāmratīkṣṇānāṃ cūrṇānām ekabhāgakam | [ĀK, 1, 4 493.1]
sarvaṃ saṃmardayed devadālīnīrair dinaṃ tataḥ | [ĀK, 1, 4 493.2]
madhvājyaiśca dinaṃ mardyaṃ tena kuryāt sugolakam | [ĀK, 1, 4 494.1]
nikṣiped vajramūṣāyāṃ ruddhvā tīvrāgninā dhamet | [ĀK, 1, 4 494.2]
sa rasaḥ khoṭabaddhaḥ syāt tatkhoṭaṃ kācaṭaṅkaṇaiḥ | [ĀK, 1, 4 495.1]
tejaḥpuñjo bhavedyāvat tāvat kuryād dhaman dhaman | [ĀK, 1, 4 495.2]
taṃ rasaṃ yojayed dehe lohe roge ca pārvati | [ĀK, 1, 4 496.1]
dehavedhaṃ pravakṣyāmi sāvadhānaṃ śṛṇu priye | [ĀK, 1, 4 496.2]
pācanasnehanasvedavamanārecanaiḥ kramāt | [ĀK, 1, 4 497.1]
śarīraṃ śodhayelloṇakṣārāmlādivivarjitaḥ | [ĀK, 1, 4 497.2]
tatastvāroṭakaṃ sūtaṃ bhakṣayet parameśvari | [ĀK, 1, 4 498.1]
kṣetraṃ kṛtvā śarīraṃ tu tataḥ siddharasaṃ kṣipet | [ĀK, 1, 4 498.2]
śatavedhirasaṃ pūrvaṃ tataḥ sāhasravedhakam | [ĀK, 1, 4 499.1]
daśasāhasravedhaṃ ca lakṣavedhakaraṃ rasam | [ĀK, 1, 4 499.2]
vedhakaṃ daśalakṣasya koṭivedhaṃ surārcite | [ĀK, 1, 4 500.1]
gandhakena yutaṃ sūtaṃ krameṇānena suvrate | [ĀK, 1, 4 500.2]
sa rasaḥ kramate dehe siddhayaḥ sambhavanti hi | [ĀK, 1, 4 501.1]
rasāyane tu yāḥ proktā mūlikā dehasiddhidāḥ | [ĀK, 1, 4 501.2]
tābhiryukto rasendrastu dehe saṃkramate priye | [ĀK, 1, 4 502.1]
krāmati tanau hi sūto janayati putrāṃścadevatāgarbhān | [ĀK, 1, 4 502.2]
khe gamanena ca nityaṃ saṃcaraṇaṃ sakalabhuvaneṣu | [ĀK, 1, 4 503.1]
dhātā bhuvanatritaye sraṣṭādyo brahmayoniriva | [ĀK, 1, 4 503.2]
viṣṇuriva pālanārthe saṃhartā rudradevavatsatkalam | [ĀK, 1, 4 504.1]
krāmaṇaṃ lohavedhasya vakṣyāmi śṛṇu bhairavi | [ĀK, 1, 4 504.2]
daradaṃ mākṣikaṃ kāntaṃ śilāṃ gandhaṃ viṣaṃ ghanam | [ĀK, 1, 4 505.1]
rasakaṃ bhūlatāṃ hiṅgu kāntāsyaṃ ṭaṅkaṇaṃ priye | [ĀK, 1, 4 505.2]
gandhakena hataṃ tāmraṃ bhujaṅgaṃ śilayā hatam | [ĀK, 1, 4 506.1]
daradena hataṃ tīkṣṇaṃ mahiṣīkarṇasambhavam | [ĀK, 1, 4 506.2]
malaṃ vāyasaviṣṭhāṃ ca prathamārtavaraktataḥ | [ĀK, 1, 4 507.1]
anena veṣṭayet siddhasūtaṃ loheṣu vedhayet | [ĀK, 1, 4 507.2]
tārakṛṣṭyaṣṭanavatiḥ svarṇamekaṃ tathā rasaḥ | [ĀK, 1, 4 508.1]
śatavedhī tu vikhyātastvevaṃ sāhasravedhakaḥ | [ĀK, 1, 4 508.2]
vedhayeddaśasāhasraṃ lakṣaṃ koṭimathārbudam | [ĀK, 1, 4 509.1]
jāraṇāyāṃ balaṃ yāvat tāvallohāni vedhayet | [ĀK, 1, 4 509.2]
mākṣikaṃ bhūlatāṃ sūtaṃ kunaṭīṃ ṭaṅkaṇaṃ tathā | [ĀK, 1, 4 510.1]
strīstanyaraktaṃ sampiṣṭaṃ krāmaṇaṃ kṣepalepayoḥ | [ĀK, 1, 4 510.2]
hiṅgulaṃ rasakaṃ kāntam indragopaṃ viṣaṃ tathā | [ĀK, 1, 4 511.1]
mardayet tailaraktābhyāṃ krāmaṇaṃ kṣepalepayoḥ | [ĀK, 1, 4 511.2]
gaṇḍolaviṣabhekāsyamahiṣīnetrajaṃ malam | [ĀK, 1, 4 512.1]
rudhireṇa samāyuktaṃ rasasaṃkrāmaṇe hitam | [ĀK, 1, 4 512.2]
rocanaṃ gugguluṃ stanyam indragopaṃ viṣaṃ tathā | [ĀK, 1, 4 513.1]
sarvaṃ saṃmardayed devi rasasaṃkrāmaṇe hitam | [ĀK, 1, 4 513.2]
viṣṇukrāntā madhūcchiṣṭaṃ māhiṣaṃ karṇajaṃ malam | [ĀK, 1, 4 514.1]
bhūlatā kākaviṣṭhā ca lāṅgalī dvipadīrajaḥ | [ĀK, 1, 4 514.2]
nararaktaṃ brahmasomā surasā śailajaṃ priye | [ĀK, 1, 4 515.1]
śṛṅgī ca lakṣmaṇā gṛdhrakarṇī ca krāmaṇaṃ param | [ĀK, 1, 4 515.2]
śrīveṣṭanimbaniryāsastrīstanyaviṣaṭaṅkaṇaiḥ | [ĀK, 1, 4 516.1]
goghṛtena samāyukto lohe saṃkrāmate rasaḥ | [ĀK, 1, 4 516.2]
paramaṃ krāmaṇaṃ vaṅgaṃ mṛganābhaṃ ca pārvati | [ĀK, 1, 4 517.1]
mātṛvāhaḥ kulīraśca śaṅkhābhyantarajo malaḥ | [ĀK, 1, 4 517.2]
tathā kapitthaniryāso rasasaṃkrāmaṇaṃ param | [ĀK, 1, 4 518.1]
krāmaṇaṃ rasarājasya vedhakāle pradāpayet | [ĀK, 1, 4 518.2]
{ĀK, 1, 5}
śrībhairavī | [ĀK, 1, 5 1.1]
sāmānyajāraṇā proktā tvayā pūrvaṃ sadāśiva | [ĀK, 1, 5 1.2]
viśeṣajāraṇaṃ brūhi yathā jānāmyahaṃ prabho | [ĀK, 1, 5 1.3]
śrībhairavaḥ | [ĀK, 1, 5 2.1]
śṛṇu devi vakṣyāmi bhūcarākhyaṃ tu jāraṇam | [ĀK, 1, 5 2.2]
kṛṣṇaṃ pītaṃ tathā raktaṃ śulbe tīkṣṇe ca melayet | [ĀK, 1, 5 2.3]
śulbaṃ śuddhaṃ yadā jīrṇaṃ dvāviṃśatiguṇaṃ mate | [ĀK, 1, 5 3.1]
gandhanāgaṃ tato'rdhaṃ tu krameṇaiva tu melayet | [ĀK, 1, 5 3.2]
hemnā tu saha dātavyaṃ sūtakaikena ṣoḍaśa | [ĀK, 1, 5 4.1]
gandhanāgaṃ yadā jīrṇaṃ tadā baddho bhaved rasaḥ | [ĀK, 1, 5 4.2]
hemni jīrṇe tato'rdhena mṛtalohena rañjayet | [ĀK, 1, 5 5.1]
gandhakena hataṃ śulbaṃ mākṣikaṃ daradāyasam | [ĀK, 1, 5 5.2]
puṭena mārayecchuddhaṃ hema dadyāttu ṣaḍguṇam | [ĀK, 1, 5 6.1]
sūtake hemabījaṃ ca yadā jīrṇaṃ caturguṇam | [ĀK, 1, 5 6.2]
baddharāgaṃ vijānīyāddhemābho jāyate rasaḥ | [ĀK, 1, 5 7.1]
sāraṇāyantramadhyasthaṃ tenaiva saha sārayet | [ĀK, 1, 5 7.2]
tribhāgaṃ sāritaṃ kṛtvā punastatraiva jārayet | [ĀK, 1, 5 8.1]
jāritaḥ sāritaścaiva punarjāritasāritaḥ | [ĀK, 1, 5 8.2]
saptaśṛṅkhalikāyogāt koṭivedhī bhavedrasaḥ | [ĀK, 1, 5 9.1]
bhūcarī jāraṇā proktā khecarīṃ jāraṇāṃ śṛṇu | [ĀK, 1, 5 9.2]
hīnarāgāni ratnāni rasocchiṣṭāni kārayet | [ĀK, 1, 5 10.1]
kaṭutuṃbasya bījāni tasyārdhena tu dāpayet | [ĀK, 1, 5 10.2]
mahājārasamāyuktaṃ kalkaṃ kuryād vicakṣaṇaḥ | [ĀK, 1, 5 11.1]
vajramūṣāmukhe caiva tanmadhye sthāpayed rasam | [ĀK, 1, 5 11.2]
katakaṃ kanakaṃ caivam ekīkṛtya vimardayet | [ĀK, 1, 5 12.1]
padmarāgapralepaṃ tu rase grāsaṃ tu dāpayet | [ĀK, 1, 5 12.2]
bhakṣitavyaṃ prayatnena natvā ca gurudevayoḥ | [ĀK, 1, 5 13.1]
sarvasiddhān namaskṛtya devatāśca viśeṣataḥ | [ĀK, 1, 5 13.2]
mūrcchāṅgadāhaśca tato jāyate nātra saṃśayaḥ | [ĀK, 1, 5 14.1]
ātmānamutthitaṃ paśyed divyadeho mahābalaḥ | [ĀK, 1, 5 14.2]
śaṅkhakāhalanirghoṣaiḥ siddhavidyādharaiḥ saha | [ĀK, 1, 5 15.1]
icchayā vicarellokān kāmarūpī vimānagaḥ | [ĀK, 1, 5 15.2]
devā vai yatra līyante siddhastatraiva līyate | [ĀK, 1, 5 16.1]
punaranyaṃ pravakṣyāmi jāraṇāyogam uttamam | [ĀK, 1, 5 16.2]
sughṛṣṭaṃ pātitaṃ sūtaṃ sarvadoṣojjhitaṃ tataḥ | [ĀK, 1, 5 17.1]
śākapallavasāreṇa viṣṇukrāntārasena ca | [ĀK, 1, 5 17.2]
pālāśapuṣpatoyena bhāvitaṃ gandhakaṃ samam | [ĀK, 1, 5 18.1]
samaṃ kṛṣṇābhrasatvaṃ ca rasakaṃ cāṣṭakaṃ guṇam | [ĀK, 1, 5 18.2]
tīkṣṇaśulboragaṃ caiva kūrmayantreṇa jārayet | [ĀK, 1, 5 19.1]
kāñcanaṃ jārayet paścād biḍayogena pārvati | [ĀK, 1, 5 19.2]
tataḥ siddhaṃ vijānīyād dvaidhaṃ śulvasya dāpayet | [ĀK, 1, 5 20.1]
karmasaṃkhyāpramāṇena nāgo bhavati kāñcanam | [ĀK, 1, 5 20.2]
ataḥ paraṃ pravakṣyāmi jāraṇākramam uttamam | [ĀK, 1, 5 21.1]
bījacūrṇāni tailena bhāvayitvā punaḥ punaḥ | [ĀK, 1, 5 21.2]
ṣoḍaśāṃśena taṃ grāsamaṅgulyā mardayecchanaiḥ | [ĀK, 1, 5 22.1]
ārdrakādi tato yogād dātavyaṃ ṣoḍaśāṃśataḥ | [ĀK, 1, 5 22.2]
bhūrje dattvā tato deyaṃ ḍolāyantre vinikṣipet | [ĀK, 1, 5 23.1]
ahorātreṇa tadbījaṃ sūtako grasati priye | [ĀK, 1, 5 23.2]
samuddhṛtya rasaṃ devi khalve saṃmardayet tataḥ | [ĀK, 1, 5 24.1]
tato yantre vinikṣipya divārātraṃ dṛḍhāgninā | [ĀK, 1, 5 24.2]
taptaṃ samuddhṛtaṃ yantrāt taptakhalve vimardayet | [ĀK, 1, 5 25.1]
mardayitvārdrake piṇḍe kṣiptvātha tripuṭaṃ dahet | [ĀK, 1, 5 25.2]
tato garbhe patatyāśu jarate tatsukhena tu | [ĀK, 1, 5 26.1]
ḍolāyantre tato dadyād ārdrapiṇḍena saṃyutam | [ĀK, 1, 5 26.2]
tṛtīyadivase sūto jarate grasate tataḥ | [ĀK, 1, 5 27.1]
samajīrṇaṃ tato yāvat ḍolāyantre vicakṣaṇaḥ | [ĀK, 1, 5 27.2]
paścātkacchapayantreṇa samajīrṇaṃ tu pārvati | [ĀK, 1, 5 28.1]
tāmrāṃśadvādaśāṃśena kacchapena tu jārayet | [ĀK, 1, 5 28.2]
prāgvad ārdrakayogaṃ ca garbhadrāvaṇam eva ca | [ĀK, 1, 5 29.1]
paścāt taṃ devi nikṣipya puṭaṃ dadyād vicakṣaṇaḥ | [ĀK, 1, 5 29.2]
aṣṭāṃśena tato grāsaṃ garbhadrāvaṃ ca pūrvavat | [ĀK, 1, 5 30.1]
kandodare sūraṇasya taṃ vinikṣipya sūtakam | [ĀK, 1, 5 30.2]
puṭayedvārtikastāvat yāvat kando na dahyate | [ĀK, 1, 5 31.1]
pādāṃśena tu mūṣāyāṃ grāsaḥ sūte vidhīyate | [ĀK, 1, 5 31.2]
pūrvavacca biḍaṃ dadyādgarbhadrāvaṇameva ca | [ĀK, 1, 5 32.1]
evaṃ caturguṇe jīrṇe sūtako balavān bhavet | [ĀK, 1, 5 32.2]
tataḥ śalākayā grāsamagnistho grasate rasaḥ | [ĀK, 1, 5 33.1]
tato ratnāni jāryāṇi vakṣyamāṇakrameṇa tu | [ĀK, 1, 5 33.2]
abhrakaṃ bhrāmakaṃ caiva śaṅkhanābhiṃ tathaiva ca | [ĀK, 1, 5 34.1]
rasānuparasāndattvā mahājārasamanvitam | [ĀK, 1, 5 34.2]
vajrakandalatāṃ brāhmīmeṣaśṛṅgyamṛtāyasam | [ĀK, 1, 5 35.1]
kaṭutumbasya bījāni mṛtalohāni pācayet | [ĀK, 1, 5 35.2]
sarvāṇi samabhāgāni śikhiśoṇitamarditam | [ĀK, 1, 5 36.1]
tāvattaṃ mardayetprājño yāvatkarma dṛḍhaṃ bhavet | [ĀK, 1, 5 36.2]
mūṣā mallākṛtiścaiva kartavyācchādanaiḥ saha | [ĀK, 1, 5 37.1]
tanmadhye sthāpayetsūtamadhovātena dhāmayet | [ĀK, 1, 5 37.2]
ādau tāvatprakartavyaṃ vajramauṣadhalepitam | [ĀK, 1, 5 38.1]
gṛhyate nātra sandeho yathā tīvrahutāśane | [ĀK, 1, 5 38.2]
kuliśādi bhaved dagdhaṃ karīṣā tena mardayet | [ĀK, 1, 5 39.1]
yāvadekādaśaguṇaṃ kuliśaṃ jārayedbudhaḥ | [ĀK, 1, 5 39.2]
saṃdagdhā śaṅkhanābhiśca mātuluṅgarasaplutā | [ĀK, 1, 5 40.1]
muktāphalaṃ tato deyaṃ vajrajīrṇe tu sūtake | [ĀK, 1, 5 40.2]
anena kramayogena hyekādaśaguṇaṃ bhavet | [ĀK, 1, 5 41.1]
kevalaṃ śikhipittaṃ ca nīlīniryāsamiśritam | [ĀK, 1, 5 41.2]
nīlotpalāni liptāni nikṣiptāni tu sūtake | [ĀK, 1, 5 42.1]
rasaḥ pibenmahārāgān hīnarāgān parityajet | [ĀK, 1, 5 42.2]
ratnāni śikhipittaṃ ca mahāratnasamanvitam | [ĀK, 1, 5 43.1]
sadratnaṃ lepayet tena prakṣiped rasamadhyataḥ | [ĀK, 1, 5 43.2]
rajanī caiva kaṅkuṣṭhaṃ brahmaniryāsabhāvitam | [ĀK, 1, 5 44.1]
jāraṇaṃ puṣparāgasya tenaiva saha dāpayet | [ĀK, 1, 5 44.2]
bahuratneṣu jīrṇeṣu bhṛṅgarājeṣu suvrate | [ĀK, 1, 5 45.1]
rasendro dṛśyatāṃ devi nīlapītāruṇacchaviḥ | [ĀK, 1, 5 45.2]
śuddhāni hemapatrāṇi śatāṃśenānulepayet | [ĀK, 1, 5 46.1]
puṭena mārayedetadindragopanibhaṃ bhavet | [ĀK, 1, 5 46.2]
saṃsparśād vedhayet sarvam idaṃ hema mṛtaṃ priye | [ĀK, 1, 5 47.1]
tribhāgaṃ sūtakendrasya teneva saha kārayet | [ĀK, 1, 5 47.2]
mūṣāmadhye sthite tasmin punastenaiva jārayet | [ĀK, 1, 5 48.1]
dhūmavedhī bhaveddevi punaḥ punaḥ prasāritaḥ | [ĀK, 1, 5 48.2]
anena kramayogena yadi jīrṇā triśṛṅkhalā | [ĀK, 1, 5 49.1]
vedhayennātra sandeho giripāṣāṇabhūtalam | [ĀK, 1, 5 49.2]
pārśve jyotiḥ pradṛśyeta ūrdhvaṃ dṛśyeta tena vai | [ĀK, 1, 5 50.1]
bhūcaraṃ taṃ vijānīyād rasendraṃ nātra saṃśayaḥ | [ĀK, 1, 5 50.2]
tenāśrāntagatir devi yojanānāṃ śataṃ vrajet | [ĀK, 1, 5 51.1]
divyatejā mahākāyo divyadṛṣṭir mahābalaḥ | [ĀK, 1, 5 51.2]
sarvarogavinirmukto jīveccandrārkatārakam | [ĀK, 1, 5 52.1]
tasya mūtrapurīṣaṃ tu sarvalohāni vidhyati | [ĀK, 1, 5 52.2]
samajīrṇena vajreṇa hemnā ca sahitena ca | [ĀK, 1, 5 53.1]
agnistho jārayellohān bandham āyāti sūtakaḥ | [ĀK, 1, 5 53.2]
sārayettena bījena sahasramapi vedhayet | [ĀK, 1, 5 54.1]
sāritaṃ jārayetpaścāt lepyaṃ kṣepyaṃ sahasrataḥ | [ĀK, 1, 5 54.2]
sārayettena bījena lakṣavedham avāpnuyāt | [ĀK, 1, 5 55.1]
anena kramayogena koṭivedhī bhavedrasaḥ | [ĀK, 1, 5 55.2]
kevalaṃ tu yadā vajraṃ samajīrṇaṃ tu kārayet | [ĀK, 1, 5 56.1]
baddhaḥ sūtastadā jñeyo niṣkampo nirupadravaḥ | [ĀK, 1, 5 56.2]
agnistho jāyate sūtaḥ śalākāṃ grasate kṣaṇāt | [ĀK, 1, 5 57.1]
haṭhāgninā dhāmyamāno grasate sarvamādarāt | [ĀK, 1, 5 57.2]
grasate jarate sūtam āyurdravyapradāyakaḥ | [ĀK, 1, 5 58.1]
mūṣāsthaṃ dhamayet sūtaṃ haṭhāgnau naiva kampayet | [ĀK, 1, 5 58.2]
jārayet sarvaratnāni baddhaḥ khecaratāṃ nayet | [ĀK, 1, 5 59.1]
aṣṭalohe 'ṣṭaguṇite jīrṇe syādrasabandhanam | [ĀK, 1, 5 59.2]
lohāni sarvāṃstriguṇaṃ triguṇaṃ kanakaṃ tathā | [ĀK, 1, 5 60.1]
dhūmāvaloke vedhī syāt bhavennirvāṇado'mbaraḥ | [ĀK, 1, 5 60.2]
ādāvaṣṭaguṇaṃ jāryaṃ vyomasattvaṃ mahārase | [ĀK, 1, 5 61.1]
samaṃ hemadaśāṃśena vajraratnāni jārayet | [ĀK, 1, 5 61.2]
samaṃ ca jārayed vajraṃ tadāsau khecaro rasaḥ | [ĀK, 1, 5 62.1]
krame pradakṣiṇāvartaḥ koṭivedhī ca jāyate | [ĀK, 1, 5 62.2]
same tu pannage jīrṇe daśavedhī bhavedrasaḥ | [ĀK, 1, 5 63.1]
dviguṇe śatavedhī syāt sahasraṃ triguṇe bhavet | [ĀK, 1, 5 63.2]
caturguṇe'yutaṃ devi krameṇānena vardhayet | [ĀK, 1, 5 64.1]
uttarottaravṛddhyā tu jārayet tatra pannagam | [ĀK, 1, 5 64.2]
kuṭilaṃ pannagaṃ jāryaṃ navasaṃkhyākrameṇa tu | [ĀK, 1, 5 65.1]
dattvā krameṇa deveśi koṭivedhī bhavedrasaḥ | [ĀK, 1, 5 65.2]
gandhakādimapāṣāṇe ṣaḍguṇe jīrṇatāṃ gate | [ĀK, 1, 5 66.1]
rogahartā rasaḥ syāttu samukhe tavadā bhavet | [ĀK, 1, 5 66.2]
tasmin śataguṇe jīrṇe rugjarāmṛtyuhā bhavet | [ĀK, 1, 5 67.1]
abhrakādimapāṣāṇasattvānyātmasamaṃ grasan | [ĀK, 1, 5 67.2]
rugjarā maraṇaṃ jitvā śatavedhī raso bhavet | [ĀK, 1, 5 68.1]
śatāyurdviguṇe jīrṇe sūtaḥ sāhasravedhakaḥ | [ĀK, 1, 5 68.2]
caturguṇe sahasrāyuḥ pārado 'yutavedhakaḥ | [ĀK, 1, 5 69.1]
rasaścāṣṭaguṇe jīrṇe lakṣāyur lakṣavedhakaḥ | [ĀK, 1, 5 69.2]
brahmāyuḥ ṣoḍaśaguṇe koṭivedhī bhaved rasaḥ | [ĀK, 1, 5 70.1]
dvātriṃśadguṇite jīrṇe khecaratvādisiddhidaḥ | [ĀK, 1, 5 70.2]
viṣṇor āyurbalaṃ datte pāradaḥ sparśavedhakaḥ | [ĀK, 1, 5 71.1]
catuḥṣaṣṭiguṇe jīrṇe śivāyuḥ śabdavedhakaḥ | [ĀK, 1, 5 71.2]
rasasya sarvadoṣāstu ṣaḍguṇenābhrakeṇa tu | [ĀK, 1, 5 72.1]
jīrṇena nāśam āyānti nātra kāryā vicāraṇā | [ĀK, 1, 5 72.2]
tadā grasati lohāni tyajecca gatim ātmanaḥ | [ĀK, 1, 5 73.1]
dhūmaściṭiciṭiścaiva maṇḍūkaplutireva ca | [ĀK, 1, 5 73.2]
sakampaśca vikampaśca pañcāvasthā rasasya tu | [ĀK, 1, 5 74.1]
samajīrṇo bhavedbālo yauvanasthaścaturguṇaḥ | [ĀK, 1, 5 74.2]
vṛddhaḥ ṣaḍguṇajīrṇastu sarvakarmakaraḥ śubhaḥ | [ĀK, 1, 5 75.1]
gandhakaṃ jārayedādau sarvasattvānyataḥ param | [ĀK, 1, 5 75.2]
tataḥ sarvāṇi lohāni dvandvāni vividhāni ca | [ĀK, 1, 5 76.1]
pakvabījāni ratnāni drutisattve ca jārayet | [ĀK, 1, 5 76.2]
catuḥṣaṣṭyaṃśake pūrvaṃ dvātriṃśāṃśe tṛtīyakaḥ | [ĀK, 1, 5 77.1]
tṛtīyaḥ ṣoḍaśāṃśe tu caturthaścāṣṭamena ca | [ĀK, 1, 5 77.2]
pañcamo'tha caturthāṃśe ṣaṣṭho dvyaṃśe prakīrtitaḥ | [ĀK, 1, 5 78.1]
śatāṃśe saptamo jñeyo grāsamānaṃ rasasya tu | [ĀK, 1, 5 78.2]
catuḥṣaṣṭyaṃśake grāse daṇḍadhārī bhaved rasaḥ | [ĀK, 1, 5 79.1]
jalūkābho dvitīye tu grāsayoge sureśvari | [ĀK, 1, 5 79.2]
grāse rasāt tṛtīye ca kākaviṣṭhāsamo bhavet | [ĀK, 1, 5 80.1]
caturtho golakākāraḥ pañcame dahanaprabhaḥ | [ĀK, 1, 5 80.2]
ṣaṣṭhe sūryaprabhaḥ sūtastejaḥpuñjaśca saptame | [ĀK, 1, 5 81.1]
rasarājasya deveśi kramājjīrṇasya lakṣaṇam | [ĀK, 1, 5 81.2]
samāṃśaṃ dviguṇaṃ grāsaṃ tataḥ sūte caturguṇam | [ĀK, 1, 5 82.1]
tathā cāṣṭaguṇaṃ devi jārayecca kalāguṇam | [ĀK, 1, 5 82.2]
dvātriṃśadguṇitaṃ devi catuḥṣaṣṭiguṇaṃ kramāt | [ĀK, 1, 5 83.1]
tīvratvaṃ janayet svedād amalatvaṃ ca mardanāt | [ĀK, 1, 5 83.2]
mūrchanād doṣarāhityam utthānāt pūtināśanam | [ĀK, 1, 5 84.1]
rasāyanaṃ pātanena rodhādāpyāyanaṃ bhavet | [ĀK, 1, 5 84.2]
acāpalyaṃ niyamanād dīpanātsamukho jvalet | [ĀK, 1, 5 85.1]
vāsanād yogasāṃgatyaṃ cāraṇādbalacāritā | [ĀK, 1, 5 85.2]
jāraṇādbandhanaṃ samyagekatvaṃ drāvaṇadvayāt | [ĀK, 1, 5 86.1]
raktatvaṃ rañjanāt tasya vyāpitvaṃ sāraṇātrayāt | [ĀK, 1, 5 86.2]
krāmitvaṃ krāmaṇād dehaloheṣvapi ca vedhanāt | [ĀK, 1, 5 87.1]
{ĀK, 1, 6}
praṇamya śirasā śambhuṃ papraccha girijātmajā | [ĀK, 1, 6 1.1]
śrībhairavī | [ĀK, 1, 6 1.2]
dehavedhastvayā pūrvaṃ saṃkṣepāt kathitaḥ prabho | [ĀK, 1, 6 1.3]
taṃ dehavedham ācakṣva samyak jānāmyahaṃ yathā | [ĀK, 1, 6 2.1]
śrībhairavaḥ | [ĀK, 1, 6 2.2]
devi pravakṣyāmi devānāmapi durlabham | [ĀK, 1, 6 2.3]
yogināṃ bhogayuktānāṃ dehavedhaṃ sureśvari | [ĀK, 1, 6 3.1]
pācanādi prakurvīta pañcakarmavidhānataḥ | [ĀK, 1, 6 3.2]
lavaṇādisamutkliṣṭān doṣān saṃśodhayet kramāt | [ĀK, 1, 6 4.1]
tato jīrṇarasaṃ cādyāt kramād evaṃ sureśvari | [ĀK, 1, 6 4.2]
laghvāhāro divā bhūtvā kṣudrādhānyākanāgaram | [ĀK, 1, 6 5.1]
etattrayaṃ palonmeyam udakeṣvavaloḍayet | [ĀK, 1, 6 5.2]
aṣṭāvaśiṣṭaṃ saṃkvāthya pratirātraṃ pibettryaham | [ĀK, 1, 6 6.1]
anantaraṃ varākvāthaṃ pūrvavat tridinaṃ pibet | [ĀK, 1, 6 6.2]
iti pācanam ātanyād atha snehanam ācaret | [ĀK, 1, 6 7.1]
ghṛtaudanaṃ chāgarasaṃ divā bhuñjīta mātrayā | [ĀK, 1, 6 7.2]
ājyānnaṃ vā mudgarasaṃ laghvāśī syāddine sudhīḥ | [ĀK, 1, 6 8.1]
rātrau pibedghṛtaṃ gavyaṃ saindhavena samanvitam | [ĀK, 1, 6 8.2]
niṣkamekaṃ saindhavaṃ ca ghṛtaṃ niṣkacatuṣṭayam | [ĀK, 1, 6 9.1]
bhṛṅgāmalakatailena sarvāṅgam abhiṣecayet | [ĀK, 1, 6 9.2]
evaṃ saptadinaṃ kuryāt snehanaṃ paramaṃ hitam | [ĀK, 1, 6 10.1]
matsyamāṃsaṃ māṣatilayavajāmalasaktavaḥ | [ĀK, 1, 6 10.2]
sarvam etad bhavet prastham ekāṣṭhīlāgarūbalā | [ĀK, 1, 6 11.1]
rāsnā vyāghrī ghanāpatraṃ kauśikātiviṣā niśā | [ĀK, 1, 6 11.2]
sarvametaddvayapalaṃ takrakṣīrāmbukāṃjikam | [ĀK, 1, 6 12.1]
dvyāḍhake nikṣipet sarvaṃ mṛtpātre kvāthayet sudhīḥ | [ĀK, 1, 6 12.2]
kuryāt tasyoṣmaṇā gātraṃ svinnaṃ dvighaṭikāvadhi | [ĀK, 1, 6 13.1]
evaṃ saptadinaṃ kuryāt svedanaṃ paramaṃ hitam | [ĀK, 1, 6 13.2]
madanasya phalaṃ caikaṃ pāṭhā ṣoḍaśikaṃ jalam | [ĀK, 1, 6 14.1]
pādāvaśiṣṭaṃ saṃkvāthya tajjale vastraśodhite | [ĀK, 1, 6 14.2]
pippalīndrayavā yaṣṭilavaṇaṃ karṣamātrakam | [ĀK, 1, 6 15.1]
nikṣipecca pibet prātar vāntiḥ syāt sarvarogahā | [ĀK, 1, 6 15.2]
sūtaṭaṅkaṇagandhāśma trikaṭuṃ triphalāṃ samam | [ĀK, 1, 6 16.1]
etaiḥ samaṃ tu jepālaṃ ślakṣṇaṃ tat parimardayet | [ĀK, 1, 6 16.2]
guñjādvitayamātraṃ tu guḍena saha bhakṣayet | [ĀK, 1, 6 17.1]
virecanam iti proktaṃ sarvavyādhivināśanam | [ĀK, 1, 6 17.2]
pañcakarmeti kathitaṃ kramāt kuryād virecane | [ĀK, 1, 6 18.1]
ketakīstanajambīraṃ pratyahaṃ kuḍuvaṃ pibet | [ĀK, 1, 6 18.2]
saptavāsaraparyantaṃ prātar lavaṇadoṣahṛt | [ĀK, 1, 6 19.1]
salile ṣoḍaśapale triphalaikapalaṃ kṣipet | [ĀK, 1, 6 19.2]
kvāthayet pādaśeṣaṃ tat tasmin śīte madhoḥ palam | [ĀK, 1, 6 20.1]
pibet prabhāte tridinaṃ kṣāradoṣaharaṃ param | [ĀK, 1, 6 20.2]
viḍaṅgaṃ savacākuṣṭhaṃ ketakīstanasaṃyutam | [ĀK, 1, 6 21.1]
kvathitaṃ tridinaṃ pītamamladoṣaharaṃ pibet | [ĀK, 1, 6 21.2]
athavā tintriṇīkṣārasalilaṃ palamātrakam | [ĀK, 1, 6 22.1]
yavakṣārasitākarṣaṃ saṃyojya tridinaṃ pibet | [ĀK, 1, 6 22.2]
amladoṣavināśo 'yaṃ kathitaśca rasāyane | [ĀK, 1, 6 23.1]
vacābiḍālapālāśabījajantughnakarṣakam | [ĀK, 1, 6 23.2]
karṣaṃ guḍaṃ ca tat sarvaṃ bhakṣayed uṣṇavāri ca | [ĀK, 1, 6 24.1]
pibet prātastridivasaṃ bhavet tat krimipātanam | [ĀK, 1, 6 24.2]
śyāmāvahniviḍaṅgāni vāśā tryūṣaṃ phalatrayam | [ĀK, 1, 6 25.1]
saindhavaṃ devadāruṃ ca mustā caitatsamaṃ samam | [ĀK, 1, 6 25.2]
ghṛtaiḥ karṣaṃ lihet prātaḥ saptāhāt sarvarogajit | [ĀK, 1, 6 26.1]
evaṃ kṛtvā dehaśuddhiṃ śālyannaṃ kṣīrabhojanam | [ĀK, 1, 6 26.2]
samyagjātabalo bhūtvā tataḥ kuryād rasāyanam | [ĀK, 1, 6 27.1]
kṣīrājyāmalakarasakṣaudraiḥ suratarūdbhavam | [ĀK, 1, 6 27.2]
tailaṃ nirmathya tatsarvaṃ dvipalaṃ pratyahaṃ pibet | [ĀK, 1, 6 28.1]
māsena kāntirmedhā ca bhavatyeva na saṃśayaḥ | [ĀK, 1, 6 28.2]
dvitīyamāsi pūrvoktaṃ tat pibet taccatuḥpalam | [ĀK, 1, 6 29.1]
tena śāmyanti doṣāśca vikārā netrasambhavāḥ | [ĀK, 1, 6 29.2]
punastṛtīye māse tu sevyaṃ ṣaṭpalamātrakam | [ĀK, 1, 6 30.1]
tenāmaravapur bhūyānmahātejā bhaved dhruvam | [ĀK, 1, 6 30.2]
athāroṭarasaḥ sevyaḥ krameṇa parameśvari | [ĀK, 1, 6 31.1]
ayaḥśulbābhratāpyebhyaḥ pātito māritaḥ kramāt | [ĀK, 1, 6 31.2]
ayamāroṭakaraso dehasiddhikaraḥ paraḥ | [ĀK, 1, 6 32.1]
svedanādyaiśca saṃskāraiḥ saptabhiḥ saṃskṛto rasaḥ | [ĀK, 1, 6 32.2]
mūrchito rañjito devi sūtas tvāroṭakaḥ smṛtaḥ | [ĀK, 1, 6 33.1]
rasāyane rogaśāntyāṃ śreṣṭhaḥ sarvaguṇapradaḥ | [ĀK, 1, 6 33.2]
kāntābhrasatvāroṭāśca samaṃ guñjādvayonmitam | [ĀK, 1, 6 34.1]
madhvājyatriphalābhiśca māsamekaṃ bhajediti | [ĀK, 1, 6 34.2]
evaṃ krameṇa saṃsevyaṃ dvitrivedeṣuṣaṭkramāt | [ĀK, 1, 6 35.1]
evaṃ ṣoḍaśamāsāntaṃ guñjāṣoḍaśamātrakam | [ĀK, 1, 6 35.2]
āroṭakarase cetthaṃ kuryānmatprāṇavallabhe | [ĀK, 1, 6 36.1]
valīpalitanirmukto jīvecca śaradaḥ śatam | [ĀK, 1, 6 36.2]
kāntasattvābhrasattvaṃ ca svarṇajīrṇarasastathā | [ĀK, 1, 6 37.1]
sarvametat samīkṛtya bhajed āroṭakaṃ tathā | [ĀK, 1, 6 37.2]
kṣetrīkaraṇametaddhi sahasrāyuṣyakārakam | [ĀK, 1, 6 38.1]
abhūmau yojitaḥ sūto na prarohati kutracit | [ĀK, 1, 6 38.2]
tasmāt kṣetram akṛtvaiva yojayed yastu sūtakam | [ĀK, 1, 6 39.1]
na prarohedasya śubhaṃ bījam ivoṣare | [ĀK, 1, 6 39.2]
pūrvoktakhoṭabaddhasya sūtasya vidhim uttamam | [ĀK, 1, 6 40.1]
krāmaṇaṃ ca kramādvakṣye tathā vidhiniṣedhanam | [ĀK, 1, 6 40.2]
śṛṇu pārvati yatnena tvatprītyā kathayāmyaham | [ĀK, 1, 6 41.1]
kāntābhrasvarṇavajrāṇi rasasya krāmaṇaṃ param | [ĀK, 1, 6 41.2]
krāmaṇena vinā sūto na sidhyed dehalohayoḥ | [ĀK, 1, 6 42.1]
guñjāmātraṃ khoṭabaddhaṃ krāmaṇakṣaudrasaṃyutam | [ĀK, 1, 6 42.2]
māsamekaṃ bhajed itthaṃ punar vidhikrameṇa vai | [ĀK, 1, 6 43.1]
māsaṣoḍaśaparyantaṃ yathāroṭarasastathā | [ĀK, 1, 6 43.2]
sa śatāyuṣyam āpnoti sarvarogavivarjitaḥ | [ĀK, 1, 6 44.1]
palamātropayogena vyādhibhir nābhibhūyate | [ĀK, 1, 6 44.2]
dvitīye śukravṛddhiḥ syāt tṛtīye balavān bhavet | [ĀK, 1, 6 45.1]
caturthe palitaṃ hanti valiṃ jayati pañcame | [ĀK, 1, 6 45.2]
ṣaṣṭhe śrutidharo vāgmī saptame netrarogahṛt | [ĀK, 1, 6 46.1]
aṣṭame tārkṣyadṛṣṭiḥ syād brahmāyurbrahmavikramaḥ | [ĀK, 1, 6 46.2]
upayuñjyānnavapalaṃ siddhimelāpakaṃ bhavet | [ĀK, 1, 6 47.1]
viniyuñjyād daśapalaṃ dvitīyaḥ śaṅkaro bhavet | [ĀK, 1, 6 47.2]
sahasrāyuṣyakaraṃ sūtaṃ māṣamātraṃ bhajennaraḥ | [ĀK, 1, 6 48.1]
ayutāyuṣkaraṃ sūtaṃ yavamātraṃ bhajetpriye | [ĀK, 1, 6 48.2]
lakṣāyuṣyakaraṃ sūtaṃ vrīhimātraṃ bhajetsudhīḥ | [ĀK, 1, 6 49.1]
koṭyāṃ bhajet sūtaṃ khādayan mudgamātrakam | [ĀK, 1, 6 49.2]
etat sarvaṃ rasānāṃ tu krāmaṇaṃ pūrvavad bhavet | [ĀK, 1, 6 50.1]
sahasrāyuḥpradaḥ sūto brahmatvaṃ vidadhāti saḥ | [ĀK, 1, 6 50.2]
ayutāyuṣkaraḥ sūto viṣṇutāṃ pradadāti ca | [ĀK, 1, 6 51.1]
lakṣāyuṣyakaraḥ sūto rudratvam upapādayet | [ĀK, 1, 6 51.2]
koṭyāyuṣyapradaḥ sūtaḥ śivatvaṃ vidadhāti ca | [ĀK, 1, 6 52.1]
mākṣīkajīrṇasūtastu dhanadatvaṃ dadāti vai | [ĀK, 1, 6 52.2]
indratvaṃ vimalājīrṇastvabhrajīrṇo'rkatāṃ dadet | [ĀK, 1, 6 53.1]
brahmatāṃ śulbajīrṇaśca viṣṇutāṃ tārajāritaḥ | [ĀK, 1, 6 53.2]
rudratā hemajīrṇe syādīśatvaṃ vajrajārite | [ĀK, 1, 6 54.1]
sadāśivatvaṃ ca dadetpārado drutijāritaḥ | [ĀK, 1, 6 54.2]
saccidānandarūpatvaṃ sūtako bījajāritaḥ | [ĀK, 1, 6 55.1]
sāmānyena tu tīkṣṇena rudratvaṃ prāpnuyānnaraḥ | [ĀK, 1, 6 55.2]
evaṃ yo lohajīrṇaṃ tu bhakṣayed bhasmasūtakam | [ĀK, 1, 6 56.1]
jalena jalarūpī syātsthalena sthalatāṃ vrajet | [ĀK, 1, 6 56.2]
tejastvaṃ tejasā devi vāyunā vāyurūpabhāk | [ĀK, 1, 6 57.1]
kartā hartā svayaṃ sākṣācchāpānugrahakārakaḥ | [ĀK, 1, 6 57.2]
yatra mūtrapurīṣaṃ tu sādhakastu parityajet | [ĀK, 1, 6 58.1]
pāṣāṇaṃ mṛṇmayaṃ tatra spṛṣṭaṃ bhavati kāñcanam | [ĀK, 1, 6 58.2]
prasvedāt tasya gātrasya lohānyaṣṭau ca vedhayet | [ĀK, 1, 6 59.1]
tatsarvaṃ kanakaṃ divyaṃ bhakṣite dvādaśe pale | [ĀK, 1, 6 59.2]
athavā tārajīrṇaṃ tu bhakṣayed bhasmasūtakam | [ĀK, 1, 6 60.1]
śulbāraṃ vaṅgaghoṣaṃ ca tatsvedāt tāratā bhavet | [ĀK, 1, 6 60.2]
athavā tīkṣṇajīrṇaṃ tu bhakṣayed bhasmasūtakam | [ĀK, 1, 6 61.1]
mūtreṇa tasya spṛṣṭaṃ tu vaṅgaṃ vrajati tāratām | [ĀK, 1, 6 61.2]
ekaikena niṣekena stambhanaṃ nāgavaṅgayoḥ | [ĀK, 1, 6 62.1]
guñjāmātraṃ rasaṃ devi hemajīrṇaṃ tu bhakṣayet | [ĀK, 1, 6 62.2]
dviguñjaṃ tārajīrṇasya ravijīrṇasya ca trayam | [ĀK, 1, 6 63.1]
tīkṣṇābhrakāntamāṣaikaṃ guṃjaikā dve'thavā bhavet | [ĀK, 1, 6 63.2]
vajravaikrāntajīrṇaṃ tu bhakṣayet sarṣaponmitam | [ĀK, 1, 6 64.1]
nāgavaṅgavasākīṭaviṣopaviṣasaṃyutam | [ĀK, 1, 6 64.2]
mūtrayuktaṃ haṭhād baddhaṃ tyajet kalkaṃ rasāyane | [ĀK, 1, 6 65.1]
hematārapraveśena jāto yo'gnisahaḥ kramāt | [ĀK, 1, 6 65.2]
baddhaśca rasarājo'yaṃ dehasiddhiprado bhavet | [ĀK, 1, 6 66.1]
vajrāyaskāntamākṣīkavaikrāntābhrakakāñcanam | [ĀK, 1, 6 66.2]
etairjīrṇo yathālābhaṃ rasaḥ śasto rasāyane | [ĀK, 1, 6 67.1]
ṣaḍ evoparasāścaiva bhakṣaṇārthaṃ rasāyane | [ĀK, 1, 6 67.2]
bhasmanastīkṣṇajīrṇasya palam ekaṃ tu bhakṣayet | [ĀK, 1, 6 68.1]
daśavarṣasahasrāṇi vajrakāyaḥ sa jīvati | [ĀK, 1, 6 68.2]
evaṃ ca dvādaśapalaṃ tīkṣṇajīrṇasya bhakṣayet | [ĀK, 1, 6 69.1]
evaṃ jīvanmahākalpaṃ pralayānte śivaṃ vrajet | [ĀK, 1, 6 69.2]
bhasmanaḥ śulbajīrṇasya palena brāhmamāyuṣam | [ĀK, 1, 6 70.1]
dvipale vaiṣṇavāyuṣyaṃ rudrāyustripalena tu | [ĀK, 1, 6 70.2]
caturthe tu pale devi śivatvaṃ prāpnuyānnaraḥ | [ĀK, 1, 6 71.1]
hemajīrṇe bhasmasūte tripale bhakṣite kramāt | [ĀK, 1, 6 71.2]
aṣṭāśītisahasrāṇi yoginyo madadarpitāḥ | [ĀK, 1, 6 72.1]
tasya tiṣṭhanti kiṃkaryaḥ kāmarūpī bhavennaraḥ | [ĀK, 1, 6 72.2]
yad yad bhāvayate rūpaṃ tattadrūpadharo bhavet | [ĀK, 1, 6 73.1]
yatra yatra vilīyante siddhistatraiva līyate | [ĀK, 1, 6 73.2]
mite pale dvādaśabhir hemabhasmani bhakṣite | [ĀK, 1, 6 74.1]
guṃjaikamātraṃ deveśi jñātvā cāgnibalaṃ nijam | [ĀK, 1, 6 74.2]
ghṛtena madhunā cādyāt tāmbūlaṃ kāminīṃ bhajet | [ĀK, 1, 6 75.1]
eko hi doṣaḥ sūkṣmo'pi bhakṣite bhasmasūtake | [ĀK, 1, 6 75.2]
triḥsaptāhādvarārohe kāmāndho jāyate naraḥ | [ĀK, 1, 6 76.1]
kāminīnāṃ sahasraṃ tu kṣobhayed divasāntare | [ĀK, 1, 6 76.2]
nārīsaṅgād varārohe dehe krāmati sūtakaḥ | [ĀK, 1, 6 77.1]
nārīsaṅgād vinā devi hyajīrṇaṃ tasya jīryate | [ĀK, 1, 6 77.2]
maithunāccalite śukle trisaptāhād adhaḥ kṛtāt | [ĀK, 1, 6 78.1]
jāyate prāṇasaṃdehas tāvanmaithunaṃ tyajet | [ĀK, 1, 6 78.2]
yuvatyā jalpanaṃ kāryaṃ yuvatyā cāṅgamardanam | [ĀK, 1, 6 79.1]
yasyāḥ sparśanamātreṇa rasaḥ krāmati vigrahe | [ĀK, 1, 6 79.2]
yathā tathā hlādayate sustrīrūpanirīkṣaṇam | [ĀK, 1, 6 80.1]
tathā krāmati deveśi sūtako'sau tataḥ kṣaṇāt | [ĀK, 1, 6 80.2]
aśvatthasadṛśo yasyā ādhāraśca samaḥ śubhaḥ | [ĀK, 1, 6 81.1]
tādṛśastu bhago devi bhājane tu rasāyane | [ĀK, 1, 6 81.2]
nirmāṃsaścaiva dīrghaśca bhagaḥ śuṣkaśirāstathā | [ĀK, 1, 6 82.1]
duḥkhadāridryakartāraṃ varjayettaṃ rasāyane | [ĀK, 1, 6 82.2]
pakṣe śukle śubhadine candratārābalānvite | [ĀK, 1, 6 83.1]
sumuhūrte cintya śivānalavipragurūndvijaḥ | [ĀK, 1, 6 83.2]
saṃtuṣṭaḥ sumanā bhūtvā rasaṃ seveta siddhidam | [ĀK, 1, 6 84.1]
payasā hemaśuṇṭhībhyāṃ nasyaṃ krāmaṇamuttamam | [ĀK, 1, 6 84.2]
hemādi ṣaḍlohakṛtam añjanaṃ krāmaṇaṃ param | [ĀK, 1, 6 85.1]
ataḥ paraṃ pravakṣyāmi rasasevāhitāhitam | [ĀK, 1, 6 85.2]
raktaśālyannagodhūmaṃ gavyaṃ kṣīraṃ ghṛtaṃ dadhi | [ĀK, 1, 6 86.1]
jāṅgalaṃ palalaṃ mudgaṃ śarkarā madhu saindhavam | [ĀK, 1, 6 86.2]
haṃsodakaṃ vāstukaṃ ca meghanādaḥ punarnavā | [ĀK, 1, 6 87.1]
paṭolālābukadalīdhānyakekṣukadāḍimam | [ĀK, 1, 6 87.2]
nālikerāmbu viśvaṃ ca sadā tāmbūlacarvaṇam | [ĀK, 1, 6 88.1]
gandhasāraṃ kuṅkumaṃ ca mṛganābhiṃ vilepayet | [ĀK, 1, 6 88.2]
surabhīṇi supuṣpāṇi mṛduśayyeṣṭakāminīḥ | [ĀK, 1, 6 89.1]
śivātmajñānakathanaṃ mṛdubhāṣā sukhāsikā | [ĀK, 1, 6 89.2]
divyāmbarāṇi śuddhāni chāyā cālpaviparyaṭam | [ĀK, 1, 6 90.1]
mṛtyuñjayajapo harṣo mandahāsaśca śuddhatā | [ĀK, 1, 6 90.2]
nartanālokanaṃ gītaśravaṇaṃ śivapūjanam | [ĀK, 1, 6 91.1]
devāgniguruviprāṇāṃ vandanaṃ śrutipālanam | [ĀK, 1, 6 91.2]
samādhiḥ prāṇikaruṇā satyavākyaṃ hitaṃ priyam | [ĀK, 1, 6 92.1]
vāgdehamanasā ceṣṭā yathā duḥkhanirodhinī | [ĀK, 1, 6 92.2]
etatsarvaṃ rasendrasya krāmaṇaṃ kathitaṃ priye | [ĀK, 1, 6 93.1]
ahitaṃ rasasevāyāḥ kathayāmi śṛṇu priye | [ĀK, 1, 6 93.2]
atyaśanaṃ cātipānam atinidrātijāgaram | [ĀK, 1, 6 94.1]
akāle bhojanaṃ strīṇāmatisaṅgo'pyasaṅgitā | [ĀK, 1, 6 94.2]
asthānamadahāsāśca harṣaḥ kopo'dhikaspṛhā | [ĀK, 1, 6 95.1]
bahujalpo jalakrīḍā duḥkham atyantacintanam | [ĀK, 1, 6 95.2]
kaliṅgaṃ kāravellaṃ ca kūṣmāṇḍaḥ karkaṭī tathā | [ĀK, 1, 6 96.1]
kākamācī kulatthaṃ ca kārkoṭī ca kusumbhikā | [ĀK, 1, 6 96.2]
tilātasītailamāṣakapotakamasūrakāḥ | [ĀK, 1, 6 97.1]
takrabhaktaṃ ca sauvīraṃ tiktakaṭvamlalāvaṇam | [ĀK, 1, 6 97.2]
kṣāraṃ kṣaudraṃ picchilaṃ ca pittalaṃ ca parūṣakam | [ĀK, 1, 6 98.1]
māhiṣīḥ kṣīravikṛtīr vidaraṃ sahakārakam | [ĀK, 1, 6 98.2]
nāraṅgabilvalikucaśigrunaivedyabhojanam | [ĀK, 1, 6 99.1]
agnisparśanam aṅghribhyāṃ tāḍanaṃ godvijanmanoḥ | [ĀK, 1, 6 99.2]
kumārībālaturagapaśvādīnāṃ ca tāḍanam | [ĀK, 1, 6 100.1]
pātakaṃ prāṇihiṃsā ca chedanaṃ bhūruhām api | [ĀK, 1, 6 100.2]
akṣādisaptavyasanaṃ chāyāśvatthakapitthayoḥ | [ĀK, 1, 6 101.1]
liṅgastrīnarakhaṭvānāṃ tathā dvīpivibhītayoḥ | [ĀK, 1, 6 101.2]
catuṣpathātinirviktasthāne viṇmūtramocanam | [ĀK, 1, 6 102.1]
śivadvijagurustrīṇāṃ vīrayoniyatātmanām | [ĀK, 1, 6 102.2]
samayaśrutisūtānāṃ nadītīrthāmbhasāṃ nṛṇām | [ĀK, 1, 6 103.1]
palāṇḍuhiṅgulaśunarājikābṛhatīdvayam | [ĀK, 1, 6 103.2]
suptir madyāsavau tāmracūḍaśca jalajāmiṣam | [ĀK, 1, 6 104.2]
tīkṣṇoṣṇaguruviṣṭambhirūkṣaśuṣkāmiṣaṃ madhu | [ĀK, 1, 6 105.1]
kadalīpatrakāṃsyeṣu bhojanaṃ gharmasevanam | [ĀK, 1, 6 105.2]
etāni dravyajālāni niṣiddhāni rasāyane | [ĀK, 1, 6 106.1]
seveta cetpramādena vikṛtirjāyate kṣaṇāt | [ĀK, 1, 6 106.2]
rasājīrṇe bhavetkānte śoṣo mūrcchā bhramo jvaraḥ | [ĀK, 1, 6 107.1]
klamaḥ kampaḥ śakṛnmūtrarodhanaṃ śūlavepathuḥ | [ĀK, 1, 6 107.2]
anidrālasyahikkā ca kāsaśvāsavijṛmbhikāḥ | [ĀK, 1, 6 108.1]
arocakātisāraśca liṅgastambho 'kṣikukṣiṣu | [ĀK, 1, 6 108.2]
vakṣaḥkarṇodarāṅghrau ca meḍhre śirasi sandhiṣu | [ĀK, 1, 6 109.1]
dāho'ṅgabhaṅgasarve'nye vyādhayaḥ sambhavanti vai | [ĀK, 1, 6 109.2]
rasājīrṇapraśāntyarthaṃ yogo'yaṃ kathyate mayā | [ĀK, 1, 6 110.1]
rājakośātakī puṅkhā garuḍī kāravallikā | [ĀK, 1, 6 110.2]
kārkoṭī kākamācī ca devadālī parājitā | [ĀK, 1, 6 111.1]
sarvam etaccaikapalaṃ gomūtre tu catuṣpale | [ĀK, 1, 6 111.2]
kvāthayet pādaśeṣaṃ tu kārṣikaṃ svacchasaindhavam | [ĀK, 1, 6 112.1]
nikṣipet tat pibet kvāthaṃ rasājīrṇe hitaṃkaram | [ĀK, 1, 6 112.2]
sukhībhavet tridivase rasasya krāmaṇaṃ bhavet | [ĀK, 1, 6 113.1]
raso vyathayate tattadaṅgaṃ saṃparimardayet | [ĀK, 1, 6 113.2]
vā stanena ca tanvaṅgyā nirvyathaḥ kramate rasaḥ | [ĀK, 1, 6 114.1]
tvagvedhaḥ prathamaṃ devi raktavedho dvitīyakaḥ | [ĀK, 1, 6 114.2]
tṛtīyo māṃsavedhaḥ syānmedovedhaścaturthakaḥ | [ĀK, 1, 6 115.1]
asthivedhaḥ pañcamaḥ syātṣaṣṭho majjātmako bhavet | [ĀK, 1, 6 115.2]
saptamaḥ śuklavedhaḥ syāt nāḍīvedhastathāṣṭamaḥ | [ĀK, 1, 6 116.1]
navamaścakṣuṣo vedho daśamaḥ sarvavedhakaḥ | [ĀK, 1, 6 116.2]
rasavedhena bhujagaḥ svarṇaṃ syād raktavedhataḥ | [ĀK, 1, 6 117.1]
trapu svarṇaṃ bhavenmāṃsavedhāt tīkṣṇaṃ ca kāñcanam | [ĀK, 1, 6 117.2]
medovedhena śulbaṃ tu svarṇaṃ syādasthivedhataḥ | [ĀK, 1, 6 118.1]
rūpyaṃ svarṇaṃ bhavenmajjavedhāllohāni kāṃcanam | [ĀK, 1, 6 118.2]
śuklavedhena mṛtpātraṃ kāñcanaṃ bhavati priye | [ĀK, 1, 6 119.1]
vajrajīrṇo vīryavedhī majjāmabhrakajāritaḥ | [ĀK, 1, 6 119.2]
hemajīrṇastvasthivedhī rūpyajīrṇo rasaṃ priye | [ĀK, 1, 6 120.1]
medovedhī tāpyajīrṇo māṃsavedhī tu pāradaḥ | [ĀK, 1, 6 120.2]
śulbajīrṇo raktavedhī kāntajīrṇo rasātmakaḥ | [ĀK, 1, 6 121.1]
tīkṣṇabaddhena nīlābhas tāmreṇāruṇasaprabhaḥ | [ĀK, 1, 6 121.2]
rajatenendusaṃkāśo hemnā kāñcanasaprabhaḥ | [ĀK, 1, 6 122.1]
dhūmāvalokī vaktrastho māsātkhecaratāṃ nayet | [ĀK, 1, 6 122.2]
sparśavedhī tu vaktrastho dvimāsātsiddhidāyakaḥ | [ĀK, 1, 6 123.1]
śatakoṭistribhirmāsaiś caturbhir daśakoṭikṛt | [ĀK, 1, 6 123.2]
pañcabhiḥ koṭivedhī syād aṣṭabhiścāyutaṃ punaḥ | [ĀK, 1, 6 124.1]
sāhasraṃ navabhirmāsair daśamāse śataṃ punaḥ | [ĀK, 1, 6 124.2]
tasya mūtrapurīṣaistu śleṣmaṇāṅgamalais tathā | [ĀK, 1, 6 125.1]
lepāddhematvam āyānti yāni lohāni bhūtale | [ĀK, 1, 6 125.2]
catuḥṣaṣṭyaṃśato vedhī māsam ekādaśasya tu | [ĀK, 1, 6 126.1]
dvātriṃśakavedhī tu varṣād dehaṃ tu vedhayet | [ĀK, 1, 6 126.2]
sarvarogair vinirmukto valīpalitavarjitaḥ | [ĀK, 1, 6 127.1]
nāsau chidyeta śastraiśca pāvakena na dahyate | [ĀK, 1, 6 127.2]
vāyuvegī mahātejāḥ kāmadeva ivāparaḥ | [ĀK, 1, 6 128.1]
icchayā jāyate dṛśyo'pyadṛśyacaiva jāyate | [ĀK, 1, 6 128.2]
yasya saṃsparśamātreṇa sarvalohāni kāñcanam | [ĀK, 1, 6 129.1]
tasminnekārṇave ghore naṣṭe sthāvarajaṅgame | [ĀK, 1, 6 129.2]
devā yatra vilīyante siddhastatraiva līyate | [ĀK, 1, 6 130.1]
{ĀK, 1, 7}
purā kailāsaśikhare gahvare'drisuteśvarau | [ĀK, 1, 7 1.1]
ciramāstāṃ krīḍamānau jigūṣū tau parasparam | [ĀK, 1, 7 1.2]
tadā retaḥ sūtarūpapravāho'bhūttayormahān | [ĀK, 1, 7 2.1]
tatpravāhaprabhāvena vedhitā dṛṣado'bhavan | [ĀK, 1, 7 2.2]
padmarāgādimaṇayo lohā hemādayastathā | [ĀK, 1, 7 3.1]
gandhakādyāśca pāṣāṇā divyā oṣadhayo latāḥ | [ĀK, 1, 7 3.2]
nānāvarṇā bahuvidhā nānāsiddhipradāyakāḥ | [ĀK, 1, 7 4.1]
pūrvoktānāṃ samastānāṃ vajraṃ śreṣṭhatamaṃ mahat | [ĀK, 1, 7 4.2]
tajjātilakṣaṇaṃ devi saṃskāraṃ bhajanaṃ phalam | [ĀK, 1, 7 5.1]
kramādvakṣyāmi te devi sāvadhānaṃ śṛṇu priye | [ĀK, 1, 7 5.2]
dvijanmānaśca rājanyā ūravyā vṛṣalāḥ kramāt | [ĀK, 1, 7 6.1]
śubhraśoṇaharidrābhāḥ kālā nānāvidhāstathā | [ĀK, 1, 7 6.2]
strīpuṃnapuṃsakāścaiva jñātavyāste kramātpriye | [ĀK, 1, 7 7.1]
śuklāḥ phalakasampūrṇā jyotiṣmanto mahattarāḥ | [ĀK, 1, 7 7.2]
pumāṃsaste tu vijñeyā rekhābījavivarjitāḥ | [ĀK, 1, 7 8.1]
balāḍhyāḥ satvasahitā lohakramaṇahetavaḥ | [ĀK, 1, 7 8.2]
rasabandhakarāḥ kṣipraṃ sarveṣāṃ siddhidāyakāḥ | [ĀK, 1, 7 9.1]
rasāyanakarāḥ sthūlā hyaṣṭasiddhipradāyakāḥ | [ĀK, 1, 7 9.2]
ṣaṭkoṇabījarekhābhirujjvalāstāḥ striyaḥ smṛtāḥ | [ĀK, 1, 7 10.1]
dehajyotiḥprajananā bhogakāntisukhapradāḥ | [ĀK, 1, 7 10.2]
dīrghāstryasrāśca tanavo niboddhavyā napuṃsakāḥ | [ĀK, 1, 7 11.1]
kṣīṇasatvāḥ svalpavīryāḥ krāmakāḥ suranāyike | [ĀK, 1, 7 11.2]
klībā napuṃsake strīṇāṃ striyaḥ sarvahitā narāḥ | [ĀK, 1, 7 12.1]
jātyānurūpāścotsāhaṃ yathā satvaṃ tathā guṇam | [ĀK, 1, 7 12.2]
yathā kāntistathā śīlaṃ kurvantyevaṃ dvijātayaḥ | [ĀK, 1, 7 13.1]
valīpalitarogaghnāḥ kṣatriyā mṛtyuhāriṇaḥ | [ĀK, 1, 7 13.2]
dehasthairyakarā vaiśyā lohānāṃ vedhakāriṇaḥ | [ĀK, 1, 7 14.1]
vayaḥstaṃbhakarāḥ śūdrā nānāmayavināśanāḥ | [ĀK, 1, 7 14.2]
vajrasaṃskāramadhunā kathayāmi śṛṇu priye | [ĀK, 1, 7 15.1]
śyāmā śamī meghanādā varṣābhūdhūrtakodravāḥ | [ĀK, 1, 7 15.2]
meṣaśṛṅgyākhukarṇī ca kulutthaṃ cāmlavetasaḥ | [ĀK, 1, 7 16.1]
madanāgastyanirguṇḍī caiteṣāṃ svarasairyute | [ĀK, 1, 7 16.2]
ḍolāyantre pācayecca vyāghrīkandagataṃ dinam | [ĀK, 1, 7 17.1]
uddhṛtya māhiṣaśakṛlliptaṃ kārīṣavahninā | [ĀK, 1, 7 17.2]
dahedrātrau caturyāmaṃ rātryante pariṣecayet | [ĀK, 1, 7 18.1]
hayamūtrasnuhīkṣīrakulatthakarasaistathā | [ĀK, 1, 7 18.2]
pācayeddāhayedevaṃ secayetsaptavārakam | [ĀK, 1, 7 19.1]
evaṃ dvijātijātīyāḥ śodhitāḥ syuśca siddhidāḥ | [ĀK, 1, 7 19.2]
rasāyanārhaṃ vakṣyāmi vajrabhasma sureśvari | [ĀK, 1, 7 20.1]
vaikrāntatāpyagandhāśmaśilāmākṣikatālakam | [ĀK, 1, 7 20.2]
kāntāsyaṭaṅkaṇakṣārakulīrāsthīni peṣayet | [ĀK, 1, 7 21.1]
stanyena golake kṣiptvā mūṣāyāṃ nikṣipet tataḥ | [ĀK, 1, 7 21.2]
dhameddṛḍhataraṃ pūrvaṃ paścādgajapuṭe pacet | [ĀK, 1, 7 22.1]
tadeva vajramādāya tasminṣoḍaśamātrake | [ĀK, 1, 7 22.2]
ekāṃśaṃ pāradaṃ tasmin pakvabījena jāritam | [ĀK, 1, 7 23.1]
stanyena mardayettau dvau punar gajapuṭe pacet | [ĀK, 1, 7 23.2]
evaṃ tatṣoḍaśapuṭādbījajīrṇarasānvitam | [ĀK, 1, 7 24.1]
dṛḍhaṃ kurvīta tadvajraṃ bhavedbhasma rasāyanam | [ĀK, 1, 7 24.2]
śṛṇu rudrāṇi vakṣyāmi divyaṃ vajrarasāyanam | [ĀK, 1, 7 25.1]
pūrvoktavatprakurvīta dehaśuddhyādikaṃ vidhim | [ĀK, 1, 7 25.2]
śubharkṣe sumuhūrte ca candratārābalānvite | [ĀK, 1, 7 26.1]
śivāgnigurugoviprabhiṣajaḥ pūjayetpurā | [ĀK, 1, 7 26.2]
tataḥ seveta tadbhasma yavamātraṃ varānane | [ĀK, 1, 7 27.1]
kāntābhrasattvaṃ sauvarṇabhasma guñjaikamātrakam | [ĀK, 1, 7 27.2]
triphalāmadhusarpirbhiḥ prātaḥ śuddhavapur lihet | [ĀK, 1, 7 28.1]
evaṃ ṣoḍaśamāsāntam ekadvitricatuṣṭayam | [ĀK, 1, 7 28.2]
pratimāsaṃ vardhayitvā yāvadyāvakaṣoḍaśam | [ĀK, 1, 7 29.1]
kāntādibhasmatritayaṃ guñjāvṛddhikrame tathā | [ĀK, 1, 7 29.2]
dviniṣkaṃ triphalācūrṇaṃ sarpirmadhu yathāsukham | [ĀK, 1, 7 30.1]
pūrvoktavadvidhiṃ tyājyaṃ prakuryānmama vallabhe | [ĀK, 1, 7 30.2]
sevitaṃ palamātraṃ tu vajrabhasma dinaṃ kramāt | [ĀK, 1, 7 31.1]
valīpalitarogaghnaṃ śatāyuṣyaṃ dadāti ca | [ĀK, 1, 7 31.2]
dvipalaṃ ca sahasrāyur ayutaṃ tripalaṃ tathā | [ĀK, 1, 7 32.1]
catuṣpalaṃ lakṣamāyur daśalakṣaṃ ca pañcamam | [ĀK, 1, 7 32.2]
koṭyāyuṣyaṃ ṣaṭpalaṃ ca surendrāyuśca saptamam | [ĀK, 1, 7 33.1]
brahmāyuṣyaṃ cāṣṭapalaṃ viṣṇutvaṃ navamaṃ palam | [ĀK, 1, 7 33.2]
rudratvaṃ daśamaṃ devi īśvaratvaṃ tataḥ param | [ĀK, 1, 7 34.1]
sadāśivatvaṃ dvādaśyāṃ vajrabhasma dadātyalam | [ĀK, 1, 7 34.2]
sarvajñatvaṃ sarvagatvaṃ svecchāviharaṇaṃ tathā | [ĀK, 1, 7 35.1]
vajraudanaṃ pravakṣyāmi rasāyanahitaṃ param | [ĀK, 1, 7 35.2]
pūrvavacchodhite vajre mṛdukarma samārabhet | [ĀK, 1, 7 36.1]
mātṛvāhakamadhyasthaṃ tittirīmāṃsaveṣṭitam | [ĀK, 1, 7 36.2]
tīkṣṇakāntānanarasaiḥ punas tat pariveṣṭayet | [ĀK, 1, 7 37.1]
kulatthatriphalānīrakodraveṣu pṛthakpṛthak | [ĀK, 1, 7 37.2]
tridinaṃ pācayed evaṃ tadvajraṃ veṣṭayeddalaiḥ | [ĀK, 1, 7 38.1]
trivarṣārūḍhatāmbulyās tathā kārpāsakasya vā | [ĀK, 1, 7 38.2]
ceṣṭitaṃ jānumadhyasthaṃ vajraṃ yāmadvayānmṛdu | [ĀK, 1, 7 39.1]
vajraudanam idaṃ proktaṃ vajradrutir athocyate | [ĀK, 1, 7 39.2]
trikṣāraṃ caṇakāmlaṃ ca rāmaṭhaṃ cāmlavetasam | [ĀK, 1, 7 40.1]
jvālāmukhī cekṣurakaṃ sthalakumbhīrasena ca | [ĀK, 1, 7 40.2]
piṣṭvā snuhyarkayoḥ kṣīrais tadgole mṛdu hīrakam | [ĀK, 1, 7 41.1]
nikṣipettacca jambīre dolāyantre tryahaṃ pacet | [ĀK, 1, 7 41.2]
evaṃ kṛte hīrakasya drutir bhavati sūtavat | [ĀK, 1, 7 42.1]
padmarāgādiratnānāṃ drutir evaṃ kṛte bhavet | [ĀK, 1, 7 42.2]
abhrakādimapāṣāṇā dravantyevaṃ kṛte dhruvam | [ĀK, 1, 7 43.1]
dravanti rasaratnāni mauktikaṃ cāmlavetasam | [ĀK, 1, 7 43.2]
saptāhaṃ bhāvayed gharme kṣipejjambīrake tataḥ | [ĀK, 1, 7 44.1]
dhānyarāśau trisaptāhaṃ puṭapāke dravatyalam | [ĀK, 1, 7 44.2]
vajrabhasma yathā tadvad drutimārdavayorapi | [ĀK, 1, 7 45.1]
bhaved bhasma varārohe jarādāridryamṛtyujit | [ĀK, 1, 7 45.2]
rasāyane bhavetsaukhyaṃ bhasma drutimṛdūdbhavam | [ĀK, 1, 7 46.1]
rasāyane tu strīpuṃsau krāmaṇe tu napuṃsakaḥ | [ĀK, 1, 7 46.2]
ṣaḍrasaṃ himavīryaṃ ca sarvāmayavināśanam | [ĀK, 1, 7 47.1]
sarvadoṣapraśamanaṃ sarvasaukhyaṃ rasāyanam | [ĀK, 1, 7 47.2]
vidyutprabhāṃ dehadārḍhyaṃ svacchaṃ snigdhaṃ ca lekhanam | [ĀK, 1, 7 48.1]
saundaryaṃ balamāyuṣyaṃ grahālakṣmīvināśanam | [ĀK, 1, 7 48.2]
śuddhirmṛdudrutībhasma vaikrāntasya tu vajravat | [ĀK, 1, 7 49.1]
atha vakṣye śreṣṭhatamaṃ śṛṇu hemarasāyanam | [ĀK, 1, 7 49.2]
hemotpattiḥ purā proktā tathāpi trividhā bhavet | [ĀK, 1, 7 50.1]
rasavedhād bhaveccaikam itaratkṣetrasambhavam | [ĀK, 1, 7 50.2]
lohasaṅkarajaṃ cānyacchreṣṭhamadhyakanīyasaḥ | [ĀK, 1, 7 51.1]
krameṇa pītarakte ca pītaraktaṃ ca varṇataḥ | [ĀK, 1, 7 51.2]
nikarṣachedadāheṣu kuṅkumaśvetaśoṇitam | [ĀK, 1, 7 52.1]
divyam evaṃvidhaṃ svarṇaṃ paṭṭakaṃ kaṇaśaḥ kṛtam | [ĀK, 1, 7 52.2]
halinīkañcukīkandasnuhyarkāgnikarañjakam | [ĀK, 1, 7 53.1]
dhūrtaguñjeṅgudīcīramūlatālāśvagandhikāḥ | [ĀK, 1, 7 53.2]
piṣṭvendravāruṇī caiṣā mūlāni mathitena vai | [ĀK, 1, 7 54.1]
lepayetsvarṇapaṭṭāni tāpayejjātavedasi | [ĀK, 1, 7 54.2]
mūtre mathite taile kulutthāmbhasi kāñjike | [ĀK, 1, 7 55.1]
jambīrārkapayomadhye pratyekaṃ saptadhā kṣipet | [ĀK, 1, 7 55.2]
lepayettāpayetsiñcyādbhūyo bhūyo'pi saptadhā | [ĀK, 1, 7 56.1]
valmīkamṛddhūmasāram iṣṭakāpaṭugairikam | [ĀK, 1, 7 56.2]
piṣṭvā jambīranīreṇa liptvā patraṃ puṭīkṛtam | [ĀK, 1, 7 57.1]
caturvarṇābhrakaṃ tāpyaṃ daradaṃ tālakaṃ śilām | [ĀK, 1, 7 57.2]
kāntakaṅkuṣṭharasakavimalāsūtabhūlatāḥ | [ĀK, 1, 7 58.1]
piṣṭvāmlena vaṭīḥ kuryānniṣkamātrāḥ sureśvari | [ĀK, 1, 7 58.2]
palādūnaṃ na kartavyam adhikaṃ ca catuṣpalāt | [ĀK, 1, 7 59.1]
puṭitaṃ hema śulbaṃ ca drāvayecca samīkṛtam | [ĀK, 1, 7 59.2]
tanmadhye taddravībhūte caikaikāṃ vaṭikāṃ kṣipet | [ĀK, 1, 7 60.1]
svarṇād daśaguṇā vāhyā vaṭikāḥ śoṣitāḥ kramāt | [ĀK, 1, 7 60.2]
yāvaccheṣaṃ bhavet svarṇaṃ tāvad evaṃ dhamecchanaiḥ | [ĀK, 1, 7 61.1]
śuddhaṃ tajjāyate divyaṃ jarāmaraṇarogahṛt | [ĀK, 1, 7 61.2]
ciñcāpatranibhaṃ svarṇaṃ patraṃ śuddhaṃ ca pāradam | [ĀK, 1, 7 62.1]
ekāntaṃ mardayed amlais tatpiṣṭim api lepayet | [ĀK, 1, 7 62.2]
samagandhakatāpyābhyāṃ piṣṭiṃ mūṣāgatāṃ dhamet | [ĀK, 1, 7 63.1]
ṣoḍaśāṃśaṃ sūtabhasma hemacūrṇe vinikṣipet | [ĀK, 1, 7 63.2]
amlena mardayed gāḍhaṃ pacet tadbhūdhare puṭe | [ĀK, 1, 7 64.1]
evaṃ ṣoḍaśaparyantaṃ rasaṃ pratipuṭaṃ kṣipet | [ĀK, 1, 7 64.2]
nirutthaṃ hemabhasmedaṃ jāyate sarvasiddhidam | [ĀK, 1, 7 65.1]
virekavamanādyaiśca śuddhadehaḥ śubhe dine | [ĀK, 1, 7 65.2]
arcayedīśaviprāgniguruvaidyapuraḥsarān | [ĀK, 1, 7 66.1]
seveta śuddhahṛdayo divyaṃ hemarasāyanam | [ĀK, 1, 7 66.2]
kāntābhrayoḥ sattvabhasma caikaguñjāpramāṇakam | [ĀK, 1, 7 67.1]
māṣonmitaṃ hemabhasma varāmadhvājyayuglihet | [ĀK, 1, 7 67.2]
pūrvoktavad vajramāsaṣoḍaśikāvadhi | [ĀK, 1, 7 68.1]
pūrvoktavad vidhiṃ tyājyaṃ prakurvīta rasāyanī | [ĀK, 1, 7 68.2]
śṛṇu citrāṃ girisute sevāṃ hemarasāyane | [ĀK, 1, 7 69.1]
palamātropayogena sarvarogavivarjitaḥ | [ĀK, 1, 7 69.2]
tato dvipalayogena valīpalitavarjitaḥ | [ĀK, 1, 7 70.1]
vāksiddhirdivyadṛṣṭiśca tripalena bhavetpriye | [ĀK, 1, 7 70.2]
catuḥpalopayogena viṣavyāghrāhibhīrna hi | [ĀK, 1, 7 71.1]
tathā pañcapalenaiva divyātmajñānitā bhavet | [ĀK, 1, 7 71.2]
devi ṣaṭpalayogena siddhasādhyapadaṃ bhavet | [ĀK, 1, 7 72.1]
tathā saptapalenāpi vidyādharapadaṃ bhavet | [ĀK, 1, 7 72.2]
tathāṣṭapalayogena svecchāviharaṇe paṭuḥ | [ĀK, 1, 7 73.1]
palena navamenāpi cāṣṭaiśvaryaguṇānvitaḥ | [ĀK, 1, 7 73.2]
tathā daśapalenāpi mahendratvam avāpnuyāt | [ĀK, 1, 7 74.1]
ekādaśapalair devi brahmatvaṃ nātra saṃśayaḥ | [ĀK, 1, 7 74.2]
dvādaśabhiḥ palaiḥ kānte viṣṇutvaṃ samupaiti ca | [ĀK, 1, 7 75.1]
trayodaśapalenāpi raudraṃ padam avāpnuyāt | [ĀK, 1, 7 75.2]
tathā caturdaśapalair aiśvaraṃ labhate padam | [ĀK, 1, 7 76.1]
palaiḥ pañcadaśair eti sadāśivapadaṃ param | [ĀK, 1, 7 76.2]
tathā syāt ṣoḍaśapalaiḥ saccidānandavigrahaḥ | [ĀK, 1, 7 77.1]
sarvajñaḥ sarvakartā ca hartā goptā sa sarvagaḥ | [ĀK, 1, 7 77.2]
hemadrutiṃ pravakṣyāmi śṛṇu saṃprati pārvati | [ĀK, 1, 7 78.1]
phalapāṃśur devadālyāḥ śakragopo'śvalālikā | [ĀK, 1, 7 78.2]
ṭaṅkaṇaṃ jālinīnīrair bhāvayedbahudhā priye | [ĀK, 1, 7 79.1]
drāvayetkāñcanaṃ tatra vapetsūtasamā drutiḥ | [ĀK, 1, 7 79.2]
imāṃ drutiṃ kāñcanavad bhasma sevāṃ ca kalpayet | [ĀK, 1, 7 80.1]
svādu tiktaṃ kaṣāyaṃ ca śītam uṣṇaṃ rasāyanam | [ĀK, 1, 7 80.2]
hṛdyaṃ kāntipradaṃ śuddhaṃ cakṣuṣyaṃ guru lekhanam | [ĀK, 1, 7 81.1]
dhṛtismṛtyāyurārogyanayavāksiddhidāyakam | [ĀK, 1, 7 81.2]
kṣayonmādādirogāṇāṃ nāśanaṃ doṣaśāntikṛt | [ĀK, 1, 7 82.1]
snigdhaṃ rucyaṃ dīptiṃ vīryakṛdbalavardhanam | [ĀK, 1, 7 82.2]
atha kānte pravakṣyāmi kāntaṃ kāntarasāyanam | [ĀK, 1, 7 83.1]
divyā auṣadhayaḥ santu sarvasiddhipradāyikāḥ | [ĀK, 1, 7 83.2]
tebhyaḥ kāntaṃ śreṣṭhatamaṃ valīrukpalitāpaham | [ĀK, 1, 7 84.1]
kalpānte tāṇḍavaṃ śaṃbhuḥ śarvāṇīsahitaḥ svayam | [ĀK, 1, 7 84.2]
uccaṇḍaṃ vyatanottatra saṃjātāḥ svedabindavaḥ | [ĀK, 1, 7 85.1]
tatra tatra gatāste'pi hyayaskāntatvamāyayuḥ | [ĀK, 1, 7 85.2]
jāṅgale bahavo jātā deśe sādhāraṇe kvacit | [ĀK, 1, 7 86.1]
jalaprāye'sti vā nāsti jātyā pañcavidhāḥ smṛtāḥ | [ĀK, 1, 7 86.2]
bhrāmakaṃ cumbakaṃ devi karṣakaṃ drāvakaṃ tathā | [ĀK, 1, 7 87.1]
romakaṃ ca tathaikadvitricatuḥ sarvatomukhāḥ | [ĀK, 1, 7 87.2]
teṣāṃ pañcavidhānāṃ tu pītaṃ kṛṣṇaṃ ca śoṇitam | [ĀK, 1, 7 88.1]
miśraṃ pṛthakpṛthakteṣāṃ kramātsyuradhidevatāḥ | [ĀK, 1, 7 88.2]
brahmaviṣṇvīśabhūtātmamātṛkāḥ parikīrtitāḥ | [ĀK, 1, 7 89.1]
pītavarṇaṃ sparśavedhi kṛṣṇaṃ śreṣṭhaṃ rasāyane | [ĀK, 1, 7 89.2]
rasabandhakaraṃ raktaṃ miśraṃ sarvarujāpaham | [ĀK, 1, 7 90.1]
romakaṃ grahabhītighnaṃ drāvakaṃ cottamottamam | [ĀK, 1, 7 90.2]
uttamaṃ madhyamaṃ nīcaṃ karṣakaṃ cumbakaṃ kramāt | [ĀK, 1, 7 91.1]
bhrāmakaṃ lakṣaṇaṃ vacmi lohaṃ tu bhrāmayettataḥ | [ĀK, 1, 7 91.2]
tasmādbhrāmakamityuktaṃ cumbakaṃ lohacumbakam | [ĀK, 1, 7 92.1]
karṣakaṃ karṣayellohaṃ drāvakaṃ drāvayedyataḥ | [ĀK, 1, 7 92.2]
sphuṭanādromajananaṃ tadromakamudāhṛtam | [ĀK, 1, 7 93.1]
atyuttamaṃ bahumukhaṃ catuḥpañcāsyamuttamam | [ĀK, 1, 7 93.2]
madhyamaṃ syāddvitrimukhaṃ nīcamekamukhaṃ bhavet | [ĀK, 1, 7 94.1]
bhrāmakaṃ cumbakaṃ sarvarogāṇāṃ nāśane hitam | [ĀK, 1, 7 94.2]
karṣakaṃ drāvakaṃ śreṣṭhaṃ rasayoge rasāyane | [ĀK, 1, 7 95.1]
rasadvipāṅkuśamidaṃ kāntaṃ pañcavidhaṃ priye | [ĀK, 1, 7 95.2]
samīraṇātapaspṛṣṭaṃ na grāhyaṃ tatkadācana | [ĀK, 1, 7 96.1]
hastadvayaṃ samutkhāya kāntaṃ grāhyaṃ varānane | [ĀK, 1, 7 96.2]
ādau sampūjya durgāṃ ca gaṇeśaṃ bhairavaṃ priye | [ĀK, 1, 7 97.1]
tīvrāgninā dahetkāntaṃ secayettriphalāmbunā | [ĀK, 1, 7 97.2]
tatkāntaṃ cūrṇayetsūkṣmaṃ kācasāmudraṭaṅkaṇaiḥ | [ĀK, 1, 7 98.1]
lākṣāgugguluguñjābhir ūrṇājyamadhusikthakaiḥ | [ĀK, 1, 7 98.2]
śaśāsthikṣudramīnaiśca bhallātatilakalkakaiḥ | [ĀK, 1, 7 99.1]
sarjakṣārayavakṣārarālaiś ciragulais tathā | [ĀK, 1, 7 99.2]
nyaṅkusairibhadantīnāṃ viṣāṇaiśca samāṃśakaiḥ | [ĀK, 1, 7 100.1]
etatsamāṃśaṃ tatkāntamajākṣīreṇa mardayet | [ĀK, 1, 7 100.2]
melayet pañcamāhiṣyair dadhyādyair gomayāntakaiḥ | [ĀK, 1, 7 101.1]
ślakṣṇaṃ piṣṭvā vaṭīḥ kuryāt karṣamātrāḥ sureśvari | [ĀK, 1, 7 101.2]
koṣṭhīyantre vaṅkanāle khadirāṅgārakair dṛḍham | [ĀK, 1, 7 102.1]
pañca pañca vaṭīstatra nikṣipecca śanaiḥ śanaiḥ | [ĀK, 1, 7 102.2]
triyāmamathanādeva kāntātsatvaṃ patecchuci | [ĀK, 1, 7 103.1]
tatsarvaṃ kaṇaśaḥ kṛtvā kācādyairauṣadhaiḥ samaiḥ | [ĀK, 1, 7 103.2]
mūṣāgataṃ dhamettīvramevaṃ dhāmyaṃ tridhā priye | [ĀK, 1, 7 104.1]
evaṃ kṛtaṃ tu tatkāntasatvaṃ sattvatamaṃ bhavet | [ĀK, 1, 7 104.2]
kāntalohasya pātrasthajale tailasya bindavaḥ | [ĀK, 1, 7 105.1]
na sarpanti caṇāstvetāḥ kṛṣṇāḥ syur nātra saṃśayaḥ | [ĀK, 1, 7 105.2]
ghṛṣṭahiṅgorna gandhaḥ syāt kṣīrormiḥ śikharākṛtiḥ | [ĀK, 1, 7 106.1]
na kadācid bhuvi patecchivā muñcati tiktatām | [ĀK, 1, 7 106.2]
tallohakṣiptam uṣṇāmbu śītalaṃ bhavati kṣaṇāt | [ĀK, 1, 7 107.1]
ūnaṃ pañcapalānnaiva nordhvaṃ pañcadaśāt palāt | [ĀK, 1, 7 107.2]
triphalā ṣoḍaśapalā taccaturguṇamambu ca | [ĀK, 1, 7 108.1]
kvāthayet pādaśeṣaṃ tu tasminpatrāṇi ḍhālayet | [ĀK, 1, 7 108.2]
śaśaraktapraliptāni śoṣayedātape punaḥ | [ĀK, 1, 7 109.1]
tāpitāni punastakratailasauvīrasarpīṃṣi | [ĀK, 1, 7 109.2]
kṣaudrārkakṣīrajambīrakulatthakaraseṣvapi | [ĀK, 1, 7 110.1]
lepanaṃ śoṣaṇaṃ dāhaṃ secanaṃ ca kramātpriye | [ĀK, 1, 7 110.2]
pratyekaṃ saptadhā kuryād giridoṣaṃ tyajedayaḥ | [ĀK, 1, 7 111.1]
ādau mantrastataḥ karma kartavyo mantra ucyate | [ĀK, 1, 7 111.2]
udbhavodbhavaśabdaḥ syāccaturthyanto 'mṛtāt paraḥ | [ĀK, 1, 7 112.1]
svāhāntaḥ praṇavaścādau mantro'yaṃ mardane sthitaḥ | [ĀK, 1, 7 112.2]
oṃ amṛtodbhavodbhavāya svāhā | [ĀK, 1, 7 113.1]
rakṣāyai lohanarayorayamekodbhavo manuḥ | [ĀK, 1, 7 113.2]
vinā svāhāpadaṃ sthāne phaḍantaṃ yaḥ samuccaret | [ĀK, 1, 7 113.3]
oṃ amṛtodbhavāya phaṭ praṇavordhvaṃ namaścaṇḍavajrapāṇaya ityapi | [ĀK, 1, 7 114.1]
tataḥ paraṃ mahāyakṣasenādhipataye namaḥ | [ĀK, 1, 7 114.2]
dviruktaṃ suruśabdasya mahāvidyābalāya ca | [ĀK, 1, 7 115.1]
tataḥ svāheti mantro'yaṃ balikarmaṇi kīrtitaḥ | [ĀK, 1, 7 115.2]
oṃ namaścaṇḍavajrapāṇaye mahāyakṣasenādhipataye namaḥ suru suru mahāvidyābalāya svāhā | [ĀK, 1, 7 116.1]
etāni lohapatrāṇi sūkṣmaṃ saṃcūrṇayettataḥ | [ĀK, 1, 7 116.2]
ayaḥpātre kāntacūrṇaṃ nikṣipya triphalārasaiḥ | [ĀK, 1, 7 116.3]
secayettadayodarvyā cālayanpācayediti | [ĀK, 1, 7 117.1]
piṇḍībhūtaṃ tadādāya mṛttikāpaṭale śubhe | [ĀK, 1, 7 117.2]
saṃpuṭe nikṣipetsamyak ṣoḍaśāṅgulagartake | [ĀK, 1, 7 118.1]
nidhāyāraṇyakārīṣamadhyagaṃ kāriṣaṃ dahet | [ĀK, 1, 7 118.2]
ahorātraṃ prakurvīta vātātapavivarjitam | [ĀK, 1, 7 119.1]
punaḥ prātaḥ samādāya varākvāthena mardayet | [ĀK, 1, 7 119.2]
sthālīsaṃpuṭayorevaṃ kuryātpākapuṭaiḥ kramāt | [ĀK, 1, 7 120.1]
evaṃ vidadhyātsaptāhaṃ tasminkṣepyaṃ ca hiṅgulam | [ĀK, 1, 7 120.2]
lohasya ṣoḍaśāṃśaṃ ca nārīstanyena mardayet | [ĀK, 1, 7 121.1]
sthālyāṃ pākaṃ saṃpuṭe ca puṭaṃ kurvīta ṣoḍaśa | [ĀK, 1, 7 121.2]
nirutthaṃ tadbhavedbhasma devi yojyaṃ rasāyane | [ĀK, 1, 7 122.1]
yāvatsyāttriphalā tasmād bhavedvāri caturguṇam | [ĀK, 1, 7 122.2]
aṣṭāvaśeṣaṃ kvāthayet kvāthasya sadṛśaṃ ghṛtam | [ĀK, 1, 7 123.1]
ghṛtatulyaṃ kāntabhasma tāmrapātre pacetpriye | [ĀK, 1, 7 123.2]
lohadarvyā pracalayan yāvacchuṣyati tadrasaḥ | [ĀK, 1, 7 124.1]
tāvanmṛdvagninā pācyaṃ lohatulyāṃ sitāṃ kṣipet | [ĀK, 1, 7 124.2]
amṛtīkaraṇamityuktaṃ sarvayogavahaṃ param | [ĀK, 1, 7 125.1]
lohapākaṃ pravakṣyāmi tadbhavettrividhaṃ priye | [ĀK, 1, 7 125.2]
mṛdumadhyakharāḥ proktā jambīrasadṛśo mṛduḥ | [ĀK, 1, 7 126.1]
madhyamaḥ piṇḍasadṛśo vālukāsadṛśaḥ kharaḥ | [ĀK, 1, 7 126.2]
atha sevāṃ pravakṣyāmi kāntalohasya bhasmanaḥ | [ĀK, 1, 7 127.1]
sumuhūrte śubhadine pūjiteśādidevataḥ | [ĀK, 1, 7 127.2]
seveta siddhidaṃ divyaṃ kāntabhasma rasāyanam | [ĀK, 1, 7 128.1]
śuddhadeho virekādyairabhrabhasma purā priye | [ĀK, 1, 7 128.2]
māsamekaṃ tu seveta tasmācchuddhavapurbhavet | [ĀK, 1, 7 129.1]
māṣamātraṃ kāntabhasma guñjāmātrābhrabhasma ca | [ĀK, 1, 7 129.2]
dviniṣkaṃ triphalācūrṇaṃ madhusarpiḥsamanvitam | [ĀK, 1, 7 130.1]
lihet prātar viśuddhātmā snānadānādikarmabhiḥ | [ĀK, 1, 7 130.2]
anupeyaṃ tato lohād gavyaṃ ṣaṣṭiguṇaṃ payaḥ | [ĀK, 1, 7 131.1]
dhāroṣṇaṃ tadabhāve tu kṛtvā kṣīraṃ samāmbukam | [ĀK, 1, 7 131.2]
yāvatkṣīṇajalaṃ kvāthyaṃ kṣīraṃ cānupibetpriye | [ĀK, 1, 7 132.1]
tadasātmye varākvāthaṃ guḍūcyā vā kaṣāyakam | [ĀK, 1, 7 132.2]
ityekamāsaṃ seveta kramāddvitricatuṣṭayam | [ĀK, 1, 7 133.1]
pratimāsaṃ māṣaguñjāvṛddhiḥ kāntābhrabhasmanoḥ | [ĀK, 1, 7 133.2]
evaṃ ṣoḍaśamāsāntaṃ vṛddhiḥ ṣoḍaśamātrakāḥ | [ĀK, 1, 7 134.1]
pūrvoktavadvidhiṃ tyājyaṃ kuryātsiddhimavāpnuyāt | [ĀK, 1, 7 134.2]
asya vatsarayogena kṣudrāmayavināśanam | [ĀK, 1, 7 135.1]
etaddvivarṣayogena mahārogapraṇāśanam | [ĀK, 1, 7 135.2]
trivarṣātpalitaṃ hanti caturvarṣādvaliṃ haret | [ĀK, 1, 7 136.1]
pañcamādapamṛtyughnaṃ ṣaṣṭhe syādāyuṣaḥ śatam | [ĀK, 1, 7 136.2]
saptābde sūryavaddīptiṃ daśame siddhimelanam | [ĀK, 1, 7 137.1]
vaidyādharaṃ samāpnoti varṣe caikādaśe priye | [ĀK, 1, 7 137.2]
trayodaśābde devatvam indratvaṃ ca caturdaśe | [ĀK, 1, 7 138.1]
tathā pañcadaśābde ca sarvalokapriyo bhavet | [ĀK, 1, 7 138.2]
ṣoḍaśābde'ṣṭasiddhiḥ syātsatyaṃ satyaṃ maheśvari | [ĀK, 1, 7 139.1]
suvarṇadrutivatkāntadrutiḥ syātpūrvavatpriye | [ĀK, 1, 7 139.2]
kāntadrutirbhavedbhasma kāntalohasya bhasmavat | [ĀK, 1, 7 140.1]
kiṭṭaṃ muṇḍaṃ tathā tīkṣṇaṃ kāntaṃ pūrvottarottaram | [ĀK, 1, 7 140.2]
guṇāḍhyāḥ syur daśaśatasahasraṃ lakṣakaṃ kramāt | [ĀK, 1, 7 141.1]
śatādhiko bhavet kāntastvauṣadhānāṃ rasāyanam | [ĀK, 1, 7 141.2]
tridoṣaśamanaṃ divyaṃ sarvarogāpahārakam | [ĀK, 1, 7 142.1]
kāntiṃ rucyaṃ ca cakṣuṣyaṃ hṛdyam āyuṣyadaṃ śuci | [ĀK, 1, 7 142.2]
sthairyaṃ dārḍhyaṃ ca dhātūnāṃ balavacca rasāyanam | [ĀK, 1, 7 143.1]
athābhrakaṃ pravakṣyāmi tadutpattyādikaṃ kramāt | [ĀK, 1, 7 143.2]
purādiśaktir bhavatī śvetadvīpe manorame | [ĀK, 1, 7 144.1]
indrāṇīkamalāvāṇīgāyatrīpramukhaiḥ saha | [ĀK, 1, 7 144.2]
arundhatīmukhair divyamunidāraiśca saṃyutā | [ĀK, 1, 7 145.1]
saṃcikrīḍe mahāmāyā citsadānandarūpiṇī | [ĀK, 1, 7 145.2]
ānandāśrukaṇāḥ kṣaume nyapatanbahavo dṛśoḥ | [ĀK, 1, 7 146.1]
tadā ṛtumatī jātā tataḥ svādu saritpateḥ | [ĀK, 1, 7 146.2]
tīre tyaktvā ca tadvastraṃ snātvā kailāsamāyayau | [ĀK, 1, 7 147.1]
vātyāvaśena tadvastraṃ kṣīrābdhau nyapatattadā | [ĀK, 1, 7 147.2]
devāsurair mathyamānāt tasmāt kṣīrāmbudhestadā | [ĀK, 1, 7 148.1]
samabhūt tadrajovastraṃ caturdhābhrakasaṃjñakam | [ĀK, 1, 7 148.2]
kṛṣṇābhrakaṃ sāñjanābhaṃ pītaṃ devyaṅgalepanāt | [ĀK, 1, 7 149.1]
raktaṃ tasya rajorūpaṃ kṣaumaṃ śvetam abhūditi | [ĀK, 1, 7 149.2]
caturvidhaṃ tadālokya rasabandhanakāraṇam | [ĀK, 1, 7 150.1]
rasāyanaṃ rogaharaṃ sarvasiddhipradāyakam | [ĀK, 1, 7 150.2]
ityūcire surāḥ sarve sākṣādamṛtasaṃmitam | [ĀK, 1, 7 151.1]
śvetaṃ rajatakāryeṣu trayamanyatsuvarṇake | [ĀK, 1, 7 151.2]
sarvaṃ rasāyane yojyaṃ raktapītasitāsitam | [ĀK, 1, 7 152.1]
śvetācchataguṇaṃ raktaṃ raktātpītaṃ sahasrakam | [ĀK, 1, 7 152.2]
pītāllakṣaguṇaṃ kṛṣṇaṃ jñeyaṃ lohe rasāyane | [ĀK, 1, 7 153.1]
pratyekaṃ tāni jāyante caturdhā jātitaḥ kramāt | [ĀK, 1, 7 153.2]
pinākaṃ darduraṃ nāgaṃ vajraṃ ceti caturvidham | [ĀK, 1, 7 154.1]
vajraṃ samāharenmukhyaṃ trīṇyanyāni vivarjayet | [ĀK, 1, 7 154.2]
pinākamagninikṣiptaṃ muñcate dalasaṃcayam | [ĀK, 1, 7 155.1]
tatsevitaṃ malaṃ baddhvā mārayedrogakāraṇam | [ĀK, 1, 7 155.2]
darduraṃ vahninikṣiptaṃ kurute bhekaniḥsvanam | [ĀK, 1, 7 156.1]
tadutpādayate rogamaśmaryākhyam asādhyakam | [ĀK, 1, 7 156.2]
nāgamagnau vinikṣiptaṃ phūtkāraṃ vitanoti yat | [ĀK, 1, 7 157.1]
tatsevayā mahākuṣṭhaṃ maṇḍalākhyaṃ bhaveddhruvam | [ĀK, 1, 7 157.2]
etattritayasevābhirjāyate rogasaṃcayaḥ | [ĀK, 1, 7 158.1]
vahnisthitaṃ tu vajrābhraṃ vikārānnācaretkvacit | [ĀK, 1, 7 158.2]
tasmādvajrābhrakaṃ sevyaṃ valīpalitamṛtyujit | [ĀK, 1, 7 159.1]
rājahastātparaṃ grāhyaṃ khanitrena tadākarāt | [ĀK, 1, 7 159.2]
bhārayuktaṃ pṛthudalaṃ snigdhaṃ mocyadalaṃ sukham | [ĀK, 1, 7 160.1]
kācacandrakakiṭṭābhaṃ na yojyaṃ tatkadācana | [ĀK, 1, 7 160.2]
pūrvoktalakṣaṇayutaṃ vajrābhraṃ dhamayed dṛḍham | [ĀK, 1, 7 161.1]
arkakṣīrāranāle ca gomūtre triphalārase | [ĀK, 1, 7 161.2]
meghanādarase cetthaṃ nikṣipetteṣu tattridhā | [ĀK, 1, 7 162.1]
samyagdalaṃ mocayitvā meghanādāmlayor dravaiḥ | [ĀK, 1, 7 162.2]
bhāvayed ātape tīvre ślakṣṇaṃ piṣṭvātha vastrake | [ĀK, 1, 7 163.1]
nikṣipya dhānyasahitaṃ baddhvā tatkāñjike punaḥ | [ĀK, 1, 7 163.2]
karābhyāṃ ghaṭṭayed gāḍhaṃ sūkṣmaṃ tatkāñjike sravet | [ĀK, 1, 7 164.1]
tat kuryād ātape śuṣkam etad dhānyābhrakaṃ smṛtam | [ĀK, 1, 7 164.2]
kāntavatsatvapatanamabhrakasya bhavetpriye | [ĀK, 1, 7 165.1]
hema rūpyaṃ mākṣikaṃ ca vaikrāntaṃ madhu ṭaṅkaṇam | [ĀK, 1, 7 165.2]
guñjā guḍaṃ ghṛtaṃ bhallam ekaikaṃ daśaniṣkakam | [ĀK, 1, 7 166.1]
piṣṭvārkapayasā kāryā vaṭikāḥ karṣamātrakāḥ | [ĀK, 1, 7 166.2]
śataniṣke 'bhrasatve 'smin vidrute vaṭikāḥ kṣipet | [ĀK, 1, 7 167.1]
ekaikaghaṭikāmātraṃ vaṭyaḥ kṣepyāḥ śanaiḥ śanaiḥ | [ĀK, 1, 7 167.2]
yāvat tat sattvaśeṣaṃ syāt tāvad dhāmyam atandritaiḥ | [ĀK, 1, 7 168.1]
idam abhrakasattvaṃ tu devayogyaṃ rasāyanam | [ĀK, 1, 7 168.2]
cūrṇīkṛtyābhrasattvaṃ tanmeghanādaḥ punarnavā | [ĀK, 1, 7 169.1]
sūraṇo'rkadalaṃ mustā jambīrastālamūlikā | [ĀK, 1, 7 169.2]
triphalā vajravallī ca śāṅgerī maricaṃ tathā | [ĀK, 1, 7 170.1]
amlavargo vaṭajaṭā kārpāsamuniśigrukam | [ĀK, 1, 7 170.2]
ekavīrā kokilākṣī sarpākṣī tulasī vacā | [ĀK, 1, 7 171.1]
peṭārī vākucī kanyā caikaikasya rasaiḥ pṛthak | [ĀK, 1, 7 171.2]
mardanaṃ gharmapākaṃ ca sthālīpākaṃ puṭaṃ kramāt | [ĀK, 1, 7 172.1]
ekaikāhaṃ prakurvīta tato daradamākṣike | [ĀK, 1, 7 172.2]
satvaṣoḍaśabhāgena yojyaṃ peṣyaṃ varārasaiḥ | [ĀK, 1, 7 173.1]
puṭaṣoḍaśaparyantaṃ kuryādevaṃ hi bhairavi | [ĀK, 1, 7 173.2]
pūrvoktavat syād amṛtīkaraṇaṃ kāntasatvavat | [ĀK, 1, 7 174.1]
nirutthaṃ bhasma bhavati cāyurārogyadāyakam | [ĀK, 1, 7 174.2]
atha sevāṃ pravakṣyāmi ghanasatvarasāyane | [ĀK, 1, 7 175.1]
vamanādiviśuddhātmā pūjitasveṣṭadevataḥ | [ĀK, 1, 7 175.2]
guñjāmātrābhrasatvaṃ ca dviniṣkaṃ triphalārajaḥ | [ĀK, 1, 7 176.1]
madhvājyābhyāṃ lihetprātarekamāsaṃ bhajediti | [ĀK, 1, 7 176.2]
evaṃ ṣoḍaśamāsāntaṃ māsavṛddhikrameṇa vai | [ĀK, 1, 7 177.1]
guñjāvṛddhirbhaveddevi sevetetthaṃ rasāyanam | [ĀK, 1, 7 177.2]
pūrvoktavadvidhiṃ tyājyaṃ prakurvīta sureśvari | [ĀK, 1, 7 178.1]
varṣeṇa dehaśuddhiḥ syāddvivarṣādāmayāccyutaḥ | [ĀK, 1, 7 178.2]
trivatsarānmahāroganāśanaṃ bhavati dhruvam | [ĀK, 1, 7 179.1]
caturvarṣān mahākāntibalavīryapravardhanam | [ĀK, 1, 7 179.2]
pañcavarṣāddehadārḍhyaṃ ṣaṣṭhe vāksiddhimeti hi | [ĀK, 1, 7 180.1]
saptame divyadṛṣṭiḥ syādaṣṭame viṣanāśanam | [ĀK, 1, 7 180.2]
navābde siddhatāmeti tato vidyādharo bhavet | [ĀK, 1, 7 181.1]
ekādaśābde tvindratvaṃ dvādaśe brahmatā bhavet | [ĀK, 1, 7 181.2]
trayodaśābde viṣṇutvaṃ rudratvaṃ ca caturdaśe | [ĀK, 1, 7 182.1]
īśatvaṃ pañcadaśake ṣoḍaśābde sadāśivaḥ | [ĀK, 1, 7 182.2]
aṇimādiyutaḥ svairī sarvajñaḥ sarvakṛdbhavet | [ĀK, 1, 7 183.1]
athābhrakadrutiṃ vakṣye kañcukīkanda eva ca | [ĀK, 1, 7 183.2]
kapitindau keśataile pratyekaṃ tu tridhā vapet | [ĀK, 1, 7 184.1]
mūṣāyāṃ drāvayitvā tadabhrasatvadrutirbhavet | [ĀK, 1, 7 184.2]
bhasmīkuryātprayatnena drutimabhrakasatvavat | [ĀK, 1, 7 185.1]
ṣaḍrasaḥ sarvarogaghnastridoṣaśamanaḥ paraḥ | [ĀK, 1, 7 185.2]
vīryāyuṣyabalaprajñākāntirūpavivardhanaḥ | [ĀK, 1, 7 186.1]
vapurdārḍhyasthairyayukto valīpalitamṛtyuhā | [ĀK, 1, 7 186.2]
rucyo vṛṣyo laghuḥ śīto medhyaḥ snigdho rasāyanam | [ĀK, 1, 7 187.1]
abhrakaṃ dīpanaṃ grāhi śreṣṭhaṃ pāradabandhanam | [ĀK, 1, 7 187.2]
pakṣajitsūtarājasya bhasmībhūtābhrasatvakaḥ | [ĀK, 1, 7 188.1]
abhrasya patraṃ rogaghnaṃ tacca satvaṃ dṛḍhaṃkaram | [ĀK, 1, 7 188.2]
cetasatvaṃ mṛdu hareddrutistāṃśca daridratām | [ĀK, 1, 7 189.1]
{ĀK, 1, 8}
sūto vajraṃ suvarṇaṃ ca kāntalohaṃ tathābhrakam | [ĀK, 1, 8 1.1]
pañcaitānyamṛtāni syuḥ kalpitāni nṛṇāṃ mayā | [ĀK, 1, 8 1.2]
mattakāśini yo vetti so'pi sākṣānmaheśvaraḥ | [ĀK, 1, 8 2.1]
ahaṃ raso rasaścāhamāvayorantaraṃ na hi | [ĀK, 1, 8 2.2]
tena yuktāstu vajrādyāḥ siddhidāḥ syurna saṃśayaḥ | [ĀK, 1, 8 3.1]
puruṣaṃ rasasevārhaṃ vadāmi śṛṇu pārvati | [ĀK, 1, 8 3.2]
strīklībabālakānāṃ ca na hi yojyaṃ rasāyanam | [ĀK, 1, 8 4.1]
bālāḥ pañcadaśābdā ye kumārāṃstriṃśadabdakāḥ | [ĀK, 1, 8 4.2]
pañcāśadvarṣadeśīyā yuvānaḥ parikīrtitāḥ | [ĀK, 1, 8 5.1]
ataḥ paraṃ ca sthavirāḥ bhaveyuste rasāyane | [ĀK, 1, 8 5.2]
yathoktakāle siddhiḥ syātkumārasya rasāyanāt | [ĀK, 1, 8 6.1]
tasmāddviguṇakālena yūnaḥ siddhirbhaveddhruvam | [ĀK, 1, 8 6.2]
tasmāttriguṇakālena vṛddhaḥ siddhimavāpnuyāt | [ĀK, 1, 8 7.1]
jñātavyāḥ kramaśo devi hyuttamo madhyamo'dhamaḥ | [ĀK, 1, 8 7.2]
pūrvam abhrakamaśnīyāttataḥ kāntarasāyanam | [ĀK, 1, 8 8.1]
atha kāntābhrakaṃ devi paścāddhemarasāyanam | [ĀK, 1, 8 8.2]
athābhrakaṃ svarṇayogaṃ kāntahemarasāyanam | [ĀK, 1, 8 9.1]
ghanakāntasvarṇayogaṃ tato vajrarasāyanam | [ĀK, 1, 8 9.2]
athābhravajrasevāṃ ca kāntavajramataḥ param | [ĀK, 1, 8 10.1]
ghanāyaskāntahīraṃ ca hemavajraṃ tato bhavet | [ĀK, 1, 8 10.2]
paścādabhrasvarṇavajraṃ kāntāṣṭāpadavajrakam | [ĀK, 1, 8 11.1]
ghanakāntaṃ hemavajramataḥ pāradabhakṣaṇam | [ĀK, 1, 8 11.2]
tathābhrarasayogaṃ syāttataḥ kāntarasaṃ bhavet | [ĀK, 1, 8 12.1]
ghanakāntarasaṃ devi paścāddhemarasaṃ bhavet | [ĀK, 1, 8 12.2]
ghanahemarasaṃ paścātkāntahemarasaṃ tataḥ | [ĀK, 1, 8 13.1]
ghanakāntaṃ hemasūtamato vajrarasaṃ bhavet | [ĀK, 1, 8 13.2]
ghanavajrarasaṃ devi kāntavajrarasaṃ tataḥ | [ĀK, 1, 8 14.1]
ghanakāntaṃ vajrasūtaṃ hemavajrarasaṃ tataḥ | [ĀK, 1, 8 14.2]
ghanahemapavīsūtaṃ kāntahemapavīrasam | [ĀK, 1, 8 15.1]
ghanakāntasvarṇavajrarasam asmātparaṃ na hi | [ĀK, 1, 8 15.2]
uttarottarataḥ sarve caite sarvaguṇottarāḥ | [ĀK, 1, 8 16.1]
rasāyanāni pañca syurekaikāni varānane | [ĀK, 1, 8 16.2]
rasā dvidvyauṣadhabhavāstritryauṣadhabhavā daśa | [ĀK, 1, 8 17.1]
catuścaturbhavāḥ pañca tvekaḥ pañcauṣadhodbhavaḥ | [ĀK, 1, 8 17.2]
ekatriṃśadvarārohe rasāyanamiti priye | [ĀK, 1, 8 18.1]
ghanaṃ kāntaṃ hema vajraṃ pāradaścetaram | [ĀK, 1, 8 18.2]
pūrvottarottaraguṇā bhavanti prāṇavallabhe | [ĀK, 1, 8 19.1]
rasasya krāmaṇaṃ vajraṃ hemakāntaghanaṃ bhavet | [ĀK, 1, 8 19.2]
vajrasaṃkrāmaṇaṃ hema kāntaṃ vyoma bhavetpriye | [ĀK, 1, 8 20.1]
hemnaḥ kāntabhavaṃ yojyaṃ kāntasya krāmaṇaṃ ghanam | [ĀK, 1, 8 20.2]
abhrasya krāmaṇaṃ cābhrasattvaṃ siddhipradaṃ yataḥ | [ĀK, 1, 8 21.1]
ekaikauṣadhasevāyāṃ yathoktaṃ krāmaṇaṃ bhavet | [ĀK, 1, 8 21.2]
yukto dvitricatuḥpañcabhaiṣajyaiḥ krāmaṇaṃ na hi | [ĀK, 1, 8 22.1]
triphalāmadhusarpīṃṣi sāmānyakrāmaṇaṃ bhavet | [ĀK, 1, 8 22.2]
{ĀK, 1, 9}
śrībhairavī | [ĀK, 1, 9 1.1]
rasāyanārhāṃ sūtasya saṃskṛtiṃ vada me vibho | [ĀK, 1, 9 1.2]
śrībhairavaḥ | [ĀK, 1, 9 1.3]
śṛṇu pārvati yatnena saṃskāraṃ śodhanādikam | [ĀK, 1, 9 1.4]
punarnavārasaiḥ peṣyaṃ dhānyābhraṃ pāradaṃ samam | [ĀK, 1, 9 2.1]
taptakhalve dinaṃ devi vajramūṣāgataṃ rasam | [ĀK, 1, 9 2.2]
pacedbhūdharayantre ca punaḥ saṃmardayecca tam | [ĀK, 1, 9 3.1]
pūrvadravairyathāpūrvaṃ mardanaṃ pācanaṃ punaḥ | [ĀK, 1, 9 3.2]
kṛtvaivaṃ daśavāraṃ taṃ pātyaṃ pātanayantrake | [ĀK, 1, 9 4.1]
śuddhaḥ syātpārado devi yojyo yoge rasāyane | [ĀK, 1, 9 4.2]
daśamāṃśaṃ rasādgandhaṃ taptakhalve vinikṣipet | [ĀK, 1, 9 5.1]
varājambīrakanyāgnidravairyāmaṃ vimardayet | [ĀK, 1, 9 5.2]
pātayetpātanāyantre kuryādevaṃ tu saptadhā | [ĀK, 1, 9 6.1]
sagandhakaṃ mardanaṃ ca pātanaṃ bhavati priye | [ĀK, 1, 9 6.2]
śuddhaḥ syātpārado devi yogyo yoge rasāyane | [ĀK, 1, 9 7.1]
tilatailair māhiṣikair mūtrair mardyāmlakena ca | [ĀK, 1, 9 7.2]
gomāṃsair hiṅgulaṃ pācyaṃ lohapātre kramāgninā | [ĀK, 1, 9 8.1]
saptāhaṃ lohadaṇḍena cālayansadravaṃ muhuḥ | [ĀK, 1, 9 8.2]
sārdramāyūrapittena bhāvayedātape dinam | [ĀK, 1, 9 9.1]
pācayetpātanāyantre daradaṃ kharavahninā | [ĀK, 1, 9 9.2]
śuddho bhaveccaturyāmātpāradaḥ syādrasāyane | [ĀK, 1, 9 10.1]
ūrdhvādhastātkhajīrṇasya sūtasya samagandhakam | [ĀK, 1, 9 10.2]
nikṣipetpakvamūṣāyāṃ garte dvābhyāṃ caturguṇam | [ĀK, 1, 9 11.1]
kākamācīdravaṃ dattvā nirudhyaināṃ kramāgninā | [ĀK, 1, 9 11.2]
pacedguṇḍakayantrasthāṃ mūṣāṃ yāmacatuṣṭayam | [ĀK, 1, 9 12.1]
bhasmasājjāyate sūto yojayettu rasāyane | [ĀK, 1, 9 12.2]
jīrṇasūtaṃ snukkṣīraiḥ samaṃ gandhaṃ vimardayet | [ĀK, 1, 9 13.1]
dinaṃ tato garbhayantre puṭe bhasmati pūrvavat | [ĀK, 1, 9 13.2]
khajīrṇasūtaṃ tulyāṃśaṃ lākṣorṇāmadhuṭaṅkaṇam | [ĀK, 1, 9 14.1]
guñjāṃ bhṛṅgarasaiḥ sarvaṃ dinamekaṃ vimardayet | [ĀK, 1, 9 14.2]
andhritaṃ vajramūṣāyāṃ dhamedbhasmati pāradaḥ | [ĀK, 1, 9 15.1]
ghanajīrṇaṃ rasaṃ gandhaṃ tryahaṃ tulyaṃ vimardayet | [ĀK, 1, 9 15.2]
ahimāryā rasairvātha hyajāmāryā rasena vā | [ĀK, 1, 9 16.1]
rasena kīṭamāriṇyāḥ śvetāṅkolarasena vā | [ĀK, 1, 9 16.2]
divārātraṃ karīṣāgnau mṛṇmaye saṃpuṭe dahet | [ĀK, 1, 9 17.1]
tuṣāgninā vā tridinādbhasmībhavati pāradaḥ | [ĀK, 1, 9 17.2]
taptakhalve vajrabhasma jīrṇe sūte samaṃ tryaham | [ĀK, 1, 9 18.1]
haṃsapādīrasair mardyaṃ bījairdivyauṣadhodbhavaiḥ | [ĀK, 1, 9 18.2]
lepayedvajramūṣāyāṃ tatra pūrvaṃ rasaṃ kṣipet | [ĀK, 1, 9 19.1]
tryahaṃ tuṣāgninā pācyaṃ haṃsapādīdravaiḥ punaḥ | [ĀK, 1, 9 19.2]
mardayettridinaṃ gāḍhaṃ tadgolaṃ pūrvavatpacet | [ĀK, 1, 9 20.1]
bhasmībhavati sūtendraḥ śaṅkhakundendusannibhaḥ | [ĀK, 1, 9 20.2]
atha vakṣyāmi deveśi jāritaṃ rasamāraṇam | [ĀK, 1, 9 21.1]
prathamaṃ jāraṇaṃ kuryātsabījaṃ suranāyike | [ĀK, 1, 9 21.2]
ajāritaṃ rasaṃ mūḍhaḥ pramādānmārayedyadi | [ĀK, 1, 9 22.1]
mama drohī sa pāpiṣṭho mahāpātakavān bhavet | [ĀK, 1, 9 22.2]
bhrūṇahā gurughātī ca goghnaḥ strībālaghātakaḥ | [ĀK, 1, 9 23.1]
tasmātsarvaprayatnena kuryājjāraṇapūrvakam | [ĀK, 1, 9 23.2]
māraṇaṃ rasarājasya mama bījasya pārvati | [ĀK, 1, 9 24.1]
dharāyāṃ gomayaṃ devi sthāpayitvā tata upari | [ĀK, 1, 9 24.2]
pakvamūṣāyāṃ vinikṣipya tanmadhye kaṭutumbijam | [ĀK, 1, 9 25.1]
tailaṃ nidhāya sūtaṃ ca nikṣipecca tata upari | [ĀK, 1, 9 25.2]
kākamācīraso deyastailatulyo varānane | [ĀK, 1, 9 26.1]
śuddhaṃ gandhaṃ vrīhimātraṃ dattvā mūṣāṃ nirodhayet | [ĀK, 1, 9 26.2]
tadūrdhvaṃ khādirāṅgārapūritaṃ śrāvakaṃ nyaset | [ĀK, 1, 9 27.1]
jñātvā tatsvāṅgaśītatvaṃ punargandhaṃ ca tailakam | [ĀK, 1, 9 27.2]
kākamācīdravaṃ dattvā vahnimevaṃ punaḥ punaḥ | [ĀK, 1, 9 28.1]
adhastādgomayaṃ sāndramupariṣṭācca pāvakam | [ĀK, 1, 9 28.2]
kākamācīdravaḥ sūtastailaṃ caitattrayaṃ samam | [ĀK, 1, 9 29.1]
jārayetṣaḍguṇaṃ gandhaṃ rasasyetthaṃ mukhīkṛtiḥ | [ĀK, 1, 9 29.2]
dinaṃ jambīranīreṇa mardayettaṃ rasaṃ punaḥ | [ĀK, 1, 9 30.1]
catuḥ ṣaṣṭyaṃśakaṃ hemnaḥ patraṃ kaṇṭakabhedanam | [ĀK, 1, 9 30.2]
mayūrapittaṃ tailaṃ ca lipetsarṣapasaṃbhavam | [ĀK, 1, 9 31.1]
abhāve tailapittasya cūlikālavaṇaṃ balim | [ĀK, 1, 9 31.2]
jambīrasya rasairmardyaṃ taṃ rasaṃ hemapatrakam | [ĀK, 1, 9 32.1]
pācayetpūrvavadvahnau jambīrasya rasaiḥ punaḥ | [ĀK, 1, 9 32.2]
sampūrṇāṃ rodhayenmūṣāṃ pūrvavajjārayetpunaḥ | [ĀK, 1, 9 33.1]
dvātriṃśadaṃśakaṃ hema ṣoḍaśāṃśaṃ tata upari | [ĀK, 1, 9 33.2]
mardayejjārayedevaṃ tataḥ sūtasya māraṇam | [ĀK, 1, 9 34.1]
samūlāṃ kumbhim ādāya gavāṃ mūtreṇa peṣayet | [ĀK, 1, 9 34.2]
dinamekaṃ tadrasena mardayetpāradaṃ sudhīḥ | [ĀK, 1, 9 35.1]
saṃpuṭe kāntaje kṣiptvā cordhvādhaśca niyāmakān | [ĀK, 1, 9 35.2]
cullyāṃ mṛdvagninā pācyaṃ dinaṃ bhasma bhavedrasaḥ | [ĀK, 1, 9 36.1]
akṣīṇo mṛtyunāśī syājjarādāridryanāśanaḥ | [ĀK, 1, 9 36.2]
vāsitaṃ pāradaṃ karṣamaṣṭaguñjāḥ suvarṇakam | [ĀK, 1, 9 37.1]
mṛtaṃ vajraṃ caturguñjaṃ mardyaṃ haṃsapadīrasaiḥ | [ĀK, 1, 9 37.2]
taptakhalve vajramūṣāgataṃ kṛtvā nirodhayet | [ĀK, 1, 9 38.1]
pacedbhūdharayantre ca punarādāya taṃ rasam | [ĀK, 1, 9 38.2]
haṃsapādīdravairmardyaṃ taptakhalve dinatrayam | [ĀK, 1, 9 39.1]
pūrvavadbhūdhare yantre pacetsūtaṃ punaḥ punaḥ | [ĀK, 1, 9 39.2]
evaṃ śatapuṭaṃ kṛtvā bhasma syādraktavarṇakam | [ĀK, 1, 9 40.1]
etāni rasabhasmāni śastāni ca rasāyane | [ĀK, 1, 9 40.2]
ekadvitricatuḥpañcayogayuktaṃ rasāyanam | [ĀK, 1, 9 41.1]
kramādvakṣyāmi deveśi tatrāpyabhrakasevanam | [ĀK, 1, 9 41.2]
vamanādiviśuddhātmā tyaktakṣārāmlakādikaḥ | [ĀK, 1, 9 42.1]
pūrvavadbhasmayedvyomasatvaṃ bhṛṅgavarārasaiḥ | [ĀK, 1, 9 42.2]
triḥ saptadhā bhāvanīyaṃ prātarguñjādvayaṃ bhajet | [ĀK, 1, 9 43.1]
sasitaṃ tadanu kṣaudraṃ ghṛtaiḥ satriphalaṃ lihet | [ĀK, 1, 9 43.2]
dvātriṃśadguñjakā vṛddhiḥ krāmaṇaṃ karṣamātrakam | [ĀK, 1, 9 44.1]
eṣa ṣoḍaśamāsānte sarvarogādvimucyate | [ĀK, 1, 9 44.2]
sa bhavetkāntasevārhastvevamabhrakasevayā | [ĀK, 1, 9 45.1]
pūrvavadbhasmayetkāntaṃ varānirguṇḍibhṛṅgajaiḥ | [ĀK, 1, 9 45.2]
rasaistrisaptavārāṇi mardayedbhāvayetkramāt | [ĀK, 1, 9 46.1]
kṣaudrājyābhyāṃ lihetprātarnityaṃ guñjādvayonmitam | [ĀK, 1, 9 46.2]
anu bhakṣyaṃ sinduvāravarābhṛṅgabhavaṃ rajaḥ | [ĀK, 1, 9 47.1]
madhvājyābhyāṃ karṣamātraṃ śuddhāṅgo vamanādibhiḥ | [ĀK, 1, 9 47.2]
dvātriṃśadguñjikā vṛddhiḥ paramāvadhirīśvari | [ĀK, 1, 9 48.1]
bhavet ṣoḍaśamāsāntājjarāvyādhibhirujjhitaḥ | [ĀK, 1, 9 48.2]
kāntasya sevayā paścādbhavetkāntābhrakārhakaḥ | [ĀK, 1, 9 49.1]
mṛtaṃ kāntaṃ ghanaṃ tulyaṃ dhātrībhṛṅgapunarnavāḥ | [ĀK, 1, 9 49.2]
dravaireṣāṃ pṛthaṅmardyaṃ kalye guñjādvayaṃ lihet | [ĀK, 1, 9 50.1]
śarkarāmadhusarpirbhiḥ śuddhātmā vamanādibhiḥ | [ĀK, 1, 9 50.2]
bhṛṅgāmalakavarṣābhūcūrṇaṃ krāmaṇamuttamam | [ĀK, 1, 9 51.1]
madhvājyairanu lehyaṃ taddvātriṃśadguñjakāvadhi | [ĀK, 1, 9 51.2]
māsaṣoḍaśayogena valīpalitajidbalī | [ĀK, 1, 9 52.1]
kāntābhrasatvabhajanāddhemasevārhako bhavet | [ĀK, 1, 9 52.2]
pūrvavadbhasmayetsvarṇaṃ daśamūlakaṣāyataḥ | [ĀK, 1, 9 53.1]
ekaviṃśativāraṃ taṃ mardayedbhāvayetpriye | [ĀK, 1, 9 53.2]
madhvājyābhyāṃ mudgamānaṃ lihetprātarviśuddhadhīḥ | [ĀK, 1, 9 54.1]
guḍūcītriphalākvāthaṃ palaṃ cānupibetsudhīḥ | [ĀK, 1, 9 54.2]
aṣṭaguñjāvadhir vṛddhir bhavet ṣoḍaśamāsataḥ | [ĀK, 1, 9 55.1]
tejasvī balavāndhīmāṃścakṣuṣmān rogavarjitaḥ | [ĀK, 1, 9 55.2]
valīpalitanirmuktastrikālaviṣajidbhavet | [ĀK, 1, 9 56.1]
pūrvavanmārayetsvarṇaṃ tasmād dviguṇamabhrakam | [ĀK, 1, 9 56.2]
daśamūlavarābhṛṅgīkvāthair bhāvyaṃ trisaptadhā | [ĀK, 1, 9 57.1]
prātarmāṣatrayaṃ lehyaṃ madhvājyaiḥ krāmaṇaṃ lihet | [ĀK, 1, 9 57.2]
palaṃ guḍūcītriphalākvāthaṃ tadanu pārvati | [ĀK, 1, 9 58.1]
caturviṃśatiguñjāsya vṛddhiḥ syātparamāvadhiḥ | [ĀK, 1, 9 58.2]
māsaṣoḍaśayogena divyatejā mahābalaḥ | [ĀK, 1, 9 59.1]
ghanakāñcanayogena svarṇakāntārhako bhavet | [ĀK, 1, 9 59.2]
pūrvavanmārayetsvarṇaṃ kāntaṃ svarṇadvibhāgakam | [ĀK, 1, 9 60.1]
dhātrīphalair dvisaptaiva bhāvayenmardayetkramāt | [ĀK, 1, 9 60.2]
saśarkaraṃ bhajet prātastrimāṣaṃ ca pibedanu | [ĀK, 1, 9 61.1]
dhātrīsatvaṃ ghṛtaṃ kṣaudraṃ karṣamātraṃ sureśvari | [ĀK, 1, 9 61.2]
caturviṃśatikā guñjā vṛddhiḥ syāt paramāvadhiḥ | [ĀK, 1, 9 62.1]
māsaṣoḍaśayogena valīpalitavarjitaḥ | [ĀK, 1, 9 62.2]
taptakāñcanasacchāyaḥ pañcabāṇa ivāparaḥ | [ĀK, 1, 9 63.1]
hemakāntāsvādanena kāntābhrakanakārhakaḥ | [ĀK, 1, 9 63.2]
pūrvavanmārayetsvarṇaṃ kāntasattvābhrasatvakam | [ĀK, 1, 9 64.1]
samāni trīṇi caitāni bhāvayecca trisaptakam | [ĀK, 1, 9 64.2]
muṇḍinirguṇḍikābhṛṅgavarānīreṇa pārvati | [ĀK, 1, 9 65.1]
māṣatrayonmitaṃ prātarlihetkṣaudraghṛtāplutam | [ĀK, 1, 9 65.2]
muṇḍīcūrṇaṃ karṣamātraṃ madhvājyābhyāṃ lihedanu | [ĀK, 1, 9 66.1]
gokṣīraṃ palamātraṃ ca pibettadanu pārvati | [ĀK, 1, 9 66.2]
valladvādaśasaṃkhyātā parā vṛddhir bhavet priye | [ĀK, 1, 9 67.1]
māsaṣoḍaśayoge divyakāyo bhavennaraḥ | [ĀK, 1, 9 67.2]
hemābhrakāntabhajanād yogyaḥ syādvajrabhakṣaṇe | [ĀK, 1, 9 68.1]
pūrvavadbhasmayed vajraṃ dhātrīnīreṇa mardayet | [ĀK, 1, 9 68.2]
bhāvayetsaptadhā dhīmānvrīhimātraṃ lihetpriye | [ĀK, 1, 9 69.1]
ghṛtakṣaudrayutaṃ cānupibeddhātrīrasaṃ palam | [ĀK, 1, 9 69.2]
vallāvadhir bhavedvṛddhirmāsaṣoḍaśayogataḥ | [ĀK, 1, 9 70.1]
cirajīvī vajrakāyo divyadṛṣṭir mahābalaḥ | [ĀK, 1, 9 70.2]
vajrasya sevayā yogyo bhavedvajrābhrabhakṣaṇe | [ĀK, 1, 9 71.1]
pūrvavanmārayedvyoma vajraṃ vajrāccaturguṇam | [ĀK, 1, 9 71.2]
ghanaṃ dhātryāḥ śatāvaryā rasair bhāvyaṃ trisaptadhā | [ĀK, 1, 9 72.1]
yavamātraṃ lihetprātarmadhvājyābhyāṃ lihedanu | [ĀK, 1, 9 72.2]
dhātrīśatāvarīnīraṃ krāmaṇaṃ palamātrakam | [ĀK, 1, 9 73.1]
caturguñjā parā vṛddhirbhavetṣoḍaśamāsataḥ | [ĀK, 1, 9 73.2]
vāksiddhir divyadṛṣṭiḥ syāddevatāsadṛśaprabhaḥ | [ĀK, 1, 9 74.1]
sevayā ghanavajrasya kāntavajrārhako bhavet | [ĀK, 1, 9 74.2]
pūrvavadbhasmayedvajraṃ kāntaṃ vajrāccaturguṇam | [ĀK, 1, 9 75.1]
kāntaṃ trisaptadhā bhāvyamaśvagandhāvarārasaiḥ | [ĀK, 1, 9 75.2]
yavamātraṃ kṣaudraghṛtairyuktaṃ lehyaṃ dinodaye | [ĀK, 1, 9 76.1]
aśvagandhāvarācūrṇaṃ karṣaṃ gopayasā pibet | [ĀK, 1, 9 76.2]
caturguñjāvadhirjñeyā vṛddhiḥ syātparamāvadhiḥ | [ĀK, 1, 9 77.1]
māsaṣoḍaśayogena bālasūryasamadyutiḥ | [ĀK, 1, 9 77.2]
mahābalo mahātejā vāksiddhaḥ siddhatāṃ vrajet | [ĀK, 1, 9 78.1]
sevayā vajrakāntasya vajrakāntābhrakārhakaḥ | [ĀK, 1, 9 78.2]
pūrvavanmārayedvajraṃ kāntābhrāṇi ca hīrakāt | [ĀK, 1, 9 79.1]
caturguṇe ca kāntābhre varābhṛṅgakuraṇḍajaiḥ | [ĀK, 1, 9 79.2]
rasaistrisaptadhā bhāvyaṃ yavamātraṃ lihetpriye | [ĀK, 1, 9 80.1]
samadhvājyaṃ bhṛṅgavarākuraṇḍakarajoyutam | [ĀK, 1, 9 80.2]
palaṃ pibecca gokṣīraṃ caturguñjāparāvadhiḥ | [ĀK, 1, 9 81.1]
māsaṣoḍaśayogena gṛdhradṛṣṭir mahābalaḥ | [ĀK, 1, 9 81.2]
avyāhatagatirdhīraḥ siddhasaṃghena vartate | [ĀK, 1, 9 82.1]
kāntābhravajrabhajanādyogyaḥ syāddhemavajrayoḥ | [ĀK, 1, 9 82.2]
pūrvavanmārayedvajraṃ svarṇaṃ vajrāddvibhāgakam | [ĀK, 1, 9 83.1]
suvarṇavajraṃ varṣābhūrasairbhāvyaṃ trisaptadhā | [ĀK, 1, 9 83.2]
vrīhimeyaṃ lihetkṣaudraghṛtābhyāṃ ca punarnavām | [ĀK, 1, 9 84.1]
karṣaṃ palaṃ ca gokṣīramanupeyaṃ sureśvari | [ĀK, 1, 9 84.2]
dviguñjāvadhi vṛddhiḥ syānmāsaṣoḍaśayogataḥ | [ĀK, 1, 9 85.1]
cirakālaṃ bhavejjīvī valīpalitavarjitaḥ | [ĀK, 1, 9 85.2]
vajrahemopayogena svarṇābhrakuliśārhakaḥ | [ĀK, 1, 9 86.1]
pūrvavadbhasmayeddhemaghanavajrāṇi pārvati | [ĀK, 1, 9 86.2]
hīrakād dviguṇaṃ svarṇaṃ svarṇādabhraṃ dvibhāgakam | [ĀK, 1, 9 87.1]
musalīkandasāreṇa bhāvanīyaṃ trisaptadhā | [ĀK, 1, 9 87.2]
yavamātraṃ lihetprātarmadhvājyābhyāṃ pibedanu | [ĀK, 1, 9 88.1]
karṣaṃ syānmusalīcūrṇaṃ gokṣīraṃ palamātrakam | [ĀK, 1, 9 88.2]
caturguñjāvadhir vṛddhirmāsaṣoḍaśayogataḥ | [ĀK, 1, 9 89.1]
mṛtyuṃ jayejjarāhīno vajrakāyo mahābalaḥ | [ĀK, 1, 9 89.2]
etasya sevayā vajrahemakāntārhako bhavet | [ĀK, 1, 9 90.1]
vajrakāntasuvarṇāni pūrvavanmāritāni ca | [ĀK, 1, 9 90.2]
vajrātsuvarṇaṃ dviguṇaṃ svarṇātkāntaṃ dvibhāgakam | [ĀK, 1, 9 91.1]
dhātrībhṛṅgarasairmardyamekaviṃśativārakam | [ĀK, 1, 9 91.2]
yavamātraṃ lihetprātarmadhvājyābhyāṃ pibedanu | [ĀK, 1, 9 92.1]
dhātrībhṛṅgabhavaṃ cūrṇaṃ karṣaṃ godugdhakaṃ palam | [ĀK, 1, 9 92.2]
guñjācatuṣṭayī vṛddhirmāsaṣoḍaśayogataḥ | [ĀK, 1, 9 93.1]
valīpalitanirmukto divyatejā mahābalaḥ | [ĀK, 1, 9 93.2]
etasya sevayā kāntasvarṇavajrābhrakārhakaḥ | [ĀK, 1, 9 94.1]
bhasmayet svarṇakāntābhravajrāṇi ca yathoktavat | [ĀK, 1, 9 94.2]
jyotiṣmatīrasair bhāvyamekaviṃśativārakam | [ĀK, 1, 9 95.1]
yavamātraṃ lihetprātarmadhvājyābhyāṃ pibedanu | [ĀK, 1, 9 95.2]
aśvagandhākandacūrṇaṃ karṣaṃ godugdhakaṃ palam | [ĀK, 1, 9 96.1]
guñjācatuṣṭayī vṛddhiḥ paramāvadhirīśvari | [ĀK, 1, 9 96.2]
māsaṣoḍaśayogena sākṣādindrasamo bhavet | [ĀK, 1, 9 97.1]
etasya sevayā devi rasaṃ sevitum arhati | [ĀK, 1, 9 97.2]
dhānyābhraṃ pāradaṃ mardyaṃ taptakhalve dinatrayam | [ĀK, 1, 9 98.1]
triphalāragvadhaniśākumārīkṛṣṇadhūrtajaiḥ | [ĀK, 1, 9 98.2]
punarnavāgnijaṃbīrabhavair nīrair vimardayet | [ĀK, 1, 9 99.1]
pātayetpātanāyantre tvevaṃ mardanapātanam | [ĀK, 1, 9 99.2]
kuryāttrivāraṃ śuddhaḥ syātpārado doṣavarjitaḥ | [ĀK, 1, 9 100.1]
niyāmakairmardayettaṃ mūṣālepaṃ niyāmakaiḥ | [ĀK, 1, 9 100.2]
kṛtvā taṃ marditaṃ sūtaṃ mūṣāyāṃ nikṣipetsudhīḥ | [ĀK, 1, 9 101.1]
andhrayitvā bhūdharākhye yantre pācyaṃ sureśvari | [ĀK, 1, 9 101.2]
evaṃ ca saptadhā kuryānmardanaṃ puṭapācanam | [ĀK, 1, 9 102.1]
rasabhasma bhavecchubhraṃ yojyaṃ yoge rasāyane | [ĀK, 1, 9 102.2]
atha cāroṭakarasaṃ dehasiddhyekakāraṇam | [ĀK, 1, 9 103.1]
māṣamātraṃ lihetprātar madhvājyatriphalaiḥ saha | [ĀK, 1, 9 103.2]
dhāroṣṇaṃ gopayaḥ peyaṃ mātramanu priye | [ĀK, 1, 9 104.1]
aṣṭaguñjāvadhiṃ vṛddhiṃ kṛtvā ṣoḍaśamāsakam | [ĀK, 1, 9 104.2]
valīpalitanirmukto jīvedācandratārakam | [ĀK, 1, 9 105.1]
etasya sevayā devi hyabhrasūtārhako bhavet | [ĀK, 1, 9 105.2]
mukhīkṛte rase devi catuḥṣaṣṭikaniṣkake | [ĀK, 1, 9 106.1]
abhrasatvaṃ niṣkamātraṃ kṣiptvā jambīrajairdravaiḥ | [ĀK, 1, 9 106.2]
taptakhalve mardayecca dinaṃ kacchapayantrake | [ĀK, 1, 9 107.1]
sabiḍaṃ ca pacetpaścāttamādāya vimardayet | [ĀK, 1, 9 107.2]
abhrasatvaṃ dviniṣkaṃ ca jambīrāmlena pārvati | [ĀK, 1, 9 108.1]
taptakhalve kacchapākhye yantre pacanakarma ca | [ĀK, 1, 9 108.2]
tṛtīye ca caturniṣkaṃ caturthe pañcame kramāt | [ĀK, 1, 9 109.1]
aṣṭaniṣkābhrasatvaṃ ca dadyātpañcamapātane | [ĀK, 1, 9 109.2]
ghanaṣoḍaśaniṣkaṃ ca ṣaṣṭhe dvātriṃśadaṃśakam | [ĀK, 1, 9 110.1]
sattvaṃ saptame syātsamameva hi pārvati | [ĀK, 1, 9 110.2]
pārade'bhrakasatvasya jāraṇā bhavati priye | [ĀK, 1, 9 111.1]
evaṃ jāritasūtendraṃ bhasmīkuryācca pūrvavat | [ĀK, 1, 9 111.2]
palaṃ caitatsūtabhasma vyomasatvaṃ catuṣpalam | [ĀK, 1, 9 112.1]
bhṛṅgarājadravair mardyaṃ mūṣāyāmandhayeddṛḍham | [ĀK, 1, 9 112.2]
kukkuṭākhye puṭe pacyātsvāṅgaśītaṃ samāharet | [ĀK, 1, 9 113.1]
triphalābhṛṅgajair nīrair bhāvayettattrisaptadhā | [ĀK, 1, 9 113.2]
madhvājyābhyāṃ guñjamātraṃ lihetprātarviśuddhadhīḥ | [ĀK, 1, 9 114.1]
pibedanu varākvāthaṃ palaṃ niyatamānasaḥ | [ĀK, 1, 9 114.2]
guñjāṣoḍaśikā vṛddhiḥ sevyaṃ ṣoḍaśamāsataḥ | [ĀK, 1, 9 115.1]
ācandratārakaṃ jīvedvalīpalitavarjitaḥ | [ĀK, 1, 9 115.2]
etasya sevayā kāntasūtasevārhako bhavet | [ĀK, 1, 9 116.1]
mukhīkṛte sūtarāje yathābhūdabhrajāraṇā | [ĀK, 1, 9 116.2]
tathaiva kāntasatvasya jāraṇā bhavati priye | [ĀK, 1, 9 117.1]
mārayet pūrvavatsūtaṃ kāntasatvena jāritam | [ĀK, 1, 9 117.2]
evaṃvidhaṃ sabhasma bhāgamekaṃ bhavetpunaḥ | [ĀK, 1, 9 118.1]
caturbhāgaṃ kāntabhasma mardayettriphalāmbunā | [ĀK, 1, 9 118.2]
mūṣāyām andhrayet paścātpacetkaukkuṭike puṭe | [ĀK, 1, 9 119.1]
tamādāya varānīrair bhāvayecca trisaptadhā | [ĀK, 1, 9 119.2]
madhvājyābhyāṃ lihedguñjāmātraṃ prātaratandritaḥ | [ĀK, 1, 9 120.1]
anupeyaṃ ca gokṣīraṃ palamātraṃ sureśvari | [ĀK, 1, 9 120.2]
guñjāṣoḍaśikā vṛddhirmāsaṣoḍaśayogataḥ | [ĀK, 1, 9 121.1]
divyadṛṣṭiṃ khecaratvaṃ prāpnuyād aindrakaṃ padam | [ĀK, 1, 9 121.2]
etasya sevayā sūtaghanakāntārhako bhavet | [ĀK, 1, 9 122.1]
mukhīkṛtarase kuryātpūrvavadvyomajāraṇam | [ĀK, 1, 9 122.2]
samaṃ sūtasya deveśi paścātkāryaṃ vicakṣaṇaiḥ | [ĀK, 1, 9 123.1]
pūrvavatkāntasatvasya jāraṇā sūtarāṭsamā | [ĀK, 1, 9 123.2]
kāntasatvābhrasatvābhyāṃ jāritaḥ pārado yadi | [ĀK, 1, 9 124.1]
sa rasaḥ pakṣahīnaḥ syāccāñcalyarahitaḥ śivaḥ | [ĀK, 1, 9 124.2]
taṃ rasaṃ pūrvavad divyair auṣadhair māritaṃ rasam | [ĀK, 1, 9 125.1]
palaṃ taddviguṇaṃ vyomasatvabhasma ca tatsamam | [ĀK, 1, 9 125.2]
bhasma vaikrāntasatvasya mardyamevaṃ trayaṃ tridhā | [ĀK, 1, 9 126.1]
bhṛṅgadhātrīphalarase tato laghupuṭe pacet | [ĀK, 1, 9 126.2]
bhṛṅgadhātrīphalarasaiśchāyāyāṃ bhāvayedrasam | [ĀK, 1, 9 127.1]
triphalāmadhusarpirbhir guñjāmātraṃ lihedanu | [ĀK, 1, 9 127.2]
pibetpalaṃ ca gokṣīraṃ vṛddhiḥ ṣoḍaśaguñjikā | [ĀK, 1, 9 128.1]
māsaṣoḍaśayogena jīvedācandratārakam | [ĀK, 1, 9 128.2]
etasya sevayā sūtasvarṇasevārhako bhavet | [ĀK, 1, 9 129.1]
hemajīrṇaṃ sūtarājaṃ bhasmīkuryācca pūrvavat | [ĀK, 1, 9 129.2]
evaṃvidhaṃ sūtabhasma palaṃ svarṇapaladvayam | [ĀK, 1, 9 130.1]
bhṛṅgadhātrīphalarasaiśchāyāyāṃ bhāvayettridhā | [ĀK, 1, 9 130.2]
ruddhvā taṃ saṃpuṭe pacyātkukkuṭākhye puṭe pacet | [ĀK, 1, 9 131.1]
punastrisaptadhā bhṛṅgadhātrīnīraiśca bhāvayet | [ĀK, 1, 9 131.2]
māṣamātraṃ lihet prātar madhvājyābhyāṃ yutaṃ rasam | [ĀK, 1, 9 132.1]
anupeyaṃ ca gokṣīraṃ vṛddhiḥ ṣoḍaśamāṣakam | [ĀK, 1, 9 132.2]
māsaṣoḍaśayogena devatulyaścirāyuṣaḥ | [ĀK, 1, 9 133.1]
sevayā svarṇasūtasya ghanahemarasārhakaḥ | [ĀK, 1, 9 133.2]
mukhīkṛtarase cābhrasatvaṃ jāryaṃ samaṃ purā | [ĀK, 1, 9 134.1]
tataḥ svarṇaṃ samaṃ jāryaṃ taṃ sūtaṃ bhasmayettataḥ | [ĀK, 1, 9 134.2]
pūrvoktavatsūtabhasma palaṃ svarṇapaladvayam | [ĀK, 1, 9 135.1]
catuṣpalaṃ vyomasatvabhasma caikatra yojayet | [ĀK, 1, 9 135.2]
nīlīpatrarase mardyaṃ varākvāthe dinaṃ priye | [ĀK, 1, 9 136.1]
ruddhvā taṃ saṃpuṭe pacyādanyair viṃśatigomayaiḥ | [ĀK, 1, 9 136.2]
nīlīrasavarākvāthair bhāvayettaṃ trisaptadhā | [ĀK, 1, 9 137.1]
guñjonmeyaṃ lihetkalye madhvājyābhyāṃ pibedanu | [ĀK, 1, 9 137.2]
palamātraṃ varākvāthaṃ vṛddhiḥ ṣoḍaśaguñjikā | [ĀK, 1, 9 138.1]
māsaṣoḍaśayogena jīvedācandratārakam | [ĀK, 1, 9 138.2]
etasya sevayā kāntahemasūtārhako bhavet | [ĀK, 1, 9 139.1]
samukhe pārade kāntasatvaṃ jāryaṃ yathoktavat | [ĀK, 1, 9 139.2]
jārayecca tathā svarṇaṃ dvābhyāṃ jīrṇaṃ samaṃ samam | [ĀK, 1, 9 140.1]
vidhinā bhasmayetsūtaṃ kāntahāṭakajāritam | [ĀK, 1, 9 140.2]
taṃ rasaṃ palamekaṃ ca hemabhasma paladvayam | [ĀK, 1, 9 141.1]
calaṃ kāntasatvabhasma yuñjyādyathāvidhi | [ĀK, 1, 9 141.2]
śatāvarīvarānīre dinaṃ saṃmardya saṃpuṭe | [ĀK, 1, 9 142.1]
ruddhvā taṃ kukkuṭapuṭe pacedādāya taṃ rasam | [ĀK, 1, 9 142.2]
triḥ saptadhā śatāvaryā rasairbhāvyaṃ varārasaiḥ | [ĀK, 1, 9 143.1]
guñjāmātraṃ ghṛtakṣaudrayuktaṃ lehyaṃ pibedanu | [ĀK, 1, 9 143.2]
śatāvarīrasaḥ peyaḥ palamātraṃ sureśvari | [ĀK, 1, 9 144.1]
guñjāṣoḍaśikā vṛddhirmāsaṣoḍaśayogataḥ | [ĀK, 1, 9 144.2]
valīpalitanirmuktaḥ pralayāntaṃ ca jīvati | [ĀK, 1, 9 145.1]
etasya sevayā svarṇakāntābhrarasabhug bhavet | [ĀK, 1, 9 145.2]
ghanakāntasuvarṇāni caikaikāni samāni vai | [ĀK, 1, 9 146.1]
mukhīkṛtasya sūtasya jārayetkramaśaḥ priye | [ĀK, 1, 9 146.2]
ghanādijāritaṃ sūtaṃ mārayetpūrvavatsudhīḥ | [ĀK, 1, 9 147.1]
tasmādbhasmīkṛtāt sūtād dviguṇaṃ hemabhasma ca | [ĀK, 1, 9 147.2]
hematulyaṃ mṛtaṃ kāntaṃ kāntatulyaṃ mṛtaṃ ghanam | [ĀK, 1, 9 148.1]
etat sarvaṃ varākvāthamuṇḍībhṛṅgarasair dinam | [ĀK, 1, 9 148.2]
mardayetsaṃpuṭe ruddhvā pacetkaukkuṭike puṭe | [ĀK, 1, 9 149.1]
tadādāya varābhṛṅgamuṇḍinīraiśca bhāvayet | [ĀK, 1, 9 149.2]
triḥ saptavāraṃ chāyāyāṃ prātarguñjonmitaṃ lihet | [ĀK, 1, 9 150.1]
śarkarāmadhusarpirbhir anupeyaṃ ca gopayaḥ | [ĀK, 1, 9 150.2]
guñjāṣoḍaśikā vṛddhirmāsaṣoḍaśayogataḥ | [ĀK, 1, 9 151.1]
valīpalitanirmukto jīvedācandratārakam | [ĀK, 1, 9 151.2]
etasya sevayā sūtavajrasevārhako bhavet | [ĀK, 1, 9 152.1]
samukhe pārade kuryātpūrvavadvajrajāraṇām | [ĀK, 1, 9 152.2]
vajrajīrṇaṃ rasaṃ devi bhasmīkuryācca pūrvavat | [ĀK, 1, 9 153.1]
bhasmībhūtarasād vajrabhasma ca dviguṇaṃ priye | [ĀK, 1, 9 153.2]
kanyābhṛṅgavarānīrair dinaṃ mardyaṃ ca saṃpuṭe | [ĀK, 1, 9 154.1]
kukkuṭākhye puṭe pacyāttamādāyātha bhāvayet | [ĀK, 1, 9 154.2]
kanyābhṛṅgavarānīrair bhāvayecca trisaptadhā | [ĀK, 1, 9 155.1]
yavamātraṃ lihetprātarmadhvājyābhyāṃ pibedanu | [ĀK, 1, 9 155.2]
gokṣīraṃ palamātraṃ tu vṛddhirguñjācatuṣṭayam | [ĀK, 1, 9 156.1]
māsaṣoḍaśayogena jīvedācandratārakam | [ĀK, 1, 9 156.2]
etasya sevayā vajrasūtavyomārhako bhavet | [ĀK, 1, 9 157.1]
ghanajīrṇaṃ vajrajīrṇaṃ bhasmīkuryādrasaṃ sudhīḥ | [ĀK, 1, 9 157.2]
bhasmībhūtād rasādvajraṃ dviguṇaṃ vyomabhasma ca | [ĀK, 1, 9 158.1]
caturguṇaṃ ca tatsarvamekīkṛtya vimardayet | [ĀK, 1, 9 158.2]
varākvāthe rasairdinaṃ saṃpuṭake pacet | [ĀK, 1, 9 159.1]
kṛte laghupuṭe paścādbhāvyaṃ bhṛṅgavarārasaiḥ | [ĀK, 1, 9 159.2]
trisaptadhā samadhvājyaṃ māṣamātraṃ pibedanu | [ĀK, 1, 9 160.1]
gavyaṃ kṣīrapalaṃ peyaṃ vṛddhirguñjāṣṭakāvadhiḥ | [ĀK, 1, 9 160.2]
evaṃ ṣoḍaśamāsena jīvedācandratārakam | [ĀK, 1, 9 161.1]
etasya sevayā kāntavajrasūtārhako bhavet | [ĀK, 1, 9 161.2]
kāntaṃ vajraṃ samaṃ jāryaṃ samukhe pārade priye | [ĀK, 1, 9 162.1]
kāntahīrakajīrṇaṃ taṃ pāradaṃ mārayetsudhīḥ | [ĀK, 1, 9 162.2]
pūrvoktavidhinā kānte etatpāradabhasma ca | [ĀK, 1, 9 163.1]
pāradāddviguṇaṃ vajraṃ vajrātkāntaṃ caturguṇam | [ĀK, 1, 9 163.2]
palāśapuṣpasvarasairdinaṃ mardyaṃ ca saṃpuṭe | [ĀK, 1, 9 164.1]
ruddhvā kukkuṭake paścāttamādāyātha bhāvayet | [ĀK, 1, 9 164.2]
palāśapuṣpanīreṇa bhāvayettaṃ trisaptadhā | [ĀK, 1, 9 165.1]
samadhvājyaṃ māṣamātraṃ lihedanu pibetpayaḥ | [ĀK, 1, 9 165.2]
aṣṭaguñjāvadhir vṛddhir bhavetṣoḍaśamāsataḥ | [ĀK, 1, 9 166.1]
valīpalitanirmukto jīvedācandratārakam | [ĀK, 1, 9 166.2]
etasya sevayā vajrarasakāntābhrakārhakaḥ | [ĀK, 1, 9 167.1]
samukhe pārade vyomakāntavajrāṇi ca kramāt | [ĀK, 1, 9 167.2]
samāni jārayetpaścājjīrṇaṃ taṃ mārayedrasam | [ĀK, 1, 9 168.1]
pūrvavatpāradādvajraṃ samaṃ vajracaturguṇam | [ĀK, 1, 9 168.2]
kāntaṃ kāntasamaṃ vyomasatvaṃ caitāni mardayet | [ĀK, 1, 9 169.1]
triphalābhṛṅgajarasai ruddhvā saṃpuṭake pacet | [ĀK, 1, 9 169.2]
laghunāgnipuṭenaiva tamādāyātha bhāvayet | [ĀK, 1, 9 170.1]
varābhṛṅgarasair ekaviṃśatiṃ vāramātape | [ĀK, 1, 9 170.2]
māṣamātraṃ samadhvājyaṃ lihetprātarviśuddhadhīḥ | [ĀK, 1, 9 171.1]
anupeyaṃ ca gokṣīraṃ vṛddhirguñjāṣṭakaṃ bhavet | [ĀK, 1, 9 171.2]
māsaṣoḍaśayogena jīvedācandratārakam | [ĀK, 1, 9 172.1]
etasya sevayā hemavajrasūtārhako bhavet | [ĀK, 1, 9 172.2]
samukhe pārade tulye hema vajraṃ ca jārayet | [ĀK, 1, 9 173.1]
taṃ rasaṃ bhasmayeddevi rasaṃ vajraṃ samaṃ samam | [ĀK, 1, 9 173.2]
tayoḥ samaṃ mṛtaṃ hema varākvāthena mardayet | [ĀK, 1, 9 174.1]
tatsarvaṃ saṃpuṭe kṣiptvā bhūdharākhye puṭe pacet | [ĀK, 1, 9 174.2]
tamādāya varākvāthairbhāvayecca trisaptadhā | [ĀK, 1, 9 175.1]
māṣamātraṃ lihetprātastilājyamadhusaṃyutam | [ĀK, 1, 9 175.2]
gokṣīramanupeyaṃ syādaṣṭaguñjāvadhi kramāt | [ĀK, 1, 9 176.1]
māsaṣoḍaśaparyantaṃ jīyād ācandratārakam | [ĀK, 1, 9 176.2]
etasya sevayā vyomahemavajrarasārhakaḥ | [ĀK, 1, 9 177.1]
samukhe pārade vyomahemavajrāṇi jārayet | [ĀK, 1, 9 177.2]
pāradasya samāṃśāni tataḥ sūtaṃ vimārayet | [ĀK, 1, 9 178.1]
rasatulyaṃ mṛtaṃ vajraṃ tayostulyaṃ ca hāṭakam | [ĀK, 1, 9 178.2]
sarvatulyaṃ rasaṃ vyoma tatsarvaṃ brahmabījakaiḥ | [ĀK, 1, 9 179.1]
tailaistryahaṃ peṣayitvā saṃpuṭedbhūdhare puṭe | [ĀK, 1, 9 179.2]
taṃ palāśakaṣāyeṇa bhāvanāścaikaviṃśatiḥ | [ĀK, 1, 9 180.1]
taṃ rasaṃ māṣamātraṃ ca tailaṃ brahmadrubījakam | [ĀK, 1, 9 180.2]
karṣamātraṃ pibeccānu yāvadguñjāṣṭakāvadhi | [ĀK, 1, 9 181.1]
māsaṣoḍaśayogena siddho bhavati śāśvataḥ | [ĀK, 1, 9 181.2]
etasya sevayā kāntahemavajrarasārhakaḥ | [ĀK, 1, 9 182.1]
mukhīkṛte sūtarāje kāntaṃ svarṇaṃ samaṃ samam | [ĀK, 1, 9 182.2]
jārayedbhasmayettaṃ ca tatsamaṃ vajrabhasma ca | [ĀK, 1, 9 183.1]
tayostulyaṃ mṛtaṃ hema kāntaṃ sarvasamaṃ priye | [ĀK, 1, 9 183.2]
varābhṛṅgarase piṣṭvā bhūdhare saṃpuṭe pacet | [ĀK, 1, 9 184.1]
tato bhṛṅgavarānīrairekaviṃśatibhāvanāḥ | [ĀK, 1, 9 184.2]
varākṣaudrair lihet prātarmāṣamātraṃ rasaṃ sudhīḥ | [ĀK, 1, 9 185.1]
gavyaṃ payaḥ palaṃ peyaṃ vṛddhiḥ ṣoḍaśamāṣikā | [ĀK, 1, 9 185.2]
māsaṣoḍaśayogena bhavet siddhasamaḥ prabhuḥ | [ĀK, 1, 9 186.1]
etasya sevayā vyomakāntahemapavīrasam | [ĀK, 1, 9 186.2]
sevituṃ jāyate'rho'sau saṃyatātmā maheśvaraḥ | [ĀK, 1, 9 187.1]
ghanakāntasvarṇavajraṃ jārayet samukhe rase | [ĀK, 1, 9 187.2]
pratyekaṃ pāradasamameva kāryaṃ sureśvari | [ĀK, 1, 9 188.1]
tatastaṃ mārayedyuktyā rasatulyaṃ mṛtaṃ pavim | [ĀK, 1, 9 188.2]
tayostulyaṃ mṛtaṃ hema sarvatulyaṃ mṛtaṃ ghanam | [ĀK, 1, 9 189.1]
ghanatulyamayaskāntaṃ sarvatulyaṃ suradrujaiḥ | [ĀK, 1, 9 189.2]
tailaistataḥ saṃpuṭe ca kṣiptvā bhūdharake pacet | [ĀK, 1, 9 190.1]
guñjāmātraṃ rasaṃ caitaṃ lihet prātaḥ śuciḥ sudhīḥ | [ĀK, 1, 9 190.2]
devadārujatailena karṣamātraṃ tu pārvati | [ĀK, 1, 9 191.1]
dhāroṣṇaṃ gopayaḥ peyaṃ palamātramanu priye | [ĀK, 1, 9 191.2]
guñjāṣoḍaśaparyantaṃ māsaṣoḍaśayogataḥ | [ĀK, 1, 9 192.1]
ya imaṃ pāradaṃ divyaṃ sevate pathyabhuksadā | [ĀK, 1, 9 192.2]
vyādhijanmajarāmṛtyuvarjitaḥ sarvasiddhibhāk | [ĀK, 1, 9 193.1]
sarvajñaḥ sarvagaḥ siddhaḥ sṛjatīva pitāmahaḥ | [ĀK, 1, 9 193.2]
viṣṇuvattrāyate viśvaṃ haratīva haraḥ svayam | [ĀK, 1, 9 194.1]
vāñchitārthān svayaṃ datte kalpadruma ivāparaḥ | [ĀK, 1, 9 194.2]
kandarpa iva kāmākṣīḥ sahasraṃ ramayet kṣaṇāt | [ĀK, 1, 9 195.1]
saccidānandarūpo'yaṃ rasasevī bhaveddhruvam | [ĀK, 1, 9 195.2]
ghanādipañcayogotthamekatriṃśadrasāyanam | [ĀK, 1, 9 196.1]
bhavatsnehena kathitaṃ rahasyaṃ devadurlabham | [ĀK, 1, 9 196.2]
{ĀK, 1, 10}
praṇamya parayā bhaktyā bhairavaṃ bhairavī śivam | [ĀK, 1, 10 1.1]
uvāca vinayenedaṃ lokānāṃ hitakāṃkṣiṇī | [ĀK, 1, 10 1.2]
śrībhairavī | [ĀK, 1, 10 2.1]
devadeva kṛpāmūrte sarvānugrāhaka prabho | [ĀK, 1, 10 2.2]
tvatprasādānmayā jñātaṃ rahasyam atidurlabham | [ĀK, 1, 10 2.3]
kāntābhrahemakuliśarasabhasma rasāyanam | [ĀK, 1, 10 3.1]
ataḥ paraṃ mahādeva śrotumicchāmi bhairava | [ĀK, 1, 10 3.2]
etair ghanādyai racitaghuṭikānāṃ rasāyanam | [ĀK, 1, 10 4.1]
śrutvā savinayaṃ vākyaṃ bhairavyāstvādibhairavaḥ | [ĀK, 1, 10 4.2]
sthitvetyuvāca vacanaṃ tadvakṣyāmi rasāyanam | [ĀK, 1, 10 5.1]
śrībhairavaḥ | [ĀK, 1, 10 5.2]
śṛṇu pārvati yatnena sāvadhānena sāmpratam | [ĀK, 1, 10 5.3]
prathamaṃ jāraṇaṃ kāryaṃ paścātpāradabandhanam | [ĀK, 1, 10 6.1]
tasmājjāraṇabījāni ghanādīnāṃ vadāmi te | [ĀK, 1, 10 6.2]
gandhatālaśilātutthakharparīhiṅgulāmalāḥ | [ĀK, 1, 10 7.1]
bhūnāgatāpyakāsīsanṛpāvartābhragairikam | [ĀK, 1, 10 7.2]
kāntatrikṣāravaikrāntāstvete cūrṇasamāṃśakaḥ | [ĀK, 1, 10 8.1]
siddhacūrṇamidaṃ khyātaṃ śreṣṭhaṃ syād bījakarmaṇi | [ĀK, 1, 10 8.2]
dvandvamelopaliptāyāṃ mūṣāyāṃ nikṣipetpriye | [ĀK, 1, 10 9.1]
kṛṣṇasatvābhrasatvaṃ ca drāvayetsamaśulbakam | [ĀK, 1, 10 9.2]
samitrapañcakaṃ tasminsiddhacūrṇaṃ muhurmuhuḥ | [ĀK, 1, 10 10.1]
ghanāddaśaguṇaṃ kṣepyaṃ dhamedgāḍhaṃ varānane | [ĀK, 1, 10 10.2]
ghanasatvāvaśiṣṭaṃ syāddhamanīyaṃ ca tāvatā | [ĀK, 1, 10 11.1]
kālenedaṃ vyomasatvabījaṃ jāryaṃ rasāyane | [ĀK, 1, 10 11.2]
samukhe pārade bījaṃ catuḥṣaṣṭyaṃśake kṣipet | [ĀK, 1, 10 12.1]
taptakhalve'mlavargeṇa mardayed divasatrayam | [ĀK, 1, 10 12.2]
taṃ sūtaṃ kacchape yantre sabiḍe jārayetpriye | [ĀK, 1, 10 13.1]
tato dvātriṃśadaṃśaṃ ca ṣoḍaśāṃśaṃ rasasya tu | [ĀK, 1, 10 13.2]
aṣṭamāṃśaṃ caturthāṃśaṃ dvyaṃśaṃ caiva samāṃśakam | [ĀK, 1, 10 14.1]
pārade jārayedevaṃ kramādbījaṃ sureśvari | [ĀK, 1, 10 14.2]
sūtamevaṃvidhaṃ vyomasatvaṃ bījasamaṃ priye | [ĀK, 1, 10 15.1]
taptakhalve'mlavargeṇa mardayedekavāsaram | [ĀK, 1, 10 15.2]
piṣṭiṃ pāradarājaṃ taṃ jambīrāntarvinikṣipet | [ĀK, 1, 10 16.1]
dolāyantre'mlayukte taṃ vipacetsaptavāsaram | [ĀK, 1, 10 16.2]
tamādāya baliṃ kṣiptvā siddhacūrṇena pārvati | [ĀK, 1, 10 17.1]
tatastaṃ bhūdhare yantre pacellaghupuṭena ca | [ĀK, 1, 10 17.2]
yāvatkaṭhinatāṃ yāti tāvatkāryaṃ muhurmuhuḥ | [ĀK, 1, 10 18.1]
dolāpākaṃ siddhacūrṇalepaṃ bhūdharake puṭam | [ĀK, 1, 10 18.2]
mṛtasañjīvanī nāmnā ghuṭikā sarvasiddhidā | [ĀK, 1, 10 19.1]
vaktrāntare gale mūrdhni bāhau karṇe'thavā vahet | [ĀK, 1, 10 19.2]
hemnā suveṣṭitā samyagvalīpalitanāśinī | [ĀK, 1, 10 20.1]
vaktrasthā mṛtyuhā varṣādviṣavigrahanāśinī | [ĀK, 1, 10 20.2]
śuddhaṃ gandhaṃ karṣamātraṃ gavyaṃ kṣīraṃ palaṃ pibet | [ĀK, 1, 10 21.1]
anena kramaṇenaiva sūtaḥ saṃkramate tanum | [ĀK, 1, 10 21.2]
kāntamlecchamukhaṃ rūpyaṃ liptamūṣāntare samam | [ĀK, 1, 10 22.1]
drāvayitvā siddhacūrṇaṃ kāntāddaśaguṇaṃ śanaiḥ | [ĀK, 1, 10 22.2]
vahenmuhurmuhurdrāvyaṃ yāvatkānto'vaśiṣyate | [ĀK, 1, 10 23.1]
kāntabījamidaṃ proktaṃ śreṣṭhaṃ jāryaṃ rasāyane | [ĀK, 1, 10 23.2]
samukhe pārade cedaṃ bījaṃ cāryaṃ ca pūrvavat | [ĀK, 1, 10 24.1]
catuḥṣaṣṭyaṃśakaṃ pūrvaṃ samāṃśaṃ taṃ krameṇa vai | [ĀK, 1, 10 24.2]
evaṃvidhaṃ sūtarājaṃ kāntabījaṃ dvayaṃ samam | [ĀK, 1, 10 25.1]
mardayettaptakhalve ca sāmlavarge dinatrayam | [ĀK, 1, 10 25.2]
piṣṭībhūtaṃ ca jambīre kṣiptvāmlagaṇapūrite | [ĀK, 1, 10 26.1]
dolāyantre pacetsamyagevam ā saptavārakam | [ĀK, 1, 10 26.2]
tamādāya lihedbāhye siddhacūrṇena bhairavi | [ĀK, 1, 10 27.1]
tato divyauṣadhairlipte saṃpuṭe bhūdhare pacet | [ĀK, 1, 10 27.2]
yāvatkaṭhinatāṃ yāti tāvatkuryātkrameṇa ca | [ĀK, 1, 10 28.1]
dolāpākaṃ siddhacūrṇalepaṃ bhūdharapācanam | [ĀK, 1, 10 28.2]
puṭe tau jārayed divyanāmnātha parameśvari | [ĀK, 1, 10 29.1]
vaktrāntare gale mūrdhni bāhau karṇe'thavā vahet | [ĀK, 1, 10 29.2]
hemnā suveṣṭitaṃ dhāryaṃ valīpalitanāśanam | [ĀK, 1, 10 30.1]
pūrvavatphaladā puṇyā dhāryā yatnena mānavaiḥ | [ĀK, 1, 10 30.2]
pūrvavatkrāmaṇaṃ kāryaṃ dehe saṃkramate rasaḥ | [ĀK, 1, 10 31.1]
samukhe pārade vyomakāntabījaṃ ca mārayet | [ĀK, 1, 10 31.2]
pratyekaṃ pāradasamaṃ pūrvavacca śanaiḥ śanaiḥ | [ĀK, 1, 10 32.1]
catuḥṣaṣṭyaṃśakaṃ cādau samāṃśaṃ taṃ kramādrase | [ĀK, 1, 10 32.2]
asya sūtasya tulyāṃśaṃ kāntabījābhrabījakam | [ĀK, 1, 10 33.1]
taptakhalve'mlavargeṇa mardayedvāsaratrayam | [ĀK, 1, 10 33.2]
piṣṭīkṛtaṃ ca jambīre kṣiptvā dolāgataṃ pacet | [ĀK, 1, 10 34.1]
punarādāya tāṃ piṣṭiṃ siddhacūrṇena lepayet | [ĀK, 1, 10 34.2]
divyauṣadhigaṇairlipte saṃpuṭe bhūdhare pacet | [ĀK, 1, 10 35.1]
yadā kaṭhinatāṃ yāti dvidhā kuryātkrameṇa tu | [ĀK, 1, 10 35.2]
dolāsvedaṃ cūrṇalepaṃ kṛtvā bhūdharapācanam | [ĀK, 1, 10 36.1]
kāmeśvarīyaṃ ghuṭikā vaktrasthā sarvasiddhidā | [ĀK, 1, 10 36.2]
pūrvavatkrāmaṇaṃ kāryaṃ rasendraḥ krāmate tanum | [ĀK, 1, 10 37.1]
svarṇaṃ rūpyaṃ mlecchamukhaṃ kāntasatvābhrasatvakam | [ĀK, 1, 10 37.2]
dvandvamelopaliptāyāṃ mūṣāyāṃ tadvinikṣipet | [ĀK, 1, 10 38.1]
tasmindrute siddhacūrṇaṃ svarṇāddaśaguṇaṃ kṣipet | [ĀK, 1, 10 38.2]
yāvatsvarṇāvaśeṣaṃ syāttāvaddrāvyaṃ śanaiḥ śanaiḥ | [ĀK, 1, 10 39.1]
hemabījam idaṃ khyātaṃ śreṣṭhaṃ rasarasāyane | [ĀK, 1, 10 39.2]
samukhe pārade devi bījaṃ rasasamaṃ kramāt | [ĀK, 1, 10 40.1]
jārayet pūrvavaddevi catuḥṣaṣṭyaṃśakādikam | [ĀK, 1, 10 40.2]
etadrasaṃ hemabījaṃ samaṃ khalve ca tāpite | [ĀK, 1, 10 41.1]
mardayed amlavargeṇa tryahāt piṣṭir bhavedrasaḥ | [ĀK, 1, 10 41.2]
piṣṭiṃ jambīrajāṃ kṛtvā dolāyantre'mlapūrite | [ĀK, 1, 10 42.1]
ṣaḍahaṃ pācayeddevi siddhacūrṇapralepanam | [ĀK, 1, 10 42.2]
tathā saṃpuṭalepaṃ ca tathā bhūdharapācanam | [ĀK, 1, 10 43.1]
yāvat kaṭhinatāṃ yāti tāvatkuryācca pūrvavat | [ĀK, 1, 10 43.2]
iyaṃ tu ghuṭikā divyā vikhyātā hemasundarī | [ĀK, 1, 10 44.1]
vaktrasthā siddhidā nṝṇāṃ jarāmṛtyuviṣāpahā | [ĀK, 1, 10 44.2]
pūrvavat krāmaṇaṃ kāryaṃ sūtaḥ saṃkramate punaḥ | [ĀK, 1, 10 45.1]
mukhīkṛte rase vyomabījaṃ hāṭakabījakam | [ĀK, 1, 10 45.2]
samaṃ samaṃ kramājjāryaṃ catuḥṣaṣṭyaṃśakādikam | [ĀK, 1, 10 46.1]
ityevaṃ jāritaṃ sūtaṃ bījaṃ gaganarukmayoḥ | [ĀK, 1, 10 46.2]
mardayet pāradasamaṃ taptakhalve'mlavargataḥ | [ĀK, 1, 10 47.1]
tridinājjāyate piṣṭiḥ punar jambīragām kuru | [ĀK, 1, 10 47.2]
dolāyantre'mlabharite pacettāṃ saptavāsaram | [ĀK, 1, 10 48.1]
lepanaṃ siddhacūrṇasya tathā saṃpuṭalepanam | [ĀK, 1, 10 48.2]
tathā bhūdharapākaśca yāvatkaṭhinatāṃ vrajet | [ĀK, 1, 10 49.1]
siddhidā ghuṭikā hyeṣā nāmnā madanasundarī | [ĀK, 1, 10 49.2]
āsyāntarasthitā kuryāt sarvasiddhīś cirāyuṣaḥ | [ĀK, 1, 10 50.1]
vyālavyāghragajādīnāṃ rājñāṃ vaśyaṃ striyāmapi | [ĀK, 1, 10 50.2]
pūrvavat krāmaṇaṃ kāryaṃ kāyam ākrāmate rasaḥ | [ĀK, 1, 10 51.1]
mukhīkṛte rase kāntahemabījaṃ samaṃ samam | [ĀK, 1, 10 51.2]
rasonmite pṛthak jāryaṃ catuḥṣaṣṭyaṃśakādikam | [ĀK, 1, 10 52.1]
itthaṃ jīrṇaṃ rasaṃ bījaṃ kāntahemno rasonmitam | [ĀK, 1, 10 52.2]
pūrvavat piṣṭikāṃ kṛtvā dolāyantre ca pācanam | [ĀK, 1, 10 53.1]
yāvat kaṭhinatāṃ yāti tāvat kāryaṃ muhurmuhuḥ | [ĀK, 1, 10 53.2]
ghuṭikā jāyate nāmnā khecarī sarvasiddhidā | [ĀK, 1, 10 54.1]
pūrvavat krāmaṇaṃ kāryaṃ sugandhaṃ gopayaḥ pibet | [ĀK, 1, 10 54.2]
tena saṃkramate dehaṃ ghuṭikāntargato rasaḥ | [ĀK, 1, 10 55.1]
samukhe pārade vyomakāntahemnāṃ samaṃ samam | [ĀK, 1, 10 55.2]
bījaṃ pṛthakpṛthak jāryaṃ catuḥṣaṣṭyaṃśakādikam | [ĀK, 1, 10 56.1]
itthaṃbhūtasya sūtasya samaṃ vyomādibījakam | [ĀK, 1, 10 56.2]
trayaṃ tāpitakhalvena tryahamamlena mardayet | [ĀK, 1, 10 57.1]
sa sūtaḥ piṣṭim āpnoti tāṃ piṣṭiṃ pūrvavatpriye | [ĀK, 1, 10 57.2]
dolāpākaṃ siddhacūrṇalepaṃ bhūdharapācanam | [ĀK, 1, 10 58.1]
yāvatkaṭhinatāṃ yāti tāvatkāryam atandritaiḥ | [ĀK, 1, 10 58.2]
vajreśvarīti ghuṭikā vaktrasthā sarvasiddhidā | [ĀK, 1, 10 59.1]
pūrvavatkrāmaṇaṃ kāryaṃ gātraṃ vyāpnoti pāradaḥ | [ĀK, 1, 10 59.2]
śuddhaṃ svarṇaṃ vajrabhasma lohacūrṇābhrasatvakam | [ĀK, 1, 10 60.1]
etaccatuḥsamaṃ nāgaṃ mūṣāyāṃ cāndhritaṃ dhamet | [ĀK, 1, 10 60.2]
dvandvamelopaliptāyāṃ punarādāya taṃ priye | [ĀK, 1, 10 61.1]
ekībhūtaṃ ca mūṣāyāṃ prakaṭaṃ ca dhametpunaḥ | [ĀK, 1, 10 61.2]
dhautasattvaṃ mākṣikaṃ ca svalpaṃ svalpaṃ muhuḥ kṣipet | [ĀK, 1, 10 62.1]
vajrahemāvaśeṣaṃ tu yāvatsyāt tata uddharet | [ĀK, 1, 10 62.2]
etasmin vyomasatvāyaścūrṇanāgāṃśca pūrvavat | [ĀK, 1, 10 63.1]
dvandvamelopaliptāyām andhrayitvā dṛḍhaṃ dhamet | [ĀK, 1, 10 63.2]
ekībhūtaṃ samādāya mūṣāyāṃ prakaṭaṃ dhamet | [ĀK, 1, 10 64.1]
hemavajrāvaśeṣaṃ syād yāvat tat punarāharet | [ĀK, 1, 10 64.2]
vyomasatvam ayaścūrṇaṃ nāgaṃ vāhyaṃ punaḥ punaḥ | [ĀK, 1, 10 65.1]
pūrvavat kramayogena mākṣikaṃ dhautasattvakam | [ĀK, 1, 10 65.2]
muhuḥ kṣipya dhamettaṃ tu bāhyamevaṃ tu ṣaḍguṇam | [ĀK, 1, 10 66.1]
vajrabījamidaṃ śreṣṭhaṃ jāryaṃ rasarasāyane | [ĀK, 1, 10 66.2]
samukhe pārade jāryaṃ vajrabījaṃ rasonmitam | [ĀK, 1, 10 67.1]
catuḥṣaṣṭyaṃśakādyaṃ ca kramāt saṃkrāmayet priye | [ĀK, 1, 10 67.2]
itthaṃ jāritasūtasya samaṃ kuliśabījakam | [ĀK, 1, 10 68.1]
taptakhalve'mlavargeṇa mardayed divasatrayam | [ĀK, 1, 10 68.2]
sa piṣṭir jāyate sūtastāṃ piṣṭīṃ ca samāharet | [ĀK, 1, 10 69.1]
dolāpākaḥ siddhacūrṇalepaḥ sampuṭabhūdharam | [ĀK, 1, 10 69.2]
kurvīta pūrvavat sarvaṃ yāvat kaṭhinatāṃ vrajet | [ĀK, 1, 10 70.1]
mahāvajreśvarī nāmnā ghuṭikā siddhidāyinī | [ĀK, 1, 10 70.2]
vaktrasthā krāmaṇaṃ kāryaṃ pūrvavat krāmate rasaḥ | [ĀK, 1, 10 71.1]
mukhīkṛte rase vyomavajrabījaṃ rasonmitam | [ĀK, 1, 10 71.2]
pṛthak pṛthak jāraṇīyaṃ catuḥṣaṣṭyaṃśakādikam | [ĀK, 1, 10 72.1]
amuṣya jīrṇasūtasya samaṃ vajrābhrabījakam | [ĀK, 1, 10 72.2]
taptakhalve'mlavargeṇa tridinaṃ mardayeddṛḍham | [ĀK, 1, 10 73.1]
sa raso jāyate piṣṭistāṃ punaḥ pūrvavatpriye | [ĀK, 1, 10 73.2]
dolāsvedaṃ siddhacūrṇalepaṃ bhūdharapācanam | [ĀK, 1, 10 74.1]
yāvat kaṭhinatāṃ yati tāvad evaṃ muhurmuhuḥ | [ĀK, 1, 10 74.2]
ghuṭikā jāyate divyā nāmneyaṃ vajrakhecarī | [ĀK, 1, 10 75.1]
vaktrasthā siddhidā nṛṇāṃ pūrvavat krāmaṇaṃ priye | [ĀK, 1, 10 75.2]
mukhīkṛte rase kāntavajrabījaṃ rasonmitam | [ĀK, 1, 10 76.1]
pṛthakpṛthag jāraṇīyaṃ catuḥṣaṣṭyaṃśakādikam | [ĀK, 1, 10 76.2]
asya jīrṇasya sūtasya samaṃ kuliśakāntayoḥ | [ĀK, 1, 10 77.1]
bījaṃ saṃtaptakhalve 'mlavarge mardyaṃ dinatrayam | [ĀK, 1, 10 77.2]
piṣṭir bhavatyeṣa sūtaḥ piṣṭiṃ tāṃ punarāharet | [ĀK, 1, 10 78.1]
dolāsvedaḥ siddhacūrṇalepaḥ saṃpuṭabhūdharam | [ĀK, 1, 10 78.2]
yāvat kaṭhinatāṃ yāti tāvadevaṃ muhurmuhuḥ | [ĀK, 1, 10 79.1]
kālavidhvaṃsinī nāmnā ghuṭikā jāyate śubhā | [ĀK, 1, 10 79.2]
mukhasthā siddhidā divyā pūrvavat krāmaṇaṃ pibet | [ĀK, 1, 10 80.1]
mukhīkṛte sūtarāje vajrakāntābhrabījakam | [ĀK, 1, 10 80.2]
pṛthakpṛthaksūtarāje catuḥṣaṣṭyaṃśakādikam | [ĀK, 1, 10 81.1]
rasasya tasya sadṛśaṃ vajrabījābhrabījakam | [ĀK, 1, 10 81.2]
taptakhalve'mlavargeṇa tryahāt piṣṭiḥ sumardanāt | [ĀK, 1, 10 82.1]
dolāpākaḥ siddhacūrṇalepaḥ saṃpuṭabhūdharam | [ĀK, 1, 10 82.2]
yāvat kaṭhinatāṃ yāti tāvat kuryānmuhurmuhuḥ | [ĀK, 1, 10 83.1]
gaganeśvarīyaṃ ghuṭikā vaktrasthā sarvasiddhidā | [ĀK, 1, 10 83.2]
pūrvavat krāmaṇaṃ kāryaṃ dehe krāmati sūtakaḥ | [ĀK, 1, 10 84.1]
mukhīkṛte sūtarāje bījaṃ vajrasuvarṇayoḥ | [ĀK, 1, 10 84.2]
pṛthakpṛthaksamaṃ jāryaṃ catuḥṣaṣṭyaṃśakādikam | [ĀK, 1, 10 85.1]
asya sūtasya sadṛśaṃ hemno vajrasya bījakam | [ĀK, 1, 10 85.2]
taptakhalve'mlavargeṇa tryahāt piṣṭir bhavedrasaḥ | [ĀK, 1, 10 86.1]
tāṃ piṣṭiṃ punarādāya pūrvavat parikalpayet | [ĀK, 1, 10 86.2]
dolāpākaṃ siddhacūrṇalepaṃ bhūdharapācanam | [ĀK, 1, 10 87.1]
yāvat kaṭhinatāṃ yāti tāvat kuryānmuhurmuhuḥ | [ĀK, 1, 10 87.2]
vajraghaṇṭeśvarī hyeṣā ghuṭikā siddhidāyinī | [ĀK, 1, 10 88.1]
mukhasthā siddhidā divyā pūrvoktaṃ krāmaṇaṃ pibet | [ĀK, 1, 10 88.2]
mukhīkṛte sūtarāje hemavajrābhrabījakam | [ĀK, 1, 10 89.1]
pṛthakpṛthaksamaṃ jāryaṃ catuḥṣaṣṭyaṃśakādikam | [ĀK, 1, 10 89.2]
asya sūtasya sadṛśaṃ hemavajrābhrabījakam | [ĀK, 1, 10 90.1]
mardayed amlavargeṇa taptakhalve dinatrayam | [ĀK, 1, 10 90.2]
piṣṭirbhavet punastāṃ ca samādāya tataḥ priye | [ĀK, 1, 10 91.1]
dolāpākaṃ siddhacūrṇalepaṃ bhūdharapācanam | [ĀK, 1, 10 91.2]
yāvat kaṭhinatāmeti tāvatkāryaṃ muhurmuhuḥ | [ĀK, 1, 10 92.1]
ghuṭikā jāyate divyā nāmneyaṃ vajrabhairavī | [ĀK, 1, 10 92.2]
mukhasthitā siddhakarī krāmaṇaṃ pūrvavatpriye | [ĀK, 1, 10 93.1]
mukhīkṛte rase kāntavajrahāṭakabījakam | [ĀK, 1, 10 93.2]
jāryaṃ pṛthaksūtasamaṃ catuḥṣaṣṭyaṃśakādikam | [ĀK, 1, 10 94.1]
jīrṇasūtasamaṃ kāntavajrakāñcanabījakam | [ĀK, 1, 10 94.2]
taptakhalve'mlavargeṇa mardayeddivasatrayam | [ĀK, 1, 10 95.1]
jāyate pāradaḥ piṣṭiḥ pūrvavattāṃ samāharet | [ĀK, 1, 10 95.2]
dolāpākaṃ siddhacūrṇalepaṃ bhūdharapācanam | [ĀK, 1, 10 96.1]
yāvat kaṭhinatām eti tāvatkāryaṃ muhurmuhuḥ | [ĀK, 1, 10 96.2]
ghuṭikā jāyate divyā nāmnā tripurabhairavī | [ĀK, 1, 10 97.1]
mukhasthā siddhidā hyeṣā pūrvavat krāmaṇaṃ priye | [ĀK, 1, 10 97.2]
mukhīkṛte rase kāntavajrābhrasvarṇabījakam | [ĀK, 1, 10 98.1]
pṛthaksūtasamaṃ jāryaṃ catuḥṣaṣṭyaṃśakādikam | [ĀK, 1, 10 98.2]
asya sūtasya jīrṇasya samaṃ vyomādibījakam | [ĀK, 1, 10 99.1]
mardayed amlavargeṇa taptakhalve dinatrayam | [ĀK, 1, 10 99.2]
piṣṭir bhavati sūtendrastāṃ piṣṭiṃ punarāharet | [ĀK, 1, 10 100.1]
dolāpākaṃ siddhacūrṇalepaṃ saṃpuṭabhūdhare | [ĀK, 1, 10 100.2]
yāvat kaṭhinatāmeti tāvatkāryaṃ muhurmuhuḥ | [ĀK, 1, 10 101.1]
nāmnā mahābhairavīyaṃ ghuṭikā sarvasiddhidā | [ĀK, 1, 10 101.2]
dhārayenmukhamadhye tat pūrvavat krāmaṇaṃ pibet | [ĀK, 1, 10 102.1]
triphalā musalī muṇḍī bhṛṅgarājaśca vākucī | [ĀK, 1, 10 102.2]
nīlī kanyā kākamācī hayagandhā śatāvarī | [ĀK, 1, 10 103.1]
uttarā vāruṇī devadālī citrā punarnavā | [ĀK, 1, 10 103.2]
nirguṇḍī sahadevī ca rudantī gajakarṇikā | [ĀK, 1, 10 104.1]
palāśaḥ kukkurūṭaśca dhātrīphalarasaḥ payaḥ | [ĀK, 1, 10 105.1]
palāśabījakaṃ tailaṃ ghṛtaṃ madhu śivāmbu ca | [ĀK, 1, 10 105.2]
bilvamajjā ca tailaṃ ca tailaṃ jyotiṣmatībhavam | [ĀK, 1, 10 106.1]
etāni krāmaṇārhāṇi cauṣadhāni bhavanti hi | [ĀK, 1, 10 106.2]
ete cāṣṭārdhagaditāḥ krāmaṇārthe prayogataḥ | [ĀK, 1, 10 107.1]
rasabhasmaprayoge ca ghuṭikānāṃ rasāyane | [ĀK, 1, 10 107.2]
priye pañcadaśānāṃ ca ghuṭikānāṃ phalaṃ śṛṇu | [ĀK, 1, 10 108.1]
abhrabījena racitaghuṭikā rasasaṃyutā | [ĀK, 1, 10 108.2]
mukhasthitā dvādaśābdaṃ sarvarogavināśanī | [ĀK, 1, 10 109.1]
sa jīvedvatsaraśataṃ pumāṃśca parameśvari | [ĀK, 1, 10 109.2]
kāntabījena racitā ghuṭikā rasasaṃyutā | [ĀK, 1, 10 110.1]
āsyasthā sarvarogaghnī dvādaśābdaṃ varānane | [ĀK, 1, 10 110.2]
dhātudārḍhyaprajananī sahasrāyuṣyadāyinī | [ĀK, 1, 10 111.1]
kāntābhrabījaracitā rasayugghuṭikā śubhā | [ĀK, 1, 10 111.2]
dvādaśābdaṃ mukhāntasthā jarāmayavināśinī | [ĀK, 1, 10 112.1]
ayutāyuṣyadā divyā mahābalavivardhinī | [ĀK, 1, 10 112.2]
hemabījayutā sūtaghuṭikā mukhamadhyagā | [ĀK, 1, 10 113.1]
ā dvādaśābdaṃ dehasya valīpalitarogahā | [ĀK, 1, 10 113.2]
āyuṣyapradā puṇyā nāgāyutabalapradā | [ĀK, 1, 10 114.1]
hemābhrabījaghaṭitā ghuṭikā yuktapāradā | [ĀK, 1, 10 114.2]
vaktrāsthitārkasaṃkhyābdaṃ daśalakṣābdajīvadā | [ĀK, 1, 10 115.1]
divyabuddhiprajananī divyasatvapradāyinī | [ĀK, 1, 10 115.2]
kāntakāñcanabījābhyāṃ sasūtā ghuṭikā kṛtā | [ĀK, 1, 10 116.1]
dvādaśābdaṃ mukhāntā koṭyāyuṣyavivardhinī | [ĀK, 1, 10 116.2]
mahātejaḥprajananī bilanidhyādidarśinī | [ĀK, 1, 10 117.1]
kāntābhrahemaghaṭitā ghuṭikā rasasaṃyutā | [ĀK, 1, 10 117.2]
mukhasthā dvādaśābdāntād daśakoṭyabdajīvadā | [ĀK, 1, 10 118.1]
hālāhalādisaṃvartakhecaratvapradāyinī | [ĀK, 1, 10 118.2]
nirmuktavajrabījena rasayugghuṭikā śubhā | [ĀK, 1, 10 119.1]
mukhasthā dvādaśābdāntaṃ sarvalokagatipradā | [ĀK, 1, 10 119.2]
yāvadbhūmiḥ sthiratarā tāvadāyuḥpravardhinī | [ĀK, 1, 10 120.1]
taruṇaḥ sarvadā kāmaḥ kāntānāṃ suratakṣamaḥ | [ĀK, 1, 10 120.2]
vajrābhrabījaracitā ghuṭikā rasagarbhitā | [ĀK, 1, 10 121.1]
ghuṭikā rasasaṃkhyābdaṃ mukhasthā sarvasiddhidā | [ĀK, 1, 10 121.2]
brahmāyuṣyapradā puṃsāṃ jagat sṛṣṭuṃ kramāt prabhuḥ | [ĀK, 1, 10 122.1]
pūjyate brahmavaddevair vedavedāṅgapāragaḥ | [ĀK, 1, 10 122.2]
sarasvatyā ca sāvitryā sevyate sarvalokagaḥ | [ĀK, 1, 10 123.1]
aṣṭābhiḥ siddhibhir yukto hyaṇimādibhir īśvari | [ĀK, 1, 10 123.2]
vajrakāñcanabījena sasūtā ghuṭikā kṛtā | [ĀK, 1, 10 124.1]
mukhasthā dvādaśābdāntaṃ viṣṇvāyuṣyapradā nṛṇām | [ĀK, 1, 10 124.2]
sa ca viṣṇutvamāpnoti viṣṇuvat pālituṃ kṣamaḥ | [ĀK, 1, 10 125.1]
sevyate sanakādyaiśca śriyā yukto mahābalaḥ | [ĀK, 1, 10 125.2]
svecchāgatir mahendrādyair nirjaraiḥ sevyate sadā | [ĀK, 1, 10 126.1]
hemābhravajrabījena racitā ghuṭikā priye | [ĀK, 1, 10 126.2]
sapāradā mukhāntaḥsthā dvādaśābdaṃ varānane | [ĀK, 1, 10 127.1]
rudrāyuṣpradā nṝṇāṃ rudratvaṃ sā dadāti hi | [ĀK, 1, 10 127.2]
saṃhartā rudravallokaṃ viṣṇvindrādyaiśca sevyate | [ĀK, 1, 10 128.1]
aṇimādyaiśca sahitaḥ sarvajñaḥ sarvalokagaḥ | [ĀK, 1, 10 128.2]
sevyate pramathaśreṣṭhair divyaśaktyā samanvitaḥ | [ĀK, 1, 10 129.1]
yogīndrair dhyāyate dhīro mahātejā mahābalaḥ | [ĀK, 1, 10 129.2]
kāntakāñcanavajrāṇāṃ bījaiḥ sūtayutā kṛtā | [ĀK, 1, 10 130.1]
ghuṭikā bhānusaṃkhyābdaṃ mukhasthā siddhidā nṛṇām | [ĀK, 1, 10 130.2]
īśvarāyuṣyamāpnoti khecaratvaṃ ca mānavaḥ | [ĀK, 1, 10 131.1]
tirodhatte svayaṃ lokādbrahmendrādyabhivanditaḥ | [ĀK, 1, 10 131.2]
koṭisūryapratīkāśo mahāmārutasattvavān | [ĀK, 1, 10 132.1]
mahākalpāntakāle'pi vināśaṃ na vrajeddhruvam | [ĀK, 1, 10 132.2]
yogakrīḍānuṣaktātmā dhyāyate yogavittamaiḥ | [ĀK, 1, 10 133.1]
kāntābhrahemavajrāṇāṃ kṛtā bījai rasātmikā | [ĀK, 1, 10 133.2]
ghuṭikā ravisaṃkhyābdavaktrasthā yasya bhairavi | [ĀK, 1, 10 134.1]
sadāśivāyuḥ sa bhavet sarvānugrāhakaḥ prabhuḥ | [ĀK, 1, 10 134.2]
sadāśivatvam āpnoti devānāmadhipastathā | [ĀK, 1, 10 135.1]
vahnau vahnir jale vāri mārute mārutātmakaḥ | [ĀK, 1, 10 135.2]
pṛthivyāṃ pṛthivīrūpaḥ śūnye śūnyātmako bhavet | [ĀK, 1, 10 136.1]
tasyākṣiṇīnduvahnyarkā brahmendrādyāśca sevakāḥ | [ĀK, 1, 10 136.2]
gāyakā nāradādyāśca nartakyaścāpsaro'ṅganāḥ | [ĀK, 1, 10 137.1]
tadājñayaiva brahmendrāḥ sṛṣṭisthitivināśakāḥ | [ĀK, 1, 10 137.2]
saccidānandakaḥ śaktaḥ sarvagaḥ sarvavicchivaḥ | [ĀK, 1, 10 138.1]
parāśaktiyutaḥ puṇyo nirmāyo niṣkalaḥ param | [ĀK, 1, 10 138.2]
evaṃ guṇāḥ prakathitā ghuṭikānāṃ mayā priye | [ĀK, 1, 10 139.1]
śastrastambhakaraścāsāṃ sarvāsām api vidyate | [ĀK, 1, 10 139.2]
rasāyanasya sarvasya siddhido'yaṃ maheśvari | [ĀK, 1, 10 140.1]
vakṣyate mantrarājo'yaṃ sarvasiddhipradāyakaḥ | [ĀK, 1, 10 140.2]
aiṃ hrīṃ śrīṃ klīṃ sauḥ amṛteśvarabhairava amṛtaṃ kuru amṛteśvarabhairavāya huṃ | [ĀK, 1, 10 141.1]
sauḥ klīṃ śrīṃ hrīṃ aiṃ huṃ phaṭ svāhā | [ĀK, 1, 10 141.2]
sauḥ klīṃ śrīṃ hrīṃ aiṃ | [ĀK, 1, 10 141.3]
pumānanena mantreṇa śīghraṃ siddhimavāpnuyāt | [ĀK, 1, 10 141.4]
{ĀK, 1, 11}
śrībhairavī | [ĀK, 1, 11 1.1]
devadeva mahādeva kathitāni tvayādhunā | [ĀK, 1, 11 1.2]
rasāyanāni divyāni siddhidāni maheśvara | [ĀK, 1, 11 1.3]
cirakālena dehānāṃ kalpānāṃ siddhidāni hi | [ĀK, 1, 11 2.1]
sadyaḥ siddhiryathā deva jāyate parameśvara | [ĀK, 1, 11 2.2]
tadbrūhi nyūnābhyadhikahīnakṣīṇāṅginām api | [ĀK, 1, 11 3.1]
atha gadgadamūkānāṃ kubjānāmatha kuṣṭhinām | [ĀK, 1, 11 3.2]
andhapaṅgvabalānāṃ ca jarājarjaritātmanām | [ĀK, 1, 11 4.1]
sadā rogārtaṣaṇḍānāṃ kṛśānāṃ bhrāntacetasām | [ĀK, 1, 11 4.2]
bhūtapretapiśācāpasmāronmattayujāmapi | [ĀK, 1, 11 5.1]
pramādājjīvaśeṣāṇāṃ dehasiddhipradaṃ nṛṇām | [ĀK, 1, 11 5.2]
śrībhairavaḥ | [ĀK, 1, 11 6.1]
śrutvā tadbhairavīvākyaṃ sādhu pṛṣṭaṃ tvayā priye | [ĀK, 1, 11 6.2]
tathāvidhāṃ pravakṣyāmi dehasiddhiṃ varānane | [ĀK, 1, 11 6.3]
pañcabhūtātmikāḥ pañca kartavyā ghuṭikāḥ priye | [ĀK, 1, 11 7.1]
jīvātmikā bhavetṣaṣṭhī ghuṭikā piṇḍakoṣṭayuk | [ĀK, 1, 11 7.2]
kāle tu yā kanyā kuryātsaṃbhogamāyatam | [ĀK, 1, 11 8.1]
tadvarāṅgasthitaṃ raktaṃ śuklaṃ syādvyomasatvakam | [ĀK, 1, 11 8.2]
tasyāḥ sadyaḥ prasūtasya viṣṭhā putrasya mārutam | [ĀK, 1, 11 9.1]
tattvaṃ syātkevalaṃ tasyā rajastejātmasattvakam | [ĀK, 1, 11 9.2]
tadapatyasya rudhiraṃ jalatattvaṃ prakīrtitam | [ĀK, 1, 11 10.1]
tatsūtasya vapuḥ sarvaṃ pārthivaṃ tattvamucyate | [ĀK, 1, 11 10.2]
sūtasevakaśuklaṃ ca jīvatattvaṃ bhavetpriye | [ĀK, 1, 11 11.1]
koṭivedhakaraṃ sūtaṃ karṣaṃ karṣaṃ niyojayet | [ĀK, 1, 11 11.2]
ekaikatattvamadhye tu prasekaṃ tāni mardayet | [ĀK, 1, 11 12.1]
teṣāṃ ca golakānkṛtvā ṣaḍrasaṃ sthāpayetpṛthak | [ĀK, 1, 11 12.2]
nṛmānamunnataṃ kāyamāyāmaṃ tu tadardhakam | [ĀK, 1, 11 13.1]
kaṭāhaṃ tāmraghaṭitaṃ piṇḍasthaulyaṃ ṣaḍaṅgulam | [ĀK, 1, 11 13.2]
caturmukhamayaṃ koṣṭhaṃ tasyopari kaṭāhakam | [ĀK, 1, 11 14.1]
dhārayenniścalaṃ samyaktadantaḥ pūrayetpriye | [ĀK, 1, 11 14.2]
goghṛtaṃ ca mahātailaṃ samabhāgamidaṃ dvayam | [ĀK, 1, 11 15.1]
arcayeddaśadikpālān yoginīśca kumārikām | [ĀK, 1, 11 15.2]
śrīguruṃ siddhacakraṃ ca bhairavaṃ bhairavīṃ tathā | [ĀK, 1, 11 16.1]
gaṇādhipaṃ kṣetrapālaṃ nijeṣṭadaivataṃ tathā | [ĀK, 1, 11 16.2]
navagrahāgniviprāṃśca daivajñān bhiṣaguttamān | [ĀK, 1, 11 17.1]
tathāntarāyakartṝṃśca bhūtapretapiśācakān | [ĀK, 1, 11 17.2]
yakṣarākṣasagandharvānmantrajñānsvajanānapi | [ĀK, 1, 11 18.1]
tarpayenmadyamāṃsaiśca vastrabhūṣaṇakāñcanaiḥ | [ĀK, 1, 11 18.2]
tattatpriyakarair divyairbaliṃ dikṣu vinikṣipet | [ĀK, 1, 11 19.1]
caturbhirvaṅkanālaiśca dhamayetkhadirāgninā | [ĀK, 1, 11 19.2]
phenahīnam adhūmaṃ ca saṃtaptaṃ ca yadā bhavet | [ĀK, 1, 11 20.1]
śrīguruṃ nijadevaṃ ca candrasūryāgnitārakāḥ | [ĀK, 1, 11 20.2]
bhuvanāni namaskṛtya kaṭāhe nikṣipettanum | [ĀK, 1, 11 21.1]
jñātvā samyagdrutaṃ dehaṃ pārthivākhyaṃ rasaṃ kṣipet | [ĀK, 1, 11 21.2]
dhamedgāḍhaṃ prayatnena tatkalkaṃ ca yadā bhavet | [ĀK, 1, 11 22.1]
tato 'ptattvākhyarasakaṃ nikṣiped raktatāṃ nayet | [ĀK, 1, 11 22.2]
tejastattvarasaṃ paścātkṣipettanmāṃsatāṃ vrajet | [ĀK, 1, 11 23.1]
nikṣipedvāyutattvākhyaṃ rasaṃ tatra vinikṣipet | [ĀK, 1, 11 23.2]
śubhravarṇatvamāpnoti tataścākāśatattvakam | [ĀK, 1, 11 24.1]
nikṣipejjīvatattvākhyaṃ rasatattvaṃ ca pārvati | [ĀK, 1, 11 24.2]
rasaṃ kṣipettvandhritasya svarṇasya tatsamaṃ bhavet | [ĀK, 1, 11 25.1]
sajīvo jāyate siddho huṃkāratrayam uccaret | [ĀK, 1, 11 25.2]
yathodito bhānubimbo mahābuddhiparākramaḥ | [ĀK, 1, 11 26.1]
mahāvapurmahātejā nāgāyutamahābalaḥ | [ĀK, 1, 11 26.2]
manmathopamarūpāḍhyo vācā vāgīśvarīsamaḥ | [ĀK, 1, 11 27.1]
buddhyā jīvasamaḥ śrīmānviṣṇuvaddhanadopamaḥ | [ĀK, 1, 11 27.2]
tyāge roṣe ca kālāgnirgāmbhīryeṇa mahodadhiḥ | [ĀK, 1, 11 28.1]
sraṣṭā hartā ca goptā ca sarvānugrāhakaḥ prabhuḥ | [ĀK, 1, 11 28.2]
divyadṛṣṭir vajradehaḥ sa sākṣādbhairavastvayam | [ĀK, 1, 11 29.1]
ardhayojanavistīrṇahemakiṅkiṇimaṇḍitam | [ĀK, 1, 11 29.2]
caladbhramarasaśobhaṃ nānāmāṇikyamaṇḍitam | [ĀK, 1, 11 30.1]
hemamālāpariṣvaktaṃ ghaṇṭānādamanoharam | [ĀK, 1, 11 30.2]
divyadīptamahānādiśaṅkhakāhalasaṃkulam | [ĀK, 1, 11 31.1]
vīṇāveṇumṛdaṅgādyair vāditrair murajaiḥ samam | [ĀK, 1, 11 31.2]
tālairbahuvidhaiścānyairdivyaghoṣaiḥ samākulam | [ĀK, 1, 11 32.1]
gāyatkinnaragandharvaistathā kiṃpuruṣairyutam | [ĀK, 1, 11 32.2]
lasanmāṇikyakeyūrahārakaṅkaṇamudrakāḥ | [ĀK, 1, 11 33.1]
kācanūpurasaṃyuktā divyābharaṇabhūṣitāḥ | [ĀK, 1, 11 33.2]
divyamālāpariṣkārā divyagandhānulepanāḥ | [ĀK, 1, 11 34.1]
divyāmbarāścārurūpā mattamanmathavihvalāḥ | [ĀK, 1, 11 34.2]
divyāṅganāstadā cainaṃ samāśritya bruvanti ca | [ĀK, 1, 11 35.1]
kiṃ karma siddhasaṃkhedās tvādeśo deva dīyatām | [ĀK, 1, 11 35.2]
upāsate siddhakanyāḥ paraḥ śatasahasrakam | [ĀK, 1, 11 36.1]
yatra yāsyati tatraiva cānuyāmo vayaṃ vṛtāḥ | [ĀK, 1, 11 36.2]
divyālayāṃśca vividhānhemamāṇikyamaṇḍitān | [ĀK, 1, 11 37.1]
divyāni snānapānāni svīkurvāṇo muhurmuhuḥ | [ĀK, 1, 11 37.2]
vajryādisarvalokeṣu svecchayā viharatyasau | [ĀK, 1, 11 38.1]
pūjyate devasiddhaughaiḥ yathāyaṃ bhairavastathā | [ĀK, 1, 11 38.2]
bhuñjānaḥ sarvabhogāṃśca kṣutpipāsāvivarjitaḥ | [ĀK, 1, 11 39.1]
yoginīśatasāhasraṃ bhoktā saṃcintayan sukham | [ĀK, 1, 11 39.2]
mahākalpāntakāle'pi prakṣīṇe'sminvarānane | [ĀK, 1, 11 40.1]
līyate parame vyomni līyante yatra devatāḥ | [ĀK, 1, 11 40.2]
bhūtakālāntako nāma rasasyāsya prabhāvataḥ | [ĀK, 1, 11 41.1]
abhedyo 'yam akhaṇḍyaśca tvadāhyo bhavati priye | [ĀK, 1, 11 41.2]
rasāyanasya sarvasya siddhido'yaṃ maheśvari | [ĀK, 1, 11 42.1]
vakṣyate mantrarājo'yaṃ rasasiddhipradāyakaḥ | [ĀK, 1, 11 42.2]
aiṃ hrīṃ śrīṃ klīṃ sauḥ śrībhairava | [ĀK, 1, 11 43.1]
{ĀK, 1, 12}
śrībhairavī | [ĀK, 1, 12 1.1]
śrīśaile vividhā siddhiḥ sadyaḥ pratyayakāriṇī | [ĀK, 1, 12 1.2]
sulabhā śrūyate deva tāṃ brūhi vividhāṃ prabho | [ĀK, 1, 12 1.3]
śrībhairavaḥ | [ĀK, 1, 12 2.1]
vakṣyāmi śṛṇu tatsarvaṃ sadyaḥ siddhikaraṃ priye | [ĀK, 1, 12 2.2]
kailāsānmandarānmerorvindhyādreśca himālayāt | [ĀK, 1, 12 2.3]
mahendrānmalayādreśca sahyādṛśyagirerapi | [ĀK, 1, 12 3.1]
śreṣṭhaḥ śrīparvato divyaḥ siddhiyogīndrasevitaḥ | [ĀK, 1, 12 3.2]
tatra tīrthāni sarvāṇi sarāṃsi saritaḥ priye | [ĀK, 1, 12 4.1]
siddhipradāni liṅgāni latāpāṣāṇapādapāḥ | [ĀK, 1, 12 4.2]
mṛttikākandatoyāni patrapuṣpaphalāni ca | [ĀK, 1, 12 5.1]
evamādīni vidyante sarvasiddhikarāṇi ca | [ĀK, 1, 12 5.2]
śrīparvato'hamīśāni tvahaṃ sākṣātsa parvataḥ | [ĀK, 1, 12 6.1]
sthāvaraṃ māmakaṃ rūpaṃ viddhi taṃ surasevitam | [ĀK, 1, 12 6.2]
asminyadasti nānyatra yadanyatra sthitaṃ ca tat | [ĀK, 1, 12 7.1]
divyaliṅgasparśanīyaṃ jyotirliṅgamanāmayam | [ĀK, 1, 12 7.2]
śrīmallikārjunamiti prakhyātaṃ parameśvari | [ĀK, 1, 12 8.1]
vāmapārśve'sya liṅgasya ghaṇṭāsiddheśvaraḥ sthitaḥ | [ĀK, 1, 12 8.2]
ghaṇṭā vilambate dvāre tīrthakuṇḍaṃ ca vidyate | [ĀK, 1, 12 9.1]
upoṣitaistribhiḥ kāryaṃ jāgarūkairatandritaiḥ | [ĀK, 1, 12 9.2]
niśi kṛṣṇacaturdaśyāmajasraṃ snāpayecchivam | [ĀK, 1, 12 10.1]
ekaḥ samānayettoyaṃ kuṇḍasthamaparaḥ priye | [ĀK, 1, 12 10.2]
ghaṇṭāṃ ninādayedanyaścaturyāmāvadhi priye | [ĀK, 1, 12 11.1]
ghaṇṭāsiddheśvarastuṣṭo dadyāttebhyo'pi khe gatim | [ĀK, 1, 12 11.2]
ghaṇṭāsiddheśvarasyāsya dakṣiṇe nikhanetpriye | [ĀK, 1, 12 12.1]
jānudaghnaṃ tu tatraiva dṛśyate rocanaprabhā | [ĀK, 1, 12 12.2]
mṛttikā tāṃ samāhṛtya karṣamātraṃ pibetpriye | [ĀK, 1, 12 13.1]
kṣīrayuktāṃ ca saptāhaṃ sa sākṣādamaro bhavet | [ĀK, 1, 12 13.2]
śrīgirīśasya purato gajākārā mahāśilā | [ĀK, 1, 12 14.1]
sravatyeva divārātraṃ divyagandhaṃ suguggulum | [ĀK, 1, 12 14.2]
taṃ gṛhṇīyātpalāśasya darvyālābukapātrake | [ĀK, 1, 12 15.1]
prakṣipedgandhakayutaṃ bhakṣayetkarṣamātrakam | [ĀK, 1, 12 15.2]
pratyahaṃ māsaparyantaṃ tataḥ siddhimavāpnuyāt | [ĀK, 1, 12 16.1]
sadānando yuvā dhīro jīvedācandratārakam | [ĀK, 1, 12 16.2]
vidrute mlecchavadane gugguluṃ taṃ vinikṣipet | [ĀK, 1, 12 17.1]
koṭimaṃśaṃ tatastāmraṃ divyaṃ bhavati kāñcanam | [ĀK, 1, 12 17.2]
mallikārjunadevasya candravāpyasti paścime | [ĀK, 1, 12 18.1]
vaiśākhapūrṇimāyāṃ tu sādhayetsādhakottamaḥ | [ĀK, 1, 12 18.2]
nirbhayo nirvikalpaśca vasaṃstoyasamīpataḥ | [ĀK, 1, 12 19.1]
japenmṛtyuñjayaṃ mantraṃ rātrau vāsovivarjitaḥ | [ĀK, 1, 12 19.2]
niśīthe candrasalilaṃ candraspṛṣṭaṃ bhavedyadā | [ĀK, 1, 12 20.1]
tattīrthacchidradeśe ca svāñjaliṃ prakṣipedataḥ | [ĀK, 1, 12 20.2]
spṛṣṭvā candro yadā gacchettadā tattoyamāharet | [ĀK, 1, 12 21.1]
pibecca sahasā dhīro jīvedācandratārakam | [ĀK, 1, 12 21.2]
vajrakāyaḥ saumyarūpaḥ śāntātmā sa bhavennaraḥ | [ĀK, 1, 12 22.1]
pūrvadvāre śrīgirestu vidyate tripurāntakaḥ | [ĀK, 1, 12 22.2]
devasya nikaṭe deśe cottare tintriṇītaruḥ | [ĀK, 1, 12 23.1]
dṛśyate tatra mūle tu svayaṃ śrībhairavaḥ prabhuḥ | [ĀK, 1, 12 23.2]
nṛmātrāṃ nikhanedbhūmiṃ tadagre dṛśyate tadā | [ĀK, 1, 12 24.1]
taptakuṇḍaṃ nīlajalaṃ divyasiddhipradāyakam | [ĀK, 1, 12 24.2]
tattintriṇīkapatrāṇi vastre baddhvā vinikṣipet | [ĀK, 1, 12 25.1]
kuṇḍe tasmiṃstadā tāni sthūlamīnā bhavanti ca | [ĀK, 1, 12 25.2]
gṛhītvā tintriṇīkāṣṭhaiḥ pacedevaṃ kramātsudhīḥ | [ĀK, 1, 12 26.1]
teṣāṃ śiraḥkaṇṭakāni khāni ca vivarjayet | [ĀK, 1, 12 26.2]
bhakṣayeccheṣamakhilaṃ sādhakaḥ siddhikāṅkṣayā | [ĀK, 1, 12 27.1]
kṣaṇamātraṃ bhavenmūrcchā tena paścādvibudhyate | [ĀK, 1, 12 27.2]
vasudhāyāṃ bilaṃ paśyejjīveddivyāyutābdakam | [ĀK, 1, 12 28.1]
paścime tripurāntasya gavyūtidvayamātrake | [ĀK, 1, 12 28.2]
maṇipalliriti grāmastasya paścimabhāgataḥ | [ĀK, 1, 12 29.1]
vidyate kaścana giristatpaścādekavāṭakam | [ĀK, 1, 12 29.2]
dṛśyate praviśettatra pūrvāsyaśca tato vrajet | [ĀK, 1, 12 30.1]
dakṣiṇābhimukhaḥ paścād daśacāpāntamātrakam | [ĀK, 1, 12 30.2]
tatra cāmraphalākārān pāṣāṇāñjvalanaprabhān | [ĀK, 1, 12 31.1]
gṛhītvā bandhayedvastre tadvastraṃ raktatāṃ vrajet | [ĀK, 1, 12 31.2]
pāṣāṇayuktaṃ tadvastraṃ kṣīramadhye vinikṣipet | [ĀK, 1, 12 32.1]
tataḥ kṣīraṃ raktavarṇaṃ syāt pibet sādhakottamaḥ | [ĀK, 1, 12 32.2]
saptāhājjāyate siddhirvajrakāyo mahābalaḥ | [ĀK, 1, 12 33.1]
jīved ācandratāraṃ ca ā kalpamavilpakam | [ĀK, 1, 12 33.2]
tripurāntasyodagbhāge kokilābilam uttamam | [ĀK, 1, 12 34.1]
jagatprakāśaṃ tatrāste kṛtvā dehaviśodhanam | [ĀK, 1, 12 34.2]
sādhako vamanādyaiśca tadbilaṃ praviśetsudhīḥ | [ĀK, 1, 12 35.1]
daśacāpāvadhistatra pāṣāṇāḥ kokilopamāḥ | [ĀK, 1, 12 35.2]
santi gṛhītvā tatpṛṣṭhe tilāḥ kṣiptāḥ sphuṭanti ca | [ĀK, 1, 12 36.1]
ityetatpratyayaṃ dṛṣṭvā tāśca ghṛṣya parasparam | [ĀK, 1, 12 36.2]
dugdhāntaḥ prakṣipettāṃśca tatkṣīraṃ kṛṣṇatāṃ vrajet | [ĀK, 1, 12 37.1]
tatkṣīraṃ māsamātraṃ ca pibeddivyatanurbhavet | [ĀK, 1, 12 37.2]
brahmaṇastridinaṃ jīvedvalīpalitavarjitaḥ | [ĀK, 1, 12 38.1]
vege samīrasadṛśaśchidraṃ paśyati bhūtale | [ĀK, 1, 12 38.2]
tripurāntasya pūrvasyāṃ diśi yojanamātrake | [ĀK, 1, 12 39.1]
asti svargapurīnātho devastasyāgrataḥ khanet | [ĀK, 1, 12 39.2]
jānumātraṃ ca vasudhāṃ tatra sarpaphaṇopamāḥ | [ĀK, 1, 12 40.1]
sparśasaṃjñāstu pāṣāṇā nirgacchanti varānane | [ĀK, 1, 12 40.2]
tripurāntakadevasya paścime'rdhārdhayojane | [ĀK, 1, 12 41.1]
asti divyabiladvāraṃ tatra cāpatrayāntaram | [ĀK, 1, 12 41.2]
vrajetkharjūravṛkṣo'sti kṛṣṇavarṇaḥ phalānvitaḥ | [ĀK, 1, 12 42.1]
tatphalānāṃ rasaṃ pītvā tena mūrcchā bhavetkṣaṇam | [ĀK, 1, 12 42.2]
prabuddho'sau bhavetsiddho jīved ā candrabhāskaram | [ĀK, 1, 12 43.1]
śrīgirer dakṣiṇadvāre vajreśvarasureśvarau | [ĀK, 1, 12 43.2]
tiṣṭhato nikhanedbhūmiṃ tatra śrīphalasannibhāḥ | [ĀK, 1, 12 44.1]
pāṣāṇāḥ sparśabhedāḥ syuḥ saṃgrāhyāste sureśvari | [ĀK, 1, 12 44.2]
tatra rāmeśvarākhyo'sti nikhanettasya sannidhau | [ĀK, 1, 12 45.1]
rudrākṣākārapāṣāṇāḥ sparśabhedā bhavanti te | [ĀK, 1, 12 45.2]
jyotiḥsiddhavaṭasthāne dakṣiṇe caikapādapaḥ | [ĀK, 1, 12 46.1]
tiṣṭhatyāvartako nāma tadāsanne tu paścime | [ĀK, 1, 12 46.2]
parvato vidyate tatra khanettālaphalopamāḥ | [ĀK, 1, 12 47.1]
pāṣāṇāstāndhamedgāḍhaṃ tat sarvaṃ kāñcanaṃ bhavet | [ĀK, 1, 12 47.2]
tasyaiva dakṣiṇe dvāre vidyate kuṇḍaleśvaraḥ | [ĀK, 1, 12 48.1]
tannikṛṣṭe jānumātraṃ khanedbhūmiṃ samuddharet | [ĀK, 1, 12 48.2]
raktābhāḥ śrīphalākārāḥ pāṣāṇāḥ sparśavedhakāḥ | [ĀK, 1, 12 49.1]
puruṣeśvaradevasya samīpe kuṇḍamasti hi | [ĀK, 1, 12 49.2]
guñjāriḍḍhau ca vidyete vṛkṣau tatpattram aśnīyāt | [ĀK, 1, 12 50.1]
saptāhājjāyate siddho jarāmaraṇavarjitaḥ | [ĀK, 1, 12 50.2]
tatra hastiśilā dakṣe khaneddhastapramāṇataḥ | [ĀK, 1, 12 51.1]
tatra jambūphalākārā grāhyāste sparśasaṃjñakāḥ | [ĀK, 1, 12 51.2]
khyātā hastiśironāmnā khyātā hastiśileti sā | [ĀK, 1, 12 52.1]
ekayojanamātre tu tasyā dakṣiṇabhāgataḥ | [ĀK, 1, 12 52.2]
śivarūpaṃ śivaproktaṃ chāyāchattraṃ tu vidyate | [ĀK, 1, 12 53.1]
vartulaṃ śatahastaṃ tu chidraṃ tasyāpyadho vrajet | [ĀK, 1, 12 53.2]
na kaiściddṛśyate so'pi siddho bhavati tatkṣaṇāt | [ĀK, 1, 12 54.1]
yadṛcchayā rudratulyaḥ krīḍatyeva jagattraye | [ĀK, 1, 12 54.2]
siddhyaṣṭakaṃ sādhayedvā sarvasiddhipradāyakaḥ | [ĀK, 1, 12 55.1]
kāntābhrasatvakanakasūtāḥ kramaguṇottarāḥ | [ĀK, 1, 12 55.2]
amlena mardayedgāḍhaṃ golaṃ kṛtvā tu veṣṭayet | [ĀK, 1, 12 56.1]
tadgolaṃ dīrghavaṃśāgre baddhvā śrīkālikāmanum | [ĀK, 1, 12 56.2]
japenniveśayettatra chāyāchattreṇa tena ca | [ĀK, 1, 12 57.1]
vaṃśāgrabaddhagolāntarjāyate ghuṭikā śubhā | [ĀK, 1, 12 57.2]
vaktrāntardhārayettāṃ tu tatkṣaṇātkhecaro bhavet | [ĀK, 1, 12 58.1]
śilāṃ tālaṃ vastrabaddhaṃ kṛtvā vaṃśāgraveṣṭitam | [ĀK, 1, 12 58.2]
chāyāchattre nivasyaitattābhyāṃ netre samañjayet | [ĀK, 1, 12 59.1]
nidhiṃ paśyati bhūmisthaṃ nātra kāryā vicāraṇā | [ĀK, 1, 12 59.2]
vaṃśāgrabaddhakhaḍgaṃ ca chāyāchattre vinikṣipet | [ĀK, 1, 12 60.1]
mantrayetkālikāmantraṃ taṃ khaḍgaṃ dhārayet kare | [ĀK, 1, 12 60.2]
trailokyavijayī dhīro bhavedvīro jagattraye | [ĀK, 1, 12 61.1]
vaṃśāgre rocanaṃ baddhvā chāyāchattre niveśayet | [ĀK, 1, 12 61.2]
lalāṭe tilakaṃ tena kṛtvā lokaṃ vaśaṃ nayet | [ĀK, 1, 12 62.1]
srotoñjanāñjane tadvacchāyācchatre niveśayet | [ĀK, 1, 12 62.2]
tenāñjanenāñjito'sau devairapi na dṛśyate | [ĀK, 1, 12 63.1]
pāduke pūrvavadbaddhvā chāyācchatre nidhāpayet | [ĀK, 1, 12 63.2]
pādābhyāṃ pāduke dhṛtvā yatra yatrābhivāñchati | [ĀK, 1, 12 64.1]
prayātuṃ tatra tatraiva nayatastaṃ ca pāduke | [ĀK, 1, 12 64.2]
pūrvavad raktavastraṃ ca chāyācchatre niveśayet | [ĀK, 1, 12 65.1]
āveṣṭayettaṃ ca paṭamadṛśyo bhavati kṣaṇāt | [ĀK, 1, 12 65.2]
samujjhite paṭe paścāddṛśyate'sau na saṃśayaḥ | [ĀK, 1, 12 66.1]
kāntaṃ vyoma hema sūtamekīkṛtya vimardayet | [ĀK, 1, 12 66.2]
golībhūtaṃ tu vastreṇa vaṃśāgre bandhayetsudhīḥ | [ĀK, 1, 12 67.1]
chāyācchatre sthāpayettatkālīmantreṇa mantrayet | [ĀK, 1, 12 67.2]
sparśavedhī bhavedetatsatyaṃ satyaṃ varānane | [ĀK, 1, 12 68.1]
śrīśailapaścimadvāre devo brahmeśvaraḥ sthitaḥ | [ĀK, 1, 12 68.2]
durgā devī ca tatrasthā sopānaṃ navamaṃ ca yat | [ĀK, 1, 12 69.1]
tuṅgabhadrāyāṃ ca nadyāṃ tato brahmeśvarasya ca | [ĀK, 1, 12 69.2]
dvāradeśe mudgavarṇaṃ catvāraḥ sparśakā amī | [ĀK, 1, 12 70.1]
ciñcāvanaṃ ca nairṛtye sthitaṃ brahmeśvarasya hi | [ĀK, 1, 12 70.2]
kuṇḍaṃ ca vidyate tatra ciñcādhaścaṇḍikā sthitā | [ĀK, 1, 12 71.1]
ekapādena satataṃ tacciñcāphalam āharet | [ĀK, 1, 12 71.2]
vastreṇa bandhayetkuṇḍe kṣiptvā snānaṃ samācaret | [ĀK, 1, 12 72.1]
snānānte tāni gṛhṇīyāttāvanmatsyā bhavanti hi | [ĀK, 1, 12 72.2]
tadindhanaiḥ pacettāśca hyasthipucchaśirastyajet | [ĀK, 1, 12 73.1]
dadyāddevāyaikam aṃśam atithīnāṃ dvitīyakam | [ĀK, 1, 12 73.2]
tṛtīyāṃśaṃ svayaṃ bhakṣenmūrchito bhavati kṣaṇāt | [ĀK, 1, 12 74.1]
divyo bhavati siddho'yaṃ bilaṃ paśyati bhūtale | [ĀK, 1, 12 74.2]
jarāmaraṇanirmukto hyabadhyo nirjarairapi | [ĀK, 1, 12 75.1]
alampurottare grāmo vidyate bhīmapādukaḥ | [ĀK, 1, 12 75.2]
pārśve tu tasya grāmasya hastamātraṃ dharāṃ khanet | [ĀK, 1, 12 76.1]
pāṣāṇā hi phaṇākārāḥ sparśasaṃjñā bhavanti te | [ĀK, 1, 12 76.2]
yogīśvarīti devyasti tatrālaṃpuradevatā | [ĀK, 1, 12 77.1]
tasyāgrato ramyaguhā tasyā madhye khanedbhuvam | [ĀK, 1, 12 77.2]
pāṣāṇā bhedasaṃkāśā grāhyā mārjālaviṣṭhayā | [ĀK, 1, 12 78.1]
saṃmiśrya nikṣipedvaṅge drute tattāratāṃ vrajet | [ĀK, 1, 12 78.2]
madhvājyābhyāṃ pibettāṃśca pāṣāṇānsādhakottamaḥ | [ĀK, 1, 12 79.1]
divyo bhavati siddho'yaṃ valīpalitamṛtyujit | [ĀK, 1, 12 79.2]
śrīparvatottaradvāre devo nāmnā maheśvaraḥ | [ĀK, 1, 12 80.1]
tiṣṭhati bhramarāmraśca tatra tatphalamāharet | [ĀK, 1, 12 80.2]
sphoṭayecca tadantasthā niryānti bhramarāstathā | [ĀK, 1, 12 81.1]
sajīvā atha tānsarvānbhramarāṃstānvivarjayet | [ĀK, 1, 12 81.2]
tatphalāni pacetkṣāre yāvacchakyaṃ payaḥ pibet | [ĀK, 1, 12 82.1]
kṣaṇaṃ mūrcchā bhavettena mūrcchānte ca payaḥ pibet | [ĀK, 1, 12 82.2]
evaṃ kuryātprayatnena caikaviṃśativāsaram | [ĀK, 1, 12 83.1]
tena vajraśarīraḥ syādvalīpalitavarjitaḥ | [ĀK, 1, 12 83.2]
vedavedāṅgatattvajño jīvedādityatārakam | [ĀK, 1, 12 84.1]
tarasā vāyunā tulyastatkṣaṇādbhavati priye | [ĀK, 1, 12 84.2]
tadāmrasya phalenaiva tyaktabhramarakena ca | [ĀK, 1, 12 85.1]
vaṅgasya palasāhasraṃ drāvitaṃ rajataṃ bhavet | [ĀK, 1, 12 85.2]
randhramāpādayedāmraphale bhṛṅgaṃ vivarjayet | [ĀK, 1, 12 86.1]
tanmadhye nikṣipetsūtaṃ karṣaṃ kṛṣṇābhrasatvakam | [ĀK, 1, 12 86.2]
nirudhya vaktraṃ samṛdā gomayena ca lepayet | [ĀK, 1, 12 87.1]
chāyāyāṃ śoṣayetkāṣṭhaistadīyaiḥ praharaṃ pacet | [ĀK, 1, 12 87.2]
svabhāvaśītalaṃ kṛtvā vaktrasthāṃ kārayetsudhīḥ | [ĀK, 1, 12 88.1]
khecaratvamavāpnoti valīpalitavarjitaḥ | [ĀK, 1, 12 88.2]
jīveccandrārkaparyantaṃ vāgmitvaṃ brahmaṇā samam | [ĀK, 1, 12 89.1]
sūtaṃ kṛṣṇābhrasatvaṃ cāmraphale pūrvavatkṣipet | [ĀK, 1, 12 89.2]
pralipya gośakṛnmṛdbhyāṃ puṭedāraṇyakopalaiḥ | [ĀK, 1, 12 90.1]
svaśītaṃ pāradaṃ grāhyaṃ madhusarpirbhir yutaṃ lihet | [ĀK, 1, 12 90.2]
guñjāmātraṃ ca māsāntaṃ bālo bhavati mānavaḥ | [ĀK, 1, 12 91.1]
navanāgopamaḥ satve jīved brahmaikavāsaram | [ĀK, 1, 12 91.2]
uttare śrīgirīśasya vidyate śuklaparvate | [ĀK, 1, 12 92.1]
pañcopacāraiḥ sampūjya triṣu lokeṣu viśrutaḥ | [ĀK, 1, 12 92.2]
oṃ huṃ phaṭkāramantreṇa nirvikalpena sādhakaḥ | [ĀK, 1, 12 93.1]
paśyetpaścimadigbhāgam antarikṣe vimānakam | [ĀK, 1, 12 93.2]
divyaṃ hyanekaruciraṃ sadyaḥ pratyayakārakam | [ĀK, 1, 12 94.1]
tataḥ paścimadigbhāge vrajettīrtvā mahānadīm | [ĀK, 1, 12 94.2]
dṛśyate ca guhā tatra praviśetpaścimānanaḥ | [ĀK, 1, 12 95.1]
triyojanaṃ vrajettatra vibhīr eko 'vikalpakaḥ | [ĀK, 1, 12 95.2]
kadalīkānanaṃ tatra dṛśyate pañcayojanam | [ĀK, 1, 12 96.1]
acchodapūrṇā sarasī tanmadhye bhadrapīṭhakam | [ĀK, 1, 12 96.2]
tatpīṭhaṃ tu mahaddivyaṃ paśyetsphaṭikasannibham | [ĀK, 1, 12 97.1]
uccārayenmantramimaṃ daṇḍavatpraṇatiṃ bhajet | [ĀK, 1, 12 97.2]
oṃ hrīṃ vidyāvāgīśvarādhipataye hrīṃ oṃ svāhā | [ĀK, 1, 12 98.1]
tatra snātvā japenmantraṃ lakṣamekaṃ varānane | [ĀK, 1, 12 98.2]
kandamūlāśano vā yatheṣṭaṃ sādhakaḥ priye | [ĀK, 1, 12 98.3]
siṃhāsanāntare devaṃ paśyetsphaṭikasannibham | [ĀK, 1, 12 99.1]
caturbhujaṃ triṇetraṃ ca viśadendukalādharam | [ĀK, 1, 12 99.2]
nīlagrīvaṃ nāgabhūṣaṃ paraśvathamṛgāyudham | [ĀK, 1, 12 100.1]
varābhayaṃ vareṇyaṃ taṃ viśiṣṭavibudhārcitam | [ĀK, 1, 12 100.2]
namaskuryācca sāṣṭāṅgaṃ mantraiḥ stotrair muhurmuhuḥ | [ĀK, 1, 12 101.1]
tataḥ prasannaḥ sa śivo varaṃ datte yathepsitam | [ĀK, 1, 12 101.2]
śatamāyatanaṃ tatra kūpaṃ navaśataṃ yathā | [ĀK, 1, 12 102.1]
ārāmāścāpi tāvanti nandanāni vanāni ca | [ĀK, 1, 12 102.2]
vāpyo navaśataṃ santi vivaraṃ caiva tatsamam | [ĀK, 1, 12 103.1]
kalpavṛkṣāśca tāvanti ete sarve'pi siddhidāḥ | [ĀK, 1, 12 103.2]
tatrāste mohalī nāmnā prathitā yakṣiṇīṣṭadā | [ĀK, 1, 12 104.1]
brūte sā dehi me bhuktiṃ siddhiṃ tvaṃ yadi vāñchasi | [ĀK, 1, 12 104.2]
devi dāsyāmyahaṃ bhuktiṃ vaktavyamiha cāmunā | [ĀK, 1, 12 105.1]
kandamūlaṃ phalaṃ tasyai pāyasaṃ vā samarpayet | [ĀK, 1, 12 105.2]
sā yakṣiṇī punarvakti yāvadbhuñje sutaṃ mama | [ĀK, 1, 12 106.1]
dhārayer vakṣasā tāvadvaraṃ dāsyāmi te mahat | [ĀK, 1, 12 106.2]
visṛjestvaṃ yadi tadā bhavantaṃ hanmi nirdayā | [ĀK, 1, 12 107.1]
evaṃ gatabhayaś cīraḥ kuryāccet siddhibhāgbhavet | [ĀK, 1, 12 107.2]
vrajedudīcīdigbhāge tatsaro yojanārdhake | [ĀK, 1, 12 108.1]
tatrāste candanaṃ divyaṃ puṣpapūrṇaṃ maheśvari | [ĀK, 1, 12 108.2]
tatpuṣpāghrāṇamātreṇa kṣutpipāsā na bādhate | [ĀK, 1, 12 109.1]
bhakṣayedathavā tasya phalamekaṃ yathocitam | [ĀK, 1, 12 109.2]
vajrakāyo bhavettasya bhakṣaṇādeva mānavaḥ | [ĀK, 1, 12 110.1]
sarodakṣiṇadigbhāge gacchedyojanapādakam | [ĀK, 1, 12 110.2]
nandanaṃ dṛśyate tatra dāḍimīvṛkṣasaṃkulam | [ĀK, 1, 12 111.1]
tatphalaṃ bhakṣayedyastu jīvedyugasahasrakam | [ĀK, 1, 12 111.2]
tasyaiva sarasaḥ pūrvabhāge krośārdhamātrakam | [ĀK, 1, 12 112.1]
gaccheddhātrīphalair yuktaṃ vidyate nandanaṃ vanam | [ĀK, 1, 12 112.2]
aśnīyāttatphalaṃ dhīro jīvetsaṃvartakatrayam | [ĀK, 1, 12 113.1]
sarasastasya bhāge ca paścime yojanaṃ vrajet | [ĀK, 1, 12 113.2]
tatra śrīphalasampūrṇaṃ nandanaṃ vidyate vanam | [ĀK, 1, 12 114.1]
adyate tatphalaṃ yena jīvaty ācandratārakam | [ĀK, 1, 12 114.2]
tatraiva nandanavane liṅgaṃ syānnīlavarṇakam | [ĀK, 1, 12 115.1]
tasyodagdvāramārgeṇa viśennāgo mahābalaḥ | [ĀK, 1, 12 115.2]
tatra saptaphaṇopetastūgrabhītikaro mahān | [ĀK, 1, 12 116.1]
evaṃvidhaṃ mahānāgaṃ huṃhuṃkāraṃ vadanmuhuḥ | [ĀK, 1, 12 116.2]
namaskuryātprayatnena sādhakaḥ siddhikāṅkṣayā | [ĀK, 1, 12 117.1]
vadatyevaṃ mahānāgas tvadṛśyatvaṃ dadāmi te | [ĀK, 1, 12 117.2]
yāhi svaṃ paścimadvāraṃ divyā kanyāsti tatra vai | [ĀK, 1, 12 118.1]
samuccaranmahāmantraṃ vrajettatraiva sādhakaḥ | [ĀK, 1, 12 118.2]
dadāti hāraṃ sā kanyā praveśaṃ na dadāti ca | [ĀK, 1, 12 119.1]
hāraṃ gale dhārayettaṃ tena sārasvataṃ bhavet | [ĀK, 1, 12 119.2]
tasmāddakṣiṇadigdvāre vrajedbhītikaraṃ param | [ĀK, 1, 12 120.1]
tatra paśyenmuktakeśaṃ jihmanetraṃ digambaram | [ĀK, 1, 12 120.2]
gadāhastaṃ nīlavarṇaṃ dṛṣṭvā śrīkṣetrapālakam | [ĀK, 1, 12 121.1]
vandeta mantramuccārya stotrairvighnanivāraṇam | [ĀK, 1, 12 121.2]
hāhāhehehuṃhuṃkāraṃ phaṭ huṃ svāhāntameva ca | [ĀK, 1, 12 122.1]
kṣetrapālo'pyanenaiva mantreṇāśu prasīdati | [ĀK, 1, 12 122.2]
svāgatvaṃ vitaratyeṣa praveśaṃ na dadāti hi | [ĀK, 1, 12 123.1]
atha vrajet pūrvadiśo dvāraṃ tatra gaṇādhipam | [ĀK, 1, 12 123.2]
sthitaṃ prapūjayettatra praviśetsādhakottamaḥ | [ĀK, 1, 12 124.1]
dṛśyate divyaliṅgaṃ ca cāpastatra manoharaḥ | [ĀK, 1, 12 124.2]
oṃ huṅkāreṇa mantreṇa pūjayecca tamīśvaram | [ĀK, 1, 12 125.1]
upavāsena tatraiva divārātraṃ japetsudhīḥ | [ĀK, 1, 12 125.2]
pratyakṣo bhavatīśāno dadāti hi varaṃ param | [ĀK, 1, 12 126.1]
ityevamādayaḥ santi siddhayaḥ kadalīvane | [ĀK, 1, 12 126.2]
tatraiva sarasaḥ pūrvabhāge yojanamātrake | [ĀK, 1, 12 127.1]
akṣarairlikhitaṃ dvāri tatra padmāvatībilam | [ĀK, 1, 12 127.2]
vamanādyairviśuddhātmā praviśettatra sādhakaḥ | [ĀK, 1, 12 128.1]
tatra cāpāntaraśataṃ gacchettatra mṛdaṅgakam | [ĀK, 1, 12 128.2]
ālokya vādayettaṃ ca taddhvaniśravaṇāttadā | [ĀK, 1, 12 129.1]
padmāvatī svayaṃ yāti hyamṛtaṃ ca dadāti ca | [ĀK, 1, 12 129.2]
tasya pānena siddho'yamamaratvaṃ labheta ca | [ĀK, 1, 12 130.1]
tataḥ sainaṃ samāgamya prārthayettvaṃ mamāntikam | [ĀK, 1, 12 130.2]
samāgacchālaye divye kanyāpañcaśatākule | [ĀK, 1, 12 131.1]
sthitvā mama patirbhūyā brahmāyuṣyāvadhi prabho | [ĀK, 1, 12 131.2]
tadante śāśvataṃ sthānaṃ gamiṣyasi na saṃśayaḥ | [ĀK, 1, 12 132.1]
tasya pūrvataṭākasya cāgneyyāṃ diśi vidyate | [ĀK, 1, 12 132.2]
kadambeśvaradevo'pi vṛkṣaḥ kādambako'grataḥ | [ĀK, 1, 12 133.1]
tatra patrāṇi cādāya kaṭutailena lepayet | [ĀK, 1, 12 133.2]
tadbījasaṃbhavaistailair limped vātha pacetsudhīḥ | [ĀK, 1, 12 134.1]
tatkāṣṭhaistāni matsyāḥ syustāmrapātre vinikṣipet | [ĀK, 1, 12 134.2]
varjyamasthi śiraḥ pucchaṃ kṣaudrasarpiryutaṃ bhajet | [ĀK, 1, 12 135.1]
tatsevayā bhavetsiddho rudratulyo mahābalaḥ | [ĀK, 1, 12 135.2]
tadvṛkṣaśca nadītīre kuṇḍaleśasya sannidhau | [ĀK, 1, 12 136.1]
vidyate pūrvavadyuktyā siddhirbhavati nānyathā | [ĀK, 1, 12 136.2]
astyuttare puṣpagiriḥ kapoteśaśca vidyate | [ĀK, 1, 12 137.1]
triḥ pradakṣiṇamātanyāttasya mūrdhānamāvrajet | [ĀK, 1, 12 137.2]
khecaratvaṃ bhavettasya sādhakasya na saṃśayaḥ | [ĀK, 1, 12 138.1]
tasya pūrvottare bhāge chedikīdvārakaṃ sthitam | [ĀK, 1, 12 138.2]
udaṅmukhaṃ viśettatra tricāpāntaramādarāt | [ĀK, 1, 12 139.1]
mūṣikākārapāṣāṇaṃ takre piṣṭvā pibennaraḥ | [ĀK, 1, 12 139.2]
kṣipraṃ mūrcchā bhavettasya jīvedbrahmadinatrayam | [ĀK, 1, 12 140.1]
vedhayet sarvalohāni sparśamātrānna saṃśayaḥ | [ĀK, 1, 12 140.2]
upoṣya ca divā naktaṃ devāgre siddhimāpnuyāt | [ĀK, 1, 12 141.1]
vidyate devatāyugmaṃ kapoteśvaradakṣiṇe | [ĀK, 1, 12 141.2]
ā nābhimātraṃ nikhaneddevatādvayamadhyataḥ | [ĀK, 1, 12 142.1]
gorocanopamāstatra pāṣāṇāḥ santi tānharet | [ĀK, 1, 12 142.2]
piṣṭvā kṣaudraghṛtābhyāṃ ca pibedyaḥ so'maro bhavet | [ĀK, 1, 12 143.1]
kapoteśasya vāyavye nikhaneddhastamātrakam | [ĀK, 1, 12 143.2]
tatra pārāvatākārapāṣāṇāḥ sparśasaṃjñakāḥ | [ĀK, 1, 12 144.1]
devatārādhanaṃ kṛtvā teṣāmekaṃ samāharet | [ĀK, 1, 12 144.2]
aiśānyāṃ śrīgirīśasya hyastyeva bhṛgupātanam | [ĀK, 1, 12 145.1]
tatsamīpe divyakuṇḍaṃ mṛdaṃ tasmātsamāharet | [ĀK, 1, 12 145.2]
gavyapañcakayuktāṃ tāṃ dhametkhadiravahninā | [ĀK, 1, 12 146.1]
tasmāllohaṃ patennīlaṃ madhvājyābhyāṃ pratāpitam | [ĀK, 1, 12 146.2]
tatsecayetsaptadhaute tadgolaṃ nikṣipenmukhe | [ĀK, 1, 12 147.1]
viṣṇutulyo bhavetsiddhaḥ sarvajñaḥ sarvagaḥ sukhī | [ĀK, 1, 12 147.2]
bhṛgupātanaśailāgrāt krośe dadhikavāṭakam | [ĀK, 1, 12 148.1]
acchatailagirir nāmnā tadagre vidyate sadā | [ĀK, 1, 12 148.2]
bilaṃ tatpaścime hyasti tanmadhye cāpapañcake | [ĀK, 1, 12 149.1]
gate paśyettatra kuṇḍaṃ tatra lākṣāsamaṃ rasam | [ĀK, 1, 12 149.2]
alābupātre gṛhṇīyāt sa sūtaḥ koṭivedhakaḥ | [ĀK, 1, 12 150.1]
prākāraścandraguptasya śrīgirīśasya paścime | [ĀK, 1, 12 150.2]
tanmadhye vidyate veśma caityaṃ tatpūrvataḥ sthitam | [ĀK, 1, 12 151.1]
caityātpūrve śilā divyā mudgābhā sparśasaṃjñakā | [ĀK, 1, 12 151.2]
tatrāste mohano dantī tamāruhya samāhitaḥ | [ĀK, 1, 12 152.1]
pṛṣṭhāttasya tṛṇaṃ grāhyaṃ tatsarvaṃ kāñcanaṃ bhavet | [ĀK, 1, 12 152.2]
tadgajasyottare pārśve jānudaghnāṃ khaneddharām | [ĀK, 1, 12 153.1]
jambūphalābhāḥ pāṣāṇāḥ sparśasaṃjñā bhavanti te | [ĀK, 1, 12 153.2]
kṣitiṃ khanedgajasyādho jānumātraṃ labhettataḥ | [ĀK, 1, 12 154.1]
lakṣavedhakarā siddhā trikoṇe ghuṭikā parā | [ĀK, 1, 12 154.2]
mallināthasya vāyavye natvā devahradaḥ paraḥ | [ĀK, 1, 12 155.1]
tīrthaṃ tatrāsti pāṣāṇā mudgābhāḥ sparśasaṃjñaḥ | [ĀK, 1, 12 155.2]
liṅgaṃ kūrmopamaṃ tatra sparśasaṃjñaṃ śubhaṃ priye | [ĀK, 1, 12 156.1]
pūrṇimāyāṃ kṛttikāyāṃ pūjayitvā samāharet | [ĀK, 1, 12 156.2]
tasmādgavyūtiyugalātsmṛtā nīlavanī parā | [ĀK, 1, 12 157.1]
tasyā liṅgaṃ ca salilaṃ nīlavarṇaṃ praśasyate | [ĀK, 1, 12 157.2]
aśvāmrakākasaṅkāśāḥ pāṣāṇāḥ sparśavedhakāḥ | [ĀK, 1, 12 158.1]
devālayāntarnikhanejjānumātrāntarāddharām | [ĀK, 1, 12 158.2]
mūṣikākārapāṣāṇāḥ sparśasaṃjñā bhavanti te | [ĀK, 1, 12 159.1]
śrīgirīśasya nairṛtyāṃ khyātā guṇḍīprabhākhyayā | [ĀK, 1, 12 159.2]
tasyāgragarte pītābhāṃ mṛttikāṃ ca puṭe dahet | [ĀK, 1, 12 160.1]
tasyānniḥsarati svarṇaṃ śuddhadevārhakaṃ param | [ĀK, 1, 12 160.2]
tatrāste bhṛṅgacūto'pi pūrvavat siddhidāyakaḥ | [ĀK, 1, 12 161.1]
tathā tambīpure cāsti tīrthe ca vipule śubham | [ĀK, 1, 12 161.2]
sadāphalaṃ tu vikhyātaṃ tasyāḥ pūrvottare sudhīḥ | [ĀK, 1, 12 162.1]
śrīgirer nairṛte bhāge mahānandeti viśrutaḥ | [ĀK, 1, 12 162.2]
vrajed ghaṇṭāpathenaiva tasya pūrvottare sudhīḥ | [ĀK, 1, 12 163.1]
tatrāste kālakaṇṭheśo nāmnāgre tasya kuṇḍakam | [ĀK, 1, 12 163.2]
tatrendragopasaṅkāśaṃ siddhiḥ sūtasya vidyate | [ĀK, 1, 12 164.1]
bhavanti sapta lohāni svarṇaṃ taptāni sekataḥ | [ĀK, 1, 12 164.2]
aiśānye śrīgirīśasya cāsti śrīmālinīśvaraḥ | [ĀK, 1, 12 165.1]
tasyottaradiśi khyātas tūmāparvatasaṃjñakaḥ | [ĀK, 1, 12 165.2]
tasyāgre ca triśūlābhāḥ santi darbhāḥ śubhaṅkarāḥ | [ĀK, 1, 12 166.1]
tadadho nikhanennābhimātraṃ nīlāṃ mṛdaṃ haret | [ĀK, 1, 12 166.2]
akṣakāṣṭhaiḥ pacettāṃ ca devātithyagnaye kramāt | [ĀK, 1, 12 167.1]
ekaikabhāgaṃ kalpeta caturthāṃśaṃ svayaṃ bhajet | [ĀK, 1, 12 167.2]
jīvetkalpāyutaṃ siddho mahābalaparākramaḥ | [ĀK, 1, 12 168.1]
ileśvarasya nikaṭe tatra koṭīśvaraḥ sthitaḥ | [ĀK, 1, 12 168.2]
puṣpaṃ patraṃ tadagre'sti sparśavedhakaraṃ bhavet | [ĀK, 1, 12 169.1]
tatrācaleśvaro devaḥ sparśavedhakaraḥ paraḥ | [ĀK, 1, 12 169.2]
tasya yojanamātre ca dakṣiṇe cāmareśvaraḥ | [ĀK, 1, 12 170.1]
tataḥ svarṇaśilā cāsti tadūrdhvaṃ naramāṃsakam | [ĀK, 1, 12 170.2]
gomāṃsaṃ vā kṣipetkāṣṭhairbādarairjvālayetsudhīḥ | [ĀK, 1, 12 171.1]
prātaḥ kāñcanasaṅkāśā dṛśyate sā śilā tadā | [ĀK, 1, 12 171.2]
pratyagrapuṣpavatyāśca rajasā bhāvitāṃśukam | [ĀK, 1, 12 172.1]
loḍayettacchilāyāṃ ca kṣipedalpāmbupātrake | [ĀK, 1, 12 172.2]
tasya saṃsparśamātreṇa lehaḥ syātkāñcanaṃ param | [ĀK, 1, 12 173.1]
śrīgurau yatra tatrāpi piṇḍabhūmisthitopalāḥ | [ĀK, 1, 12 173.2]
karṣamātraṃ tu taccūrṇaṃ bhakṣayettriphalā samam | [ĀK, 1, 12 174.1]
valīpalitajinmāsājjīvedācandratārakam | [ĀK, 1, 12 174.2]
śrīgirīndrasya nairṛtyāṃ paṭāhakarṇa īśvaraḥ | [ĀK, 1, 12 175.1]
tasya pūrvottare bhāge pañcaviṃśaticāpake | [ĀK, 1, 12 175.2]
dvihastamātrordhvaśilā khanettatra dvihastakam | [ĀK, 1, 12 176.1]
śarāvasaṃpuṭākārān dṛṣadas tānsamāharet | [ĀK, 1, 12 176.2]
kurvīta tān agnivarṇān siñcyāt kūṣmāṇḍajair dravaiḥ | [ĀK, 1, 12 177.1]
tanmadhyānnavanītaṃ tu dadyāddevāya bhāgakam | [ĀK, 1, 12 177.2]
bhāgaikamatitherdeyaṃ bhāgamekaṃ svayaṃ lihet | [ĀK, 1, 12 178.1]
divā naktaṃ bhavenmūrcchā vinidro bhavati svayam | [ĀK, 1, 12 178.2]
valīpalitasaṃvarjyo jīvedvarṣāyutaṃ naraḥ | [ĀK, 1, 12 179.1]
sparśakāntasya sopānaṃ dvitīyaṃ bhavati priye | [ĀK, 1, 12 179.2]
taddevapārśvayoḥ sarve pāṣāṇāḥ śvetapītakāḥ | [ĀK, 1, 12 180.1]
sparśāḥ sarvā bhavantyete teṣu caikaṃ samāharet | [ĀK, 1, 12 180.2]
prācyāṃ hi tasya devasya samīpe kūpamasti ca | [ĀK, 1, 12 181.1]
maṇḍūkābhāśca pāṣāṇāḥ santi ca sparśasaṃjñakāḥ | [ĀK, 1, 12 181.2]
tasyeśvarasya codīcyāṃ liṅgādrir vidyate mahān | [ĀK, 1, 12 182.1]
taduttarasyāṃ diśyasti taṭinī pūrvavāhinī | [ĀK, 1, 12 182.2]
taṭinyāḥ paścimāśāyāṃ piṅgābhaṃ liṅgamasti hi | [ĀK, 1, 12 183.1]
pūrṇaśailodakaṃ kuṇḍaṃ tatra syātkṣaṇavedhakam | [ĀK, 1, 12 183.2]
dviyojane maheśasya dakṣiṇe caṇḍikā sthitā | [ĀK, 1, 12 184.1]
piṇḍikākhyā suvikhyātā tasyā vāyavyakoṇataḥ | [ĀK, 1, 12 184.2]
andhurasti hi tanmadhye mudgavarṇāstathopalāḥ | [ĀK, 1, 12 185.1]
kecitpathyānibhāḥ santi te sarve sparśasaṃjñakāḥ | [ĀK, 1, 12 185.2]
atratyānāṃ ca sarveṣāṃ sparśānāṃ vidhirucyate | [ĀK, 1, 12 186.1]
yadi sthūlaṃ peṣayettaṃ ślakṣṇaṃ mūṣāntareṇa hi | [ĀK, 1, 12 186.2]
kuryātsarvāṇi lohāni tasyāmāvartayet priye | [ĀK, 1, 12 187.1]
tatsarvaṃ jāyate svarṇaṃ kuryādevaṃ yatheṣṭakam | [ĀK, 1, 12 187.2]
sūkṣmaścetsarvalohānāṃ drutānāmantare kṣipet | [ĀK, 1, 12 188.1]
tatsparśāt sarvalohāni kāñcanatvaṃ prayānti hi | [ĀK, 1, 12 188.2]
vāyavyāṃ mallināthasya tīrthe sarveśvarākhyakam | [ĀK, 1, 12 189.1]
tasya dakṣiṇadigbhāge rājamārge dviyojane | [ĀK, 1, 12 189.2]
gate ḍoṃgalikā tatra dṛśyate tasya mūrdhani | [ĀK, 1, 12 190.1]
kṛṣṇadhātrīphalānyeva santi tāni ca bhakṣayet | [ĀK, 1, 12 190.2]
saptavāsaraparyantam ā tṛptiṃ vajravigrahaḥ | [ĀK, 1, 12 191.1]
jarāmaraṇanirmukto jīvetkalpaśatatrayam | [ĀK, 1, 12 191.2]
tasmācca dakṣiṇe bhāge kākalārīmahāvane | [ĀK, 1, 12 192.1]
tatrāste stambakadalī praviśettatra sādhakaḥ | [ĀK, 1, 12 192.2]
krośārdhamātraṃ gacchecca rasakuṇḍaṃ ca dṛśyate | [ĀK, 1, 12 193.1]
alābupātre saṃsthāpya koṭivedhī bhavettu saḥ | [ĀK, 1, 12 193.2]
śilāmayo nīlavarṇaḥ śikhaṇḍī tatra dṛśyate | [ĀK, 1, 12 194.1]
tanmukhāgre'sti kuṇḍaṃ vitastimātrātinīlakam | [ĀK, 1, 12 194.2]
śuṣkavaṃśaṃ ca tanmadhye kṣaṇaṃ kṣiptaṃ navaṃ bhavet | [ĀK, 1, 12 195.1]
patraṃ puṣpaṃ dinaikena bhavatyeva na saṃśayaḥ | [ĀK, 1, 12 195.2]
tatra prasthaṃ rasaṃ kṣiptvā tāvanmātraṃ jalaṃ haret | [ĀK, 1, 12 196.1]
madhutulyaṃ pibettaṃ ca mūrcchā bhavati tatkṣaṇāt | [ĀK, 1, 12 196.2]
kṣaṇena labdhajñānaḥ syājjīvedyugasahasrakam | [ĀK, 1, 12 197.1]
śrīgirervahnidigbhāge ghaṭikāsiddhakhecaraḥ | [ĀK, 1, 12 197.2]
asti tasya puro bhūmau pañcahastaṃ khanetsudhīḥ | [ĀK, 1, 12 198.1]
badarākārapāṣāṇā vidyante khagatipradāḥ | [ĀK, 1, 12 198.2]
ekaṃ vaktre sadā dhāryaṃ siddhaiḥ khegatilipsubhiḥ | [ĀK, 1, 12 199.1]
śrīśaile sarvasiddhīnāmuktānāṃ vidhirucyate | [ĀK, 1, 12 199.2]
mantranyāsaṃ purā kṛtvā paścāllakṣaṃ japenmanum | [ĀK, 1, 12 200.1]
aghorāntena vai śīghraṃ tattatsiddhimavāpnuyāt | [ĀK, 1, 12 200.2]
oṃ hrīṃ mahāparvatavāsinyai hṛdayāya namaḥ | [ĀK, 1, 12 201.1]
oṃ hrīṃ jyeṣṭhāyai śirase svāhā | [ĀK, 1, 12 201.2]
oṃ hrīṃ raudryai śikhāyai vaṣaṭ | [ĀK, 1, 12 201.3]
oṃ hrīṃ kanakakuṇḍalinyai kavacāya huṃ | [ĀK, 1, 12 201.4]
oṃ hrīṃ saṃjīvinyai netrebhyo vauṣaṭ | [ĀK, 1, 12 201.5]
oṃ hrīṃ mālinyai astrāya phaṭ | [ĀK, 1, 12 201.6]
oṃ huṃ śivāya namaḥ pādayornyaset | [ĀK, 1, 12 201.7]
oṃ vaṃ vāmadevāya namaḥ jaṅghayoḥ | [ĀK, 1, 12 201.8]
oṃ paṃ padminyai namaḥ guhye | [ĀK, 1, 12 201.9]
oṃ kāṃ kanyākumāryai namaḥ nābhau | [ĀK, 1, 12 201.10]
oṃ glauṃ namaḥ kukṣau | [ĀK, 1, 12 201.11]
oṃ drāṃ hrīṃ durgāyai namaḥ urasi | [ĀK, 1, 12 201.12]
oṃ huṃ vindhyavāsinyai namaḥ kaṇṭhamūle | [ĀK, 1, 12 201.13]
oṃ laṃ namaḥ grīvāyām | [ĀK, 1, 12 201.14]
oṃ hrīṃ śrīṃ aṣṭabhujāyai namaḥ bhujayoḥ | [ĀK, 1, 12 201.15]
oṃ huṃ sarvatomukhinyai namaḥ mukhe | [ĀK, 1, 12 201.16]
oṃ prakāśikāyai namaḥ netrayoḥ | [ĀK, 1, 12 201.17]
oṃ mahiṣamardinyai namaḥ karṇayoḥ | [ĀK, 1, 12 201.18]
oṃ hrāṃ sarvāṅgasundaryai namaḥ mūrdhni nyaset | [ĀK, 1, 12 201.19]
evam aṅgarakṣāṃ kṛtvā kṣetraṃ pūjayet | [ĀK, 1, 12 201.20]
oṃ hrīṃ śrīṃ namo bhagavati sarveśvari devi namo maṇḍalavāsini krāṃ krīṃ krūṃ hana hana paca paca matha matha śīghram āveśaya śīghramāveśaya ehyehi bhuvanavandite svāhā | [ĀK, 1, 12 201.21]
anena mantreṇa devatāmāvāhayet | [ĀK, 1, 12 201.22]
oṃ hrāṃ hrīṃ hrūṃ tribhuvaneśvaryai namaḥ sāṃnidhyaṃ kuru kuru svāhā | [ĀK, 1, 12 201.23]
anena mantreṇa tatkṣetradevatāṃ pūjayet | [ĀK, 1, 12 201.24]
oṃ kṛṣṇavarṇini aparāmukhyai namaḥ pūrvasmin | [ĀK, 1, 12 201.25]
oṃ sudhāvarṣiṇyai namaḥ āgneye | [ĀK, 1, 12 201.26]
oṃ parvatākṛṣṇavarṇinīraudramukhyai namaḥ dakṣiṇe | [ĀK, 1, 12 201.27]
oṃ bālārkavarṇinīmahālakṣmyai namaḥ nairṛtye | [ĀK, 1, 12 201.28]
oṃ khaṃ raktaparvatavarṇinī | [ĀK, 1, 12 201.29]
mahāmahiṣāsuramardinyai namaḥ paścime | [ĀK, 1, 12 201.30]
oṃ māṃ sarvavarṇinīhuṅkāravāgdevyai namaḥ vāyavye | [ĀK, 1, 12 201.31]
oṃ sihmavāhinyai namaḥ uttare | [ĀK, 1, 12 201.32]
oṃ śivāśivāśivātriśūlahastāyai namaḥ aiśānye | [ĀK, 1, 12 201.33]
oṃ hrāṃ hrīṃ klīṃ manonmanyai namaḥ ākāśe | [ĀK, 1, 12 201.34]
oṃ hrāṃ hrīṃ mahāmohinyai namaḥ pātāle | [ĀK, 1, 12 201.35]
oṃ hrāṃ hrīṃ hrūṃ hraiṃ hroṃ hrauṃ hraṃ mahāvidye jambhaya jambhaya mohaya mohaya darśaya darśaya mūrchaya mūrchaya klīṃ matha matha ākarṣayākarṣaya huṃ phaṭ svāhā | [ĀK, 1, 12 201.36]
madhye ca pūjayet | [ĀK, 1, 12 201.37]
evaṃ nyāsaṃ rakṣāṃ pūjāṃ kṛtvā tatkarmaṇi lakṣamekam aghoraṃ japet | [ĀK, 1, 12 201.38]
tataḥ siddhimavāpnoti | [ĀK, 1, 12 201.39]
mantraṃ yathā | [ĀK, 1, 12 201.40]
oṃ hrāṃ hrīṃ hraṃ aghoratara prasphura prasphura prakaṭa prakaṭa kaha kaha śama śama jāta jāta daha daha pātaya pātaya oṃ hraiṃ hrāṃ hraṃ adhorāstrāya phaṭ | [ĀK, 1, 12 201.41]
amuṃ mantraṃ lakṣaṃ japet | [ĀK, 1, 12 201.42]
tataḥ svapne pratyakṣībhūya devatā varaṃ dadāti | [ĀK, 1, 12 201.43]
{ĀK, 1, 13}
śrībhairavī | [ĀK, 1, 13 1.1]
praṇamya śirasā śambhumastauṣītparameśvarī | [ĀK, 1, 13 1.2]
śrutaṃ tava prasādena divyaṃ sarvarasāyanam | [ĀK, 1, 13 1.3]
utpattiṃ gandhakasyāpi jātiṃ saṃśodhanaṃ tathā | [ĀK, 1, 13 2.1]
sevāṃ rasāyanaphalaṃ kramādbrūhi maheśvara | [ĀK, 1, 13 2.2]
śrībhairavaḥ | [ĀK, 1, 13 3.1]
devi śṛṇu pravakṣyāmi gandhakasya rasāyanam | [ĀK, 1, 13 3.2]
śvetadvīpe purā devi latākalpadrumojjvale | [ĀK, 1, 13 3.3]
nānāmaṇigaṇākīrṇe nānāpuṣpaphalākule | [ĀK, 1, 13 4.1]
siddhavidyādharastrībhiḥ kinnaryapsarasāṃ gaṇaiḥ | [ĀK, 1, 13 4.2]
anekanirjarastrībhiḥ krīḍantī tvaṃ madollasā | [ĀK, 1, 13 5.1]
veṇuvīṇāvinodena vādyanādairmanoharaiḥ | [ĀK, 1, 13 5.2]
tālair jhallarikāḍhakkāninādaiḥ karatālakaiḥ | [ĀK, 1, 13 6.1]
atyānandena deveśi nṛtyantī tvaṃ surārcite | [ĀK, 1, 13 6.2]
tadā ṛtumatī jātā susrāva ca rajo mahat | [ĀK, 1, 13 7.1]
sugandhinā tadrajasā tvadvastraṃ raktatāṃ yayau | [ĀK, 1, 13 7.2]
vihāya tadraktavastraṃ snātvā kṣīramahodadhau | [ĀK, 1, 13 8.1]
anekāmarakāntābhir vṛtā kailāsamāvrajaḥ | [ĀK, 1, 13 8.2]
vāyunā tadrajovastraṃ kṣiptaṃ kṣīramahodadhau | [ĀK, 1, 13 9.1]
magnaṃ tatraiva tadvastraṃ cirakālaṃ sureśvari | [ĀK, 1, 13 9.2]
mathyamānānmahāmbhodher amṛtena sahodbhavam | [ĀK, 1, 13 10.1]
ślāghyena nijagandhena modayannasurānsurān | [ĀK, 1, 13 10.2]
tenaiva nāmnā ūcuste śakrādyāḥ surapuṅgavāḥ | [ĀK, 1, 13 11.1]
gandhako'yaṃ bhavatvasya nāmnā jātaṃ tu matpriye | [ĀK, 1, 13 11.2]
caturvidhaṃ śoṇitaṃ te divyaṃ balakaraṃ param | [ĀK, 1, 13 12.1]
samartho'yaṃ gandhakastu rasabandhe ca jāraṇe | [ĀK, 1, 13 12.2]
rasendre ye guṇāḥ santi te guṇāḥ santi gandhake | [ĀK, 1, 13 13.1]
ityūcur indrapramukhā hṛṣṭā gandhakagandhataḥ | [ĀK, 1, 13 13.2]
tadā prabhṛti loke'sminkhyāto'yaṃ gandhakaḥ priye | [ĀK, 1, 13 14.1]
japākusumasaṅkāśaḥ kṣatriyaścottamaḥ priye | [ĀK, 1, 13 14.2]
pīto vaiśyo madhyamaḥ syācchveto vipro'dhamaḥ smṛtaḥ | [ĀK, 1, 13 15.1]
kṛṣṇavarṇo bhavecchūdraḥ priye syādadhamādhamaḥ | [ĀK, 1, 13 15.2]
raktavarṇaṃ lohavedhi pītavarṇaṃ rasāyanam | [ĀK, 1, 13 16.1]
śvetavarṇaṃ ca bhaiṣajye kṛṣṇaṃ kuṣṭhādilepane | [ĀK, 1, 13 16.2]
atha vakṣye gandhakasya śodhanaṃ siddhidāyakam | [ĀK, 1, 13 17.1]
tilaparṇyajamodāśca brāhmī bhṛṅgī ca dhutturaḥ | [ĀK, 1, 13 17.2]
eteṣāṃ ca rasair bhāvyaṃ cūrṇitaṃ gandhakaṃ dinam | [ĀK, 1, 13 18.1]
kāntapātre vinikṣipya samāṃśājyena pācayet | [ĀK, 1, 13 18.2]
mṛdvagninā tu tatpaktvā hyajākṣīre vinikṣipet | [ĀK, 1, 13 19.1]
gokṣīrājyaiḥ kiṃcidūnaṃ sthālyā vaktraṃ tu bandhayet | [ĀK, 1, 13 19.2]
svacchāṃśukena baddhasya cūrṇaṃ tadupari kṣipet | [ĀK, 1, 13 20.1]
tadūrdhvaṃ śrāvakaṃ ruddhvā tatsthāpyaṃ gartakāntare | [ĀK, 1, 13 20.2]
vanotpalair mṛdupuṭaṃ dattvā dravati gandhakam | [ĀK, 1, 13 21.1]
punaśca tilaparṇyādyairbhāvayecchoṣayet tridhā | [ĀK, 1, 13 21.2]
drāvayettatsamādāya matsyapittena saptadhā | [ĀK, 1, 13 22.1]
bhāvayejjālinībījacūrṇais tat paripeṣayet | [ĀK, 1, 13 22.2]
tato bhṛṅgadravairbhāvyaṃ saptakṛtvastape khare | [ĀK, 1, 13 23.1]
jalaiḥ prakṣālya tat samyak śoṣayettatpunaḥ pacet | [ĀK, 1, 13 23.2]
mṛdvagninā kāntapātre ghṛtākte tu kṣaṇaṃ tataḥ | [ĀK, 1, 13 24.1]
bhṛṅgarājadrave kṣiptvā śuddhaṃ tadgandhakaṃ bhavet | [ĀK, 1, 13 24.2]
rase rasāyane yoge yojyaṃ sukhakaraṃ bhavet | [ĀK, 1, 13 25.1]
pūrvoktavad dehaśuddhiṃ kuryādvāntivirecanaiḥ | [ĀK, 1, 13 25.2]
sumuhūrte sunakṣatre pūjayitvā paraṃ śivam | [ĀK, 1, 13 26.1]
gaṇādhipaṃ kṣetrapālaṃ śrīguruṃ bhiṣajaṃ kramāt | [ĀK, 1, 13 26.2]
niṣkaikaṃ triphalācūrṇaṃ niṣkamekaṃ ca guggulum | [ĀK, 1, 13 27.1]
guñjonmeyaṃ śuddhagandhaṃ lihederaṇḍatailataḥ | [ĀK, 1, 13 27.2]
guñjāvṛddhikrameṇaiva sevyaṃ tatprativāsaram | [ĀK, 1, 13 28.1]
dinaṣoḍaśaparyantaṃ guñjāṣoḍaśamātrakam | [ĀK, 1, 13 28.2]
tadā ṣoḍaśaghasrānte sevyaṃ tatprativāsaram | [ĀK, 1, 13 29.1]
guñjāṣoḍaśikonmeyam apūrvaṃ triphalāṃ param | [ĀK, 1, 13 29.2]
etasmādadhikā vṛddhirna kāryā siddhilipsunā | [ĀK, 1, 13 30.1]
evaṃ māsaprayogeṇa kuṣṭhamaṣṭādaśaṃ haret | [ĀK, 1, 13 30.2]
tathā pramehān gulmāni kāsaśvāsakṣayajvarān | [ĀK, 1, 13 31.1]
vraṇānbhagandarādīṃścāśītivātodbhavāngadān | [ĀK, 1, 13 31.2]
māsadvayaprayogeṇa bahukāntiṃ prayacchati | [ĀK, 1, 13 32.1]
sarvavyādhipraśamanaṃ bhavenmāsatrayātpriye | [ĀK, 1, 13 32.2]
tataḥ ṣaṇmāsayogena vṛddho yauvanamāpnuyāt | [ĀK, 1, 13 33.1]
evamabdaprayogeṇa siddho bhavati śāmbhavi | [ĀK, 1, 13 33.2]
tanmūtramalayogena tāmraṃ kāñcanatāṃ vrajet | [ĀK, 1, 13 34.1]
vidhiṃ ca pratiṣedhaṃ ca kuryātpūrvoktavatsudhīḥ | [ĀK, 1, 13 34.2]
rasādi puṇyamamalaṃ yaḥ seveta rasāyanam | [ĀK, 1, 13 35.1]
sa eva kṛtakṛtyaḥ syāddaivatairapi pūjyate | [ĀK, 1, 13 35.2]
sarvatīrtheṣu saṃsnātaḥ sarvavrataphalānvitaḥ | [ĀK, 1, 13 36.1]
aśvamedhādiyajñānāṃ sarveṣāṃ phalamāpnuyāt | [ĀK, 1, 13 36.2]
dhanyaḥ puṇyatamaḥ śreṣṭhaḥ ślāghanīyo manīṣibhiḥ | [ĀK, 1, 13 37.1]
sa yogavijñaḥ sarvajñaḥ sarvānugrāhakaḥ prabhuḥ | [ĀK, 1, 13 37.2]
śuddhaḥ sarvagataḥ śāntaḥ śūraḥ satvaguṇojjvalaḥ | [ĀK, 1, 13 38.1]
tasya dehalayo nāsti hyadṛśyaḥ śivatāṃ vrajet | [ĀK, 1, 13 38.2]
{ĀK, 1, 14}
śrībhairavī | [ĀK, 1, 14 1.1]
śrutaṃ sarvaṃ mayā deva divyaṃ sarvarasāyanam | [ĀK, 1, 14 1.2]
viṣotpattiṃ ca jātiṃ ca sevāṃ vada ca tatphalam | [ĀK, 1, 14 1.3]
śrībhairavaḥ | [ĀK, 1, 14 2.1]
kṣīrodadhau mathyamāne manthanīkṛtamandaraiḥ | [ĀK, 1, 14 2.2]
siddhakinnaraguhyendrapiśācoragarākṣasaiḥ | [ĀK, 1, 14 2.3]
brahmādyairakhilair devairekato danujādhipaiḥ | [ĀK, 1, 14 3.1]
daityairanyatra vipulairmahābalaparākramaiḥ | [ĀK, 1, 14 3.2]
tato jātāni ratnāni kaustubhādīni kāmagauḥ | [ĀK, 1, 14 4.1]
kalpavṛkṣo mahālakṣmīr airāvatamahāgajaḥ | [ĀK, 1, 14 4.2]
uccaiḥśravāstathā cendurdhanvantaribhiṣagvaraḥ | [ĀK, 1, 14 5.1]
amṛtaṃ ca latā divyā divyasiddhipradāyakāḥ | [ĀK, 1, 14 5.2]
mandarabhramaṇaśrāntanāgarājamukhāt tataḥ | [ĀK, 1, 14 6.1]
viṣajvālā samutpannā tīvrā lokabhayaṃkarī | [ĀK, 1, 14 6.2]
mamajja kṣīrajaladhāvatyantamathanātpunaḥ | [ĀK, 1, 14 7.1]
kālakūṭaṃ mahākṣveḍaṃ kalpāntayamasannibham | [ĀK, 1, 14 7.2]
saṃvartāgnipratīkāśaṃ vīkṣya bhītāḥ surāstadā | [ĀK, 1, 14 8.1]
mamāntikaṃ samājagmuḥ stuvanto dīnamānasāḥ | [ĀK, 1, 14 8.2]
svāminsarvottama trāhi śaraṇāgatapālaka | [ĀK, 1, 14 9.1]
ityādi bahudhā stotraṃ kurvāṇāste surāsurāḥ | [ĀK, 1, 14 9.2]
ahaṃ smitamukhaṃ kṛtvā kālakūṭaṃ tadāpibam | [ĀK, 1, 14 10.1]
tatra tatrāvaśiṣṭaṃ tadbahudhā samabhūdbhuvi | [ĀK, 1, 14 10.2]
kvacinmūlasvarūpeṇa kvāpi tvagrūpataḥ priye | [ĀK, 1, 14 11.1]
kutrāpi parṇarūpeṇa toyarūpeṇa kutracit | [ĀK, 1, 14 11.2]
evaṃ bahuvidhaṃ jātaṃ tatra tatra viṣaṃ gatam | [ĀK, 1, 14 12.1]
teṣāṃ śreṣṭhaṃ kandaviṣamaṣṭādaśaviṣaṃ priye | [ĀK, 1, 14 12.2]
kramādbhedaṃ pravakṣyāmi kālakūṭaṃ ca darduram | [ĀK, 1, 14 13.1]
hālāhalaṃ meṣaśṛṅgaṃ mohadaṃ granthi karkaṭam | [ĀK, 1, 14 13.2]
raktaśṛṅgi haridraṃ ca kesaraṃ daśamaṃ smṛtam | [ĀK, 1, 14 14.1]
ete daśavidhāḥ kṣveḍā na prayojyā rasāyane | [ĀK, 1, 14 14.2]
śvetaśṛṅgī vatsanābhaṃ sarṣapaṃ śṛṅgi vālukam | [ĀK, 1, 14 15.1]
mustakaṃ saktukaṃ devi cāṣṭamaṃ kardamaṃ bhavet | [ĀK, 1, 14 15.2]
rasāyane yojanīyāstvaṣṭau bhedāḥ prakīrtitāḥ | [ĀK, 1, 14 16.1]
kālakūṭaṃ kākacañcuprabhaṃ dardurasannibham | [ĀK, 1, 14 16.2]
darduraṃ nīlavarṇaṃ ca hālāhalaviṣaṃ samam | [ĀK, 1, 14 17.1]
meṣaśṛṅgī tu meṣasya śṛṅgābhaṃ mohadaṃ punaḥ | [ĀK, 1, 14 17.2]
raktanīlaprabhaṃ devi granthikaṃ granthisaṃyutam | [ĀK, 1, 14 18.1]
karkaṭaṃ kapilābhaṃ ca raktaśṛṅgi mahāviṣam | [ĀK, 1, 14 18.2]
kṛṣṇapiṅgaṃ ca raktābhaṃ haridrābhaṃ haridrakam | [ĀK, 1, 14 19.1]
kesaraṃ padmakiñjalkaprabhaṃ daśavidhaṃ tviti | [ĀK, 1, 14 19.2]
śvetaśṛṅgībhadantābhaṃ vatsanābhaṃ ca pāṇḍuram | [ĀK, 1, 14 20.1]
sarṣapākṛtibhiryuktaṃ bindubhiḥ sarṣapaṃ bhavet | [ĀK, 1, 14 20.2]
śṛṅgī śṛṅgākṛtirjñeyo vālukaṃ vālukākṛti | [ĀK, 1, 14 21.1]
mustākṛtirmustakaṃ syācchvetavarṇaṃ tu saktukam | [ĀK, 1, 14 21.2]
madhūcchiṣṭākṛtirdevi kardamaṃ viṣamuttamam | [ĀK, 1, 14 22.1]
viṣakhaṇḍeṣu bhagneṣu dṛśyante yeṣu bindavaḥ | [ĀK, 1, 14 22.2]
śvetaraktapītavarṇāḥ kṛṣṇā viprādayaḥ kramāt | [ĀK, 1, 14 23.1]
śvetā rasāyane raktā vaśye pāradakarmaṇi | [ĀK, 1, 14 23.2]
kṣudrakarmaṇi pītāḥ syuḥ kṛṣṇavarṇāstu māraṇe | [ĀK, 1, 14 24.1]
viṣaṃ yuktyāmṛtaṃ devi tadayuktyā viṣaṃ bhavet | [ĀK, 1, 14 24.2]
tasmādyuktyā viṣaṃ sevyamayuktyā na kadācana | [ĀK, 1, 14 25.1]
rasābhrahemakāntānāṃ vīryeṇa sadṛśaṃ viṣam | [ĀK, 1, 14 25.2]
raktasarṣapatailena lipte vastre ca bandhayet | [ĀK, 1, 14 26.1]
tridinānte samuddhṛtya ṭaṅkaṇena samaṃ viṣam | [ĀK, 1, 14 26.2]
mardayecchlakṣṇacūrṇaṃ tatkārayecca viśudhyati | [ĀK, 1, 14 27.1]
roge rasāyane yojyaṃ siddhidaṃ syādvarānane | [ĀK, 1, 14 27.2]
śuddhadeho virekādyaiḥ pathyāśī viṣabhugbhavet | [ĀK, 1, 14 28.1]
krameṇa sevanīyaṃ tatsarṣapaṃ rājasarṣapam | [ĀK, 1, 14 28.2]
mudgavrīhiyavā māṣā guñjāmātraṃ parāvadhiḥ | [ĀK, 1, 14 29.1]
śarkarāsahitaṃ sevyaṃ kṣvelaṃ tadamṛtaṃ bhavet | [ĀK, 1, 14 29.2]
kaṭvamlalavaṇāstyājyā vyāyāmoṣṇātapādayaḥ | [ĀK, 1, 14 30.1]
tailasarṣapakhādyāśca varjyā viṣarasāyane | [ĀK, 1, 14 30.2]
gavyaṃ kṣīraṃ ghṛtaṃ takraṃ snigdhaṃ dadhi ca śarkarā | [ĀK, 1, 14 31.1]
sevyā svādurasadravyā nocedvikṛtikāraṇam | [ĀK, 1, 14 31.2]
mātrayā sevitaṃ kṣvelam amṛtaṃ bhavati priye | [ĀK, 1, 14 32.1]
atimātraṃ yadi bhavedamṛtaṃ ca viṣāyate | [ĀK, 1, 14 32.2]
pramādādatimātraṃ cet tadā vegā bhavanti ca | [ĀK, 1, 14 33.1]
kaṣṭaṃ prathamavege syādvepathuśca dvitīyake | [ĀK, 1, 14 33.2]
tṛtīye ca tṛṣā dāhaś caturthe gatibhañjanam | [ĀK, 1, 14 34.1]
phenilāsyaḥ pañcame syātṣaṣṭhe kandharabhañjanam | [ĀK, 1, 14 34.2]
saptame ca nirutthānaṃ maraṇaṃ cāṣṭame bhavet | [ĀK, 1, 14 35.1]
tasmācchīghraṃ pratīkāraḥ karaṇīyo varānane | [ĀK, 1, 14 35.2]
kiṃcinmātrādhikaṃ kṣvelaṃ nānārogānkaroti tat | [ĀK, 1, 14 36.1]
bhrāntivismṛtiśūlāni vāntyatīsārakaṃ param | [ĀK, 1, 14 36.2]
svarasādaṃ gadgadatvaṃ dāhaṃ dṛṣṭibhramaṃ tathā | [ĀK, 1, 14 37.1]
karṇarukśvāsakāsādīn anyān vātodbhavān gadān | [ĀK, 1, 14 37.2]
yadātimātraṃ cihnāni dṛśyante vapuṣi priye | [ĀK, 1, 14 38.1]
tadā tu ṭaṅkaṇaṃ niṣkam ājyaṃ cāpi caturguṇam | [ĀK, 1, 14 38.2]
peyaṃ tatparihārārthaṃ jalairvā taṇḍulīyakam | [ĀK, 1, 14 39.1]
majjāṃ vā putrajīvasya phalānniṣkaṃ jalānvitam | [ĀK, 1, 14 39.2]
tutthaṃ paṇadvayonmeyaṃ nṛmūtrair vā haridrakam | [ĀK, 1, 14 40.1]
vacāṃ vā devadālīṃ vā sarpākṣīṃ vātha sārbuṇīm | [ĀK, 1, 14 40.2]
paṭolīṃ giriparṇīṃ nṛmūtrairviṣajitpṛthak | [ĀK, 1, 14 41.1]
lāṃ yāṃ vāṃ hāṃ caturvarṇair gāruḍaṃ saṃpuṭīkṛtam | [ĀK, 1, 14 41.2]
stambhastobhananirvāhanirviṣīkaraṇaṃ tathā | [ĀK, 1, 14 42.1]
lāṃ proṃ lāṃ anena mantreṇa stambhanam | [ĀK, 1, 14 42.2]
śītajalaghaṭam abhimantrya viṣāturasya mastake jalaṃ ḍhālayet | [ĀK, 1, 14 42.3]
viṣaṃ nākrāmati | [ĀK, 1, 14 42.4]
yāṃ proṃ yāṃ anena stobhanamantreṇa viṣāturasya śikhinamandhayet | [ĀK, 1, 14 42.5]
vāṃ proṃ vāṃ anena nirvāhamantreṇārkadaṇḍaṃ vā dhuttūrakāṣṭhadaṇḍaṃ vābhimantrya viṣāturasya sarvāṅgaṃ spṛṣṭvā viṣaṃ nirvāhayet | [ĀK, 1, 14 42.6]
hāṃ proṃ hāṃ anena nirviṣīkaraṇamantreṇa nirviṣīkaraṇārthaṃ viṣāturasya sarvāṅgaṃ daṇḍenāpāmārjayet svastho bhavati | [ĀK, 1, 14 42.7]
jīrṇaṃ kṣvelaṃ śarīre cetpittāntaṃ vamanaṃ priye | [ĀK, 1, 14 42.8]
āmāntaṃ recanaṃ kāryaṃ taṇḍulīyakamūlabhuk | [ĀK, 1, 14 43.1]
seveta māṃsaṃ saghṛtaṃ viṣadoṣaharaṃ bhavet | [ĀK, 1, 14 43.2]
pūrvoktamātrāsevī yo mahāvyādhervimucyate | [ĀK, 1, 14 44.1]
devi ṣaṇmāsayogena jarāpalitakhaṇḍanam | [ĀK, 1, 14 44.2]
saṃvatsaropayogena jīveccandrārkatārakam | [ĀK, 1, 14 45.1]
himaśītavasanteṣu yojyaṃ viṣarasāyanam | [ĀK, 1, 14 45.2]
grīṣmavarṣaśaratsvetanna prayojyaṃ kadācana | [ĀK, 1, 14 46.1]
vātasthaviragarbhiṇyaḥ kṣuttṛḍgharmādhvapīḍitāḥ | [ĀK, 1, 14 46.2]
napuṃsakā gadakṣīṇāḥ pittakrodhādhikāstathā | [ĀK, 1, 14 47.1]
yakṣmiṇo naiva yogyāḥ syuḥ sadā viṣarasāyane | [ĀK, 1, 14 47.2]
{ĀK, 1, 15}
śrībhairavī | [ĀK, 1, 15 1.1]
malamāyāvihīneśa jarājanmagadāpaha | [ĀK, 1, 15 1.2]
tvatprasādena viditaṃ rasādīnāṃ rasāyanam | [ĀK, 1, 15 1.3]
itaḥparamapi svāmin śuśrūṣe kimapi prabho | [ĀK, 1, 15 2.1]
sukhopāyopayogyaṃ ca divyauṣadhirasāyanam | [ĀK, 1, 15 2.2]
brūhi me tadvidhaṃ divyaṃ sarvasiddhipradāyakam | [ĀK, 1, 15 3.1]
śrībhairavaḥ | [ĀK, 1, 15 3.2]
vakṣyāmi brahmavṛkṣādi divyauṣadhirasāyanam | [ĀK, 1, 15 3.3]
tatrādau brahmavṛkṣasya śṛṇu devi rasāyanam | [ĀK, 1, 15 4.1]
brahmavṛkṣasya bījāni vidadhyān nistuṣāṇi ca | [ĀK, 1, 15 4.2]
pariśoṣyātape tīvre sūkṣmacūrṇāni kārayet | [ĀK, 1, 15 5.1]
dhātrīphalena saptāhaṃ bhāvayetpayasāthavā | [ĀK, 1, 15 5.2]
cakrayantre kṣipettāni tatastattailamāharet | [ĀK, 1, 15 6.1]
itthamutthāpitaṃ tailaṃ doṣaghnaṃ ca rasāyanam | [ĀK, 1, 15 6.2]
brahmabījajatailasya prasthamājyaṃ ca tatsamam | [ĀK, 1, 15 7.1]
nikṣiptaṃ snigdhabhāṇḍe ca dhānyarāśau vinikṣipet | [ĀK, 1, 15 7.2]
māsārdhamāsaṃ deveśi tasmāttailaṃ samāharet | [ĀK, 1, 15 8.1]
śuddhadeho virekādyairarcitāgnigurudvijaḥ | [ĀK, 1, 15 8.2]
dvipalaṃ ca gavāṃ kṣīraṃ tattailaṃ niṣkamātrakam | [ĀK, 1, 15 9.1]
saṃmiśrya ca pibetprātaḥ pathyāśī syājjitendriyaḥ | [ĀK, 1, 15 9.2]
evaṃ dvitīye'pi dine hyekāhāntarite kramāt | [ĀK, 1, 15 10.1]
niṣkavṛddhir bhavedevaṃ yāvatṣoḍaśaniṣkakam | [ĀK, 1, 15 10.2]
etattailasya paramā mātrā hyasyaivam īritā | [ĀK, 1, 15 11.1]
pītamātre kṣaṇaṃ mūrcchā jāyate siñcayenmukham | [ĀK, 1, 15 11.2]
prabuddhe saghṛtaṃ dadyāddugdhānnaṃ śarkarānvitam | [ĀK, 1, 15 12.1]
evaṃ tailopayogena māsājjñānī bhavennaraḥ | [ĀK, 1, 15 12.2]
sakṛdgrāhī sukāntaśca ṣoḍaśābda iva sthitaḥ | [ĀK, 1, 15 13.1]
dvitīye nāgabalavān sarvavyādhivivarjitaḥ | [ĀK, 1, 15 13.2]
indropamabalo dhīraścaturthe māsi ca kramāt | [ĀK, 1, 15 14.1]
vajradeho divyadṛṣṭiḥ pañcame khecaro bhavet | [ĀK, 1, 15 14.2]
aṇimādiguṇopetaḥ sarvagaḥ sarvakālikaḥ | [ĀK, 1, 15 15.1]
ṣaṣṭhe māsi svayaṃ sraṣṭā bhoktā hartā trimūrtivat | [ĀK, 1, 15 15.2]
varṣaikasevanāddevi bhavetsākṣātsadāśivaḥ | [ĀK, 1, 15 16.1]
yāvattailopajīvī syāt tāvat kṣīraudanāśanaḥ | [ĀK, 1, 15 16.2]
vamanādiviśuddhāṅgaḥ kṛtvā vaidyadvijārcanam | [ĀK, 1, 15 17.1]
prātargokṣīrakuḍubaṃ tailaṃ kiṃśukabījajam | [ĀK, 1, 15 17.2]
kuḍubaṃ pūrvavajjātamekīkṛtya dvayaṃ pibet | [ĀK, 1, 15 18.1]
tatpānamātre mūrchā syātkuryāttaṃ bhasmaśāyinam | [ĀK, 1, 15 18.2]
saptarātre prabuddhaḥ syādbaddhavacchayane sthitaḥ | [ĀK, 1, 15 19.1]
nāṅgāni cālayedeṣa jāyate vicalekṣaṇaḥ | [ĀK, 1, 15 19.2]
taile jīrṇe samāpanne saṃjñā bhavati bhairavi | [ĀK, 1, 15 20.1]
gokṣīraṃ tasya dātavyaṃ pratyahaṃ daśavāsaram | [ĀK, 1, 15 20.2]
sa tvacaṃ ca tyajeddehāt kañcukaṃ bhujago yathā | [ĀK, 1, 15 21.1]
kṣīrāhārī bhavennityamekaviṃśativāsaram | [ĀK, 1, 15 21.2]
vācāṃ patirbhaveddhīraḥ śrutaṃ dhārayate kṣaṇāt | [ĀK, 1, 15 22.1]
dūraśrāvī divyadṛṣṭir jīvedbrahmadinaṃ sudhīḥ | [ĀK, 1, 15 22.2]
puṇyarkṣe brahmavṛkṣasya pallavāni samāharet | [ĀK, 1, 15 23.1]
krimikīṭavihīnāni komalāni śubhāni ca | [ĀK, 1, 15 23.2]
ātape śoṣayettīvre cūrṇitaṃ vastragālitam | [ĀK, 1, 15 24.1]
kuryānnūtanabhāṇḍe ca nikṣipecca prayatnataḥ | [ĀK, 1, 15 24.2]
vamanādyairviśuddhāṅgo brahmacārī jitendriyaḥ | [ĀK, 1, 15 25.1]
kṣārāmlavarjitāhāraḥ kṣīraśālyannabhojanaḥ | [ĀK, 1, 15 25.2]
koṣṇaṃ jalaṃ pibennityaṃ nivāte śayanaṃ bhajet | [ĀK, 1, 15 26.1]
karṣamātraṃ ca seveta māsaṃ gotakrasaṃyutam | [ĀK, 1, 15 26.2]
dvitīye ca tṛtīye ca vṛddhiḥ karṣādhikā kramāt | [ĀK, 1, 15 27.1]
evaṃ ṣoḍaśamāsāntaṃ satakraṃ kuḍubaṃ pibet | [ĀK, 1, 15 27.2]
evaṃ nityopasevī yaḥ kuñcitasnigdhakuntalaḥ | [ĀK, 1, 15 28.1]
mattamātaṅgabalavān jīvedbrahmadinaṃ naraḥ | [ĀK, 1, 15 28.2]
brahmavṛkṣasya puṣpāṇi chāyāyāṃ śoṣayetsudhīḥ | [ĀK, 1, 15 29.1]
cūrṇayedgālayedvastre navabhāṇḍe vinikṣipet | [ĀK, 1, 15 29.2]
viṃśatpalaṃ puṣpacūrṇaṃ caturviṃśatigoghṛtam | [ĀK, 1, 15 30.1]
palamekatra saṃmiśraṃ dhānyarāśau niveśayet | [ĀK, 1, 15 30.2]
taduddharecca māsānte kṛtvā bhāgāṃścaturdaśa | [ĀK, 1, 15 31.1]
ekaikaṃ pratyekaṃ sevyamevaṃ māsatrayaṃ bhavet | [ĀK, 1, 15 31.2]
bhuñjīta śulbapātre ca lavaṇāmlādivarjitam | [ĀK, 1, 15 32.1]
pāyasāśī kaṣāyaṃ tṛṣārtaḥ khādiraṃ pibet | [ĀK, 1, 15 32.2]
trimāsājjāyate gātraṃ vajravan nātra saṃśayaḥ | [ĀK, 1, 15 33.1]
nāgāyutabalo dhīro vāyuvegagatirbhavet | [ĀK, 1, 15 33.2]
asya varṣopayogena purīṣamapi mūtrakam | [ĀK, 1, 15 34.1]
vedhayetsarvalohāni kāñcanāni ca kārayet | [ĀK, 1, 15 34.2]
jīvedbrahmadinaṃ sākṣāddaivataiḥ saha modate | [ĀK, 1, 15 35.1]
brahmavṛkṣasya bījāni cūrṇayennikṣipedghaṭe | [ĀK, 1, 15 35.2]
madhvājyaśarkarāyuktaṃ dhānyarāśau vinikṣipet | [ĀK, 1, 15 36.1]
māsādūrdhvaṃ samāhṛtya pratyahaṃ karṣamātrakam | [ĀK, 1, 15 36.2]
upayuñjīta śuddhātmā gokṣīraṃ ca pibedanu | [ĀK, 1, 15 37.1]
yāvatpalaṃ bhavedvṛddhistāvadevādhikaṃ na hi | [ĀK, 1, 15 37.2]
evaṃ saṃvatsarātsiddhirjāyate mṛtyuvarjitā | [ĀK, 1, 15 38.1]
jīvedbrahmadinaṃ śuddho mataṅgajabalopamaḥ | [ĀK, 1, 15 38.2]
sūkṣmacūrṇaṃ prakurvīta brahmavṛkṣasya valkalam | [ĀK, 1, 15 39.1]
bhāvayedgavyapayasā palaṃ cānudinaṃ pibet | [ĀK, 1, 15 39.2]
jitendriyaśca pathyāśī bhaved ā vatsaraṃ sudhīḥ | [ĀK, 1, 15 40.1]
daśavarṣasahasrāṇi jīvetsiddho bhaveddhruvam | [ĀK, 1, 15 40.2]
brāhmī ca madhukaṃ sājyaṃ niryāsaṃ brahmavṛkṣajam | [ĀK, 1, 15 41.1]
samabhāgāni seveta palaṃ cānupibetpayaḥ | [ĀK, 1, 15 41.2]
evamekābdayogena śubhaṃyudarśanaḥ śuciḥ | [ĀK, 1, 15 42.1]
jīvedbrahmadinaṃ jñānī valīpalitavarjitaḥ | [ĀK, 1, 15 42.2]
pañcāṅgaṃ brahmavṛkṣasya vidhivattatsamāharet | [ĀK, 1, 15 43.1]
chāyāśuṣkaṃ prakurvīta cūrṇitaṃ paṭaśodhitam | [ĀK, 1, 15 43.2]
karṣamātraṃ lihecchuddhaḥ kṣaudrājyābhyāṃ dinodaye | [ĀK, 1, 15 44.1]
valīpalitanirmukto vatsarājjāyate naraḥ | [ĀK, 1, 15 44.2]
atisthūlataraṃ dīrghaṃ bhedayedbrahmabhūruham | [ĀK, 1, 15 45.1]
mūle trihastaśeṣaṃ ca tadagre gartam āracet | [ĀK, 1, 15 45.2]
dhātrīphalāni pakvāni tatra sampūrayetpriye | [ĀK, 1, 15 46.1]
tacchinnakāṣṭhaśeṣeṇa tadgartaṃ ca nirodhayet | [ĀK, 1, 15 46.2]
kuśaiḥ saṃveṣṭayetsamyag ā mūlāgraṃ ca lepayet | [ĀK, 1, 15 47.1]
mṛdgomayābhyāṃ matimāṃstato vastreṇa veṣṭayet | [ĀK, 1, 15 47.2]
punarmṛdgomayābhyāṃ ca lepayecchoṣayetsudhīḥ | [ĀK, 1, 15 48.1]
samyak śuṣke ca paritaḥ karīṣaiḥ paripūrayet | [ĀK, 1, 15 48.2]
dahettaṃ śītalībhūte sāndraṃ tatphalamāharet | [ĀK, 1, 15 49.1]
bhāṇḍe kṣaudrājyabharite kṣipeddhātrīphalaṃ ca tat | [ĀK, 1, 15 49.2]
bhūgṛhe vā nivāte vā pradeśe ca vasansukhī | [ĀK, 1, 15 50.1]
yatheṣṭaṃ bhakṣayennityaṃ kṣīrāhārī jitendriyaḥ | [ĀK, 1, 15 50.2]
ṣaṇmāsātpaśyati chidraṃ nidhānāni ca bhūtale | [ĀK, 1, 15 51.1]
tyajettvacaṃ sarpa iva jīvedbrahmayugaṃ naraḥ | [ĀK, 1, 15 51.2]
cūrṇayecchvetapālāśapañcāṅgaṃ śoṣayetpriye | [ĀK, 1, 15 52.1]
chāyāyāṃ vastragalitaṃ madhunā ca lihetpriye | [ĀK, 1, 15 52.2]
karṣamātraṃ trimāsāntar jarāmṛtyuṃ jayennaraḥ | [ĀK, 1, 15 53.1]
saṃvatsarācca brahmāyuḥ siddhaḥ sarvagato bhavet | [ĀK, 1, 15 53.2]
śvetapālāśabījāni caikaikāni samāharet | [ĀK, 1, 15 54.1]
ajāghṛtenānudinaṃ māsānmṛtyuṃ jarāṃ jayet | [ĀK, 1, 15 54.2]
saṃvatsarād brahmayugaṃ jīvet siddhipurogamaḥ | [ĀK, 1, 15 55.1]
ye proktā raktapālāśatailatvakparṇakādiṣu | [ĀK, 1, 15 55.2]
te guṇāḥ śvetapālāśe santi sādhakasiddhidāḥ | [ĀK, 1, 15 56.1]
vakṣyāmi brahmavṛkṣasya kalpasiddhiṃ manum | [ĀK, 1, 15 56.2]
oṃ hrīṃ amṛtaṃ kuru kuru amṛtamālinyai namaḥ | [ĀK, 1, 15 57.1]
pūrvaṃ viṃśatisāhasraṃ puraścaraṇamācaret | [ĀK, 1, 15 57.2]
sudhākumbhavarākṣasragjñānamudrāṃ karāṃbujaiḥ | [ĀK, 1, 15 57.3]
bibhrāṇāṃ mauktikaṃ pāśaṃ dhyāyedamṛtamālinīm | [ĀK, 1, 15 58.1]
grahaṇe'ṣṭottaraśataṃ bhakṣayetsaptavārakam | [ĀK, 1, 15 58.2]
candrasūryoparāgādikāleṣvaṣṭasahasrakam | [ĀK, 1, 15 59.1]
mantraṃ vinā na siddhiḥ syātkalpakoṭiśatairapi | [ĀK, 1, 15 59.2]
samantre śīghrasiddhiḥ syāccarenmantrapuraḥsaraḥ | [ĀK, 1, 15 60.1]
atha muṇḍīṃ pravakṣyāmi sādhakeṣṭārthadāyinīm | [ĀK, 1, 15 60.2]
caturvidhā bhavet ca raktā pītā sitāsitā | [ĀK, 1, 15 61.1]
puṣyārke pūrṇamāsyāṃ vā revatyāṃ śravaṇe'pi vā | [ĀK, 1, 15 61.2]
uparāgādikāle vā siddhayogeṣu vā haret | [ĀK, 1, 15 62.1]
kaidārīṃ muṇḍinīṃ tāṃ ca balipūjanapūrvakam | [ĀK, 1, 15 62.2]
samāharetkṛtasnāno maunī mantraṃ samuccaran | [ĀK, 1, 15 63.1]
oṃ amṛtodbhavāya amṛtaṃ kuru kuru svāhā hrīṃ saḥ | [ĀK, 1, 15 63.2]
mantraṃ dvādaśasāhasraṃ puraścaryāṃ samācaret | [ĀK, 1, 15 63.3]
mūlaṃ nālaṃ phalaṃ puṣpaṃ patraṃ pañcāṅgam īritam | [ĀK, 1, 15 64.1]
sa pañcāṅgaṃ harenmuṇḍīṃ samyak śītena vāriṇā | [ĀK, 1, 15 64.2]
prakṣālya śoṣayettāṃ ca chāyāyāṃ cūrṇayettataḥ | [ĀK, 1, 15 65.1]
vastreṇa śodhayetkumbhe nūtane sthāpayetkramāt | [ĀK, 1, 15 65.2]
viśuddhadehastaccūrṇaṃ karṣaṃ gopayasā saha | [ĀK, 1, 15 66.1]
pibejjīrṇe ca bhaiṣajye ghṛtamādau pibennaraḥ | [ĀK, 1, 15 66.2]
tato bhuñjīta lavaṇatailāmlādivivarjitam | [ĀK, 1, 15 67.1]
ghṛtapakvaṃ samadhuraṃ ṣaṣṭikānnaṃ payo'dhikam | [ĀK, 1, 15 67.2]
ṣaṇmāsājjāyate siddhistvacaṃ sarpa iva tyajet | [ĀK, 1, 15 68.1]
palitādivinirmukto divyadṛṣṭirdṛḍhaṃ vapuḥ | [ĀK, 1, 15 68.2]
mattanāgabalo dhīro yuvā darpavigrahaḥ | [ĀK, 1, 15 69.1]
saṃvatsarāt sarvasiddhir bhavedbrahmāyuṣo naraḥ | [ĀK, 1, 15 69.2]
ghṛtopayuktā sā muṇḍī pūrvaphaladā bhavet | [ĀK, 1, 15 70.1]
atha vakṣyāmyahaṃ devi devadālīrasāyanam | [ĀK, 1, 15 70.2]
śvetā kṛṣṇā ca pītā ca devadālī tridhā matā | [ĀK, 1, 15 71.1]
śvetā rogapraśamanī kṛṣṇā pītā viśeṣataḥ | [ĀK, 1, 15 71.2]
rasāyane ca phaladā lohakarmaṇi pārvati | [ĀK, 1, 15 72.1]
candrasūryoparāgeṣu pūrṇimāyāṃ surārcite | [ĀK, 1, 15 72.2]
trayodaśyāṃ kṛṣṇapakṣe pañcamyāṃ vā yathāvidhi | [ĀK, 1, 15 73.1]
śubhāhe śubhanakṣatre cāharenmantrapūrvakam | [ĀK, 1, 15 73.2]
oṃ amṛtagaṇarudragaṇāntāya svāhā | [ĀK, 1, 15 74.1]
aṣṭottaraśataṃ japtvā balipūrvaṃ samāharet | [ĀK, 1, 15 74.2]
oṃ namo bhagavate rudrāya phaṭ svāhā | [ĀK, 1, 15 74.3]
sādhakasya śikhābandhanamantraḥ | [ĀK, 1, 15 74.4]
devadālyāśca pañcāṅgaṃ chāyāyāṃ śoṣayetsudhīḥ | [ĀK, 1, 15 74.5]
vastreṇa śodhayetsamyaggavyakṣīreṇa bhakṣayet | [ĀK, 1, 15 75.1]
pacettāṃ lauhapātreṇa tato mandāgninā sudhīḥ | [ĀK, 1, 15 75.2]
madhvājyābhyāṃ lihetkarṣaṃ śuddhātmā saptavāsaram | [ĀK, 1, 15 76.1]
tasya divyā bhavetprajñā rogahṛnmāsasevayā | [ĀK, 1, 15 76.2]
dvimāsabhakṣaṇenaiva nidhyādiṃ paśyati dhruvam | [ĀK, 1, 15 77.1]
dhātrīphalarasaṃ kṣaudraṃ devadālīrasaṃ ghṛtam | [ĀK, 1, 15 77.2]
pratyekaṃ karṣamātraṃ syātpratyahaṃ ca pibellaghu | [ĀK, 1, 15 78.1]
ekaviṃśaddinādūrdhvaṃ medhāvī śrutadhārakaḥ | [ĀK, 1, 15 78.2]
pañcāṅgaṃ cūrṇayeddevadālyā vastreṇa śodhayet | [ĀK, 1, 15 79.1]
śivāmbunā vā payasā gomūtrairvā pibetsadā | [ĀK, 1, 15 79.2]
pūrvavatsiddhidā sā syātsarvakuṣṭhāpahāriṇī | [ĀK, 1, 15 80.1]
kāmilāplīhapavanaśūlaṃ hanti bhagandarān | [ĀK, 1, 15 80.2]
tadraso gandhakopetaḥ sarvalohaṃ vilāpayet | [ĀK, 1, 15 81.1]
badhnāti ca rasaṃ samyak samaṃ mūrchati tatkṣaṇāt | [ĀK, 1, 15 81.2]
gandharvalajjāgāndhārīdevadālīrasastathā | [ĀK, 1, 15 82.1]
lepanaṃ meṣatailena stambhayedagnimujjvalam | [ĀK, 1, 15 82.2]
bījāni devadālyāśca saguḍāni ca mardayet | [ĀK, 1, 15 83.1]
tena vartiṃ prakurvīta arśoghnī syādgudāṅkure | [ĀK, 1, 15 83.2]
rasena devadālyāśca nayanaṃ tvañjayennaraḥ | [ĀK, 1, 15 84.1]
paśyatyasau bhūtajālaṃ tasmai sarvaṃ prayacchati | [ĀK, 1, 15 84.2]
ghṛtaṃ dhātrīphalarasaṃ devadālīrasaṃ madhu | [ĀK, 1, 15 85.1]
rasaṃ ca lakṣmaṇāyāśca sarvamekapalaṃ pibet | [ĀK, 1, 15 85.2]
tridinam ṛtukāle tu strīṇāṃ putrapradāyakam | [ĀK, 1, 15 86.1]
devadālīrasaṃ kṣīraṃ madhvājyābhyāṃ samaṃ lihet | [ĀK, 1, 15 86.2]
puṃsaḥ komalabījānāṃ bījaṃ garbhapradaṃ bhavet | [ĀK, 1, 15 87.1]
bhṛṅgarāḍ vākucī vahniḥ sarpākṣī devadālikam | [ĀK, 1, 15 87.2]
śivāmbunā cānudinaṃ pibetkarṣaṃ maheśvari | [ĀK, 1, 15 88.1]
dharitryāḥ paśyati chidraṃ varṣānmṛtyuṃ jarāṃ jayet | [ĀK, 1, 15 88.2]
punarnavādevadālyoḥ palaṃ kṣīrayutaṃ pibet | [ĀK, 1, 15 89.1]
śivāmbunā devadālīṃ sasarpākṣīpalaṃ pibet | [ĀK, 1, 15 89.2]
pūrvavajjāyate siddhiḥ śīghrameva varānane | [ĀK, 1, 15 90.1]
śivāṃbunā devadālyā nirguṇḍyāśca palaṃ pibet | [ĀK, 1, 15 90.2]
saṃvatsarājjarāṃ hanyājjīvedācandratārakam | [ĀK, 1, 15 91.1]
oṃ amṛtaṃ kuru kuru amṛteśvarāya svāhā | [ĀK, 1, 15 91.2]
etanmantraṃ japedādau devadālyupayogake | [ĀK, 1, 15 91.3]
atha śvetārkamūlasya kalpaṃ vakṣyāmyahaṃ śṛṇu | [ĀK, 1, 15 92.1]
śvetārkamūlaṃ puṣyarkṣe gṛhītvā kāṣṭhavarjitam | [ĀK, 1, 15 92.2]
śuddhāṃ tvacaṃ ca chāyāyāṃ śoṣayetpaṭaśodhitam | [ĀK, 1, 15 93.1]
cūrṇaṃ kṛtvā karṣamekaṃ sevyaṃ gopayasā saha | [ĀK, 1, 15 93.2]
paladvayena ṣaṇmāsātsarvavyādhīñjarāṃ haret | [ĀK, 1, 15 94.1]
saṃvatsarādbrahmadinatrayaṃ jīvenna saṃśayaḥ | [ĀK, 1, 15 94.2]
śvetārkaparṇasvarasaṃ bhṛṅgarājarasaṃ samam | [ĀK, 1, 15 95.1]
ekīkṛtyātape śoṣyaṃ yāvaccūrṇatvamāpnuyāt | [ĀK, 1, 15 95.2]
caturguṇe gavāṃ kṣīre tatpacenmṛduvahninā | [ĀK, 1, 15 96.1]
yāvatpiṇḍaṃ bhavettāvatsevyaṃ tatkarṣamātrakam | [ĀK, 1, 15 96.2]
gavāṃ kṣīraṃ palaṃ peyaṃ pūrvavatphalamāpnuyāt | [ĀK, 1, 15 97.1]
oṃ āṃ haṃsamālini svāhā ayaṃ bhakṣaṇamantraḥ | [ĀK, 1, 15 97.2]
athenduvārasaṃyuktatrayodaśyāṃ samāharet | [ĀK, 1, 15 97.3]
hastikarṇīpalāśāni chāyāśuṣkāṇi cūrṇayet | [ĀK, 1, 15 98.1]
palaṃ sevyaṃ gavāṃ kṣīraṃ varṣānmṛtyuṃ jarāṃ jayet | [ĀK, 1, 15 98.2]
jīvedbrahmāyuṣaṃ martyaḥ siddhasādhyādisevitaḥ | [ĀK, 1, 15 99.1]
pañcāṅgaṃ hastikarṇyāśca kuryācchāyāviśoṣitam | [ĀK, 1, 15 99.2]
māsaikamudakaiḥ sārdhaṃ karṣaṃ pratyahamaśnuyāt | [ĀK, 1, 15 100.1]
sauvīradadhidugdhājyatakrakṣaudrairyathākramam | [ĀK, 1, 15 100.2]
ekaikaṃ pratimāsaṃ ca sevyaṃ varṣācca sidhyati | [ĀK, 1, 15 101.1]
jīvedbrahmadinaṃ siddho vajrakāyo mahābalaḥ | [ĀK, 1, 15 101.2]
oṃ amṛtāya amṛtaṃ gṛhṇāmi svāhā | [ĀK, 1, 15 102.1]
ayaṃ grahaṇamantraḥ | [ĀK, 1, 15 102.2]
amṛtakuṭījātānām amṛtaṃ kuru kuru svāhā | [ĀK, 1, 15 102.3]
anena mantreṇa pūjayet | [ĀK, 1, 15 102.4]
oṃ amṛtodbhavāya amṛtaṃ kuru kuru nityaṃ namo namaḥ | [ĀK, 1, 15 102.5]
ayaṃ bhakṣaṇamantraḥ | [ĀK, 1, 15 102.6]
atha vakṣyāmyahaṃ divyaṃ rudantīkalpamuttamam | [ĀK, 1, 15 102.7]
caṇapatropamaiḥ patraiḥ puṣpairapi ca tādṛśaiḥ | [ĀK, 1, 15 102.8]
rudantī nāma vikhyātā hyadhastājjalavarṣiṇī | [ĀK, 1, 15 103.1]
roditīva janāndṛṣṭvā mriyamāṇāngadākulān | [ĀK, 1, 15 103.2]
caturvidhā ca sā jñeyā pītā raktā sitāsitā | [ĀK, 1, 15 104.1]
śuklapakṣe śubhadine rudantīṃ tāṃ samāharet | [ĀK, 1, 15 104.2]
samūlāṃ śoṣayeddhīmān chāyāyāṃ vastraśodhitām | [ĀK, 1, 15 105.1]
viśuddhadehaḥ seveta biḍālapadamātrakam | [ĀK, 1, 15 105.2]
kṣaudrājyābhyāmanudinaṃ bhuktiḥ kṣīrājyasaṃyutā | [ĀK, 1, 15 106.1]
jīrṇāyāṃ saṃyamī bhūtvā varṣāttejobalānvitaḥ | [ĀK, 1, 15 106.2]
paramāyurbhavenmartyo jarāvyādhivivarjitaḥ | [ĀK, 1, 15 107.1]
tailaṃ katakamūlotthaṃ kuryātpātālayantrake | [ĀK, 1, 15 107.2]
garbhayantre'thavā kṣālyaṃ pañcāśadvāramambunā | [ĀK, 1, 15 108.1]
nālikerāmbunā vātha kṛtvetthaṃ tailaśodhanam | [ĀK, 1, 15 108.2]
pañcāṅgaṃ ca rudantyāśca chāyāśuṣkaṃ vicūrṇayet | [ĀK, 1, 15 109.1]
tadardhaṃ musalīcūrṇaṃ musalyardhapalatrayam | [ĀK, 1, 15 109.2]
etattricūrṇaṃ saṃmiśraṃ karṣaṃ katakatailataḥ | [ĀK, 1, 15 110.1]
lihedanudinaṃ śuddhastadvṛddhiḥ syātpalāvadhi | [ĀK, 1, 15 110.2]
saṃvatsarādvajrakāyaḥ sa jīvedbrahmaṇo dinam | [ĀK, 1, 15 111.1]
atha vacmi śubhaṃ divyaṃ nirguṇḍīkalpamuttamam | [ĀK, 1, 15 111.2]
prātaḥ puṣyaravau grāhyā nirguṇḍīmūlasaṃbhavā | [ĀK, 1, 15 112.1]
tvak śoṣaṇīyā chāyāyāṃ taccūrṇaṃ karṣamātrakam | [ĀK, 1, 15 112.2]
palamātrājamūtreṇa pibecchuddho 'nuvāsaram | [ĀK, 1, 15 113.1]
ṣaṇmāsād divyadehaḥ syānmattanāgabalānvitaḥ | [ĀK, 1, 15 113.2]
madhvājyakṣīralulitaṃ taccūrṇaṃ snigdhabhāṇḍake | [ĀK, 1, 15 114.1]
pidhāya dhānyarāśau tu māsamekaṃ tu nikṣipet | [ĀK, 1, 15 114.2]
māsānte tatsamuddhṛtya śuddhāṅgo dvipalaṃ sadā | [ĀK, 1, 15 115.1]
seveta varṣaparyantaṃ jīvedācandratārakam | [ĀK, 1, 15 115.2]
athavārdhapalaṃ cūrṇaṃ tadīyaṃ saghṛtaṃ pibet | [ĀK, 1, 15 116.1]
pūrvavajjāyate siddhirjarārogavivarjitaḥ | [ĀK, 1, 15 116.2]
vacāmuṇḍīnimbavarāguḍūcībhṛṅgarāṭ samāḥ | [ĀK, 1, 15 117.1]
eṣāṃ samāṃśaṃ saṃyojya nirguṇḍīmūlacūrṇataḥ | [ĀK, 1, 15 117.2]
kṣaudrājyābhyāṃ liheddhastādanvahaṃ palamātrakam | [ĀK, 1, 15 118.1]
āyurviriñcitridinaṃ bhavenmṛtyujarojjhitam | [ĀK, 1, 15 118.2]
nirguṇḍīmūlacūrṇaṃ tu krimighnakaṭukaiḥ samam | [ĀK, 1, 15 119.1]
palamātramajākṣīrairnityaṃ śuddhaḥ pibedbudhaḥ | [ĀK, 1, 15 119.2]
valīpalitanirmukto nirgadaḥ syāttrimāsataḥ | [ĀK, 1, 15 120.1]
nirguṇḍīpatrajadrāvaṃ bhāṇḍe mṛdvagninā pacet | [ĀK, 1, 15 120.2]
guḍavatpākamāpannaṃ taṃ pibenniṣkamātrakam | [ĀK, 1, 15 121.1]
dine dine niṣkavṛddhiryāvaddvipalikaṃ bhavet | [ĀK, 1, 15 121.2]
tena vāntirvirekaḥ syānniryānti krimayaḥ param | [ĀK, 1, 15 122.1]
apānato dehagatā mukhanāsākṣikarṇataḥ | [ĀK, 1, 15 122.2]
kṣayakuṣṭhādirogāśca naśyanti munivāsarāt | [ĀK, 1, 15 123.1]
māsatraye jarāṃ hanti jīvedvarṣaśatatrayam | [ĀK, 1, 15 123.2]
pañcāṅgacūrṇaṃ nirguṇḍyāstilatailena sevitam | [ĀK, 1, 15 124.1]
niṣkādipalaparyantaṃ trimāsena jarāṃ jayet | [ĀK, 1, 15 124.2]
aśītiṃ vātajānrogān kuṣṭhānapi galāmayān | [ĀK, 1, 15 125.1]
āsyārtyupakuśādīṃśca jayettatparṇacarvaṇāt | [ĀK, 1, 15 125.2]
sindhuvārakapañcāṅgacūrṇaṃ madhughṛtaplutam | [ĀK, 1, 15 126.1]
palamātraṃ lihetprātastato jīrṇe gavāṃ payaḥ | [ĀK, 1, 15 126.2]
pibed yathānalabalaṃ bhuñjītāgnau krameṇa ca | [ĀK, 1, 15 127.1]
nirvāte nivaseddhīmānsiddhimāpnoti vatsarāt | [ĀK, 1, 15 127.2]
siddhadehasya pūrveṇa mriyete viṣapāradau | [ĀK, 1, 15 128.1]
kāle kāle yathāprāptaṃ pañcāṅgaṃ sindhuvārakāt | [ĀK, 1, 15 128.2]
chāyāyāṃ śoṣitaṃ cūrṇaṃ trimadhutriphalāyutam | [ĀK, 1, 15 129.1]
snigdhabhāṇḍe dhānyarāśau trimāsaṃ sthāpayettataḥ | [ĀK, 1, 15 129.2]
niṣkādipalaparyantaṃ sevetākarṣakaṃ sudhīḥ | [ĀK, 1, 15 130.1]
sarvavyādhivinirmukto jarāmaraṇavarjitaḥ | [ĀK, 1, 15 130.2]
oṃ namo māyāgaṇapataye kuberāya svāhā | [ĀK, 1, 15 131.1]
ayaṃ bhakṣaṇamantraḥ | [ĀK, 1, 15 131.2]
atha vakṣyāmi deveśi kalpaṃ śunakaśālmaleḥ | [ĀK, 1, 15 131.3]
aṣṭamyāṃ kṛṣṇapakṣasya snātvā rātrau samāhitaḥ | [ĀK, 1, 15 131.4]
āveṣṭya kṛṣṇasūtraiśca vṛkṣaṃ śunakaśālmalim | [ĀK, 1, 15 132.1]
tatrāghoraṃ japeddhīraḥ sahasravasusaṃmitam | [ĀK, 1, 15 132.2]
tanmūlavalkalaṃ grāhyaṃ chāyāyāṃ śoṣayettataḥ | [ĀK, 1, 15 133.1]
cūrṇaṃ kṛtvā tu madhvājyaiḥ khādetprātaḥ palaṃ palam | [ĀK, 1, 15 133.2]
varṣādvalijarāmuktaḥ sa jīved brahmaṇo dinam | [ĀK, 1, 15 134.1]
tasyāṣṭādaśa puṣpāṇi gokṣīre 'ṣṭapale pacet | [ĀK, 1, 15 134.2]
puṣpavarjyaṃ pibetkṣāramevaṃ ca prativāsaram | [ĀK, 1, 15 135.1]
māsena divyadehaḥ syājjīved brahmadinatrayam | [ĀK, 1, 15 135.2]
tatphalaṃ tu gavāṃ kṣīre pācayetkāntapātrake | [ĀK, 1, 15 136.1]
phalaṃ tyaktvā pibetkṣīraṃ dīpte'gnau kṣīrabhojanam | [ĀK, 1, 15 136.2]
māsaṣaṭkaprayogeṇa divyadeho bhavennaraḥ | [ĀK, 1, 15 137.1]
jīvetkalpāntaparyantaṃ vāyuvegī mahābalaḥ | [ĀK, 1, 15 137.2]
tasya mūtrapurīṣābhyāṃ śulbaṃ svarṇaṃ bhaveddhruvam | [ĀK, 1, 15 138.1]
athātaḥ sampravakṣyāmi pathyākalpam anūpamam | [ĀK, 1, 15 138.2]
yena rogā vinaśyanti sidhyanti ca manorathāḥ | [ĀK, 1, 15 139.1]
pītvāmṛtaṃ śacīnāthaḥ prītyā śacyai samāpibat | [ĀK, 1, 15 139.2]
tayor hṛṣṭamukhāmbhojagalitāmṛtabindavaḥ | [ĀK, 1, 15 140.1]
saptadhā bhuvi te jātā mahāvīryāḥ sthirāyuṣaḥ | [ĀK, 1, 15 140.2]
te saptadeśeṣūtpannāḥ saptadhā nāma dhārakāḥ | [ĀK, 1, 15 141.1]
vindhyadeśe kānyakubje saurāṣṭre himavadgirau | [ĀK, 1, 15 141.2]
gaṅgātaṭe ca kāśmīre vainyadeśe yathākramam | [ĀK, 1, 15 142.1]
vijayā rohiṇī caiva pūtā syāttrivṛtāmṛtā | [ĀK, 1, 15 142.2]
jīvantī tvabhayā jātā deśe deśe yathākramam | [ĀK, 1, 15 143.1]
uttamā madhyamā nīcāḥ svayaṃ pakvāstu śobhanāḥ | [ĀK, 1, 15 143.2]
harītakyāṃ rasāḥ pañca vidyante lavaṇojjhitāḥ | [ĀK, 1, 15 144.1]
svādvamlatiktakaṭukatuvarāśca yathākramam | [ĀK, 1, 15 144.2]
syur majjasnāyuvṛntatvaṅmāṃseṣu kramaśo rasāḥ | [ĀK, 1, 15 145.1]
alābukarṇī vṛttā ca caturaṅgyalpacarmakā | [ĀK, 1, 15 145.2]
pañcāsrā māṃsalā svarṇavarṇā kṛṣṇā smṛtāḥ kramāt | [ĀK, 1, 15 146.1]
yā majjantī jale grāhyā gurvī snigdhā ghanāghanāḥ | [ĀK, 1, 15 146.2]
dvikarṣamātrā sā śreṣṭhā karṣamātrā tu madhyamā | [ĀK, 1, 15 147.1]
ardhakarṣā bhavennīcā pathyā phalamudāhṛtam | [ĀK, 1, 15 147.2]
krimijuṣṭā vahnidagdhā naṣṭā paṅkajalārdritā | [ĀK, 1, 15 148.1]
sphuṭitā coṣarasthā ca varjanīyā harītakī | [ĀK, 1, 15 148.2]
śuddhadeśe puṇyadine grahaṇe candrasūryayoḥ | [ĀK, 1, 15 149.1]
gandhādyaiḥ pūjayitvādau prārthayitvā japetsudhīḥ | [ĀK, 1, 15 149.2]
gāyatrīśatam āvṛttya pathyāmevaṃ samāharet | [ĀK, 1, 15 150.1]
śuṇṭhyā vātha guḍenāpi saindhavenāthavā śivām | [ĀK, 1, 15 150.2]
seveta dīpanaṃ tena karotyāmavināśanam | [ĀK, 1, 15 151.1]
kṣaudreṇa vā guḍenāpi pippalyā nāgareṇa vā | [ĀK, 1, 15 151.2]
saindhavenāthavā sevyā śuddhāṅgaḥ prativāsaram | [ĀK, 1, 15 152.1]
dve dve pathye dvādaśābdaṃ tena jīvecchataṃ samāḥ | [ĀK, 1, 15 152.2]
dviniṣkacūrṇaṃ pathyāyā niṣkaikaṃ lohabhasma ca | [ĀK, 1, 15 153.1]
lolayitvā goghṛtena kāntapātre ca lepayet | [ĀK, 1, 15 153.2]
adhomukhīkṛtaṃ pātraṃ sthāpayettaddivāniśam | [ĀK, 1, 15 154.1]
prātaḥ śuddhavapurlehyaṃ jarāṃ mṛtyuṃ jayetsudhīḥ | [ĀK, 1, 15 154.2]
śālmalīṃ chidrayitvādau tadantarnikṣipecchivāḥ | [ĀK, 1, 15 155.1]
ā ṣaṇmāsaṃ parastāstu grāhyā caikaikaśo'nvaham | [ĀK, 1, 15 155.2]
seveta pathyāṃ śuddhāṅgastasya mṛtyurjarā na hi | [ĀK, 1, 15 156.1]
atha vakṣyāmi deveśi kalpamāmalakībhavam | [ĀK, 1, 15 156.2]
caitrādau grāhayeddhātryāḥ supakvāni phalāni ca | [ĀK, 1, 15 157.1]
harītakīvad grāhyāni chāyāśuṣkāṇi cūrṇayet | [ĀK, 1, 15 157.2]
karṣaṃ jalena vājyena madhunā vā phalaṃ niśi | [ĀK, 1, 15 158.1]
vardhayejjāṭharaṃ vahnimindriyāṇāṃ prasādakṛt | [ĀK, 1, 15 158.2]
dhātrīcūrṇaṃ lohabhasma kṣaudrājyālulitaṃ lihet | [ĀK, 1, 15 159.1]
valīpalitamṛtyughnaṃ vatsarātpūrvavadvidhiḥ | [ĀK, 1, 15 159.2]
kṣīrapakvaṃ ca tadbhakṣyaṃ pūrvavatsiddhidāyakaḥ | [ĀK, 1, 15 160.1]
dhātrīcūrṇaṃ bhṛṅgacūrṇaṃ madhvājyasahitaṃ lihet | [ĀK, 1, 15 160.2]
valīpalitanirmukto vatsarādbhavati dhruvam | [ĀK, 1, 15 161.1]
niṃbāmalakayoścūrṇaṃ madhvājyasahitaṃ lihet | [ĀK, 1, 15 161.2]
pūrvavacca phalaṃ devi nātra kāryā vicāraṇā | [ĀK, 1, 15 162.1]
atha bravīmi te devi triphalāyā rasāyanam | [ĀK, 1, 15 162.2]
ekaṃ harītakībhāgaṃ dvibhāgaṃ ca vibhītakam | [ĀK, 1, 15 163.1]
caturbhāgaṃ tathā dhātrī sarvamekatra cūrṇayet | [ĀK, 1, 15 163.2]
pippalyā vā tugākṣīryā saindhavairmadhukena vā | [ĀK, 1, 15 164.1]
kṣaudreṇa vā sarpiṣā vā vacayā sitayāthavā | [ĀK, 1, 15 164.2]
suvarṇai rajataiḥ śulbair vaṅgair nāgaistathāyasaiḥ | [ĀK, 1, 15 165.1]
saṃyuktā triphalā līḍhā jarāmaraṇanāśinī | [ĀK, 1, 15 165.2]
triphalāyāḥ samāṃśāstu yojyāścaikaikaśastu tāḥ | [ĀK, 1, 15 166.1]
pippalyādyāstu sauvarṇabhasmādīnāṃ ca kathyate | [ĀK, 1, 15 166.2]
sauvarṇaṃ paṇamātraṃ ca dvipaṇaṃ rājataṃ bhavet | [ĀK, 1, 15 167.1]
paṇārdhaṃ śulbacūrṇaṃ ca dvipaṇaṃ nāgavaṅgajam | [ĀK, 1, 15 167.2]
cūrṇaṃ tathāyasaṃ proktaṃ paṇapañcakamātrakam | [ĀK, 1, 15 168.1]
evaṃ yas triphalāsevī jīvedācandratārakam | [ĀK, 1, 15 168.2]
ekāṃ harītakīṃ prātarbhukteḥ prāg dvivibhītakam | [ĀK, 1, 15 169.1]
caturāmalakaṃ rātrau sarve te ghṛtapācitāḥ | [ĀK, 1, 15 169.2]
sevetāvatsaraṃ dhīmānvalīpalitavarjitaḥ | [ĀK, 1, 15 170.1]
annodakena saṃpeṣya kāntapātre lihenniśi | [ĀK, 1, 15 170.2]
sakṣaudraṃ tallihetprātarāyurārogyavardhanam | [ĀK, 1, 15 171.1]
triphalāṃ bhāvayetpūrvaṃ khadirāsanayūṣataḥ | [ĀK, 1, 15 171.2]
triḥ saptavāraṃ deveśi tataḥ kṣaudraghṛtāplutām | [ĀK, 1, 15 172.1]
sevetānudinaṃ karṣaṃ varṣādindrāyuṣo bhavet | [ĀK, 1, 15 172.2]
viḍaṅgabhṛṅgakhadirabrahmavṛkṣarasaiḥ pṛthak | [ĀK, 1, 15 173.1]
pṛthaksaptadinaṃ gharme bhāvayettriphalāṃ priye | [ĀK, 1, 15 173.2]
bhakṣayedguḍasarpirbhyāṃ karṣaṃ varṣātsuropamaḥ | [ĀK, 1, 15 174.1]
triphalāyāḥ śataphalaṃ cūrṇaṃ bhṛṅgarasaiḥ purā | [ĀK, 1, 15 174.2]
triḥ saptavāsaraṃ bhāvyaṃ lihenmadhughṛtānvitam | [ĀK, 1, 15 175.1]
palārdhaṃ pratyahaṃ prātarjīrṇe'dyād dadhibhaktakam | [ĀK, 1, 15 175.2]
varṣātprasannadṛṣṭiśca jīvet ṣaṭśatavatsaram | [ĀK, 1, 15 176.1]
mahābalaḥ kṛṣṇakeśaḥ smṛtibuddhisamanvitaḥ | [ĀK, 1, 15 176.2]
yuvā śatastrīrantā ca dhīraḥ sa subhago bhavet | [ĀK, 1, 15 177.1]
atha vakṣyāmi girije divyaṃ śuṇṭhīrasāyanam | [ĀK, 1, 15 177.2]
śreṣṭhaṃ nāgaramādāya cūrṇayet paṭagālitam | [ĀK, 1, 15 178.1]
guḍaṃ cāsya samaṃ yojyaṃ madhunā goghṛtena ca | [ĀK, 1, 15 178.2]
snigdhabhāṇḍe vinikṣipya dhānyarāśau suyantritam | [ĀK, 1, 15 179.1]
dvimaṇḍalāt samāhṛtya śuddhāṅgaḥ puṇyavāsare | [ĀK, 1, 15 179.2]
karṣaṃ karṣaṃ lihennityaṃ saptāhādrogavarjitaḥ | [ĀK, 1, 15 180.1]
ṣaṇmāsamupabhuñjāno jīvedvarṣaśatadvayam | [ĀK, 1, 15 180.2]
buddhyā vācaspatisamaḥ purāṇāgamaśāstravit | [ĀK, 1, 15 181.1]
mayānubhūtaṃ deveśi kathitaṃ tava sauhṛdāt | [ĀK, 1, 15 181.2]
atha priye pravakṣyāmi pippalīnāṃ rasāyanam | [ĀK, 1, 15 182.1]
pippalīṃ śodhayetpūrvaṃ kiṃśukakṣāravāriṇā | [ĀK, 1, 15 182.2]
saptadhā ca tataḥ kuryāttāsāṃ ca ghṛtabharjanam | [ĀK, 1, 15 183.1]
tataḥ seveta śuddhāṅgaḥ pañcāṣṭau daśa saptadhā | [ĀK, 1, 15 183.2]
varṣamekaṃ tu madhvājyai rogāstasya na santi ca | [ĀK, 1, 15 184.1]
valīpalitanirmukto jīvecca śaradaḥ śatam | [ĀK, 1, 15 184.2]
prātaḥ prāgbhojanātpaścādbhakṣayet tritripippalīḥ | [ĀK, 1, 15 185.1]
varṣādvyādhiṃ jarāṃ hanti śatāyuṣyamavāpnuyāt | [ĀK, 1, 15 185.2]
ekadvitrikrameṇaiva vardhayeddaśavāsaram | [ĀK, 1, 15 186.1]
hrāsayetpippalīstadvaddhrāsavṛddhī punaḥ punaḥ | [ĀK, 1, 15 186.2]
gokṣīreṇa yutaṃ yāvatpippalīnāṃ sahasrakam | [ĀK, 1, 15 187.1]
tāvatseveta śuddhāṅgo jarārogavivarjitaḥ | [ĀK, 1, 15 187.2]
ajākṣīreṇa saṃpeṣya pibedyuktā balādhikā | [ĀK, 1, 15 188.1]
kṣīraśṛtā madhyaphalā pūrvavaddhrāsavṛddhayaḥ | [ĀK, 1, 15 188.2]
yāvatsahasradvitayaṃ tāvatsevyaṃ rasāyanam | [ĀK, 1, 15 189.1]
kāsaśvāsakṣayāḥ pāṇḍuplīhaśoṇitamārutāḥ | [ĀK, 1, 15 189.2]
mehārśograhaṇīśophahidhmavamigalagrahāḥ | [ĀK, 1, 15 190.1]
rasāyanena pippalyā naśyanti viṣamajvarāḥ | [ĀK, 1, 15 190.2]
jīvedvarṣaśataṃ pūrṇaṃ valīpalitavarjitaḥ | [ĀK, 1, 15 191.1]
atha citrakakalpaṃ te vakṣyāmi śṛṇu pārvati | [ĀK, 1, 15 191.2]
citrakastrividho jñeyaḥ kṛṣṇo raktaḥ sitaḥ śive | [ĀK, 1, 15 192.1]
kṛṣṇo rasāyane rakto lohe roge sito bhavet | [ĀK, 1, 15 192.2]
śreṣṭhamadhyakanīyāṃso na hemante samāharet | [ĀK, 1, 15 193.1]
vasante kṛṣṇapañcamyāṃ kṛṣṇāmbaradharaḥ śuciḥ | [ĀK, 1, 15 193.2]
kṛṣṇagandhākṣataiḥ puṣpaiḥ pūjayetkṛṣṇasūtrakaiḥ | [ĀK, 1, 15 194.1]
pariveṣṭya ca pūrvedyurdadyāt kṛṣṇaudanaṃ balim | [ĀK, 1, 15 194.2]
prātarmaunī khanecchuddhaḥ samūlaṃ citrakaṃ haret | [ĀK, 1, 15 195.1]
na goghrātaṃ padā spṛṣṭaṃ śucau deśe vinikṣipet | [ĀK, 1, 15 195.2]
kṣiptaṃ kṣīrāntare kṛṣṇaṃ vahnau kṣīraṃ tu kṛṣṇati | [ĀK, 1, 15 196.1]
raktacitraṃ parīkṣyaivaṃ kṣīraṃ raktatvamāpnuyāt | [ĀK, 1, 15 196.2]
evaṃ ca raktacitrasya raktapuṣpākṣatādibhiḥ | [ĀK, 1, 15 197.1]
kṛṣṇaṃ vā lohitaṃ vāpi samūlamapi khaṇḍayet | [ĀK, 1, 15 197.2]
saptadhāmalakāmbhobhir bhāvayecchoṣayet kramāt | [ĀK, 1, 15 198.1]
saṃcūrṇya tārkṣītālatvakcitrakatriphalāḥ samāḥ | [ĀK, 1, 15 198.2]
eṣāṃ samaṃ cāgnicūrṇaṃ sarvaṃ bhāṇḍe nave kṣipet | [ĀK, 1, 15 199.1]
tataḥ śuddhaḥ śubhadine niṣkaṃ niṣkaṃ ghṛtāplutam | [ĀK, 1, 15 199.2]
bhakṣayenmāsamātreṇa vraṇakuṣṭhādikṛntanam | [ĀK, 1, 15 200.1]
dantakeśanakhā yānti patanaṃ ca punarbhavam | [ĀK, 1, 15 200.2]
valīpalitanirmukto jīvecca śaradaḥ śatam | [ĀK, 1, 15 201.1]
evaṃ ca raktacitrasya yojanā ca phalaṃ tathā | [ĀK, 1, 15 201.2]
atha bhallātakīkalpaṃ śṛṇu vakṣyāmi pārvati | [ĀK, 1, 15 202.1]
pakvaṃ navaṃ sutīkṣṇaṃ ca bhallātakaphalaṃ haret | [ĀK, 1, 15 202.2]
gokṣīre phalamekaṃ tu sūcībhinnaṃ pacetsudhīḥ | [ĀK, 1, 15 203.1]
madhvājyaśarkarāyuktaṃ phalaṃ tyaktvā payaḥ pibet | [ĀK, 1, 15 203.2]
ekadvitrikrameṇaivaṃ vardhayedekaviṃśatim | [ĀK, 1, 15 204.1]
phalāni ca dinānyekaviṃśatiḥ kramaśaḥ priye | [ĀK, 1, 15 204.2]
sarve rogā vinaśyanti ṣaṇmāsāddivyavigrahaḥ | [ĀK, 1, 15 205.1]
atha bhūmikadambasya kalpaṃ vakṣyāmi pārvati | [ĀK, 1, 15 205.2]
trividhaḥ sa tu vijñeyaḥ śveto raktaśca mecakaḥ | [ĀK, 1, 15 206.1]
śuklapakṣe ca puṣyārke vidhivattaṃ samāharet | [ĀK, 1, 15 206.2]
samūlaṃ śoṣayettaṃ ca chāyāyāṃ cūrṇayettataḥ | [ĀK, 1, 15 207.1]
taccūrṇaṃ karṣamājyena lihecchuddhavapuḥ priye | [ĀK, 1, 15 207.2]
tasmiñjīrṇe prakurvīta kṣīrānnaṃ vijitendriyaḥ | [ĀK, 1, 15 208.1]
naśyanti valayastasya ṣaṇmāsātpalitāni ca | [ĀK, 1, 15 208.2]
saṃvatsaraprayogeṇa jīvedvarṣaśatatrayam | [ĀK, 1, 15 209.1]
divyaṃ punarnavākalpaṃ vakṣyāmi śṛṇu pārvati | [ĀK, 1, 15 209.2]
punarnavākhyā dvividhā lohitā dhavalā tathā | [ĀK, 1, 15 210.1]
rase rasāyane śvetā roge raktā praśasyate | [ĀK, 1, 15 210.2]
puṣyārke śvetaśophaghnīṃ samūlāmāharetsudhīḥ | [ĀK, 1, 15 211.1]
chāyāśuṣkaṃ cūrṇayitvā gokṣīreṇa palārdhakam | [ĀK, 1, 15 211.2]
palaṃ vātha pibetprātaḥ śuddhāṅgo vatsarāvadhi | [ĀK, 1, 15 212.1]
yuvā bhavati vṛddho'pi sa jīveccharadaḥ śatam | [ĀK, 1, 15 212.2]
gokṣīreṇa ca tanmūlaṃ kṣīrakṣīṇaṃ pacetpriye | [ĀK, 1, 15 213.1]
cūrṇīkṛtya ca tanmūlaṃ pakvīkṛtaguḍe samam | [ĀK, 1, 15 213.2]
goghṛtaṃ ca kṣipettatra tvekīkṛtyāvatārayet | [ĀK, 1, 15 214.1]
palaṃ cānudinaṃ lehyaṃ kṣīrānnāśī jitendriyaḥ | [ĀK, 1, 15 214.2]
saṃvatsaraprayogeṇa valīpalitavarjitaḥ | [ĀK, 1, 15 215.1]
tatsevakasya naśyanti viṣāṇi vividhāni ca | [ĀK, 1, 15 215.2]
tvagdoṣaḥ kaphapāṇḍvādyā audarā gulmapāyujāḥ | [ĀK, 1, 15 216.1]
naśyanti sakalā rogāśchardihikkākṣikarṇajāḥ | [ĀK, 1, 15 216.2]
puṣpitāṃ phalitāṃ pakvām ādāya ca punarnavām | [ĀK, 1, 15 217.1]
khaṇḍitāṃ nāgarakvāthasusvinnāṃ kṣīrapeṣitām | [ĀK, 1, 15 217.2]
pibeddivā ca cūrṇānte niśi kṣīraghṛtāśanaḥ | [ĀK, 1, 15 218.1]
ṣaṇmāsāt siddhimāpnoti yoṣicchatarato bhavet | [ĀK, 1, 15 218.2]
atha śrībhṛṅgarājasya kalpaṃ vacmi maheśvari | [ĀK, 1, 15 219.1]
samūlaṃ tacca puṣyārke samāhṛtyātha śoṣayet | [ĀK, 1, 15 219.2]
chāyāyāṃ pūrṇitaṃ kṛtvā karṣaṃ sauvīraloḍitam | [ĀK, 1, 15 220.1]
prātaḥ pibecchuddhadeho māsādrogānvyapohati | [ĀK, 1, 15 220.2]
tataḥ ṣaṇmāsayogena valīpalitakhaṇḍanam | [ĀK, 1, 15 221.1]
ghṛtakṣīrāśano nityaṃ jīvedvarṣaśatatrayam | [ĀK, 1, 15 221.2]
yuktaḥ kṛṣṇatilair ardhair bhṛṅgarājasya pallavam | [ĀK, 1, 15 222.1]
upayuñjīta ṣaṇmāsaṃ valīpalitakṛntanam | [ĀK, 1, 15 222.2]
bhṛṅgarājaphalaṃ puṣpaṃ patraṃ mūlaṃ ca cūrṇayet | [ĀK, 1, 15 223.1]
etaccūrṇasya sadṛśāṃścitrādyānparikalpayet | [ĀK, 1, 15 223.2]
citraviśvakaṇābilvapathyādhātrīviḍaṅgakam | [ĀK, 1, 15 224.1]
marīcaṃ vyādhighātaṃ ca cakramardasya bījakam | [ĀK, 1, 15 224.2]
lodhrasarṣaparājyaśca cūrṇitāśca samāhṛtāḥ | [ĀK, 1, 15 225.1]
ekīkṛtyaiva bhṛṅgasya rasena paribhāvayet | [ĀK, 1, 15 225.2]
saptadhā ca tataḥ sarvaṃ cūrṇīkṛtya punaḥ priye | [ĀK, 1, 15 226.1]
karṣaṃ gopayasā sārdhaṃ śuddhakoṣṭho lihetpriye | [ĀK, 1, 15 226.2]
ṣaṇmāsājjāyate siddhirvalīpalitavarjitaḥ | [ĀK, 1, 15 227.1]
pūrvoktavadvidhiḥ proktaḥ svarṇabhṛṅgasya pārvati | [ĀK, 1, 15 227.2]
oṃ namo bhagavate rudrāya tiṣṭha tiṣṭha saṃgṛhāṇa svāhā | [ĀK, 1, 15 228.1]
ayaṃ grahaṇamantraḥ | [ĀK, 1, 15 228.2]
oṃ namo rudrāya amṛtātmane svāhā | [ĀK, 1, 15 228.3]
ayam āloḍanamantraḥ | [ĀK, 1, 15 228.4]
oṃ uttiṣṭhottiṣṭha kalyāṇi svāhā | [ĀK, 1, 15 228.5]
ayaṃ bhakṣaṇamantraḥ | [ĀK, 1, 15 228.6]
atha vakṣyāmyahaṃ devi kumārīkalpamuttamam | [ĀK, 1, 15 228.7]
nadītīre'thavā grāme nagare'bdhitaṭe'thavā | [ĀK, 1, 15 228.8]
mṛdukarṇakapatrāṇi pītānyahisamāni ca | [ĀK, 1, 15 229.1]
pravālasamapuṣpāṇi sakledahastīni ca | [ĀK, 1, 15 229.2]
yasyāḥ patrāṇi tiṣṭhanti sā kumārīti kathyate | [ĀK, 1, 15 230.1]
śuciḥ puṇyadine kanyāṃ sopavāsaḥ samāharet | [ĀK, 1, 15 230.2]
arcayitvā baliṃ dattvā kumārīṃ siddhidāyinīm | [ĀK, 1, 15 231.1]
śuddhakoṣṭhaḥ prage khādeccaturaṅgulamātrataḥ | [ĀK, 1, 15 231.2]
evaṃ māsaṃ tataḥ khādyaṃ yathā vṛddhiḥ śanaiḥ śanaiḥ | [ĀK, 1, 15 232.1]
atyantaṃ varjayenmadhyaṃ khādyaṃ bhavati sarvadā | [ĀK, 1, 15 232.2]
svaśaktyanuguṇaṃ sevyaṃ svecchāhāravihāravān | [ĀK, 1, 15 233.1]
snigdhairmāṃsarasakṣīrairyuktyā sevyā kumārikā | [ĀK, 1, 15 233.2]
haratyakhilarogāṃśca rājayakṣmādikānpriye | [ĀK, 1, 15 234.1]
kinnaraiḥ sadṛśaṃ gāyed gṛdhradṛṣṭirmahābalaḥ | [ĀK, 1, 15 234.2]
snigdhakeśaśca matimān bālādityasamaprabhaḥ | [ĀK, 1, 15 235.1]
daśanāgabalopetaḥ samīrasadṛśo gatau | [ĀK, 1, 15 235.2]
valīpalitanirmuktaḥ ṣoḍaśābdavayā bhavet | [ĀK, 1, 15 236.1]
evaṃ varṣaprayogeṇa bhavatyetair guṇairyutaḥ | [ĀK, 1, 15 236.2]
yastu dvādaśavarṣāntaṃ seveta sa surāsuraiḥ | [ĀK, 1, 15 237.1]
mahoragairavadhyaśca triṃśannāgabalānvitaḥ | [ĀK, 1, 15 237.2]
mayūradṛṣṭiḥ sarvajñaḥ sarvaśāstraviśāradaḥ | [ĀK, 1, 15 238.1]
vidyādharo bhavenmartyo nātra kāryā vicāraṇā | [ĀK, 1, 15 238.2]
kumāryā dalamādāya hastarkṣe sādhake'hani | [ĀK, 1, 15 239.1]
prātaḥ pratyahamāsvādya śuciragnibalaṃ yathā | [ĀK, 1, 15 239.2]
tanmajjāṃ vā lihedyastu madhvājyavyoṣasaṃyutām | [ĀK, 1, 15 240.1]
māsaṃ seveta niyamātsarvarogaiḥ pramucyate | [ĀK, 1, 15 240.2]
ṣaṇmāsamupayuñjāno valīpalitavarjitaḥ | [ĀK, 1, 15 241.1]
tasyāḥ kledaṃ samānīya vyoṣakṣaudrājyasaṃyutam | [ĀK, 1, 15 241.2]
svinnaṃ mṛdvagninā sevyaṃ kṣīrāhāro jitendriyaḥ | [ĀK, 1, 15 242.1]
māsādrogā vinaśyanti dvimāsāddṛḍhavigrahaḥ | [ĀK, 1, 15 242.2]
divyadṛṣṭiśca tejasvī dvimāsād dviṣahṛdbhavet | [ĀK, 1, 15 243.1]
ṣaṇmāsayogād vṛddho'pi yuvā syātsatyamīśvari | [ĀK, 1, 15 243.2]
evaṃ varṣopayogena jīveddviśatavatsaram | [ĀK, 1, 15 244.1]
tasyā dalaṃ yugaiḥ sārdhaṃ bhakṣayecchuddhakoṣṭhavān | [ĀK, 1, 15 244.2]
valīpalitanāśaḥ syādvatsarānnātra saṃśayaḥ | [ĀK, 1, 15 245.1]
atha devi pravakṣyāmi mahānīlīrasāyanam | [ĀK, 1, 15 245.2]
puṣyārke śucirādadyānmahānīlīṃ vidhānataḥ | [ĀK, 1, 15 246.1]
mūlapuṣpaphalopetāṃ chāyāyāṃ śoṣayetpriye | [ĀK, 1, 15 246.2]
paṭacūrṇaṃ dviniṣkaṃ syānniṣkamabhraṃ ca yojayet | [ĀK, 1, 15 247.1]
sarvaṃ ca madhunāloḍya snigdhabhāṇḍe vinikṣipet | [ĀK, 1, 15 247.2]
dhānyarāśau nyasenmāsam uddhṛtya ca tataḥ priye | [ĀK, 1, 15 248.1]
śuddhakoṣṭho lihetprātarbiḍālapadamātrakam | [ĀK, 1, 15 248.2]
ṣaṇmāsājjāyate martyo valīpalitavarjitaḥ | [ĀK, 1, 15 249.1]
mahānīlīṃ ca kṛṣṇābhraṃ musalīmamṛtālatām | [ĀK, 1, 15 249.2]
samāṃśaṃ cūrṇitānkṛtvā madhunā karṣam ālihet | [ĀK, 1, 15 250.1]
evaṃ varṣopayogena jīrṇo'pi taruṇāyate | [ĀK, 1, 15 250.2]
balavānmatimāndhīro jīvedvarṣaśatadvayam | [ĀK, 1, 15 251.1]
abhrakaṃ ca kumārīṃ ca kākajaṅghāṃ śatāvarīm | [ĀK, 1, 15 251.2]
etatsamāṃ mahānīlīṃ cūrṇayet snigdhabhāṇḍake | [ĀK, 1, 15 252.1]
madhunā sahitaṃ saptarātryante ca samuddharet | [ĀK, 1, 15 252.2]
karṣaṃ lihetkṣīrabhojī varṣādvalijarāṃ jayet | [ĀK, 1, 15 253.1]
atha bravīmi deveśi musalīkalpamuttamam | [ĀK, 1, 15 253.2]
svarṇapuṣpī ca kharjūrapatravat patraśobhitā | [ĀK, 1, 15 254.1]
antaḥ śvetā ca nārācamūlā sā musalī smṛtā | [ĀK, 1, 15 254.2]
tanmūlaṃ ca samuddhṛtya chāyāśuṣkaṃ ca cūrṇayet | [ĀK, 1, 15 255.1]
karṣaṃ madhvājyalulitaṃ prātaḥ śuddhatanurlihet | [ĀK, 1, 15 255.2]
jīrṇe dugdhānnabhojī syādrūkṣānnaṃ varjayet priye | [ĀK, 1, 15 256.1]
ṣaṣṭhe māsi bhavedbālo vṛddho'pi balabuddhimān | [ĀK, 1, 15 256.2]
payasā musalīcūrṇaṃ dadhnā vāpi pibecchuciḥ | [ĀK, 1, 15 257.1]
varṣād yauvanam āpnoti śatastrīgamane paṭuḥ | [ĀK, 1, 15 257.2]
athendravallīkalpaṃ ca vyākhyāmi śṛṇu pārvati | [ĀK, 1, 15 258.1]
mayoditā surendrasya daityānāṃ vijayāya ca | [ĀK, 1, 15 258.2]
tadā prabhṛti lokeṣu khyātā sā cendravallikā | [ĀK, 1, 15 259.1]
tāmimāṃ bhajatāṃ puṃsāṃ dehasiddhirbhaveddhruvam | [ĀK, 1, 15 259.2]
samūlāṃ tāṃ samuddhṛtya chāyāśuṣkāṃ vicūrṇayet | [ĀK, 1, 15 260.1]
taccūrṇaṃ dvādaśapalaṃ vacācūrṇaṃ ca tatsamam | [ĀK, 1, 15 260.2]
vraṇaghnīcūrṇam etasya samāṃśaṃ trikaṭūdbhavam | [ĀK, 1, 15 261.1]
ṣaṭpalaṃ sarvamekatra kṛtvā bhāṇḍe vinikṣipet | [ĀK, 1, 15 261.2]
karṣaṃ karṣaṃ madhuyutaṃ prātaḥ prātarlihetsadā | [ĀK, 1, 15 262.1]
ṣaṇmāsāt sarvarogaghnaṃ vatsarāddehasiddhidam | [ĀK, 1, 15 262.2]
bhūyo bhūyaśca ṣaṇmāsānnavaṃ cūrṇaṃ prakalpayet | [ĀK, 1, 15 263.1]
atha jyotirdrumasyāpi pañcāṅgānyāharet priye | [ĀK, 1, 15 263.2]
triḥ saptarātraṃ sakṣaudrāṇyāśrayeddhānyarāśike | [ĀK, 1, 15 264.1]
bhakṣayedroganirmuktastejasvī dehasiddhibhāk | [ĀK, 1, 15 264.2]
athāśvagandhākandaṃ ca pautrīkoraṇṭayoḥ samam | [ĀK, 1, 15 265.1]
cūrṇitaṃ madhusarpirbhyāṃ karṣaṃ prātarlihecchuciḥ | [ĀK, 1, 15 265.2]
saṃvatsaraprayogeṇa triśatāyurbhavennaraḥ | [ĀK, 1, 15 266.1]
atha jyotiṣmatīkalpaṃ vakṣyāmi śṛṇu pārvati | [ĀK, 1, 15 266.2]
divyā jyotiṣmatī vallī taptakāñcanasannibhā | [ĀK, 1, 15 267.1]
bahupratānā svarṇābhā phalabījā śubhapradā | [ĀK, 1, 15 267.2]
āṣāḍhe śuklapakṣe ca śubharkṣe śubhavāsare | [ĀK, 1, 15 268.1]
kuṅkumāktena sūtreṇa tāṃ vallīṃ pariveṣṭayet | [ĀK, 1, 15 268.2]
raktagandhākṣataiḥ puṣpairarcayitvā praṇamya ca | [ĀK, 1, 15 269.1]
raktamālyāmbaradharaḥ kuṅkumāgarucarcitaḥ | [ĀK, 1, 15 269.2]
tāṃbūlacarvaṇaṃ kurvanhṛṣṭo niyatamānasaḥ | [ĀK, 1, 15 270.1]
abhīṣṭadevatāmantraistārāmantreṇa vārcayet | [ĀK, 1, 15 270.2]
abhīṣṭadevatāṃ dhyātvā tataścodaṅmukhaḥ priye | [ĀK, 1, 15 271.1]
pakvabījāni gṛhṇīyādātape śoṣayettataḥ | [ĀK, 1, 15 271.2]
tvagvarjyāni nidhāyādau cūrṇitāni viśeṣataḥ | [ĀK, 1, 15 272.1]
tebhyastailaṃ samāhṛtya tattailasadṛśaṃ payaḥ | [ĀK, 1, 15 272.2]
pādāṃśaṃ madhu saṃyojya tailaśeṣaṃ pacecchanaiḥ | [ĀK, 1, 15 273.1]
tasminkarpūratakkolatvagjātīphalameva ca | [ĀK, 1, 15 273.2]
etāni samabhāgāni cūrṇayitvā ca kovidaḥ | [ĀK, 1, 15 274.1]
tattailaṃ ṣoḍaśapalaṃ taccūrṇaṃ palamātrakam | [ĀK, 1, 15 274.2]
ekīkṛtyāvaloḍyātha snehabhāṇḍe vinikṣipet | [ĀK, 1, 15 275.1]
triḥ saptavāsaraṃ dhānyarāśau bhāṇḍe vinikṣipet | [ĀK, 1, 15 275.2]
daśāhamathavā triṃśatṣaṣṭirvā navatistathā | [ĀK, 1, 15 276.1]
adhikaṃ vā yathāyogaṃ paścāttailaṃ samāharet | [ĀK, 1, 15 276.2]
śuddhakoṣṭhaḥ śubhadine kṛtadevadvijārcanaḥ | [ĀK, 1, 15 277.1]
sūryodaye pibeddhīro binduvṛddhyā kramātpriye | [ĀK, 1, 15 277.2]
palāntaṃ sādhakastena niḥsaṃjñatvam avāpyate | [ĀK, 1, 15 278.1]
mandaṃ mandaṃ labdhasaṃjño muhuḥ krandati nandati | [ĀK, 1, 15 278.2]
rodityeva muhuḥ kṛcchrāllabdhasaṃjño bhavennaraḥ | [ĀK, 1, 15 279.1]
gokṣīraṃ pāyayetpaścātsakṣaudraṃ śrāntacetase | [ĀK, 1, 15 279.2]
kramādevaṃ bhavetsvasthaḥ sādhako'sau na saṃśayaḥ | [ĀK, 1, 15 280.1]
ṣaṣṭikānnaṃ sagokṣīraṃ taile jīrṇe ca bhojanam | [ĀK, 1, 15 280.2]
evaṃ kuryātpratidinaṃ māsamekaṃ nirantaram | [ĀK, 1, 15 281.1]
māsātsūryasamaḥ sākṣāttejasā mantraśāstravit | [ĀK, 1, 15 281.2]
sāṅgopāṅgaśrutiṃ vetti tvanadhīto'pi mānavaḥ | [ĀK, 1, 15 282.1]
madhyāhne bhāskaraṃ paśyetpūrṇacandramivāparam | [ĀK, 1, 15 282.2]
vainateyasamā dṛṣṭirdivā paśyati tārakāḥ | [ĀK, 1, 15 283.1]
annavajjīryate kṣvelaṃ supto'pyākarṇayeddhvanim | [ĀK, 1, 15 283.2]
aṣṭādaśavidhaṃ kuṣṭhaṃ sarvarogānvināśayet | [ĀK, 1, 15 284.1]
phalaṃ dvitīyamāsasya śṛṇu vakṣyāmi bhairavi | [ĀK, 1, 15 284.2]
gandharvoragarakṣobhiḥ sevyate tailasevakaḥ | [ĀK, 1, 15 285.1]
mahāpātakakartāro devatāpitṛnindakāḥ | [ĀK, 1, 15 285.2]
samayācārarahitās ta ete muktakilbiṣāḥ | [ĀK, 1, 15 286.1]
amuṣya sevayā muktāḥ prayānti paramāṃ gatim | [ĀK, 1, 15 286.2]
phalaṃ tṛtīyamāsasya śṛṇu pārvati vakṣyate | [ĀK, 1, 15 287.1]
devāśca divyā ṛṣayo vasavo'ṣṭau mahoragāḥ | [ĀK, 1, 15 287.2]
amuṣya sevāṃ kurvanti priyaṃ nityahitaṃ tathā | [ĀK, 1, 15 288.1]
tasya mūtraṃ tāmraghaṭe pūrayitvā khanedbhuvam | [ĀK, 1, 15 288.2]
tadgarte vihitaṃ kṛtvā ṣaṇmāsātkanakaṃ bhavet | [ĀK, 1, 15 289.1]
caturthamāsasya phalaṃ śarvāṇi śṛṇu sāṃpratam | [ĀK, 1, 15 289.2]
adṛśyo'sau bhavenmartyaḥ sarvaiśvaryayuto balī | [ĀK, 1, 15 290.1]
daśabrahmadinaṃ jīvetsarvalokagatau paṭuḥ | [ĀK, 1, 15 290.2]
tanmūtramalagharmāmbūdvartanais tāmralepanam | [ĀK, 1, 15 291.1]
kuryādvahnau pratapanaṃ tacchulbaṃ kāñcanaṃ bhavet | [ĀK, 1, 15 291.2]
atha pañcamamāse tu sadehaḥ khecaro bhavet | [ĀK, 1, 15 292.1]
sākṣādbrahmā bhaved devi śṛṇu ṣāṇmāsikaṃ phalam | [ĀK, 1, 15 292.2]
mahāsiddhaiḥ parivṛtaḥ sarvalokān yadṛcchayā | [ĀK, 1, 15 293.1]
vicarecchivatulyaḥ syānmahātejā mahāyaśāḥ | [ĀK, 1, 15 293.2]
atha saptamamāsasya phalaṃ kalyāṇi vakṣyate | [ĀK, 1, 15 294.1]
jitāriṣaḍvargamanāḥ sarvabhūtahite rataḥ | [ĀK, 1, 15 294.2]
viṣṇvāyuṣyamavāpnoti puṇyāpuṇyavivarjitaḥ | [ĀK, 1, 15 295.1]
vicarecca mahāvīryaḥ śrīmān viṣṇurivāparaḥ | [ĀK, 1, 15 295.2]
aṣṭamāsaphalaṃ vacmi śṛṇu tvaṃ sarvamaṅgale | [ĀK, 1, 15 296.1]
matpriyo divyakarmā ca sarvajño muktimāpnuyāt | [ĀK, 1, 15 296.2]
phalaṃ navamamāsasya śṛṇu kātyāyani priye | [ĀK, 1, 15 297.1]
dvitīyacintāmaṇivad vīro'sau kāmarūpavān | [ĀK, 1, 15 297.2]
brahmaviṣṇvindracandrāṇāṃ rūpaṃ sṛjati sādhakaḥ | [ĀK, 1, 15 298.1]
manasā cintitaṃ yadyattattatkartuṃ svayaṃ prabhuḥ | [ĀK, 1, 15 298.2]
etadrasāyanaṃ divyaṃ sukaraṃ mokṣasādhanam | [ĀK, 1, 15 299.1]
puṇyaṃ paramaguhyaṃ ca gopanīyaṃ tvayā priye | [ĀK, 1, 15 299.2]
etasya sadṛśaṃ nāsti devānāmapi durlabham | [ĀK, 1, 15 300.1]
bahunātra kimuktena tvatpriyārthaṃ mayoditam | [ĀK, 1, 15 300.2]
rasāyanam idaṃ divyaṃ na kurvanti ca mānavāḥ | [ĀK, 1, 15 301.1]
ajñānopahatāḥ kecit kecin nāstīti śaṅkayā | [ĀK, 1, 15 301.2]
antarāyeṇa kecic ca tadalābhena kecana | [ĀK, 1, 15 302.1]
tatkalpājñānataḥ kecitkecid guruvivarjitāḥ | [ĀK, 1, 15 302.2]
kecid rogākulā devi tvitthaṃ tairapi vighnitāḥ | [ĀK, 1, 15 303.1]
yatra jyotiṣmatī vallī sā bhūmiḥ puṇyabhūmikā | [ĀK, 1, 15 303.2]
tatraiva sarvatīrthāni siddhayo vividhā api | [ĀK, 1, 15 304.1]
jyotiṣmatīphalabhavaṃ sevyaṃ divyarasāyanam | [ĀK, 1, 15 304.2]
atha guggulukalpaṃ ca śṛṇu tvaṃ caṇḍike'dhunā | [ĀK, 1, 15 305.1]
caturvidho gugguluḥ syātkumudaḥ padmakastathā | [ĀK, 1, 15 305.2]
mahiṣākṣaṃ ca hemākhyas tattadvarṇasamujjvalaḥ | [ĀK, 1, 15 306.1]
hemākhyaṃ ca manuṣyāṇāṃ rasāyanam udāhṛtam | [ĀK, 1, 15 306.2]
kaṇaśo gugguluṃ kṛtvā goghṛtena śanaiḥ pacet | [ĀK, 1, 15 307.1]
ḍolāyantre yuktiparo ghṛtabharjitamāṃsavat | [ĀK, 1, 15 307.2]
pathyāvibhītakau dhātrī gandhakaśca pṛthakpṛthak | [ĀK, 1, 15 308.1]
samāṃśaṃ tānvicūrṇyaiva etatsarvasamaṃ puram | [ĀK, 1, 15 308.2]
śuddhakoṣṭho lihetprātastailaṃ hyeraṇḍasaṃbhavam | [ĀK, 1, 15 309.1]
lolayitvā niṣkamātraṃ vṛddhiḥ karṣāvadhirbhavet | [ĀK, 1, 15 309.2]
evaṃ varṣaprayogeṇa śītavātavraṇāstathā | [ĀK, 1, 15 310.1]
piḍakāgaṇḍamālādyā vinaśyanti mahārujaḥ | [ĀK, 1, 15 310.2]
dvādaśābdaprayogeṇa vajrakāyo bhavennaraḥ | [ĀK, 1, 15 311.1]
yadyaddravyaṃ ca sātmyaṃ syāt tattaddravyeṇa vā bhajet | [ĀK, 1, 15 311.2]
yasya yasya ca rogasya yadyadbheṣajamīritam | [ĀK, 1, 15 312.1]
taistaiḥ sahaiva seveta tattadrogaharaṃ bhavet | [ĀK, 1, 15 312.2]
śrībhairavī | [ĀK, 1, 15 313.1]
devadeva jagannātha surāsuranamaskṛta | [ĀK, 1, 15 313.2]
pañcakṛtyapradhāneśa namastubhyaṃ parātpara | [ĀK, 1, 15 313.3]
sarve'pyauṣadhakalpāśca matprītyā kathitāstvayā | [ĀK, 1, 15 314.1]
āścaryaṃ bhūtadeveśa sadyaḥ siddhipradāyakam | [ĀK, 1, 15 314.2]
sukhasevyaṃ sukhakaraṃ jñānadaṃ bhuktidaṃ śucim | [ĀK, 1, 15 315.1]
asmatsāyujyadaṃ brūhi prītyā mama rasāyanam | [ĀK, 1, 15 315.2]
tataḥ smitamukho bhūtvā śaṅkaro lokaśaṃkaraḥ | [ĀK, 1, 15 316.1]
śrībhairavaḥ | [ĀK, 1, 15 316.2]
devi vakṣyāmyahaṃ kalpaṃ spṛhaṇīyaṃ surāsuraiḥ | [ĀK, 1, 15 316.3]
siddhaiśca munibhiḥ strībhiḥ sarvavarṇaiśca yogibhiḥ | [ĀK, 1, 15 317.1]
bālairvṛddhaiśca rugṇaiśca ṣaṇḍhaiśca bahuyoṣitaiḥ | [ĀK, 1, 15 317.2]
śṛṇu tvamamṛtodbhūtaṃ sāvadhānena cetasā | [ĀK, 1, 15 318.1]
āgneyo māmako 'ṃśaḥ syātsaumyāṃśastāvakaḥ priye | [ĀK, 1, 15 318.2]
agnīṣomātmakaṃ sarvamauṣadhaṃ jaladhau surāḥ | [ĀK, 1, 15 319.1]
asurāḥ prākṣipaṃścakrurmathanaṃ mandarādriṇā | [ĀK, 1, 15 319.2]
atīva mathanāttatra devyāgneyo mamāṃśakaḥ | [ĀK, 1, 15 320.1]
jvalanmahāviṣaṃ ghoraṃ jātaṃ hālāhalākhyakam | [ĀK, 1, 15 320.2]
tena vyākulitā mlānā gatavegāḥ surāsurāḥ | [ĀK, 1, 15 321.1]
kṛpayā tanmayā sarvaṃ viṣaṃ ca kabalīkṛtam | [ĀK, 1, 15 321.2]
tato devā ditisutā mamanthurhṛṣṭamānasāḥ | [ĀK, 1, 15 322.1]
tato lakṣmīprabhṛtayaḥ prādurāsaṃstato'mṛtam | [ĀK, 1, 15 322.2]
tad udbhūtaṃ paraṃ divyaṃ jarāmaraṇakṛntanam | [ĀK, 1, 15 323.1]
tadā tadā mahāviṣṇurmama hastāmbuje'rpayat | [ĀK, 1, 15 323.2]
trivāraṃ bindavo dattāḥ parasmai paramātmane | [ĀK, 1, 15 324.1]
parāśaktiyuje paścāttubhyaṃ datte mayā priye | [ĀK, 1, 15 324.2]
pītaṃ tvayā ca me dattaṃ madhusūktamudīrya ca | [ĀK, 1, 15 325.1]
svīkṛtaṃ ca mayā kānte cidānandātmakāmṛtam | [ĀK, 1, 15 325.2]
sāndrānandena ca mayā sphūtkṛtir lajjayā kṛtā | [ĀK, 1, 15 326.1]
patitā bindavaḥ sūkṣmāstebhyo jātā mahauṣadhiḥ | [ĀK, 1, 15 326.2]
tāmālokya śubhāṃ divyāṃ muditāḥ paryapālayan | [ĀK, 1, 15 327.1]
matkarāṃbujanītena pīyūṣeṇa vivardhitam | [ĀK, 1, 15 327.2]
tasmāttriśūlasadṛśaparṇaṃ ca paṭalaṃ bahu | [ĀK, 1, 15 328.1]
tasmānmahauṣadhirjātā madādiṣṭairguṇairvṛtā | [ĀK, 1, 15 328.2]
kadācidbhairavo dṛṣṭvā hṛṣṭastāṃ prārthayanmayā | [ĀK, 1, 15 329.1]
dattā tasmai bhairavo'pi yoginībhyaḥ samarpipat | [ĀK, 1, 15 329.2]
tāśca prītāḥ svabhaktebhyo bhaktebhyaḥ pradaduśca te | [ĀK, 1, 15 330.1]
ninyuśca bhūtalaṃ divyāmauṣadhiṃ sarvasiddhidām | [ĀK, 1, 15 330.2]
śrībhairavī | [ĀK, 1, 15 331.1]
kiṃnāmnī sā kathaṃvīryā sevanīyā kathaṃ prabho | [ĀK, 1, 15 331.2]
kīdṛgvarṇā kiyadbhedā kīdṛgrūpaguṇā ca sā | [ĀK, 1, 15 331.3]
kathaṃ vā siddhidā sā syātkramānme brūhi vallabha | [ĀK, 1, 15 332.1]
śrībhairavaḥ | [ĀK, 1, 15 332.2]
atha tasyāścaturvarṇā yugadharmāśritāḥ priye | [ĀK, 1, 15 332.3]
śuklavarṇā kṛtayuge tretāyāṃ śoṇitaprabhā | [ĀK, 1, 15 333.1]
dvāpare pītavarṇā ca nīlavarṇā kalau yuge | [ĀK, 1, 15 333.2]
ekaparṇā triparṇā ca pañcaparṇā municchadā | [ĀK, 1, 15 334.1]
daśaparṇā rudraparṇā trayodaśadalānvitā | [ĀK, 1, 15 334.2]
navaparṇeti vijñeyā bhedā hyete sureśvari | [ĀK, 1, 15 335.1]
strīrūpā saphalā vallī puṃrūpā ca drumākṛtiḥ | [ĀK, 1, 15 335.2]
saphalā tu madaṃ mūrchāṃ sukhaṃ satvaṃ karoti ca | [ĀK, 1, 15 336.1]
yogavāhā tiktarasā sā kaṭuś cūgragandhinī | [ĀK, 1, 15 336.2]
śivamūlī ca vijayā bhaṅgī gañjā vimardinī | [ĀK, 1, 15 337.1]
divyā siddhā siddhidā ca siddhamūlī manonmanī | [ĀK, 1, 15 337.2]
madhudravā cidāhlādā paśupāśavināśinī | [ĀK, 1, 15 338.1]
kālaghnī sarvarogaghnī nāmānyetāni pārvati | [ĀK, 1, 15 338.2]
śivo mūlaṃ bhavedyasyāḥ śivamūlīti kathyate | [ĀK, 1, 15 339.1]
trilokān ariṣaḍvargān vijayākhyā jayediti | [ĀK, 1, 15 339.2]
tāpatrayādiduḥkhānāṃ bhañjanād bhaṅginī smṛtā | [ĀK, 1, 15 340.1]
gañjeti mādayatyeṣā madirāsthānakāriṇī | [ĀK, 1, 15 340.2]
sadṛśaṃ marśanaṃ yasyāḥ saiva proktā vimarśinī | [ĀK, 1, 15 341.1]
krīḍāmodadyutimadakāntidatvācca divyakā | [ĀK, 1, 15 341.2]
svataḥsiddheti siddhākhyā diṣṭasiddhipradāyikā | [ĀK, 1, 15 342.1]
siddhideti mahāsiddhaiḥ sā nītā siddhamūlikā | [ĀK, 1, 15 342.2]
manaścintitakāryāṇāṃ sādhanācca manonmanā | [ĀK, 1, 15 343.1]
saṃvidānandadatvācca cidāhlādeti kīrtitā | [ĀK, 1, 15 343.2]
brahmarandhrasthitasudhādrāvaṇācca madhudravā | [ĀK, 1, 15 344.1]
jantūnāṃ pāśanāśatvātpaśupāśavināśinī | [ĀK, 1, 15 344.2]
mṛtyuñjayatvāt kālaghnī rogaghnī sārthanāmikā | [ĀK, 1, 15 345.1]
vardhanakramamācakṣe śṛṇu lokaśivaṃkari | [ĀK, 1, 15 345.2]
śilāloṣṭādito varjyā vālukāśarkarāditaḥ | [ĀK, 1, 15 346.1]
bhūmiḥ kṛṣṇā pāṃsulā ca mṛdulā sakarīṣakā | [ĀK, 1, 15 346.2]
bhujaṅgamāṃsasahitā tatra bījāni vāpayet | [ĀK, 1, 15 347.1]
ahivaktreṣu satvañci snigdhāni ca gurūṇi ca | [ĀK, 1, 15 347.2]
puṣyārke siddhayoge vā śravaṇe śuklapakṣake | [ĀK, 1, 15 348.1]
snāto liptatanurgandhaiḥ kṛtanyāsajapārcanaḥ | [ĀK, 1, 15 348.2]
udaṅmukhaḥ prāṅmukho vā dhyātvā ca gurupādukām | [ĀK, 1, 15 349.1]
sakṣīrāṅkolatailena jalena pariṣecayet | [ĀK, 1, 15 349.2]
aṅkure ca samutpanne siñcetsaghṛtavāriṇā | [ĀK, 1, 15 350.1]
parṇe kīṭe samutpanne sāmudraṃ vāri secayet | [ĀK, 1, 15 350.2]
tato'syāṃ vitatāyāṃ ca śiraśchittvā ca randhrayet | [ĀK, 1, 15 351.1]
tatra sūtaṃ kṣipenniṣkaṃ niṣkaṃ pratyekamādarāt | [ĀK, 1, 15 351.2]
nirodhayettanmukhāni kauśikena prayatnataḥ | [ĀK, 1, 15 352.1]
puṣpite phalite madyamāṃsāmbu ca niṣecayet | [ĀK, 1, 15 352.2]
ekaikapakṣaparyantaṃ kṣīrādi pariṣecayet | [ĀK, 1, 15 353.1]
asyāṃ baddhvā jaṭāmāṃsīṃ sakṣaudraṃ vāri secayet | [ĀK, 1, 15 353.2]
śeṣaṃ madyena vā vārā vardhanīyā mahauṣadhiḥ | [ĀK, 1, 15 354.1]
ādau vā paramaṃ mantraṃ paścāt sevanamantrakam | [ĀK, 1, 15 354.2]
oṃ kṣāṃ kṣīṃ kṣūṃ kṣetrapālāya namaḥ savīryaṃ kuru kuru siddhiṃ dehi dehi svāhā | [ĀK, 1, 15 355.1]
ayaṃ sthāpanamantraḥ | [ĀK, 1, 15 355.2]
oṃ śrīṃ hrīṃ klīṃ yaralavaśaṣasaha amṛteśvari amṛtaṃ kuru kuru āṃ hrāṃ kroṃ svāhā | [ĀK, 1, 15 355.3]
ayaṃ sevanamantraḥ | [ĀK, 1, 15 355.4]
phālgune kṛṣṇapakṣasya caturdaśyāṃ ca sādhakaḥ | [ĀK, 1, 15 355.5]
snātaḥ śuddhāmbaro gandhapuṣpabhūṣaṇasaṃyutaḥ | [ĀK, 1, 15 355.6]
arcayedbhairavaṃ tatra nandīśaṃ ca krameṇa ca | [ĀK, 1, 15 356.1]
madyamāṃsopahāreṇa raktapītasitāsitaiḥ | [ĀK, 1, 15 356.2]
tantubhirveṣṭayeddevi tanmantraṃ ca nigadyate | [ĀK, 1, 15 357.1]
oṃ glauṃ sauṃ hrīṃ khecarabhūcaradivyayogini imāṃ rakṣa rakṣa sarvaśatrupramathini svāhā | [ĀK, 1, 15 357.2]
ayaṃ tantubandhanamantraḥ | [ĀK, 1, 15 357.3]
sahasraṃ pratyahaṃ japyamaghoraṃ mantranāyakam | [ĀK, 1, 15 357.4]
evaṃ saptadinaṃ kāryaṃ pañcamyām amṛteśvarīm | [ĀK, 1, 15 358.1]
dhyātvā kundendukarpūrasaṃkāśāṃ dhavalāṃbarām | [ĀK, 1, 15 358.2]
sitamālyānulepārdrāṃ muktābharaṇamaṇḍitām | [ĀK, 1, 15 359.1]
dakṣiṇe'kṣaguṇaṃ vāme sudhāpūrṇaghaṭaṃ tataḥ | [ĀK, 1, 15 359.2]
tadadho dakṣiṇe vāme saṃvitpustakadhāriṇīm | [ĀK, 1, 15 360.1]
tatra sthitāṃ tataḥ kuryāl lavanaṃ ca samantrakam | [ĀK, 1, 15 360.2]
snigdhāni ca sabījāni saparṇāni samāharet | [ĀK, 1, 15 361.1]
oṃ klīṃ vaṃ saṃ krauṃ śivānandāmṛtodbhave tribhuvanavijaye vijayaṃ prayaccha svāhā | [ĀK, 1, 15 361.2]
ayaṃ lāvanamantraḥ | [ĀK, 1, 15 361.3]
mandātape śuddhadeśe śoṣayetsaptavāsaram | [ĀK, 1, 15 361.4]
nikṣipennūtane bhāṇḍe tatparṇāni sucūrṇayet | [ĀK, 1, 15 362.1]
sthālīdvayaṃ pratāpyādāvekasyāṃ prathamaṃ puṭet | [ĀK, 1, 15 362.2]
tato'parasyāṃ puṭayedevaṃ kāryaṃ muhurmuhuḥ | [ĀK, 1, 15 363.1]
yāvatsupākatāṃ yāti tajjñastāvadvipācayet | [ĀK, 1, 15 363.2]
guñjonmattaśca vallī ca tāsāṃ parṇarasairmuhuḥ | [ĀK, 1, 15 364.1]
sthālyau pṛthakpṛthak devi saptadhā saptadhā priye | [ĀK, 1, 15 364.2]
muṇḍī brāhmī kumārī ca varī dhātrī kaṭudvayam | [ĀK, 1, 15 365.1]
sugandhikā kramājjñeyā caikaikapalamānataḥ | [ĀK, 1, 15 365.2]
yojanīyāścūrṇitāśca tatsarvasadṛśā jayāḥ | [ĀK, 1, 15 366.1]
sitā sarvasamā yojyā tatsamaṃ gopayaḥ kṣipet | [ĀK, 1, 15 366.2]
kṣīramadhye sitāṃ kṣiptvā tantupākaṃ bhavedbhiṣak | [ĀK, 1, 15 367.1]
muṇḍādivijayāntaṃ ca taccūrṇaṃ tatra nikṣipet | [ĀK, 1, 15 367.2]
lolayitvāvatāryaivaṃ śaitye kṣaudraṃ sitārdhakam | [ĀK, 1, 15 368.1]
nikṣipya goghṛtaṃ tulyaṃ kṣaudrasya parimelayet | [ĀK, 1, 15 368.2]
pakṣadvayaṃ dhānyarāśau nidhāya pratyahaṃ japet | [ĀK, 1, 15 369.1]
sahasraṃ vā yathāśaktyā mahāvaṭukamantrakam | [ĀK, 1, 15 369.2]
hrīṃ śrīṃ mahākālāgnibhairavāya sarvasiddhimātṛbrahmā liṅgitavigrahāya sarvāpadāṃ śoṣakāya huṃ phaṭ ṭhaṃ | [ĀK, 1, 15 370.1]
ayam agnipākamantraḥ | [ĀK, 1, 15 370.2]
māsāduddhṛtya vidhivad grasedāmalakopamam | [ĀK, 1, 15 370.3]
nivātamandire sthāyī kṣīrānnāśī jitendriyaḥ | [ĀK, 1, 15 370.4]
gurūpadiṣṭadevaṃ vā tattvaṃ vā paramaṃ smaret | [ĀK, 1, 15 371.1]
dvikālaṃ vā trikālaṃ vā yathā sevābalaṃ kramāt | [ĀK, 1, 15 371.2]
evaṃ trivarṣājjarayā valībhiśca vivarjitaḥ | [ĀK, 1, 15 372.1]
bhūcarīsiddhim āpnoti jīvettriśatavatsaram | [ĀK, 1, 15 372.2]
vārāhī triphalā citramaśvagandhā krameṇa ca | [ĀK, 1, 15 373.1]
evaṃ dvitricaturbhāgam aśvagandhādi yojayet | [ĀK, 1, 15 373.2]
etatsamā ca vijayā madhunā lolayetsukham | [ĀK, 1, 15 374.1]
ātape pakṣaparyantaṃ sthāpayet pratitāpayet | [ĀK, 1, 15 374.2]
dhātrīphalopamaṃ sevyaṃ sūryābhaścāṣṭamāsataḥ | [ĀK, 1, 15 375.1]
sādhako jāyate varṣājjarāmaraṇavarjitaḥ | [ĀK, 1, 15 375.2]
japanmantram imaṃ bhaktyā dehasiddhyai sureśvari | [ĀK, 1, 15 376.1]
hrīṃ śrīṃ mahāvyomabhāskarāya dīpimātṛkāliṅgitavigrahāya tejasāṃ nidhiṃ kuru kuru ṭhaṃ | [ĀK, 1, 15 376.2]
iti sūryapākamantraḥ | [ĀK, 1, 15 376.3]
palatrayaṃ jayāyāśca yaṣṭīcūrṇaṃ paladvayam | [ĀK, 1, 15 376.4]
palamelābhadracūrṇaṃ citramūlaṃ palārdhakam | [ĀK, 1, 15 377.1]
śrīkhaṇḍacūrṇaṃ ca palaṃ caitatsarvasamā sitā | [ĀK, 1, 15 377.2]
svarṇacūrṇaṃ ca niṣkārdhaṃ niṣkaṃ ca himavālukam | [ĀK, 1, 15 378.1]
sarvamājyena lulitaṃ jyotsnāyāṃ nikṣipetsudhīḥ | [ĀK, 1, 15 378.2]
śuklapañcamīm ārabhya pakṣāntaṃ śaśibhāvanā | [ĀK, 1, 15 379.1]
vidhivatpūjayitvā tu śuddhakoṣṭho lihetpriye | [ĀK, 1, 15 379.2]
asya mantraṃ punarvacmi sarvasiddhipradāyakam | [ĀK, 1, 15 380.1]
hrīṃ śrīṃ mahāśaśāṅkakiraṇavisphārabhairavāya amṛteśvarī mātṛkāliṅgitavigrahāya visphuraṇaṃ kuru kuru huṃ phaṭ ṭhaṃ | [ĀK, 1, 15 380.2]
iti candrapākamantraḥ | [ĀK, 1, 15 380.3]
evaṃvidhasya kalpasya trividhaṃ mantramīritam | [ĀK, 1, 15 380.4]
ekaikamantramayutaṃ puraścaraṇamācaret | [ĀK, 1, 15 381.1]
vahnipākaṃ caturmāseṣvāṣāḍhādiṣu tanyate | [ĀK, 1, 15 381.2]
phālgunādau prakurvīta ravipākaṃ sureśvari | [ĀK, 1, 15 382.1]
kārttikādiṣu candrasya pākaḥ syāt siddhidāyakaḥ | [ĀK, 1, 15 382.2]
muṇḍīcitrakanirguṇḍīsahitā kuṣṭhanāśinī | [ĀK, 1, 15 383.1]
brāhmī kumāryā yuktā cedam apasmāravināśinī | [ĀK, 1, 15 383.2]
jayā varāvyoṣayutā kṣayasya kṣayakāriṇī | [ĀK, 1, 15 384.1]
jayā kārpāsamatsyākṣīpatrayuktā ca pittanut | [ĀK, 1, 15 384.2]
snuhyarkapatrakṣāreṇa saṃyutā gulmaśūlahṛt | [ĀK, 1, 15 385.1]
vacādūrvārajoyuktā jñānavṛddhipradāyinī | [ĀK, 1, 15 385.2]
yaṣṭīgandhakasaṃyuktā kuṣṭhanutpuṣṭidāyinī | [ĀK, 1, 15 386.1]
śālmalīpicchasaṃyuktā sasitā vīryavardhinī | [ĀK, 1, 15 386.2]
pāṭhātiktātrikaṭukairyuktā kaphagadāpahā | [ĀK, 1, 15 387.1]
śuklaguñjāyutā nṝṇāṃ mahāviṣavināśinī | [ĀK, 1, 15 387.2]
vyāghātacūrṇasahitā kuṣṭharogavināśinī | [ĀK, 1, 15 388.1]
āraṇyamaricairaṇḍayuktā vātavināśinī | [ĀK, 1, 15 388.2]
ete dvādaśayogāśca māseṣu dvādaśeṣu ca | [ĀK, 1, 15 389.1]
mantratrayaṃ ca prajapetpratimāseṣu sādhakaḥ | [ĀK, 1, 15 389.2]
sādhako'nena yogena jarāmaraṇavarjitaḥ | [ĀK, 1, 15 390.1]
bhavatyeva na sandehaḥ satyaṃ satyaṃ varānane | [ĀK, 1, 15 390.2]
rasatrigandhakṛṣṇābhrarudrākṣasvarṇabhasma ca | [ĀK, 1, 15 391.1]
jayārasena saṃmardyaṃ pakṣamekaṃ tu bhāvayet | [ĀK, 1, 15 391.2]
bhūdhare saṃpuṭe yantre puṭayeccūrṇayettataḥ | [ĀK, 1, 15 392.1]
etaccaturguṇajayā śarkarāghṛtasaṃyutā | [ĀK, 1, 15 392.2]
sevyā niṣkapramāṇena prātaḥ sāyantane'thavā | [ĀK, 1, 15 393.1]
mahāvaṭukamantraṃ ca japellakṣāvadhi priye | [ĀK, 1, 15 393.2]
ṣaṣṭhamāse bhavetsiddhir jarāmaraṇavarjitaḥ | [ĀK, 1, 15 394.1]
varṣānmanojavagatir nāgāyutabalo bhavet | [ĀK, 1, 15 394.2]
vajrakāyaśca siddho'sau jīvedācandratārakam | [ĀK, 1, 15 395.1]
vaṭāṅkurasya cūrṇena sitāmadhvājyasaṃyutā | [ĀK, 1, 15 395.2]
tripakṣātsevitajayā sarvalokavaśaṃkarī | [ĀK, 1, 15 396.1]
apāmārgarajoyuktā jayā ghṛtasamanvitā | [ĀK, 1, 15 396.2]
mantrajāpī bhavennityaṃ ṣaṇmāsādamaro bhavet | [ĀK, 1, 15 397.1]
varā sitajayā citrastrivṛtā trikaṭurvṛṣā | [ĀK, 1, 15 397.2]
dūrvā bhṛṅgo marīcaśca madhukājājisaindhavam | [ĀK, 1, 15 398.1]
karpūraṃ ca kacoraṃ ca sarvatulyaṃ jayārajaḥ | [ĀK, 1, 15 398.2]
madhutrayeṇa lulitaṃ snigdhabhāṇḍe vinikṣipet | [ĀK, 1, 15 399.1]
karṣaṃ prabhāte seveta maṇḍalātsiddhibhāgbhavet | [ĀK, 1, 15 399.2]
syādvarṣāddevasadṛśo jīveddevadinatrayam | [ĀK, 1, 15 400.1]
aśvagandhā vacā vyoṣaṃ jayācūrṇaṃ ca tatsamam | [ĀK, 1, 15 400.2]
lihettrimadhurair yuktaṃ trivarṣāddevatāsamaḥ | [ĀK, 1, 15 401.1]
gañjācūrṇaṃ cāṣṭabhāgaṃ caturbhāgā ca muṇḍikā | [ĀK, 1, 15 401.2]
brāhmīrajo dvibhāgaṃ syādvājigandhaikabhāgikā | [ĀK, 1, 15 402.1]
dvibhāgastryūṣaṇasyāpi varābhāgadvayaṃ tathā | [ĀK, 1, 15 402.2]
bhāgamekaṃ śilāyāśca bhāgaikaṃ gandhakasya ca | [ĀK, 1, 15 403.1]
rasarāḍ ekabhāgaḥ syāttadardhaṃ svarṇabhasma ca | [ĀK, 1, 15 403.2]
tatsamaṃ mauktikaṃ yojyaṃ muktātulyaṃ pravālakam | [ĀK, 1, 15 404.1]
madhvājyābhyāṃ vilulitaṃ snigdhabhāṇḍe vinikṣipet | [ĀK, 1, 15 404.2]
saptarātraṃ dhānyapākaṃ kṛtvā lakṣatrayaṃ japam | [ĀK, 1, 15 405.1]
niṣkamātravaṭī sevyā kṣīrāhāro jitendriyaḥ | [ĀK, 1, 15 405.2]
maṇḍalātsarvarogaghnaṃ tvabdātpuṣpavad agnibhāk | [ĀK, 1, 15 406.1]
ardhavarṣādbhairavaḥ syājjīvedācandratārakam | [ĀK, 1, 15 406.2]
trisugandhivarāvyoṣaiḥ samāṃśā śivamūlikā | [ĀK, 1, 15 407.1]
madhvājyābhyāṃ yutā lehyā kāsaghnī vahnivardhanī | [ĀK, 1, 15 407.2]
madhuraprāyabhojī cetsakāsaśvāsarogajit | [ĀK, 1, 15 408.1]
haridrayā ca sahitā sarvamehavināśinī | [ĀK, 1, 15 408.2]
maṇḍūkaparṇyā sahitā vacayā vāṅmatipradā | [ĀK, 1, 15 409.1]
drākṣā sitā vallakī ca kharjūrī dugdhapiṇḍikā | [ĀK, 1, 15 409.2]
sahitā kandalīnīrasaiḥ sarvasvāduriti smṛtaḥ | [ĀK, 1, 15 410.1]
nārikelodakairyuktā karpūrasurabhīkṛtā | [ĀK, 1, 15 410.2]
sarvasvāduyutā siddhā pittaghnī vīryavardhanī | [ĀK, 1, 15 411.1]
svādoścaturguṇaṃ kṣīraṃ madhupākaṃ yathā bhavet | [ĀK, 1, 15 411.2]
tadvastragālitaṃ kṛtvā karpūraṃ tatra nikṣipet | [ĀK, 1, 15 412.1]
elāṃ ca sarvamadhuraṃ jayāṃ ca pibatastataḥ | [ĀK, 1, 15 412.2]
śatastrīgamane śaktiḥ pittahṛtpuṣṭivardhanam | [ĀK, 1, 15 413.1]
samāmbupayasi kṣiptvā jayābījaṃ savastrakam | [ĀK, 1, 15 413.2]
avaśiṣṭaṃ caturthāṃśaṃ pacenmṛdvagninā priye | [ĀK, 1, 15 414.1]
tad dadhīkṛtya vidhivanmanthayettata uddharet | [ĀK, 1, 15 414.2]
navanītaṃ kṣipettatra karpūrailā sitā madhu | [ĀK, 1, 15 415.1]
puṣṭyāyuṣyadyutikaraṃ balārogyavivardhanam | [ĀK, 1, 15 415.2]
śatadhā stanyadhautaṃ tacchatadhautamitīritam | [ĀK, 1, 15 416.1]
nāgakesarakacchūralavaṅgailāgaruṃ tathā | [ĀK, 1, 15 416.2]
karpūracandanamṛganābhitakkolakuṅkumam | [ĀK, 1, 15 417.1]
etatsamaṃ jayābījaṃ gokṣīreṇa ca mardayet | [ĀK, 1, 15 417.2]
niṣkaniṣkapramāṇena vidadhyādvaṭikāḥ sudhīḥ | [ĀK, 1, 15 418.1]
supuṣpavāsitāḥ kṛtvā satāmbūlaṃ mukhe kṣipet | [ĀK, 1, 15 418.2]
prasekamukhavairasyamalapūtiharī śuciḥ | [ĀK, 1, 15 419.1]
saugandhyavaiśadyakarī cittaharṣapradāyinī | [ĀK, 1, 15 419.2]
gokṣīre cārdhasalile dhātakīkusumaṃ kṣipet | [ĀK, 1, 15 420.1]
jātīphalaṃ nāgaraṃ ca tatsarvasadṛśāṃ jayām | [ĀK, 1, 15 420.2]
kṣīrāvaśiṣṭaṃ vastreṇa gālayettrimadhuplutam | [ĀK, 1, 15 421.1]
siddhayoga iti khyāto vṛṣyāyuṣyabalapradaḥ | [ĀK, 1, 15 421.2]
ajamodayutā vāpi niśārajoyutāthavā | [ĀK, 1, 15 422.1]
tanmātrasevitā cūrṇā pāmākiṭṭibhanāśinī | [ĀK, 1, 15 422.2]
jayā tālayutā hanyātpradaraṃ śvayathuṃ tathā | [ĀK, 1, 15 423.1]
kaṇḍūpraśamanī jñeyā vijayā śilayā yutā | [ĀK, 1, 15 423.2]
tailena bhāvayetsthālyāṃ jayāṃ paścācca phāṇite | [ĀK, 1, 15 424.1]
sāndrapākaṃ bhaveddhīmān saghṛtaṃ bhakṣayetsadā | [ĀK, 1, 15 424.2]
sākṣātparyāyamadano'nekayoṣitsukhapradaḥ | [ĀK, 1, 15 425.1]
pathyā bhallātakaguḍaṃ tilāścaite samāṃśinaḥ | [ĀK, 1, 15 425.2]
tatsamā vijayā hanti gudakīlāṃśca ṣaḍvidhān | [ĀK, 1, 15 426.1]
yavānī jīrakayugamajamodā samāṃśinaḥ | [ĀK, 1, 15 426.2]
etatsamā ca vijayā sarpiṣā sevyatāṃ budhaiḥ | [ĀK, 1, 15 427.1]
sandhivātaṃ bhramaṃ chardimunmādaṃ mastakavyathām | [ĀK, 1, 15 427.2]
śarkarāṃ madhu viśvaṃ ca māgadhīṃ tatsamāṃ jayām | [ĀK, 1, 15 428.1]
kṛtvājyagalitāṃ golīm imāṃ pañcāgadaṃ viduḥ | [ĀK, 1, 15 428.2]
hṛdrogaplīhajaṭharabhagandaranikṛntanīm | [ĀK, 1, 15 429.1]
sacitrakā vahnikarī savarā śūlabhañjinī | [ĀK, 1, 15 429.2]
savyoṣā vātasaṃhartrī pittaghnī śarkarāyutā | [ĀK, 1, 15 430.1]
śvetādrikarṇikābījaṃ vijayāṃ kharamūtrataḥ | [ĀK, 1, 15 430.2]
nasyenāpasmṛtiharā bhūtapretādibhañjanī | [ĀK, 1, 15 431.1]
jayācūrṇaṃ samadhvājyaṃ bhajed āmalakopamam | [ĀK, 1, 15 431.2]
vākpāṭavaṃ vīryavṛddhiṃ kurute vijayā param | [ĀK, 1, 15 432.1]
madhunājyena vā dhātryā mustayā svarasena vā | [ĀK, 1, 15 432.2]
upayuktā jayā rātrau dṛkprasādakarī nṛṇām | [ĀK, 1, 15 433.1]
yauvanasthairyamātanyādāyuṣyaṃ paramaṃ bhavet | [ĀK, 1, 15 433.2]
guḍo 'bhayā ca vijayā durnāmakulabhañjanī | [ĀK, 1, 15 434.1]
jayākāṣṭhena dantānāṃ śodhanaṃ dantadārḍhyakṛt | [ĀK, 1, 15 434.2]
tailāktavijayākāṣṭhād rasajñāśodhanaṃ yadi | [ĀK, 1, 15 435.1]
jihvāpūtimalān hanyād yathārthā syādrasajñatā | [ĀK, 1, 15 435.2]
nālikerabhavakṣīre pacenmṛdvagninā jayām | [ĀK, 1, 15 436.1]
trimadhvaktāṃ pibedrātrau tato rāmāśataṃ bhajet | [ĀK, 1, 15 436.2]
śuṇṭhī harītakī tulye tatsamā ca jayā tathā | [ĀK, 1, 15 437.1]
sarvatulyā sitā yojyā yogas trailokyamohanam | [ĀK, 1, 15 437.2]
tryūṣaṇaṃ madhukaṃ cavyaṃ cāturjātaṃ phalaṃ varā | [ĀK, 1, 15 438.1]
gostanī pippalīmūlaṃ samāṃśaṃ parikalpayet | [ĀK, 1, 15 438.2]
priyālamajjā taistulyā caitatsarvasamā jayā | [ĀK, 1, 15 439.1]
triguṇena guḍe pakve teṣāṃ cūrṇaṃ kṣipecchive | [ĀK, 1, 15 439.2]
āloḍya modakānkuryātkāmī kandarpamodakān | [ĀK, 1, 15 440.1]
sarvarogopaśamanāṃstridoṣaghnānbalapradān | [ĀK, 1, 15 440.2]
vṛṣyānpuṣṭikarān dhīmāṃstrisaṃdhyamanuvāsaram | [ĀK, 1, 15 441.1]
bhakṣayecchuddhakoṣṭhe tu trivarṣātsiddhirīdṛśī | [ĀK, 1, 15 441.2]
sadaivamupayuñjāno jarāmaraṇavarjitaḥ | [ĀK, 1, 15 442.1]
marīcaṃ pippalī śuṇṭhī tvagelāṃ patrakaṃ samam | [ĀK, 1, 15 442.2]
etaiśca vijayā tulyā samagodhūmapiṣṭakaiḥ | [ĀK, 1, 15 443.1]
dviguṇena guḍenaiva modakānparikalpayet | [ĀK, 1, 15 443.2]
karṣamātrānpratidinaṃ bhakṣayenniyatendriyaḥ | [ĀK, 1, 15 444.1]
balapuṣṭiyuto varṣādvalīpalitavarjitaḥ | [ĀK, 1, 15 444.2]
caṇakairmāṣakairmudgair āḍhakairvā tilaistathā | [ĀK, 1, 15 445.1]
niṣpāvairvituṣairājyabharjitairguḍasaṃyutaiḥ | [ĀK, 1, 15 445.2]
satrijātaiśca savyoṣaiḥ sajīraiḥ samabhāgataḥ | [ĀK, 1, 15 446.1]
saṃyojya vijayāṃ kuryānmodakān karṣamātrakān | [ĀK, 1, 15 446.2]
ekaikaṃ pratyahaṃ khādetsāyaṃ prātarviśuddhadhīḥ | [ĀK, 1, 15 447.1]
sarvarogaharān vṛṣyān buddhīndriyabalapradān | [ĀK, 1, 15 447.2]
takkolaṃ candanaṃ sevyaṃ karpūraṃ nāgakesaram | [ĀK, 1, 15 448.1]
elālavaṅgamadhukaṃ pippalī maricaṃ tathā | [ĀK, 1, 15 448.2]
sarvaiḥ samāṃśā vijayā sitā sarvasamā śubhā | [ĀK, 1, 15 449.1]
pañcabāṇābhidhāno'yaṃ cūrṇaṃ sarvarujāpaham | [ĀK, 1, 15 449.2]
dvādaśābdopayogena valīpalitahā bhavet | [ĀK, 1, 15 450.1]
varā trijātakaścandrakhaṇḍabījaṃ kaṭutrayam | [ĀK, 1, 15 450.2]
etaiḥ samā siddhamūlī sarvatulyā ca śarkarā | [ĀK, 1, 15 451.1]
madhunā lolitā līḍhā dīpanī dehasiddhidā | [ĀK, 1, 15 451.2]
śatāvaryuttamāvyoṣamusalīdviguṇānvitaḥ | [ĀK, 1, 15 452.1]
jayā samā samasitā vṛṣyāyuṣyabalapradā | [ĀK, 1, 15 452.2]
āyurghṛtayutā dhatte prātaḥ śuṇṭhīsitāyutā | [ĀK, 1, 15 453.1]
kṣīrasiddhā jayā vṛṣyā balyā ca niśi sevitā | [ĀK, 1, 15 453.2]
madhunā sevitā bhukteḥ pūrvaṃ sā vājigandhayā | [ĀK, 1, 15 454.1]
balapuṣṭikarā siddhā rasāyanamidaṃ param | [ĀK, 1, 15 454.2]
nistvaṅmarkaṭikābījaṃ māṣacūrṇaṃ samā jayā | [ĀK, 1, 15 455.1]
kṣīre ca māhiṣe paktvā rātrau sevyātivṛṣyakṛt | [ĀK, 1, 15 455.2]
vidhivacchālmalīpicchavarībhṛṅgāmṛtārasaiḥ | [ĀK, 1, 15 456.1]
kāntapātre pratirasaiḥ saptadhā saptadhātape | [ĀK, 1, 15 456.2]
kurvīta bhāvanāṃ paścāccūrṇayettatsamāṃ jayām | [ĀK, 1, 15 457.1]
madhunā ca lihetkarṣaṃ jarāmaraṇanāśinī | [ĀK, 1, 15 457.2]
pañcāṅgaṃ śālmalergrāhyaṃ tatsamaṃ vijayārajaḥ | [ĀK, 1, 15 458.1]
madhvājyābhyāṃ lihetkarṣaṃ valīpalitakhaṇḍanam | [ĀK, 1, 15 458.2]
atha puṣyaravau hastikandaṃ grāhyaṃ samūlakam | [ĀK, 1, 15 459.1]
anātape ca saṃśoṣya cūrṇayettatsamāṃ jayām | [ĀK, 1, 15 459.2]
madhunāloḍayet paścāt snigdhabhāṇḍe vinikṣipet | [ĀK, 1, 15 460.1]
ekaviṃśaddinaṃ dhānyarāśau sthāpyaṃ tata uddharet | [ĀK, 1, 15 460.2]
pratyahaṃ palamekaṃ tu bhakṣayenmaṇḍaladvayam | [ĀK, 1, 15 461.1]
kaṭvamlau varjayettāvanmṛdu yūṣānnabhojanam | [ĀK, 1, 15 461.2]
madhuraṃ laghu pittaghnaṃ palalaṃ jāṅgalaṃ hitam | [ĀK, 1, 15 462.1]
bālārkābhaśca matimān pikālāpo balānvitaḥ | [ĀK, 1, 15 462.2]
śatayojanaparyantaṃ dinenaikena gacchati | [ĀK, 1, 15 463.1]
muṇḍīcūrṇaṃ jayācūrṇaṃ samaṃ madhughṛtānvitam | [ĀK, 1, 15 463.2]
karṣaṃ prātaḥ pratidinaṃ lihedāyuṣyapuṣṭikṛt | [ĀK, 1, 15 464.1]
dvādaśābdaṃ tu seveta bhuñjīta ghṛtasaṃyutam | [ĀK, 1, 15 464.2]
gokṣīraṃ ṣaṣṭikānnaṃ ca loṇāmlakṣārahīnakam | [ĀK, 1, 15 465.1]
bhavedvalijarāhīno dṛśyaḥ syāllaghudehavān | [ĀK, 1, 15 465.2]
patraṃ puṣpaṃ phalaṃ śvetabrahmavṛkṣasya cāharet | [ĀK, 1, 15 466.1]
chāyāyāṃ śoṣayeccūrṇaṃ tatsamaṃ vijayārajaḥ | [ĀK, 1, 15 466.2]
madhvājyābhyāṃ lihetkarṣamabdādyauvanamāpnuyāt | [ĀK, 1, 15 467.1]
jayābījāni ca tilānbharjayetsaguḍānpriye | [ĀK, 1, 15 467.2]
vidhāya laḍḍukānprātarbhakṣayed goghṛtāplutān | [ĀK, 1, 15 468.1]
manaḥsaṃmohanakarān kāntāsaṅgamasādhakān | [ĀK, 1, 15 468.2]
pākārhavyañjanaiḥ sārdhaṃ jayāpatrāṇi pācayet | [ĀK, 1, 15 469.1]
bharjayedgoghṛtenaiva guḍailātīkṣṇajīrakaiḥ | [ĀK, 1, 15 469.2]
saṃskṛtaḥ sukhasevyo'yaṃ nāmnā vyañjanayogarāṭ | [ĀK, 1, 15 470.1]
taṇḍulānvijayābījaṃ mudgaṃ ca vigatatvacaḥ | [ĀK, 1, 15 470.2]
surandhranālikerāntaḥ kṣipedrandhraṃ nirodhayet | [ĀK, 1, 15 471.1]
bahirgomayamṛlliptaṃ śoṣayenmṛduvahninā | [ĀK, 1, 15 471.2]
pācayennālikerasthaṃ samajjaṃ tatsamāharet | [ĀK, 1, 15 472.1]
madhutrayeṇa sahitaṃ bhuñjīta ca yathābalam | [ĀK, 1, 15 472.2]
mahāvṛṣyakaro yogaḥ ṣaṇḍhānām api puṃstvadaḥ | [ĀK, 1, 15 473.1]
gokṣīre vijayābījaṃ vastrabaddhaṃ vinikṣipet | [ĀK, 1, 15 473.2]
ardhāvaśiṣṭe tatkṣīre vyajanānilaśītale | [ĀK, 1, 15 474.1]
vārāhīmarkaṭībījakarpūrailālavaṅgakam | [ĀK, 1, 15 474.2]
trimadhu trisugandhaṃ ca nikṣipecca samāṃśataḥ | [ĀK, 1, 15 475.1]
ekīkṛtya pibedrātrau mahāvṛṣyakaraḥ paraḥ | [ĀK, 1, 15 475.2]
vārāhīyoga eṣo'yaṃ ṣaṇḍhatvādinikṛntanaḥ | [ĀK, 1, 15 476.1]
kṣīraśṛtaṃ ca tadbījaṃ peṣayecchilayā tanu | [ĀK, 1, 15 476.2]
rasenottamakanyāyāḥ kāṃsyapātre pralepayet | [ĀK, 1, 15 477.1]
tīvrātape dhārayettaṃ tasmātsnehaṃ samāharet | [ĀK, 1, 15 477.2]
snehāntarayujā tena nasyakarma samācaret | [ĀK, 1, 15 478.1]
jatrūrdhvagatarogāṃśca kāsaśvāsādikānharet | [ĀK, 1, 15 478.2]
yasya yasya ca rogasya vihitaṃ yadyadauṣadham | [ĀK, 1, 15 479.1]
tena tena yutā siddhā tattadrogaharā bhavet | [ĀK, 1, 15 479.2]
guṇā mayā ca kathyante tān śṛṇuṣva maheśvari | [ĀK, 1, 15 480.1]
jihvārdratā manaḥsaukhyaṃ tṛptiḥ saṃkalpasiddhatā | [ĀK, 1, 15 480.2]
vākpaṭutvaṃ mukhollāso bhavedvyāyāmapeśalaḥ | [ĀK, 1, 15 481.1]
snānadhyānārcanaparo madhurāsvādalolupaḥ | [ĀK, 1, 15 481.2]
mṛṣṭānnāśī śītavāri pibannālāpatatparaḥ | [ĀK, 1, 15 482.1]
yatheṣṭālokanaparaḥ kāminīsaṅgalolupaḥ | [ĀK, 1, 15 482.2]
sarvabhūtadayāviṣṭas tattvajñānavilīnadhīḥ | [ĀK, 1, 15 483.1]
kavitākhyānavijñānopanyāsaikaparāyaṇaḥ | [ĀK, 1, 15 483.2]
vādeṣu vijayaṃ kuryātsaṅgrāme mallasaṅgare | [ĀK, 1, 15 484.1]
anye'pi bahavaḥ santi guṇāstvanyatra durlabhāḥ | [ĀK, 1, 15 484.2]
etasyāḥ siddhimūlyāśca bhakṣaṇe tvadhike sati | [ĀK, 1, 15 485.1]
jāyante hi vikārāśca śṛṇu tānparameśvari | [ĀK, 1, 15 485.2]
āraktalocanaḥ śuṣkajihvauṣṭhapuṭatālukaḥ | [ĀK, 1, 15 486.1]
prathame śuṣkanāsāgra uṣṇakṛcchvāsapārśvayoḥ | [ĀK, 1, 15 486.2]
dvitīye 'kṣinimīlatvaṃ paṭalīkṛtavigrahaḥ | [ĀK, 1, 15 487.1]
tṛtīye pādahastākṣidāhakṛd gadgadadhvaniḥ | [ĀK, 1, 15 487.2]
caturthe kṣutpipāsārto nidrāghūrṇitalocanaḥ | [ĀK, 1, 15 488.1]
pañcame gadgadā vāṇī svaproktaṃ vismaretkṣaṇāt | [ĀK, 1, 15 488.2]
ṣaṣṭhe vikāre saṃjāte cittāpasmṛtikāraṇam | [ĀK, 1, 15 489.1]
saptame karasādaśca dehe ca rucirāyate | [ĀK, 1, 15 489.2]
mahormaya ivollāsā jāyante ca punaḥ punaḥ | [ĀK, 1, 15 490.1]
aṣṭame digbhramaḥ śāntirbhrūbhaṅgaścātirodanam | [ĀK, 1, 15 490.2]
navame śrotrahuṅkāro mūrcchāpasmṛtikātaraḥ | [ĀK, 1, 15 491.1]
udgāraḥ kūjanaṃ bhūmau luṭhanaṃ dainyabhāṣaṇam | [ĀK, 1, 15 491.2]
anyathā bhāṣaṇaṃ guhyaṃ bravansaukhyaṃ na vetti ca | [ĀK, 1, 15 492.1]
duḥkhaṃ ca mṛdukalpo'yaṃ svinnāṅgaśca bhavetpriye | [ĀK, 1, 15 492.2]
anye vikārā bahavaḥ santi teṣāṃ cikitsanam | [ĀK, 1, 15 493.1]
vireko'mlarasaḥ śīrṣasnānaṃ śītāmbunā tataḥ | [ĀK, 1, 15 493.2]
candanośīrakarpūrahimāmbuparilepanam | [ĀK, 1, 15 494.1]
sugandhiśītalībhūtamālālaṃkṛtavigrahaḥ | [ĀK, 1, 15 494.2]
mallikājāticāmpeyakamalotpaladhāriṇā | [ĀK, 1, 15 495.1]
mṛṇālavalayodbhāsiśayyā ca kadalīdalam | [ĀK, 1, 15 495.2]
karpūrailālavaṅgāśca takkolaṃ kaṭukīphalam | [ĀK, 1, 15 496.1]
carvayet saha tāmbūlaṃ tālavṛntena vījanam | [ĀK, 1, 15 496.2]
sūkṣmakāṣāyavastrāṇi sugandhīni ca dhārayet | [ĀK, 1, 15 497.1]
kaṅkaṇe candram āpaśyañjyotsnāyāṃ dvimuhūrtakam | [ĀK, 1, 15 497.2]
pīnottuṅgakucadvandvagāḍhāliṅganatatparaḥ | [ĀK, 1, 15 498.1]
śayīta śarkarākṣīraghṛtamāṃsarasādikam | [ĀK, 1, 15 498.2]
pānakaṃ mudgayūṣaṃ vā peyaṃ vā śārkaraṃ madhu | [ĀK, 1, 15 499.1]
kevalaṃ śayanaṃ kuryādyadyacchītaṃ bhajecca tat | [ĀK, 1, 15 499.2]
atha vakṣyāmi deveśi kañcukīkalpamuttamam | [ĀK, 1, 15 500.1]
saptāṣṭacchadasaṃyuktā mūlakopamakandukā | [ĀK, 1, 15 500.2]
kṣīrānvitā meṣaśabdājjāyante pallavānyapi | [ĀK, 1, 15 501.1]
sā jñeyā pītaraktābhakāṇḍā śvetatanuḥ priye | [ĀK, 1, 15 501.2]
āṣāḍhe kārttike māse caityadeśe prarohati | [ĀK, 1, 15 502.1]
piṣṭāṃ palāṣṭake kṣīre tvaṅguṣṭhadvayamātrakam | [ĀK, 1, 15 502.2]
kuṭīpraveśaṃ kṛtvādau pītvā paścātpayaḥ pibet | [ĀK, 1, 15 503.1]
jīrṇe kṣīraṃ punaḥ peyaṃ peyāṃ vā snehavarjitām | [ĀK, 1, 15 503.2]
stokoṣṇalavaṇāmlāṃ tāṃ na spṛśecchītalaṃ jalam | [ĀK, 1, 15 504.1]
evaṃ saptadinaṃ sevyaṃ khilakuṣṭhaṃ vināśayet | [ĀK, 1, 15 504.2]
tṛtīye saptarātreṇa naśyanti nikhilā gadāḥ | [ĀK, 1, 15 505.1]
tṛtīye saptarātreṇa bhujaṅgaḥ kañcukaṃ tathā | [ĀK, 1, 15 505.2]
tvakkeśanakhadantāṃśca sa tyajet svayamevaṃ hi | [ĀK, 1, 15 506.1]
jīvetpañcaśataṃ varṣaṃ rūpamedhābalānvitaḥ | [ĀK, 1, 15 506.2]
cūrṇitaṃ kañcukīkandaṃ tatkṣīreṇa vibhāvitam | [ĀK, 1, 15 507.1]
karṣaṃ gokṣīrakuḍubaiḥ piṣṭvā khaṇḍaṃ palaṃ kṣipet | [ĀK, 1, 15 507.2]
nakhakeśāsthidantasthān rogānpānena nāśayet | [ĀK, 1, 15 508.1]
kañcukyāstu palaṃ cūrṇaṃ prasthagokṣīravāpitam | [ĀK, 1, 15 508.2]
cūrṇaśeṣaṃ pacettāvad goghṛtena ca bharjayet | [ĀK, 1, 15 509.1]
sitayā madhunā lihyāt kṣīrānno maṇḍalāvadhi | [ĀK, 1, 15 509.2]
mahāgajabalopeto dviraṣṭavayasojjvalaḥ | [ĀK, 1, 15 510.1]
jīvetpañcaśataṃ varṣānkāminīkelimanmathaḥ | [ĀK, 1, 15 510.2]
atha vakṣyāmi te devi kukkuṭīkalpamuttamam | [ĀK, 1, 15 511.1]
surāsurair mathyamānādabdheramṛtabindavaḥ | [ĀK, 1, 15 511.2]
patitāstebhya utpannā kukkuṭī nirjaratvadā | [ĀK, 1, 15 512.1]
pattrair marakatacchāyaiḥ kharjūrīdalasannibhaiḥ | [ĀK, 1, 15 512.2]
kandaiśca kukkuṭāsyābhair īṣat kaṭukapicchilaiḥ | [ĀK, 1, 15 513.1]
lakṣitā kukkuṭī jñeyā mahārogaharā parā | [ĀK, 1, 15 513.2]
viśeṣādvātarogāṃśca gudakīlaviṣāṇi ca | [ĀK, 1, 15 514.1]
ghṛtena bharjayetkandaṃ śuddhakoṣṭhaḥ kuṭīṃ vrajet | [ĀK, 1, 15 514.2]
guñjāmātraṃ prage sevyaṃ dhāroṣṇaṃ gopayaḥ pibet | [ĀK, 1, 15 515.1]
jīrṇe kṣīrānnamaśnīyājjalānnaṃ vā vicakṣaṇaḥ | [ĀK, 1, 15 515.2]
yathābalaṃ pratidinaṃ vardhayenmaṇḍalāvadhi | [ĀK, 1, 15 516.1]
jatrūrdhvarogān pāṇḍvādīn kṣayakuṣṭhādikānharet | [ĀK, 1, 15 516.2]
sthirakeśadvijanakho valīpalitavarjitaḥ | [ĀK, 1, 15 517.1]
jīveddviśatavarṣaṃ ca medhādhairyabalānvitaḥ | [ĀK, 1, 15 517.2]
śuklapratipadārabhya caikaikaṃ ghṛtavarjitam | [ĀK, 1, 15 518.1]
kandaṃ prāśnīya parvāntaṃ vardhayettadyathābalam | [ĀK, 1, 15 518.2]
tathaivāsitapakṣādi nūnaṃ kuryāddināddinam | [ĀK, 1, 15 519.1]
bhukteḥ prāgupayuñjīta paścātkṣīrāśano bhavet | [ĀK, 1, 15 519.2]
darśāntamevaṃ seveta pratimāsaṃ punaḥ punaḥ | [ĀK, 1, 15 520.1]
trivarṣāt siddhimāpnoti jīvedvarṣāyutatrayam | [ĀK, 1, 15 520.2]
kukkuṭīkandacūrṇaṃ ca gokṣīreṇa yathābalam | [ĀK, 1, 15 521.1]
jīrṇe pibedyavāgūṃśca māsātsiddhiḥ prajāyate | [ĀK, 1, 15 521.2]
nānāvidhagadānhanti jīvedvarṣaśatadvayam | [ĀK, 1, 15 522.1]
atha somalatākalpaṃ divyaṃ vakṣyāmi śaṅkari | [ĀK, 1, 15 522.2]
somaḥ svayaṃ manuṣyāṇāṃ hitāyāvanimaṇḍalam | [ĀK, 1, 15 523.1]
pratipede ca tannāmnā khyātā somalatā bhuvi | [ĀK, 1, 15 523.2]
caturviṃśatidhā proktā sthānanāmādibhedataḥ | [ĀK, 1, 15 524.1]
pūrvapratipadārabhya pūrṇāntaṃ prativāsaram | [ĀK, 1, 15 524.2]
ekaikaṃ jāyate parṇaṃ tathaivāparapakṣake | [ĀK, 1, 15 525.1]
patati kramaśaḥ parṇaṃ darśe saikāvaśiṣyate | [ĀK, 1, 15 525.2]
pūrṇamāsyāṃ pañcadaśachadopetā sadā bhavet | [ĀK, 1, 15 526.1]
nānāvidhadalopetāś chadapañcadaśātmikāḥ | [ĀK, 1, 15 526.2]
kṣīrayuktalatākandāḥ sarvāḥ somalatāḥ smṛtāḥ | [ĀK, 1, 15 527.1]
tuṣārādrāvarbude ca sahye devagirau tathā | [ĀK, 1, 15 527.2]
śrīparvate ca malaye mahendre pāriyātrake | [ĀK, 1, 15 528.1]
vindhye devasahe'drau ca devasūtahṛde tathā | [ĀK, 1, 15 528.2]
vitastottaratīre'sti prabhāsākhyo mahīdharaḥ | [ĀK, 1, 15 529.1]
sindhuhrado'sti pāñcāle candramāḥ plavate'tra ca | [ĀK, 1, 15 529.2]
tatpradeśe ca vāpyasti tvaṃśumānatha muñjavān | [ĀK, 1, 15 530.1]
divyaṃ saro'sti kāśmīre khyātaṃ kṣudrakamānasam | [ĀK, 1, 15 530.2]
auṣṇik traiṣṭubhagāyatro jāgatas tryaiṣṭubhas tathā | [ĀK, 1, 15 531.1]
anyāśca pañca santyatra mṛgāṅkābhāsavallikāḥ | [ĀK, 1, 15 531.2]
bhāgyahīnā na paśyanti devāgnidvijanindakāḥ | [ĀK, 1, 15 532.1]
sarvasomalatānāṃ ca vidhireka upāsane | [ĀK, 1, 15 532.2]
candramāḥ svarṇasacchāyo viśado rajataprabhaḥ | [ĀK, 1, 15 533.1]
tau raṃbhākṛtikandau tu candramāstu jalecaraḥ | [ĀK, 1, 15 533.2]
laśunacchadanaḥ puṇyo muñjavāngaruḍāhṛtaḥ | [ĀK, 1, 15 534.1]
śyenacchadanibhaḥ pāṇḍuḥ sarpanirmokavatsadā | [ĀK, 1, 15 534.2]
lambate pādapāgreṣu viśeṣaṃ lakṣaṇaṃ smṛtam | [ĀK, 1, 15 535.1]
aṃśumāṃścandramāścaiva śonakī karṇakopamaḥ | [ĀK, 1, 15 535.2]
dūrvāsomau jāgrataśca kanyābhāsaśca śākvaraḥ | [ĀK, 1, 15 536.1]
karavīrastālavṛntaḥ pratānaśca gavīnasaḥ | [ĀK, 1, 15 536.2]
pathyaḥ somapradaścaiva garuḍāhṛtanāmakaḥ | [ĀK, 1, 15 537.1]
ayaḥprabho 'gniṣṭomaḥ syādaukthyo revatakastathā | [ĀK, 1, 15 537.2]
aṃśumānsarvamukhyaḥ syādasya sevāṃ pracakṣate | [ĀK, 1, 15 538.1]
etadrasāyanajñaiśca prītairmantraviduttamaiḥ | [ĀK, 1, 15 538.2]
bhiṣagvaraiḥ suhṛdbhiśca saṃyuktaḥ śuddhakoṣṭhavān | [ĀK, 1, 15 539.1]
kuṭīṃ praviśya nivṛtāṃ puṇyarkṣe śubhavāsare | [ĀK, 1, 15 539.2]
pūrvedyurdevi viprāgnisiddhasāmāyikāngurūn | [ĀK, 1, 15 540.1]
yoginīśca kumārīśca bālakān siddhasantatim | [ĀK, 1, 15 540.2]
gandhapuṣpākṣatādyaiśca dhūpairdīpaiśca pūjayet | [ĀK, 1, 15 541.1]
bhojanairdakṣiṇābhiśca toṣayecca vidhānataḥ | [ĀK, 1, 15 541.2]
kṣīramaṃśumataḥ kandātsvarṇasūcyā vibheditāt | [ĀK, 1, 15 542.1]
hemapātre samādāya tatkṣīraṃ kuḍubaṃ pibet | [ĀK, 1, 15 542.2]
sakṛdeva pibetsarvaṃ pītaśeṣaṃ jale kṣipet | [ĀK, 1, 15 543.1]
divā suhṛdbhir viharedvāgyataśca vaśī bhavet | [ĀK, 1, 15 543.2]
dravyadehopadeśajñaiḥ kuṭyāmāstikabuddhibhiḥ | [ĀK, 1, 15 544.1]
upavāsī japarataḥ sāyaṃ sandhyārcanāparaḥ | [ĀK, 1, 15 544.2]
prasupyād darbhaśayane kṛṣṇājinatirohite | [ĀK, 1, 15 545.1]
pipāsito'pi pānīyaṃ śītalaṃ mātrayā pibet | [ĀK, 1, 15 545.2]
prabhāte ca samutthāya kṛtaprāgetanakramaḥ | [ĀK, 1, 15 546.1]
vinā somaṃ tathāsīta jīrṇe kṣīre saśoṇitam | [ĀK, 1, 15 546.2]
pittāvasānaṃ sakṛmi vamanaṃ bhavati priye | [ĀK, 1, 15 547.1]
śṛtaśītaṃ ca gokṣīraṃ sāyaṃ peyaṃ susādhakaiḥ | [ĀK, 1, 15 547.2]
vireko jāyate tasya tṛtīyadivase mahān | [ĀK, 1, 15 548.1]
tena pramucyate martyaḥ pūrvakair duṣṭabhojanaiḥ | [ĀK, 1, 15 548.2]
snānaṃ kuryāddinānte sa śṛtaśītaṃ pibetpayaḥ | [ĀK, 1, 15 549.1]
darbhaśayyāṃ sumakṣaumachāditāyāṃ śayīta saḥ | [ĀK, 1, 15 549.2]
tataścaturthe divase śvayathustasya jāyate | [ĀK, 1, 15 550.1]
aṅgebhyaḥ krimayo bahvyaḥ sūkṣmā niryānti taddine | [ĀK, 1, 15 550.2]
goviḍbhasmamayīṃ śayyāṃ śodhitāṃ mṛdulāṃ sudhīḥ | [ĀK, 1, 15 551.1]
adhiśeta pipāsā cecchṛtaśītaṃ jalaṃ pibet | [ĀK, 1, 15 551.2]
sāyaṃ gavyaṃ śṛtaṃ kṣīraṃ pītvā śiṣyasuhṛdvṛtaḥ | [ĀK, 1, 15 552.1]
yathāsukhaṃ prasupyācca niśi pañcamaṣaṣṭhayoḥ | [ĀK, 1, 15 552.2]
ahno vidhirayaṃ kāryo dvikālaṃ pāyayetpayaḥ | [ĀK, 1, 15 553.1]
saptame divase dehastvagasthisnāyuśeṣitaḥ | [ĀK, 1, 15 553.2]
māṃsaraktavihīnaḥ syātsomapaḥ prāṇaśeṣitaḥ | [ĀK, 1, 15 554.1]
sukhoṣṇaiḥ siñcayetkṣīrair gavyairetasya vigraham | [ĀK, 1, 15 554.2]
śrīkhaṇḍatilayaṣṭyāhvaiḥ piṣṭaistaṃ parilepayet | [ĀK, 1, 15 555.1]
kṣīrāśī kaṭaśāyī ca kṣaumamayyāṃ śayīta saḥ | [ĀK, 1, 15 555.2]
aṣṭame'hni nakhaṃ śmaśru tvakkeśā radanā api | [ĀK, 1, 15 556.1]
patanti sadyojātasya dehavajjāyate vapuḥ | [ĀK, 1, 15 556.2]
kṣīrāśī syāttu navame'ṇutailābhyaṅgamācaret | [ĀK, 1, 15 557.1]
snāyātsomalatākalpaṃ kvathitena jalena ca | [ĀK, 1, 15 557.2]
tatastu navame tvakca sthiratāṃ pratiyāti ca | [ĀK, 1, 15 558.1]
tathaivaikādaśadinaṃ prārabhya ṣoḍaśaṃ dinam | [ĀK, 1, 15 558.2]
abhyaṅgaṃ nācaretsnānaṃ somavalkakaṣāyajam | [ĀK, 1, 15 559.1]
dinātsaptadaśādūrdhvaṃ caturviṃśatikāvadhi | [ĀK, 1, 15 559.2]
sthiratvaṃ tvagavāpnoti dantā vajranibhojjvalāḥ | [ĀK, 1, 15 560.1]
sthirā dṛḍhatarāḥ snigdhā jāyante samapaṅktayaḥ | [ĀK, 1, 15 560.2]
pañcaviṃśattame ghasre ṣaṣṭyannaṃ gopayo'nvitam | [ĀK, 1, 15 561.1]
bhuñjīta nakharāstasya śukacañcunibhojjvalāḥ | [ĀK, 1, 15 561.2]
tvagasya jāyate snigdhā nīlotpalasamadyutiḥ | [ĀK, 1, 15 562.1]
sulakṣaṇātasīpuṣpavaiḍūryāmbudasannibhā | [ĀK, 1, 15 562.2]
māsād anantaraṃ kuryāttilośīrakacandanaiḥ | [ĀK, 1, 15 563.1]
piṣṭaiḥ pralepanaṃ paścātpayasā snapanakriyā | [ĀK, 1, 15 563.2]
rohanti cikurāstasya bhramarāñjanasannibhāḥ | [ĀK, 1, 15 564.1]
māsasaptadinād ūrdhvaṃ dvitīyāvaraṇasthitiḥ | [ĀK, 1, 15 564.2]
punastṛtīyāvaraṇe tiṣṭhet siddho muhūrtakam | [ĀK, 1, 15 565.1]
kuṭīṃ viśedyathāpūrvaṃ balātailājyalepanam | [ĀK, 1, 15 565.2]
kuryāddinatrayaṃ paścāccatvāriṃśaddinātparam | [ĀK, 1, 15 566.1]
karīṣabhasmanoddhūlya dehaṃ kalkairvilepayet | [ĀK, 1, 15 566.2]
ajaśṛṅgītvagudbhūtaiḥ snānaṃ koṣṇajalena ca | [ĀK, 1, 15 567.1]
candanośīrakarpūrair liptāṅgo mudgadhātrijaiḥ | [ĀK, 1, 15 567.2]
yūṣaiḥ ṣaṣṭyannam aśnīyāt kṣīraistrimadhusaṃyutaiḥ | [ĀK, 1, 15 568.1]
ghṛtena vā dvitīye tu vasedāvaraṇe sudhīḥ | [ĀK, 1, 15 568.2]
divasaṃ pañcakaṃ tatra kiṃcidvātātape sudhīḥ | [ĀK, 1, 15 569.1]
madhye madhye ca seveta tathaiva daśavāsaram | [ĀK, 1, 15 569.2]
soḍhavātātapas tasmāttṛtīyāvaraṇaṃ bhajet | [ĀK, 1, 15 570.1]
ekaviṃśaddinaṃ tiṣṭhan sthirīkṛtamanāḥ samut | [ĀK, 1, 15 570.2]
tato dvāviṃśatidine dehasiddhiḥ prajāyate | [ĀK, 1, 15 571.1]
bahirnirgatya ca tadā pūjayedbhairavaṃ purā | [ĀK, 1, 15 571.2]
gurvagnidvijasiddhānāṃ cetāṃsi parimodayan | [ĀK, 1, 15 572.1]
sarvatra svecchayā nityaṃ viharedduḥkhavarjitaḥ | [ĀK, 1, 15 572.2]
varṣāyutaṃ navaṃ divyaṃ vapurdhatte sukāntimat | [ĀK, 1, 15 573.1]
balaṃ gajasahasrāṇāṃ bhavedasya na saṃśayaḥ | [ĀK, 1, 15 573.2]
viṣāgnitoyaśastrāstramṛgādibhyo bhayaṃ na hi | [ĀK, 1, 15 574.1]
brahmalokādilokeṣu vicaret svecchayā sadā | [ĀK, 1, 15 574.2]
kāntyā dvitīyaścandraḥ syādrūpeṇa makaradhvajaḥ | [ĀK, 1, 15 575.1]
sarvāhlādakaraḥ śāntaḥ saṣaḍaṅgapadakramān | [ĀK, 1, 15 575.2]
vedānvetti ca śāstrāṇi bhūlokagatinirjaraḥ | [ĀK, 1, 15 576.1]
hrasvaśākhāpratānāyāḥ somavallyāḥ samāharet | [ĀK, 1, 15 576.2]
kāṇḍāndvātriṃśatiṃ svarṇapātre puṇye yathāvidhi | [ĀK, 1, 15 577.1]
raupye pātre'thavā yojyaṃ dvipalaṃ gopayastathā | [ĀK, 1, 15 577.2]
somavallīrasaṃ tadvanmelayitvā pibettataḥ | [ĀK, 1, 15 578.1]
kuṭīpraveśaḥ pathyaṃ ca pūrvavatsamudāhṛtam | [ĀK, 1, 15 578.2]
aṇimādyaṣṭasiddhiḥ syātsa sākṣādamaro bhavet | [ĀK, 1, 15 579.1]
athāmṛtalatākalpaṃ vakṣyāmi śṛṇu bhairavi | [ĀK, 1, 15 579.2]
sākṣātsudhāmṛtalatā vyādhijanmajarāpahā | [ĀK, 1, 15 580.1]
amṛtāyāḥ śatapalaṃ triprasthaṃ madhuratrayam | [ĀK, 1, 15 580.2]
cūrṇaṃ lihetkarṣamātramevaṃ saṃvatsarāvadhi | [ĀK, 1, 15 581.1]
sarvavyādhipraśamanaṃ jīvecca śaradaḥ śatam | [ĀK, 1, 15 581.2]
atha chinnaruhācūrṇaṃ pañcaviṃśatpalaṃ sitā | [ĀK, 1, 15 582.1]
dviguṇā ca tavakṣīrī cātmaguptāśvagandhikā | [ĀK, 1, 15 582.2]
punarnavājyaṃ pratyekaṃ yuñjyāddaśapalaṃ priye | [ĀK, 1, 15 583.1]
mṛdvīkāṣṭapalā yaṣṭī tataḥ pañcapalā tathā | [ĀK, 1, 15 583.2]
ekīkṛtya ca tatsarvaṃ snigdhabhāṇḍe vinikṣipet | [ĀK, 1, 15 584.1]
pakṣamekaṃ dhānyarāśau nidhāya prativāsaram | [ĀK, 1, 15 584.2]
palaṃ palaṃ prayuñjīta māsaṃ syādvyādhivarjitaḥ | [ĀK, 1, 15 585.1]
ṣaṇmāsād gṛdhradṛṣṭiḥ syādvarṣaṃ jīvecchatāyuṣam | [ĀK, 1, 15 585.2]
amṛtāyāḥ śatapalaṃ cūrṇaṃ ṣaṣṭipalaṃ madhu | [ĀK, 1, 15 586.1]
catvāriṃśatpalaṃ sarpir dvimāsaṃ dhānyarāśigam | [ĀK, 1, 15 586.2]
pratyahaṃ palamātrāśī māsātsarvagadānharet | [ĀK, 1, 15 587.1]
divyadṛṣṭiḥ śataṃ jīvenmedhābalamahādyutiḥ | [ĀK, 1, 15 587.2]
atha vakṣyāmyahaṃ devi kalpaṃ tuvarakasya ca | [ĀK, 1, 15 588.1]
vṛkṣāḥ paścimavārīśataṭe tiṣṭhanti saṃtatam | [ĀK, 1, 15 588.2]
taraṅgānilasaṃkṣubdhaśīkārārdritapallavāḥ | [ĀK, 1, 15 589.1]
varṣartau ca supakvāni tatphalāni samāharet | [ĀK, 1, 15 589.2]
śoṣayitvātha saṃcūrṇya tilavattailamāharet | [ĀK, 1, 15 590.1]
athavairaṇḍavattailaṃ prayatnena samāharet | [ĀK, 1, 15 590.2]
punarvahnau pacettailaṃ yāvadaṃbhaḥkṣayaṃ bhavet | [ĀK, 1, 15 591.1]
tatkarṣaṃ nikṣipetpakṣaṃ tata uddhṛtya prayatnataḥ | [ĀK, 1, 15 591.2]
caturbhaktavihīnaḥ san śuddhaḥ karṣaṃ pibetpriye | [ĀK, 1, 15 592.1]
śaṅkhacakragadāpāṇis tvāmājñāpayad acyutaḥ | [ĀK, 1, 15 592.2]
mantreṇānena seveta sarvo doṣo vinaśyati | [ĀK, 1, 15 593.1]
evaṃ pañcadinaṃ sevyamahitāni ca varjayet | [ĀK, 1, 15 593.2]
māsaṃ mudgarasāśī syātsarvakuṣṭhavivarjitaḥ | [ĀK, 1, 15 594.1]
tataḥ kṣaudraghṛtābhyāṃ ca lihet ṣāṇmāsikāvadhi | [ĀK, 1, 15 594.2]
valīpalitahīnaśca jīvedvarṣaśatadvayam | [ĀK, 1, 15 595.1]
tattailaṃ dinapañcāśaṃ nasyeddhīrakavad dvijaḥ | [ĀK, 1, 15 595.2]
valīpalitanirmuktaḥ śrutadhārī dṛḍhāṅgavān | [ĀK, 1, 15 596.1]
jīved dviśatavarṣaṃ ca medhāvī gṛdhralocanaḥ | [ĀK, 1, 15 596.2]
atha vakṣyāmyahaṃ devi somarājīrasāyanam | [ĀK, 1, 15 597.1]
saṃgrahettāṃ puṣyaravāvātape śoṣayettataḥ | [ĀK, 1, 15 597.2]
cūrṇitāṃ koṣṇasalilaiḥ pibetprātarviśuddhaye | [ĀK, 1, 15 598.1]
tridivaṃ ca tataḥ kṣaudraiḥ karṣamātraṃ lihetprage | [ĀK, 1, 15 598.2]
māsena rogā naśyanti ṣaṇmāsātsiddhimāpnuyāt | [ĀK, 1, 15 599.1]
atha bravīmi deveśi vṛddhadārukakalpakam | [ĀK, 1, 15 599.2]
nāgavallīdalakṣaudraiḥ sadugdhairmṛduromakaiḥ | [ĀK, 1, 15 600.1]
patrairyutāpi saphalā raktapuṣpā pratānikā | [ĀK, 1, 15 600.2]
tiktoṣaṇaṃ kāmbuteti mahiṣākhyalatā smṛtā | [ĀK, 1, 15 601.1]
tulonmitaṃ ca tanmūlaṃ cūrṇitaṃ sarṣapāyutam | [ĀK, 1, 15 601.2]
dhānyarāśau nyaset pakṣam uddhṛtyonmitakarṣakam | [ĀK, 1, 15 602.1]
anupeyaṃ ca gokṣīraṃ jīrṇe kṣīrānnabhojanam | [ĀK, 1, 15 602.2]
vṛddho'pi taruṇo bhūyādvarṣātsarvagadojjhitaḥ | [ĀK, 1, 15 603.1]
evaṃ dvādaśavarṣāṇi sevetālasyavarjitaḥ | [ĀK, 1, 15 603.2]
jīvetṣaṭśatavarṣaṃ ca valīpalitavarjitaḥ | [ĀK, 1, 15 604.1]
vṛddhadārukacūrṇaṃ ca śuddhaṃ śatapalonmitam | [ĀK, 1, 15 604.2]
vājigandhākandacūrṇaṃ śatatrayapalaṃ ghṛtaiḥ | [ĀK, 1, 15 605.1]
āloḍya bhakṣayetkarṣaṃ sa jīveccharadāṃ śatam | [ĀK, 1, 15 605.2]
turaṃgamasamo vege bale dantābalopamaḥ | [ĀK, 1, 15 606.1]
kāntyā himāṃśusadṛśastejasā bhāskaropamaḥ | [ĀK, 1, 15 606.2]
śatāvaryāśvagandhā ca gokṣuro vṛddhadārukaḥ | [ĀK, 1, 15 607.1]
samāṃśamakhilaṃ sarpiryuktaṃ karṣaṃ ca khādayet | [ĀK, 1, 15 607.2]
saptāhāt kinnaradhvāno vatsarāt siddhibhāgbhavet | [ĀK, 1, 15 608.1]
vṛddhadārukamūlaṃ ca varīsvarasapeṣitam | [ĀK, 1, 15 608.2]
karṣaṃ pibedvatsaraṃ yatsa jīveccharadaḥ śatam | [ĀK, 1, 15 609.1]
vṛddhadārukacūrṇaṃ ca dhātrīsvarasabhāvitam | [ĀK, 1, 15 609.2]
ekaviṃśatidhā prātarmadhvājyābhyāṃ tu karṣakam | [ĀK, 1, 15 610.1]
lihedabdaṃ sa jīvecca varṣāṇi ca śatadvayam | [ĀK, 1, 15 610.2]
yovasāpastadhā jīvennīrujaḥ sa mahānbhavet | [ĀK, 1, 15 611.1]
godugdhena ca tanmūlaṃ rasaṃ dhātryāśca saṃmitam | [ĀK, 1, 15 611.2]
pibetsaṃvatsaraṃ yastu sa jīveccharadaḥ śatam | [ĀK, 1, 15 612.1]
tatsiddhaṃ sarpiraśnīyāt pūrvavatphalam āpnuyāt | [ĀK, 1, 15 612.2]
punarnavā varī śuṇṭhī māgadhī rajanīdvayam | [ĀK, 1, 15 613.1]
etatsarvaṃ samaṃ vṛddhadārukaṃ kāñjikānvitam | [ĀK, 1, 15 613.2]
palaṃ prātaḥ pibeddhīmān dacchadāddhāramācaret | [ĀK, 1, 15 614.1]
māsātsarvāmayān hanti varṣādāyuḥ śataṃ bhavet | [ĀK, 1, 15 614.2]
dvīpī śauṇḍī varā viśvaṃ mustamelā samāṃśakam | [ĀK, 1, 15 615.1]
etatsaṃyojya siddhaṃ taccūrṇaṃ vellarikaṃ bhavet | [ĀK, 1, 15 615.2]
kṣaudrājyalulitaṃ khādetkarṣaṃ varṣeṇa sidhyati | [ĀK, 1, 15 616.1]
tatphalaṃ svarasaṃ karṣaṃ ghṛtaṃ kṣaudraṃ ca tatsamam | [ĀK, 1, 15 616.2]
pibedanu gavāṃ kṣīraṃ māhiṣaṃ vā palonmitam | [ĀK, 1, 15 617.1]
māsena sarvarogaghnaṃ varṣājjīvecchatāyuṣam | [ĀK, 1, 15 617.2]
cūrṇaṃ vellarikāmūlaṃ phalaṃ pippalikābhavam | [ĀK, 1, 15 618.1]
samavellarikāmūlaphalajaiśca rasaistathā | [ĀK, 1, 15 618.2]
guḍūcīsvarasenāpi bhāvayedekaviṃśatim | [ĀK, 1, 15 619.1]
śuṣkaṃ ghṛtaplutaṃ bhāṇḍe snigdhe dhānyacaye sthitaḥ | [ĀK, 1, 15 619.2]
trisaptāhāttaduddhṛtya karṣaṃ prātarlihennaraḥ | [ĀK, 1, 15 620.1]
varṣādvarṣasahasrāyuḥ sarvarogavivarjitaḥ | [ĀK, 1, 15 620.2]
atha vyākhyāmyahaṃ devi vajravallīrasāyanam | [ĀK, 1, 15 621.1]
vajravallīṃ samūlāṃ ca chāyāśuṣkāṃ vicūrṇayet | [ĀK, 1, 15 621.2]
varā vraṇārimūlaṃ ca pratyekaṃ bhāskaraṃ palam | [ĀK, 1, 15 622.1]
rogānaśeṣān ṣaṇmāsāddhanyāt saṃvatsarādbhavet | [ĀK, 1, 15 622.2]
dehasiddhiśca ṣaṇmāsāccūrṇamanyatprakalpayet | [ĀK, 1, 15 623.1]
tilakṣīriṇikākalpaṃ kathayiṣyāmi śāmbhavi | [ĀK, 1, 15 623.2]
tilakṣīriṇikāmūlaṃ maunenotpāṭya sādhakaḥ | [ĀK, 1, 15 624.1]
koṣṇena vāriṇā piṣṭvā prāṅmukhodaṅmukhaḥ pibet | [ĀK, 1, 15 624.2]
giledvā gulikāṃ kṛtvā kṣīrājyānāśayecchuciḥ | [ĀK, 1, 15 625.1]
krameṇārdhadvitriniṣkaṃ sevetābdaṃ sa siddhibhāk | [ĀK, 1, 15 625.2]
daśāhācchukravṛddhiḥ syāttrimāsāt sarvarogajit | [ĀK, 1, 15 626.1]
ṣaṇmāsātsiddhimāpnoti nātra kāryā vicāraṇā | [ĀK, 1, 15 626.2]
atha vakṣyāmi deveśi brāhmīkalpamanuttamam | [ĀK, 1, 15 627.1]
samūlāmuddhared brāhmīṃ prakṣālya salilena ca | [ĀK, 1, 15 627.2]
ulūkhale kuṭṭayitvā pātre tatra samāharet | [ĀK, 1, 15 628.1]
juhuyācchāradāmantraistadrasaiśca sahasrakam | [ĀK, 1, 15 628.2]
arcayitvā gurūnviprānprāśnīta hutaśeṣakam | [ĀK, 1, 15 629.1]
palamātraṃ tadrasaṃ ca jīrṇe kṣīrānnabhojanam | [ĀK, 1, 15 629.2]
evaṃ saptadinaṃ sevyaṃ brahmacārī jape rataḥ | [ĀK, 1, 15 630.1]
medhāvī brahmavarcasvī vāgviśuddhaḥ prajāyate | [ĀK, 1, 15 630.2]
ūrdhvaṃ saptadinātsevyaṃ prabadhnātīcchayā api | [ĀK, 1, 15 631.1]
vismṛtānapi vettyeva śrutaṃ śīghraṃ ca dhārayet | [ĀK, 1, 15 631.2]
dvitīye saptamād ūrdhvaṃ pūrvavattadrasaṃ pibet | [ĀK, 1, 15 632.1]
sakṛcchrutaṃ ślokaśataṃ sahasramapi dhārayet | [ĀK, 1, 15 632.2]
evaṃ trisaptadivasaṃ pibed brāhmīrasaṃ śuciḥ | [ĀK, 1, 15 633.1]
dehād alakṣmīrniryāti vāṇī viśati śāśvatī | [ĀK, 1, 15 633.2]
bhavetpuṃrūpavāgdevī sarvaśāstrārthavedinī | [ĀK, 1, 15 634.1]
vedavedāntaviddhīmāñjīvet pañcaśatābdakam | [ĀK, 1, 15 634.2]
{ĀK, 1, 16}
atha bravīmyahaṃ devi kalpamaṅkolabījakam | [ĀK, 1, 16 1.1]
caturbhiḥ sādhakair dhīrairviśuddhaiḥ śuddhikāṅkṣibhiḥ | [ĀK, 1, 16 1.2]
samavetaḥ sādhakendraiḥ puṇyarkṣeṣvārabhecca tat | [ĀK, 1, 16 2.1]
aṅkolamūlaṃ vitṛṇaṃ kṛtvā saṃmārjya śodhanam | [ĀK, 1, 16 2.2]
tatra liṅgaṃ ca saṃsthāpya tadagre sthāpayedghaṭam | [ĀK, 1, 16 3.1]
ekasūtreṇa badhnīyālliṅgāṅkolaghaṭān priye | [ĀK, 1, 16 3.2]
gandhapuṣpādibhiḥ pūjāmaghoreṇa prakalpayet | [ĀK, 1, 16 4.1]
pratimāsaṃ divā naktaṃ puṣpādi phalitāvadhi | [ĀK, 1, 16 4.2]
gṛhītvā tatphalaṃ pakvaṃ pūrayettadghaṭaṃ phalaiḥ | [ĀK, 1, 16 5.1]
yoginībhairavīprītyai mahāpūjāṃ vidhāya ca | [ĀK, 1, 16 5.2]
ānīya tadghaṭaṃ gehe śoṣayedātape phalam | [ĀK, 1, 16 6.1]
vituṣāṇi ca bījāni kuryāt tanmukhagharṣaṇam | [ĀK, 1, 16 6.2]
kuryāttato viśālāsye pātre mṛccūrṇalepanam | [ĀK, 1, 16 7.1]
ekaikaśaścordhvamukhaṃ ropayedbhujagākṛti | [ĀK, 1, 16 7.2]
tatastu ṭaṅkaṇaṃ tadvat tattadvaktreṣu lepayet | [ĀK, 1, 16 8.1]
tatpātraṃ kāṃsyapātre ca sthāpayet tadadhomukham | [ĀK, 1, 16 8.2]
ātape dhārayeddhīmānpalalaiśca tirodadhet | [ĀK, 1, 16 9.1]
dine dine cyutaṃ tailaṃ gṛhṇīyāddinapañcakam | [ĀK, 1, 16 9.2]
tattailaṃ kācakūpyantaḥ sthāpayecca samantrakam | [ĀK, 1, 16 10.1]
ardhamātrāṅkolatailaṃ dviguṇaṃ tilatailakam | [ĀK, 1, 16 10.2]
nāsārandhradvaye nasyaṃ jarāmṛtyuvināśanam | [ĀK, 1, 16 11.1]
sa jīvettriśataṃ varṣaṃ sarvāmayavivarjitaḥ | [ĀK, 1, 16 11.2]
rogādijalapāśādyair bhramādyaiśca viṣeṇa ca | [ĀK, 1, 16 12.1]
gatāsūnāṃ nṛṇāṃ nasyaṃ kuryātpuṃśuklamiśritam | [ĀK, 1, 16 12.2]
mṛtasūtaṃ ca tailaṃ te jīvanti ca na saṃśayaḥ | [ĀK, 1, 16 13.1]
mṛtasaṃjīvanī vidyā pūrvoktā kathitānaghe | [ĀK, 1, 16 13.2]
elābhayā vacā kākatuṇḍīphalamaruṣkaraḥ | [ĀK, 1, 16 14.1]
sahadevī nimbapatraṃ lāṅgalīkandameva ca | [ĀK, 1, 16 14.2]
samāṃśaṃ śoṣayedyantre pātāle tailamāharet | [ĀK, 1, 16 15.1]
tattailaṃ nasyamādadyātsaptāhāntaritaṃ priye | [ĀK, 1, 16 15.2]
evaṃ varṣe kṛte nasye sahasrāyurbhavennaraḥ | [ĀK, 1, 16 16.1]
nīlikāmūlasaṃyuktaṃ tailaṃ cārdhapalaṃ pibet | [ĀK, 1, 16 16.2]
vatsarājjāyate siddho valīpalitavarjitaḥ | [ĀK, 1, 16 17.1]
jīvedbrahmadinaṃ tryabdādvāyuvego mahābalaḥ | [ĀK, 1, 16 17.2]
bhṛṅgīrasaṃ kṛṣṇajīraṃ prasthaṃ prasthaṃ prakalpayet | [ĀK, 1, 16 18.1]
nīlotpalaṃ ca madhukaṃ prasthārdhaṃ ca pṛthagbhavet | [ĀK, 1, 16 18.2]
tilatailaṃ pañcapalaṃ pācayetsarvamekataḥ | [ĀK, 1, 16 19.1]
tailāvaśiṣṭaṃ tattailaṃ jarā mṛtyuśca naśyati | [ĀK, 1, 16 19.2]
ardhaniṣkaṃ caikaniṣkaṃ sārdhaniṣkaṃ krameṇa ca | [ĀK, 1, 16 20.1]
tailapramāṇamityuktam abdāñjīvecchatatrayam | [ĀK, 1, 16 20.2]
iṣṭikākṣipalaṃ kṣiptvā karṣaikamudakaiḥ pibet | [ĀK, 1, 16 21.1]
vatsarātpalitaṃ hanti sahasrāyurbhavennaraḥ | [ĀK, 1, 16 21.2]
sarpākṣī kākamācī ca sahadevī ca bhṛṅgarāṭ | [ĀK, 1, 16 22.1]
kākatuṇḍīphalaṃ nimbaṃ parṇaṃ vākucibījakam | [ĀK, 1, 16 22.2]
samūlāṃ devadālīṃ ca brāhmīmūlaṃ phalatrayam | [ĀK, 1, 16 23.1]
mūlaṃ ca vājigandhāyā nīlakoraṇḍapatrakam | [ĀK, 1, 16 23.2]
samaṃ samaṃ kanyakāyā dravaiśca paribhāvayet | [ĀK, 1, 16 24.1]
saptāhaṃ śoṣayeccūrṇaṃ chāyāyāṃ trimadhuplutam | [ĀK, 1, 16 24.2]
dvikarṣaṃ pratyahaṃ sevyaṃ vatsareṇa jarāṃ jayet | [ĀK, 1, 16 25.1]
ā candratārakaṃ jīvenmahābalayutaḥ sukham | [ĀK, 1, 16 25.2]
cāturjātakacoracandanajaladrākṣātugāreṇukaṃ kastūrītagarendukuṅkumajaṭākuṣṭhāśvagandhābdakam | [ĀK, 1, 16 26.1]
kaṅkolāmaradārucitrakaviṣaṃ dve jīrake saindhavaṃ bhārṅgīgokṣuradevapuṣpamusalīyaṣṭībalāphenakam | [ĀK, 1, 16 26.2]
raṃbhākandaphalatrayaṃ trikaṭukaṃ jātīphalaṃ vāśakaṃ tālīśaṃ kaṭukīphalaṃ gajakaṇā māṣāmṛtāśarkarā | [ĀK, 1, 16 27.1]
picchābhṛṅgavidārikāmadanakaṃ bījaṃ ca kacchūdbhavaṃ śālmalyaṅghripunarnavāgaruśatāvaryapyatho dīpyakam | [ĀK, 1, 16 27.2]
pādāṃśaṃ mṛtamabhrakaṃ ca vijayā tulyauṣadhānāṃ samā sarveṣāṃ sadṛśā sitā ca madhunā cājyena saṃyojitā | [ĀK, 1, 16 28.1]
jātīcampakaketakādikusumaiḥ seveta saṃvāsitaṃ karṣārdhaṃ niśi dehasiddhidamahākāmeśvaraḥ kāmadaḥ | [ĀK, 1, 16 28.2]
puṃsāṃ śukravivṛddhidārḍhyakaraṇe kṣīrānupānaṃ hitaṃ śālmalyaṅghrijalānupānam athavāpyanyacca yacchukralam | [ĀK, 1, 16 29.1]
prauḍhānāṃ sudṛśāṃ sukhātisukhado vaśyo mahādrāvakaḥ saṅge bhaṅgurakāmakautukarasaḥ krīḍākalāmodadaḥ | [ĀK, 1, 16 29.2]
saṃbhoge sthavirāgniyoṣiti made yūnāṃ smare darpahā nityānandanidānam ādipuruṣair apyāhitāsvādanaḥ | [ĀK, 1, 16 30.1]
vācāṃ siddhikaraḥ prakṛṣṭakavitāsaṃdarbhasaṃpādanaḥ saukhyārogyaviśeṣayauvanakalāsāmagryasaṃdhāyakaḥ | [ĀK, 1, 16 30.2]
vṛddhatvaṃ harate balaṃ ca kurute mṛtyuṃ nirasyetparaṃ vyādhivrātam apākaroti kurute kāntiṃ nayatyārjavam | [ĀK, 1, 16 31.1]
yogābhyāsavidhau ratasya sulabhā siddhiṃ vidhattetarām aṃhaḥ saṃtatisaṃhṛtiṃ kalayate strīṇām apatyapradaḥ | [ĀK, 1, 16 31.2]
rogāṇāṃ nicayaṃ kṣayaṃ kṣapayati kṣipraṃ mahārudgaṇaṃ vyāhanti śvasanaṃ layaṃ gamayate chinte ca kāsodayam | [ĀK, 1, 16 32.1]
durnāmāni ca ṣaḍbhinatti harate sarvārtirogolbaṇaṃ mehaughaṃ ca lunāti śoṇitadaraṃ vidhvaṃsate sevanāt | [ĀK, 1, 16 32.2]
kṣīṇe poṣamupādadhāti vipulaṃ pūrṇātijīrṇojjvalaṃ mandāgniṃ grahaṇīṃ nikṛntatitarāṃ doṣānaśeṣānapi | [ĀK, 1, 16 33.1]
śreṣṭhaḥ sarvarasāyaneṣu viduṣāṃ bhogārthināṃ yogināṃ siddhiṃ samyagihātanoti vapuṣaḥ saṃsevanād anvaham | [ĀK, 1, 16 33.2]
mahāvṛkṣādikalpeṣu prokteṣveteṣu sādhakaiḥ | [ĀK, 1, 16 34.1]
eṣa sādhāraṇo yogaḥ kartavyaḥ siddhikāṅkṣibhiḥ | [ĀK, 1, 16 34.2]
guñjāmātraṃ śuddhasūtaṃ vābhrakaṃ vā paṇadvayam | [ĀK, 1, 16 35.1]
kāntalohaṃ tathaivopayojayed bhakṣayennaraḥ | [ĀK, 1, 16 35.2]
rasābhralohayogena sadyaḥ siddhimavāpnuyāt | [ĀK, 1, 16 36.1]
jīvahīno yathā deho gandhahīnaṃ prasūnakam | [ĀK, 1, 16 36.2]
tathaiva mūlikākalpā rasahīnā na siddhidāḥ | [ĀK, 1, 16 37.1]
tasmādrasena sahitāḥ sadyaḥ siddhipradāyakāḥ | [ĀK, 1, 16 37.2]
mahānīlīrasaṃ prasthaṃ prasthaṃ bhṛṅgarasaṃ priye | [ĀK, 1, 16 38.1]
dhātrīphalarasaṃ prasthaṃ kākatuṇḍīphalodbhavam | [ĀK, 1, 16 38.2]
prasthaṃ kaṣāyatilajaṃ tailaprasthaṃ ca gopayaḥ | [ĀK, 1, 16 39.1]
āḍhakaṃ yojayetsarvaṃ kākatuṇḍīphalaṃ palam | [ĀK, 1, 16 39.2]
tripalaṃ cāmalaṃ bhṛṅganīlīpatrarajaḥ palam | [ĀK, 1, 16 40.1]
piṣṭvā tasmin kṣipet sarvaṃ pacenmandāgninā priye | [ĀK, 1, 16 40.2]
tailāvaśiṣṭaṃ vipacettato vastreṇa śodhayet | [ĀK, 1, 16 41.1]
tailenānena cābhyajya śiro'bhyaṅgaṃ samācaret | [ĀK, 1, 16 41.2]
pratyahaṃ karṇapūraṃ ca evaṃ kuryādrasāyanam | [ĀK, 1, 16 42.1]
keśā bhramarasaṅkāśāḥ śrotraṃ digantapāṭavam | [ĀK, 1, 16 42.2]
jatrūrdhvarogā naśyanti tathā pādahitaṃ bhavet | [ĀK, 1, 16 43.1]
candanāgarukarpūrakastūrīkuṅkumaṃ tathā | [ĀK, 1, 16 43.2]
uśīradvayakaṅkolajātīphalalavaṅgakam | [ĀK, 1, 16 44.1]
nalikānaladāspṛkkāturuṣkasthāṇulocanam | [ĀK, 1, 16 44.2]
hareṇustagaraṃ lākṣā nakhaṃ sthauṇeyakaṃ murā | [ĀK, 1, 16 45.1]
naladāmalakaṃ kuṣṭhaṃ corakaṃ kaṭukīphalam | [ĀK, 1, 16 45.2]
prapauṇḍarīkaṃ kharjūraṃ padmakaṃ jātipattrikā | [ĀK, 1, 16 46.1]
śaileyaṃ dhātakīpuṣpaṃ saralaṃ cailavālukam | [ĀK, 1, 16 46.2]
pūgīphalaṃ saptaparṇaṃ tathā tāmalakaṃ priye | [ĀK, 1, 16 47.1]
ekaikaṃ karṣamātraṃ syātprasthaṃ tailaṃ ca gopayaḥ | [ĀK, 1, 16 47.2]
āḍhakaṃ tatpacetsarvaṃ tailaśeṣaṃ samāharet | [ĀK, 1, 16 48.1]
tasmin mṛgāṇḍaṃ kastūrīṃ karpūraṃ kuṅkumaṃ kṣipet | [ĀK, 1, 16 48.2]
pṛthakkarṣaṃ ca jātyādikusumair vāsayedbudhaḥ | [ĀK, 1, 16 49.1]
tenābhyaṅgam adhaḥkāye kuryād daurgandhyanāśanam | [ĀK, 1, 16 49.2]
aśītivarṣadeśīyo 'pyasau syāt ṣoḍaśābdakaḥ | [ĀK, 1, 16 50.1]
kāminīlokakandadarpaḥ subhagaḥ śuklavṛddhimān | [ĀK, 1, 16 50.2]
yoṣicchataṃ ca ramate sa jīveccharadaḥ śatam | [ĀK, 1, 16 51.1]
athodvartanamākhyāmi valīpalitabhañjanam | [ĀK, 1, 16 51.2]
sūtaṃ gandhaṃ samaṃ mardyaṃ stanadugdhena yoṣitaḥ | [ĀK, 1, 16 52.1]
muṇḍikā meghanādaśca viṣṇukrāntā munistathā | [ĀK, 1, 16 52.2]
sarpākṣī ca dravairāsāṃ dinamekaṃ vimardayet | [ĀK, 1, 16 53.1]
etaddaśaguṇaṃ kṣārastilasya ca yavasya ca | [ĀK, 1, 16 53.2]
etatsarvaṃ samadhvājyamanenodvartanaṃ vapuḥ | [ĀK, 1, 16 54.1]
valīpalitanāśaḥ syād varṣāt triśatavatsaraḥ | [ĀK, 1, 16 54.2]
jīveddivyavapur bhūtvā sādhako nātra saṃśayaḥ | [ĀK, 1, 16 55.1]
sanālamutpalaṃ sūtaṃ saptāhaṃ parimardayet | [ĀK, 1, 16 55.2]
ātmīyaśivatoyena tataścāṅgaṃ vimardayet | [ĀK, 1, 16 56.1]
vatsarājjāyate siddhiḥ pūrvavad divyavigrahaḥ | [ĀK, 1, 16 56.2]
śivāṃbhasā ca sūtendraṃ brahmadaṇḍīyamūlakam | [ĀK, 1, 16 57.1]
mardayetsaptadivasaṃ samyagdevi vimardayet | [ĀK, 1, 16 57.2]
vatsarājjāyate siddhiḥ pūrvavaddivyavigrahaḥ | [ĀK, 1, 16 58.1]
kaṭutailena surabhiṃ bhāvayeddinasaptakam | [ĀK, 1, 16 58.2]
palārdhaṃ bhakṣayennityaṃ varṣād vajravapur bhavet | [ĀK, 1, 16 59.1]
triśatāyuḥsvarṇavarṇo valīpalitavarjitaḥ | [ĀK, 1, 16 59.2]
samadhvājyaṃ kuṣṭhacūrṇaṃ karṣaṃ prātarlihennaraḥ | [ĀK, 1, 16 60.1]
śatapuṣpasugandhāṅgo jīvedvalivivarjitaḥ | [ĀK, 1, 16 60.2]
kākatuṇḍīphalaṃ kāntacūrṇamāmrāṇḍatailakam | [ĀK, 1, 16 61.1]
āloḍya bhāṇḍe nikṣipya māsaṃ dhānyamaye kṣipet | [ĀK, 1, 16 61.2]
uddhṛtya lepayecchīrṣaṃ nasyakarmāmunā bhavet | [ĀK, 1, 16 62.1]
tryahāt keśāḥ sunīlāḥ syuḥ ṣaṇmāsāt keśarañjanam | [ĀK, 1, 16 62.2]
harītakī niṣkamekaṃ dvipalaṃ kāntacūrṇakam | [ĀK, 1, 16 63.1]
palamekaṃ nāgacūrṇamamladadhnā pramardayet | [ĀK, 1, 16 63.2]
abhyakto nikṣipenmūrdhni mardayennāḍikārdhakam | [ĀK, 1, 16 64.1]
eraṇḍapatraiḥ saṃveṣṭya punarvastreṇa bandhayet | [ĀK, 1, 16 64.2]
snāyātpunaśca tridinaṃ pūrvavatkeśarañjanam | [ĀK, 1, 16 65.1]
samūlau nīlikābhṛṅgāvayaścūrṇaṃ varāsamam | [ĀK, 1, 16 65.2]
cūrṇameḍakamūtreṇa dinamekaṃ ca bhāvayet | [ĀK, 1, 16 66.1]
snānādi pūrvavatkṛtvā pūrvavatkeśarañjanam | [ĀK, 1, 16 66.2]
nistvagguñjāphalaṃ cailā devadāru ca kuṣṭhakam | [ĀK, 1, 16 67.1]
samaṃ cūrṇaṃ bhṛṅgarasair bhāvyam ekadinaṃ priye | [ĀK, 1, 16 67.2]
anyaccūrṇaṃ tailaṃ pacenmṛdvagninā budhaḥ | [ĀK, 1, 16 68.1]
yasya tailaghṛtābhyaṅgātkeśā bhramarasannibhāḥ | [ĀK, 1, 16 68.2]
hastidantasya dagdhasya samabhāgaṃ rasāñjanam | [ĀK, 1, 16 69.1]
chāgīdugdhena saṃpeṣya lepanātkeśarañjanam | [ĀK, 1, 16 69.2]
kṛṣṇamṛttriphalābhṛṅgarasāyaścūrṇakaṃ samam | [ĀK, 1, 16 70.1]
āloḍyainaṃ samaṃ bhāṇḍe māsamekaṃ nirodhayet | [ĀK, 1, 16 70.2]
tallepāccikurāḥ kṛṣṇā bhaveyuḥ pañcamāsataḥ | [ĀK, 1, 16 71.1]
dhātrīphalaṃ japāpuṣpaṃ kiṭṭaṃ piṣṭvā ca mūrdhani | [ĀK, 1, 16 71.2]
lepayettridinaṃ tena keśāḥ syur bhramaropamāḥ | [ĀK, 1, 16 72.1]
cūrṇaṃ sindūrasadṛśaṃ tayostulyā ca sāṃbraṇiḥ | [ĀK, 1, 16 72.2]
piṣṭvāṃbhasā pralepena tatkṣaṇāt keśarañjanam | [ĀK, 1, 16 73.1]
gorocanaṃ kṛṣṇatilān śatapuṣpāṃ śivāṃbunā | [ĀK, 1, 16 73.2]
kākamācīmidaṃ sarvamayaḥpātre vimardayet | [ĀK, 1, 16 74.1]
tenaiva divasādūrdhvaṃ keśarañjanamuttamam | [ĀK, 1, 16 74.2]
cūrṇaṃ siddhārthakaṃ sarjo yavakṣāraṃ ca kāñjikaiḥ | [ĀK, 1, 16 75.1]
nāgapuṣparasaiḥ peṣyaṃ lepanaṃ keśarañjanam | [ĀK, 1, 16 75.2]
kadalīkandacūrṇaṃ ca sindūrāṅgārakau tathā | [ĀK, 1, 16 76.1]
rasairjambīrajair lohamuṣṭyāyaḥpātrake piṣet | [ĀK, 1, 16 76.2]
dinaikalepanāttena keśānāṃ rañjanaṃ bhavet | [ĀK, 1, 16 77.1]
kāsīsaṃ nīlikāpatraṃ dadhibhṛṅgarasastathā | [ĀK, 1, 16 77.2]
samāṃśaṃ lohacūrṇaṃ ca lepanātkeśarañjanam | [ĀK, 1, 16 78.1]
nāgadaṇḍena patrāṇi koraṇṭasya ca mardayet | [ĀK, 1, 16 78.2]
dinatrayaṃ ca tallepāt keśāḥ syur bhramaropamāḥ | [ĀK, 1, 16 79.1]
varā bhṛṅgī cūtabījaṃ mṛṇālaṃ ca priyaṅgukam | [ĀK, 1, 16 79.2]
nīlī niśā lohanāgau cūrṇitā niṃbatailakaiḥ | [ĀK, 1, 16 80.1]
kāntapātre loḍayitvā māsamekaṃ vibhāvayet | [ĀK, 1, 16 80.2]
tena liptāḥ kacāḥ kṛṣṇā rañjitā bhramaropamāḥ | [ĀK, 1, 16 81.1]
tilāḥ kṛṣṇāḥ kākamācībījāni samabhāgataḥ | [ĀK, 1, 16 81.2]
tattailayantrato grāhyaṃ tena syātkeśarañjanam | [ĀK, 1, 16 82.1]
karṣaṃ japārasaḥ kṣaudraṃ saptāhaṃ nasyamācaret | [ĀK, 1, 16 82.2]
tadūrdhvaṃ rañjayet keśān sarvanasyottamo hyayam | [ĀK, 1, 16 83.1]
bhṛṅgarājarasaiḥ piṣṭvā triphalāṃ lohacūrṇakam | [ĀK, 1, 16 83.2]
tailam etatsamaṃ yojyaṃ tathā bhṛṅgarasaiḥ punaḥ | [ĀK, 1, 16 84.1]
mṛdvagninā pacetsarvaṃ tailaśeṣaṃ yathā bhavet | [ĀK, 1, 16 84.2]
snigdhabhāṇḍe ca tattailaṃ māsaṃ bhūmau vinikṣipet | [ĀK, 1, 16 85.1]
tailena lepayecchīrṣaṃ kāravallīdalaiḥ purā | [ĀK, 1, 16 85.2]
veṣṭayettattu vastreṇa nivāte kṣīrabhojanam | [ĀK, 1, 16 86.1]
kṣālayet triphalākvāthaiḥ kuryāt saptadinaṃ priye | [ĀK, 1, 16 86.2]
kapālarañjanaṃ kuryād yāvajjīvaṃ na saṃśayaḥ | [ĀK, 1, 16 87.1]
śriyālīkākatuṇḍyāśca bījaṃ nirguṇḍikārasaiḥ | [ĀK, 1, 16 87.2]
japāpuṣparasair bhāvyaṃ pṛthak dinacatuṣṭayam | [ĀK, 1, 16 88.1]
pātālayantre tattailaṃ pātayettena lepanam | [ĀK, 1, 16 88.2]
kuryānmūrdhni ca gandharvapattraiśca pariveṣṭayet | [ĀK, 1, 16 89.1]
vastreṇa ca tato vātaśūnyadeśe vasansudhīḥ | [ĀK, 1, 16 89.2]
kṣīrāśī kāñjike snānaṃ kuryātsaptadinaṃ tviti | [ĀK, 1, 16 90.1]
keśā bhramarasaṅkāśā yāvajjīvaṃ na saṃśayaḥ | [ĀK, 1, 16 90.2]
jalamaṇḍanikākākamācībhṛṅgāḥ samāḥ samāḥ | [ĀK, 1, 16 91.1]
piṣṭvā tailaṃ pacetsūpaṃ punastailena lepayet | [ĀK, 1, 16 91.2]
mūrdhānaṃ lepayettena saptāhaṃ keśarañjanam | [ĀK, 1, 16 92.1]
snānabhojanaśayyāṃ ca pūrvavatparikalpayet | [ĀK, 1, 16 92.2]
varābhṛṅgarasaiḥ piṣṭvā kāntapātre vilepayet | [ĀK, 1, 16 93.1]
avāṅmukhaṃ viniṣṭhāpya prātastaṃ bhṛṅgarāḍrasaiḥ | [ĀK, 1, 16 93.2]
punaḥ piṣṭvā lihecchīrṣaṃ kṣālayet triphalāṃbunā | [ĀK, 1, 16 94.1]
ekaviṃśaddinaṃ kuryāt pūrvavat phalam āpnuyāt | [ĀK, 1, 16 94.2]
garalaṃ kṛṣṇajīraṃ ca piṣṭvā ruddhvā ca tanmukham | [ĀK, 1, 16 95.1]
gṛhāṅgaṇe paṅkile ca khanitvā sthāpayet sudhīḥ | [ĀK, 1, 16 95.2]
ṣaṇmāsāt taddravībhūtaṃ kṛṣṇaṃ sādhu samuddharet | [ĀK, 1, 16 96.1]
śiromadhye kṣipet karṣaṃ pūrvavad veṣṭanādikam | [ĀK, 1, 16 96.2]
ā janma rañjayetkeśāṃstacca kāpālarañjanam | [ĀK, 1, 16 97.1]
bhṛṅgī nīlī varā kṛṣṇāyasaṃ madanabījakam | [ĀK, 1, 16 97.2]
koraṇṭakusumaṃ cūrṇamarjunasya tvacodbhavam | [ĀK, 1, 16 98.1]
ambhojamūlaṃ jambvāśca tatsarvaṃ ca samāṃśakam | [ĀK, 1, 16 98.2]
lohabhāṇḍagataṃ kuryātpakṣaṃ bhūmau vinikṣipet | [ĀK, 1, 16 99.1]
haredbhāṇḍagataṃ kalkaṃ kalkāttailaṃ caturguṇam | [ĀK, 1, 16 99.2]
tailāccaturguṇaṃ bhṛṅgarasas tasmāccaturguṇaḥ | [ĀK, 1, 16 100.1]
varākvāthaḥ sarvamidaṃ mandavahnau vipācayet | [ĀK, 1, 16 100.2]
tailāvaśiṣṭaṃ vipacet tatpiṣṭvāyasapātrake | [ĀK, 1, 16 101.1]
nikṣipecca parīkṣārthaṃ kākapakṣaṃ vilepayet | [ĀK, 1, 16 101.2]
tailena yadi kṛṣṇaṃ tadauṣadhaṃ siddhidaṃ bhavet | [ĀK, 1, 16 102.1]
sādhako māsam ekaṃ tu tasminpātre vipācitam | [ĀK, 1, 16 102.2]
tena liptāḥ kacāstasya ṣaṇmāsādbhramaropamāḥ | [ĀK, 1, 16 103.1]
ciñcāśvatthapalāśānāṃ vāsāyāśca dravairmuhuḥ | [ĀK, 1, 16 103.2]
drutaṃ pātragataṃ nāgaṃ cālayed bhasmatāṃ vrajet | [ĀK, 1, 16 104.1]
tāvat pacennāgabhasma palaṃ lohasya cūrṇakam | [ĀK, 1, 16 104.2]
dvipalaṃ ca varācūrṇaṃ tripalaṃ dāḍimatvacaḥ | [ĀK, 1, 16 105.1]
palaṃ caitatsarvasamaṃ kāñjikaṃ lohabhājane | [ĀK, 1, 16 105.2]
loḍayet pācayet kiṃcit kṣaṇaṃ tallohapātrake | [ĀK, 1, 16 106.1]
ātape dhārayed bhṛṅgakoraṇṭarasabhāvitam | [ĀK, 1, 16 106.2]
ekaviṃśaddinaṃ bhāvyaṃ bhūyo bhūyo dravaṃ dravam | [ĀK, 1, 16 107.1]
tenaiva liptāścikurāḥ piñchatāpiñchasannibhāḥ | [ĀK, 1, 16 107.2]
kacarañjanayogeṣu kathitākathiteṣu ca | [ĀK, 1, 16 108.1]
niśi lepaṃ tathairaṇḍapatraiśca pariveṣṭanam | [ĀK, 1, 16 108.2]
prātaḥ snānamidaṃ karma sarvasādhāraṇaṃ smṛtam | [ĀK, 1, 16 109.1]
śmaśāne salile mārge gṛhe devālaye tathā | [ĀK, 1, 16 109.2]
malamūtrayutasthāne grāme goṣṭhe taroradhaḥ | [ĀK, 1, 16 110.1]
chāyāyāṃ ca viṣaprāye kuśīte cānyabādhite | [ĀK, 1, 16 110.2]
evaṃprāyeṣu deśeṣu na grāhyā siddhamūlikā | [ĀK, 1, 16 111.1]
araṇye parvate tīre nadyā tapavane śucau | [ĀK, 1, 16 111.2]
śilāsaṅgiśucikṣetre siddhakṣetre 'bdhirodhasi | [ĀK, 1, 16 112.1]
śrīparvate himagirau taṭāke vijane hrade | [ĀK, 1, 16 112.2]
gṛhṇīyānmūlikā jātā dehasiddhipradāyikāḥ | [ĀK, 1, 16 113.1]
sarveṣāṃ siddhamūlānāṃ rakṣābandhanakarmaṇi | [ĀK, 1, 16 113.2]
khananeṣūtpāṭaneṣu grahaṇeṣu krameṇa vai | [ĀK, 1, 16 114.1]
kathyante manavo divyāḥ sarvasādhāraṇāḥ smṛtāḥ | [ĀK, 1, 16 114.2]
pūrvedyureva susnātaḥ kṛtadantaviśodhanaḥ | [ĀK, 1, 16 115.1]
anuliptaḥ śuddhavastro hṛṣṭaḥ saṃyatamānasaḥ | [ĀK, 1, 16 115.2]
maunī gandhākṣatopeto rakṣābandhanasūtritām | [ĀK, 1, 16 116.1]
pūrvam anveṣitāṃ gatvā mūlikāṃ sveṣṭadāyikām | [ĀK, 1, 16 116.2]
vitṛṇaṃ paritaḥ kṛtvā khātvāmbu pariṣecayet | [ĀK, 1, 16 117.1]
gandhapuṣpākṣataiḥ pūjāṃ kṛtvā sūtreṇa bandhayet | [ĀK, 1, 16 117.2]
samantrakaṃ sādhakendraḥ sopavāso jitendriyaḥ | [ĀK, 1, 16 118.1]
atraiva tiṣṭha kalyāṇi mama kāryakarī bhava | [ĀK, 1, 16 118.2]
mama kāryakarī siddhā tataḥ svargaṃ gamiṣyasi | [ĀK, 1, 16 119.1]
oṃ hrīṃ namaste 'mṛtasambhūte balavīryavivardhini balamāyuśca me dehi pāpaṃ me jahi dūrataḥ | [ĀK, 1, 16 119.2]
hrīṃ phaṭ | [ĀK, 1, 16 119.3]
anenaiva tu mantreṇa tridhā sūtreṇa veṣṭitam | [ĀK, 1, 16 119.4]
rakṣāṃ badhnīta tāṃ spṛṣṭvā japedaṣṭottaraṃ śatam | [ĀK, 1, 16 120.1]
tataḥ prātaḥ samutthāya kṛtvā nityavidhiṃ śuciḥ | [ĀK, 1, 16 120.2]
mūlikāṃ tāṃ samāsādya gandhapuṣpākṣatādibhiḥ | [ĀK, 1, 16 121.1]
sarvopacāraiḥ sampūjya baliṃ dadyāt sahetukām | [ĀK, 1, 16 121.2]
samantrakaṃ khaneddhīmānmantro 'yamapi kathyate | [ĀK, 1, 16 122.1]
yena tvāṃ khanate brahmā yena tvāṃ khanate bhṛguḥ | [ĀK, 1, 16 122.2]
yenendro varuṇo viṣṇustena tvāmupacakrame | [ĀK, 1, 16 123.1]
tvāmevāhaṃ khaniṣyāmi mantrapūtena pāṇinā | [ĀK, 1, 16 123.2]
evaṃ samprārthayitvādau paścānmantraṃ samuccaret | [ĀK, 1, 16 124.1]
oṃ śrīṃ hrīṃ taṃ amṛteśvari ehi ehi mama sakalasiddhiṃ kuru huṃ phaṭ | [ĀK, 1, 16 124.2]
anenaiva tu mantreṇa nikhanet siddhimūlikām | [ĀK, 1, 16 124.3]
atha tūtpāṭayettāṃ tu prāñjaliḥ prārthayediti | [ĀK, 1, 16 125.1]
mā utpate mā nipate mā ca te cānyathā bhavet | [ĀK, 1, 16 125.2]
oṃ hrīṃ caṇḍa huṃ phaṭ svāhā | [ĀK, 1, 16 125.3]
utpāṭayedanenaiva mantreṇa parameśvari | [ĀK, 1, 16 125.4]
acchinnamūlāmādāya śuddhavastrābhiveṣṭitām | [ĀK, 1, 16 125.5]
kṣiptvā paṭalikāyāṃ ca svaveśmani śucisthale | [ĀK, 1, 16 126.1]
nicaye hṛṣṭamanasā nidadhyāt pāraṇaṃ tataḥ | [ĀK, 1, 16 126.2]
oṃ namo bhairavāya mahāsiddhipradāyakāya āpaduttaraṇāya huṃ phaṭ | [ĀK, 1, 16 127.1]
anenaiva tu mantreṇa gṛhītvā gṛhamānayet | [ĀK, 1, 16 127.2]
{ĀK, 1, 17}
atha prītamanā devī papraccha parameśvarī | [ĀK, 1, 17 1.1]
śrībhairavī | [ĀK, 1, 17 1.2]
ādibhairava deveśa sṛṣṭisthityantakāraṇa | [ĀK, 1, 17 1.3]
sarvajña śiva lokeśa tvatprasādānmayā vibho | [ĀK, 1, 17 2.1]
rasāyanāni divyāni śrutāni vividhāni ca | [ĀK, 1, 17 2.2]
susādhyaṃ sulabhaṃ divyaṃ sadyaḥ pratyayakāraṇam | [ĀK, 1, 17 3.1]
bālastrīṣaṇḍhavṛddhānāṃ rogārtānāṃ viśeṣataḥ | [ĀK, 1, 17 3.2]
yogyaṃ rasāyanārhāṇāṃ brūhi deva kṛpānidhe | [ĀK, 1, 17 4.1]
tataḥ smerānanāmbhojo bhairavo bhavabhairavaḥ | [ĀK, 1, 17 4.2]
śrībhairavaḥ | [ĀK, 1, 17 5.1]
śṛṇu devi pravakṣyāmi sarvayogyaṃ sukhaṅkaram | [ĀK, 1, 17 5.2]
pāvanaṃ sulabhaṃ cāntarbahiraṃhovināśanam | [ĀK, 1, 17 5.3]
yasmājjaganti jātāni prāṇāḥ prāṇabhṛtāmapi | [ĀK, 1, 17 6.1]
trāyate viśvamakhilaṃ sarvadevātmakaṃ priye | [ĀK, 1, 17 6.2]
tridoṣaśamanaṃ saukhyaṃ pathyaṃ sarvarasādhikam | [ĀK, 1, 17 7.1]
ṣaḍjīvanādiguṇayugrasayuktaṃ balapradam | [ĀK, 1, 17 7.2]
jīvanaṃ ca balaṃ prāyaḥ prāṇināmagnimūlakam | [ĀK, 1, 17 8.1]
tasyāgnirindhanaṃ toyaṃ tasmāttoyaṃ pibedbudhaḥ | [ĀK, 1, 17 8.2]
vaidyuto bāḍavo vahnirjāṭharaśca trayo'gnayaḥ | [ĀK, 1, 17 9.1]
abindhanāḥ syuranyeṣāṃ kāṣṭhādīnīndhanāni hi | [ĀK, 1, 17 9.2]
tasmāddevi śivaṃ vacmi śṛṇu toyarasāyanam | [ĀK, 1, 17 10.1]
pūrayennūtanaghaṭe prātaḥ śodhyaiśca vāribhiḥ | [ĀK, 1, 17 10.2]
gāṅgeyairvātha nādeyais tāṭākairvāpi sārasaiḥ | [ĀK, 1, 17 11.1]
kaupairvā cāpi vai gharmairvārṣikairvā yathābhavaiḥ | [ĀK, 1, 17 11.2]
tadghaṭaṃ sthāpayenmañce divyabhāskararaśmibhiḥ | [ĀK, 1, 17 12.1]
naṣṭadoṣaṃ niśāyāṃ ca candrāmṛtakarāplutam | [ĀK, 1, 17 12.2]
elośīrakakarpūracandanairadhivāsitam | [ĀK, 1, 17 13.1]
pāṭalīketakījātimallikotpalavāsitam | [ĀK, 1, 17 13.2]
uśīratālavṛntena toyasiktena mandrataḥ | [ĀK, 1, 17 14.1]
muhurmuhurvījitaṃ tu haṃsodakamudāhṛtam | [ĀK, 1, 17 14.2]
anurādhodayātpūrvaṃ nāspṛṣṭamalamūtrakam | [ĀK, 1, 17 15.1]
pibettoyaṃ tataḥ kuryānmalamūtravisarjanam | [ĀK, 1, 17 15.2]
sandhyāvandanakarmādi kurvansvecchāśano bhavet | [ĀK, 1, 17 16.1]
ekābdabālako nityaṃ pibettoyaṃ palaṃ palam | [ĀK, 1, 17 16.2]
evaṃ ṣoḍaśavarṣāntaṃ pratyabdaṃ ca palaṃ palam | [ĀK, 1, 17 17.1]
vardhayet kramaśo dhīmānpalaṣoḍaśikāvadhi | [ĀK, 1, 17 17.2]
ṣoḍaśābdātparaṃ sevyaṃ ṣoḍaśaprasṛtaṃ jalam | [ĀK, 1, 17 18.1]
evaṃ viṃśativarṣāntaṃ nityaṃ seveta sādaram | [ĀK, 1, 17 18.2]
anena vyādhayaḥ sarve vinaśyanti na saṃśayaḥ | [ĀK, 1, 17 19.1]
jīvedvarṣaśataṃ buddhibalendriyasukhānvitaḥ | [ĀK, 1, 17 19.2]
prasṛtaṃ ca pibedaṣṭapalaṃ dīrghāyuṣāya ca | [ĀK, 1, 17 20.1]
yathā vahnibalaṃ toyaṃ tryahādvā pañcavāsarāt | [ĀK, 1, 17 20.2]
saptāhādvā kramātprājñaḥ prasṛtaṃ prasṛtaṃ tathā | [ĀK, 1, 17 21.1]
punastu kuḍavaṃ vāpi vardhayettacchanaiḥ śanaiḥ | [ĀK, 1, 17 21.2]
ṣoḍaśaprasṛtaṃ yāvattāvatsevyaṃ tataḥ param | [ĀK, 1, 17 22.1]
yathā yathāmbuno vṛddhistathā doṣaḥ praśāmyati | [ĀK, 1, 17 22.2]
ṣaṇmāsaṃ vā vatsaraṃ vā vādyantaṃ vā pibejjalam | [ĀK, 1, 17 23.1]
yathā vṛddhistathā hrāso yāvacculukamātrakam | [ĀK, 1, 17 23.2]
upavāsaṃ divā rātrau pathyāśī tatparityajet | [ĀK, 1, 17 24.1]
ātyantike ca vyāyāme sati vāñjalimātrakam | [ĀK, 1, 17 24.2]
pādamardhaṃ tripādaṃ vā yathā sevāñjaliṃ pibet | [ĀK, 1, 17 25.1]
madhvājyatailadugdhājyajalādyanyatamair yutam | [ĀK, 1, 17 25.2]
hanyācchīghraṃ vātarogamathavāsyasthabheṣajaiḥ | [ĀK, 1, 17 26.1]
tattadrogopaśamanaṃ bhakṣayitvā ca bheṣajam | [ĀK, 1, 17 26.2]
tato jalaṃ vā prapibenmuhūrte vā gate sati | [ĀK, 1, 17 27.1]
jīrṇe vā salile sevyaṃ bhojanānte'thavā niśi | [ĀK, 1, 17 27.2]
jvarādiroge saṃjāta upavāso bhavedyadi | [ĀK, 1, 17 28.1]
pibed ardhaṃ ca pūrvasmāllaghvāhārī yathāsukham | [ĀK, 1, 17 28.2]
upavāso vratārthaṃ cet tatkṣīraṃ vā palaṃ niśi | [ĀK, 1, 17 29.1]
rātrāvabhojanaṃ devi jaṭhare vāri śuṣyati | [ĀK, 1, 17 29.2]
ardhaṃ vā prāñjaliṃ vāri pibennityaṃ prayatnataḥ | [ĀK, 1, 17 30.1]
sarvatrāhārasatvāgnisāmyaṃ vāri pibetsudhīḥ | [ĀK, 1, 17 30.2]
viṇmūtrotsarjanaṃ brāhmānmuhūrtātpūrvato yadi | [ĀK, 1, 17 31.1]
tataḥ pītvaiva salilaṃ viṇmūtraṃ ca visarjayet | [ĀK, 1, 17 31.2]
vāri pūtaṃ viṣaṃ tvalpaṃ viṇmūtrotsarjanātparam | [ĀK, 1, 17 32.1]
ajñātavele rātrau cetpibettoyaṃ punaḥ prage | [ĀK, 1, 17 32.2]
pādaṃ vātha caturthāṃśamañjaliṃ vā pibejjalam | [ĀK, 1, 17 33.1]
godhūmaṣaṣṭiśālyannaṃ yavajāṅgalajāmiṣam | [ĀK, 1, 17 33.2]
gavyaṃ sarpirdadhi kṣīramudaśvinnavanītakam | [ĀK, 1, 17 34.1]
madhvikṣudāḍimadrākṣāmocakharjūraśarkarāḥ | [ĀK, 1, 17 34.2]
sahakāraphalaṃ dhātrī nālikerajalaṃ navam | [ĀK, 1, 17 35.1]
kūṣmāṇḍālāburunimbapatraphalāni ca | [ĀK, 1, 17 35.2]
patrapuṣpaphalaṃ śigrormudgayūṣarasau kṛtau | [ĀK, 1, 17 36.1]
suniṣaṇṇakagoraṇṭī jīvantīdvayakaṃ tathā | [ĀK, 1, 17 36.2]
rājavṛkṣakaśothaghnī cillī vāpi laghucchadā | [ĀK, 1, 17 37.1]
śatāvarī taṇḍulī ca matsyākṣī ca vidārikā | [ĀK, 1, 17 37.2]
upodakī ca vārttākī kāravallīphalāni ca | [ĀK, 1, 17 38.1]
laghukośātakī lakṣmī paṭolaṃ tālamūlakam | [ĀK, 1, 17 38.2]
mocāyāḥ kusumaṃ daṇḍaphalāni kṣudradantikā | [ĀK, 1, 17 39.1]
sadāphalaṃ ca matsyāṇḍī śṛṅgaveraṃ ca saindhavam | [ĀK, 1, 17 39.2]
phalapūrāmlakaṃ pakvadhātrīphalam alarkakaḥ | [ĀK, 1, 17 40.1]
vāyasī kuntalī caiva vasukanyālikā tathā | [ĀK, 1, 17 40.2]
kustumbarī ca sarasī śārṅgerī cakramardakaḥ | [ĀK, 1, 17 41.1]
maṇḍūkaparṇī pālakyāḥ patraṃ gāṅgerukaṃ tathā | [ĀK, 1, 17 41.2]
ākhukarṇī kāsamardapatraṃ gāṅgerukaṃ tathā | [ĀK, 1, 17 42.1]
saṃskārārthaṃ ca kaiḍaryasaindhavoṣaṇajārakāḥ | [ĀK, 1, 17 42.2]
sarve'pi madhuraprāyāḥ svāduśītāḥ sukhapradāḥ | [ĀK, 1, 17 43.1]
katakasya ca pathyāyāḥ śalāṭuṃ lavaṇāktakam | [ĀK, 1, 17 43.2]
nīlotpalābjayor nālapuṣpaśālūkakesarāḥ | [ĀK, 1, 17 44.1]
snehayuktaṃ bhajetsnānaṃ śvetāmbaradharaḥ śuciḥ | [ĀK, 1, 17 44.2]
kastūrīcandanahimakarpūrair anulepanam | [ĀK, 1, 17 45.1]
mandānilaṃ puṣpamālyaṃ kaumudīratnabhūṣaṇam | [ĀK, 1, 17 45.2]
pathyaṃ rucyaṃ jalīyaṃ ca svāduprāyaṃ ca sadravam | [ĀK, 1, 17 46.1]
ghṛtakṣīrayutaṃ bhaktaṃ bhuñjītodakasevakaḥ | [ĀK, 1, 17 46.2]
tāmbūlacarvaṇaṃ kuryāt sakarpūraṃ sukhāsanam | [ĀK, 1, 17 47.1]
nārikelajalaṃ sāyaṃ niśi kṣīraṃ saśarkaram | [ĀK, 1, 17 47.2]
śālmalī tūlaśayyā ca niśi nidrā yathāsukham | [ĀK, 1, 17 48.1]
ūnātimātraviṣṭambhivibandhyuṣṇakharāṇi ca | [ĀK, 1, 17 48.2]
rūkṣāhṛdyasthiragurupicchilākālabhojanam | [ĀK, 1, 17 49.1]
kulmāṣabṛhatīcoṣadvayālābunirūḍhakam | [ĀK, 1, 17 49.2]
kulutthayūṣakāliṅgaguñjāvṛkṣaphalaṃ tathā | [ĀK, 1, 17 50.1]
palāṇḍu laśunaṃ sarvakandaṃ siddhārthakaṃ tathā | [ĀK, 1, 17 50.2]
ajāṅgalaṃ palaṃ matsyaṃ kiṃcitkṣīrānnabhojanam | [ĀK, 1, 17 51.1]
anuktaśākamannaṃ ca phalaṃ kṣīrayutaṃ palam | [ĀK, 1, 17 51.2]
sarvakṣīrayutānsarvānrasānamadhurānapi | [ĀK, 1, 17 52.1]
tilatailaṃ ca tatkalkam etaiḥ saṃyuktam auṣadham | [ĀK, 1, 17 52.2]
bahubhāṣyātapachāyāsamacintādhvaroṣaṇam | [ĀK, 1, 17 53.1]
śokavāhanabhītiś cālasyātyantarataṃ tathā | [ĀK, 1, 17 53.2]
mūrdhni bhāravahaścāṃbhastaraṇaṃ copavāsakam | [ĀK, 1, 17 54.1]
vyāyāmerṣyādivāsvāpo niśi jāgaraṇaṃ tathā | [ĀK, 1, 17 54.2]
purovāto himaṃ dhūlirvātaprāyasthalaṃ tathā | [ĀK, 1, 17 55.1]
dhūmaprāyagṛhaṃ talpaṃ kārpāsaparikalpitam | [ĀK, 1, 17 55.2]
agniḥ śramāmbujananaṃ tathoṣṇāmbaradhāraṇam | [ĀK, 1, 17 56.1]
kauśeyadhāraṇaṃ tūrvostāḍanaṃ kaṭhināsanam | [ĀK, 1, 17 56.2]
uṣṇālayakṣārakūpasalilaṃ kaṭutiktakau | [ĀK, 1, 17 57.1]
amlaḥ kaṣāyatiktaśca rāmaṭhaṃ ca virūkṣakam | [ĀK, 1, 17 57.2]
madirā ca vasā majjā mūtraṃ duṣṭajalāni ca | [ĀK, 1, 17 58.1]
madaṃ śītamanārogyaṃ bhojanaṃ tailavarjitam | [ĀK, 1, 17 58.2]
abhyaṅgaṃ kāñjikaṃ śītaṃ rogābhāve kaṣāyakam | [ĀK, 1, 17 59.1]
vidāhi śoṣaṇaṃ mūrdhni snānamapyuṣṇavāribhiḥ | [ĀK, 1, 17 59.2]
kāraṇaṃ doṣakopānāṃ nindyamanyadvivarjayet | [ĀK, 1, 17 60.1]
svasthaḥ pītvā sukhāsīnaḥ salilaṃ vāgyataḥ śuciḥ | [ĀK, 1, 17 60.2]
visarjayenmalaṃ mūtraṃ tāmbūlādīṃśca varjayet | [ĀK, 1, 17 61.1]
yāvajjalaṃ pibettāvanmūtraṃ niryāti cet tadā | [ĀK, 1, 17 61.2]
jalaṃ jīrṇaṃ vijānīyādauṣadhena vinā yadā | [ĀK, 1, 17 62.1]
nirgacchetsalilaṃ pītaṃ tadā svasthataro mataḥ | [ĀK, 1, 17 62.2]
nirgate pītasalile niḥśeṣe kṣutprajāyate | [ĀK, 1, 17 63.1]
tailābhyaṅgaṃ tataḥ kuryādvihitaṃ pathyamācaret | [ĀK, 1, 17 63.2]
parihāraṃ vinā rogā jāyante nāvicārataḥ | [ĀK, 1, 17 64.1]
śramaḥ klamaśca vamanaṃ śirastodaḥ śirobhramaḥ | [ĀK, 1, 17 64.2]
salilastambhaśoṣau cābhiṣyando vegarodhanam | [ĀK, 1, 17 65.1]
gulmodāvartakau vahnisadanaṃ gātrabhañjanam | [ĀK, 1, 17 65.2]
todo bastau mehane ca vakṣaṇe hṛdi locane | [ĀK, 1, 17 66.1]
jaṅghodveṣṭanakaṃ śvāso bhuktidveṣastvarocakaḥ | [ĀK, 1, 17 66.2]
aśmarī pīnasaḥ kāsastvatisāraśca dustaraḥ | [ĀK, 1, 17 67.1]
sakṛdambhoviśoṣaś ced rūkṣāyāsādikarmabhiḥ | [ĀK, 1, 17 67.2]
sa doṣo na tu vijñeyo doṣastaṃbho'sakṛdyadi | [ĀK, 1, 17 68.1]
prapīte salile stabdhe cikitsātra vidhīyate | [ĀK, 1, 17 68.2]
kūṣmāṇḍapatrair udaraṃ bastiṃ cācchādayetsudhīḥ | [ĀK, 1, 17 69.1]
mūtramocanakṛllepaṃ vidadhyājjalamuktaye | [ĀK, 1, 17 69.2]
yadvājyadhātrīliptāṅgasnānaṃ kuryādrasāyanam | [ĀK, 1, 17 70.1]
saguḍaṃ vā pibetkṣīraṃ takraṃ vā śarkarānvitam | [ĀK, 1, 17 70.2]
nālikerodakairvāpi sasitorvārubījakam | [ĀK, 1, 17 71.1]
kaṣṭājjīrṇaṃ jalaṃ yasya bhukteḥ prāk sarpir ādadet | [ĀK, 1, 17 71.2]
yadvā tiṣṭhecciraṃ cāpsu snāyāddhātryādibhirhimaiḥ | [ĀK, 1, 17 72.1]
yadvā stabdhe jale pīte svāduśītairviśodhayet | [ĀK, 1, 17 72.2]
kṛṣṇāmadanasindhūtthaiḥ kalkairmadhuyutairvamet | [ĀK, 1, 17 73.1]
pathyācūrṇaṃ nālikerajalaiḥ pītvā virecayet | [ĀK, 1, 17 73.2]
yadvā trijātakavyoṣakrimighnāmalakābdakaiḥ | [ĀK, 1, 17 74.1]
trivṛtsarvasamā yojyā hyetatsarvasamā sitā | [ĀK, 1, 17 74.2]
sakṣaudragulikāṃ kṛtvā lihedambhovimuktaye | [ĀK, 1, 17 75.1]
rātrau varā sevitā cetsarvadoṣavināśinī | [ĀK, 1, 17 75.2]
nābheradhaścārdrapaṭaṃ kṣaṇamātraṃ nidhāpayet | [ĀK, 1, 17 76.1]
avagāhena śītāmbho mūrdhni vā śītavāri ca | [ĀK, 1, 17 76.2]
nikṣipedathavā sārdrasikatātalpaśobhite | [ĀK, 1, 17 77.1]
dhārāgṛhe vā cāsīta trapusorvārubījakam | [ĀK, 1, 17 77.2]
varīdrākṣāmbunā peyaṃ vā tu kāśmīrajaṃ vṛṣam | [ĀK, 1, 17 78.1]
drākṣārasena vā peyaṃ karkaṭībījakāni ca | [ĀK, 1, 17 78.2]
taṇḍulakṣālanajalairmadhukaṃ vātha śarkarām | [ĀK, 1, 17 79.1]
sadrākṣaṃ ca guḍaṃ dārvīṃ taṇḍulodakayogataḥ | [ĀK, 1, 17 79.2]
yadvā dhātrīphalarasairgostanīṃ śarkarānvitām | [ĀK, 1, 17 80.1]
varīṃ vā śarkarāyuktāṃ drākṣāṃ vā mastunā saha | [ĀK, 1, 17 80.2]
jalena vā guḍaṃ peyaṃ nālikerajalena vā | [ĀK, 1, 17 81.1]
tugākṣīrībhavaṃ kalkaṃ vāpi karkārubījakam | [ĀK, 1, 17 81.2]
kalpaṃ vā tāmalakyāśca mūlaṃ vā yaṣṭikalkakam | [ĀK, 1, 17 82.1]
piśācakadalīpakvaphalaṃ kṣaudrasitānvitam | [ĀK, 1, 17 82.2]
nālikerajalairvāpi takrairvā mastunāpi vā | [ĀK, 1, 17 83.1]
rambhākandajalairvāpi kṣīrairvāmalakīrasaiḥ | [ĀK, 1, 17 83.2]
yad vāmṛtārasair vāpi kūṣmāṇḍasvarasena vā | [ĀK, 1, 17 84.1]
dāḍimasya rasairvāpi tvabhīrośca rasaistathā | [ĀK, 1, 17 84.2]
alābośca rasairvāpi pibedelāṃ saśarkarām | [ĀK, 1, 17 85.1]
kadalīkandayaṣṭyāhvaśvadaṃṣṭrāśca kaśerukāḥ | [ĀK, 1, 17 85.2]
tṛṇapañcakamūlāni śukrā caiva śatāvarī | [ĀK, 1, 17 86.1]
eteṣāṃ kadalīkandapramukhānāṃ kaṣāyakam | [ĀK, 1, 17 86.2]
sakṣaudraṃ sasitaṃ vāpi peyaṃ jalavimuktaye | [ĀK, 1, 17 87.1]
evaṃ brāhme muhūrte yatpītaṃ vāri rasāyanam | [ĀK, 1, 17 87.2]
doṣān aśeṣān śamayed rogānapi vināśayet | [ĀK, 1, 17 88.1]
raktavātaṃ ca vātāṃśca hṛdrogaṃ śvāsakāsakam | [ĀK, 1, 17 88.2]
raktapittaṃ ca pittāni grahaṇīchardyarocakān | [ĀK, 1, 17 89.1]
kṣayamūrcchākuṣṭhamehamohagaṇḍārbudān gadān | [ĀK, 1, 17 89.2]
gulmaplīhāśmarīśūlānāhājīrṇaviṣūcikāḥ | [ĀK, 1, 17 90.1]
krimiṃ pāṇḍuṃ kāmilāṃ ca halīmakavisarpakāḥ | [ĀK, 1, 17 90.2]
vraṇaṃ ca śvayathuṃ śvitramagnisādaṃ tridhā viṣam | [ĀK, 1, 17 91.1]
jatrūrdhvaguhyakān rogān apasmāraṃ ca vibhramam | [ĀK, 1, 17 91.2]
jvarān ādhmānajaṭharamūtrāghātagudāṅkurān | [ĀK, 1, 17 92.1]
valīpalitanirmukto jīvettriśatavatsaram | [ĀK, 1, 17 92.2]
sthiradhīrbalavāndhīraḥ kāntaḥ kāntāmanobhavaḥ | [ĀK, 1, 17 93.1]
nāsāpuṭābhyāṃ salilaṃ yastu prātaḥ pibennaraḥ | [ĀK, 1, 17 93.2]
śuktimātraṃ pratidinaṃ pathyāśī vijitendriyaḥ | [ĀK, 1, 17 94.1]
indriyāṇāṃ paṭutvaṃ ca valīpalitanāśanam | [ĀK, 1, 17 94.2]
śatāyuṣyam avāpnoti nāsārandhrarasāyanam | [ĀK, 1, 17 95.1]
{ĀK, 1, 19}
śrībhairavī | [ĀK, 1, 19 1.1]
bhagavan tvatprasādena nityācārakramaḥ śrutaḥ | [ĀK, 1, 19 1.2]
svāminnaimittikācāraṃ śrotuṃ vāñchāsti me vada | [ĀK, 1, 19 1.3]
śrībhairavaḥ | [ĀK, 1, 19 2.1]
tacchṛṇu tvaṃ mahādevi brūmi naimittikīṃ vidhim | [ĀK, 1, 19 2.2]
kālādhīnaḥ sa tu bhavedanapāyo'mitaḥ sadā | [ĀK, 1, 19 2.3]
anādinidhanaḥ sūkṣmaḥ sthūlo vyāptaḥ sadātanaḥ | [ĀK, 1, 19 3.1]
brahmādayaśca sūryādyā mahābhūtādayaḥ pare | [ĀK, 1, 19 3.2]
kālānusāriṇaḥ sarve prayatne kālarūpiṇaḥ | [ĀK, 1, 19 4.1]
kālādeva hi jāyante līyante tatra sarvadā | [ĀK, 1, 19 4.2]
yaḥ kālaḥ so'hameveti tvaṃ ca kālapravartinī | [ĀK, 1, 19 5.1]
tasmājjanmabhṛtāṃ janmanidhanāya nivedyate | [ĀK, 1, 19 5.2]
avibhājyo hi kālo'yaṃ tathāpi pravibhajyate | [ĀK, 1, 19 6.1]
tīkṣṇasūcyābdapatraṃ tu yāvatkālena bhidyate | [ĀK, 1, 19 6.2]
sa kālo lava ityuktastruṭī triṃśallavair bhavet | [ĀK, 1, 19 7.1]
tadyo'yaṃ syāttruṭiḥ kālo mātrā syāttaddvayānvitā | [ĀK, 1, 19 7.2]
dṛkpakṣmaṇoḥ parikṣepaḥ sa tu mātrā praśasyate | [ĀK, 1, 19 8.1]
mātrāṣṭādaśabhiḥ kāṣṭhā kāṣṭhātriṃśadyutā kalā | [ĀK, 1, 19 8.2]
kalātriṃśatkṣaṇaḥ proktaḥ kṣaṇaiḥ ṣaḍbhiśca nāḍikā | [ĀK, 1, 19 9.1]
nāḍīdvayaṃ muhūrtaḥ syāttaiścaturbhiśca yāmakaḥ | [ĀK, 1, 19 9.2]
yāmaiścaturbhir divasastathā rātrirbhavetpriye | [ĀK, 1, 19 10.1]
evaṃ divāniśaṃ kiṃ tu pūrvāhṇo daśa nāḍikāḥ | [ĀK, 1, 19 10.2]
madhyāhne daśa nāḍī syādaparāhṇastathaiva ca | [ĀK, 1, 19 11.1]
pūrvarātraṃ cārdharātraṃ tathaivāpararātrakam | [ĀK, 1, 19 11.2]
divasaiḥ pañcadaśabhiḥ pakṣaḥ syācchuklasaṃjñakaḥ | [ĀK, 1, 19 12.1]
dvitīyaḥ kṛṣṇapakṣaḥ syāddvābhyāṃ māsastu jāyate | [ĀK, 1, 19 12.2]
māsābhyāmṛtusaṃjñā syādṛtubhyāṃ kālasaṃjñakaḥ | [ĀK, 1, 19 13.1]
ṛtutrayaṃ syādayanaṃ dvābhyāṃ saṃvatsaro bhavet | [ĀK, 1, 19 13.2]
aṣṭādaśaprakāreṇa kālastasmādvibhajyate | [ĀK, 1, 19 14.1]
māghādimāsāḥ kramaśo bhavanti śiśirādayaḥ | [ĀK, 1, 19 14.2]
śiśiraśca vasantaśca grīṣmo varṣā śaraddhimaḥ | [ĀK, 1, 19 15.1]
ṛtavo dakṣiṇaṃ teṣāṃ kathayāmi śṛṇu priye | [ĀK, 1, 19 15.2]
tatra sūryo diśaścaiva himānīkaluṣīkṛtāḥ | [ĀK, 1, 19 16.1]
dhūmadhūmrarajomando vāyuḥ śītaprabodhanaḥ | [ĀK, 1, 19 16.2]
romāñcakārī kaubero lavalyaḥ puṣpitāstadā | [ĀK, 1, 19 17.1]
puṃnāgalodhraphalinīpuṣpāmoditaṣaṭpadāḥ | [ĀK, 1, 19 17.2]
gajavājīgomahiṣīkākājādyāśca garvitāḥ | [ĀK, 1, 19 18.1]
saritprāleyapaṭalasaṃchannaśakunādayaḥ | [ĀK, 1, 19 18.2]
soṣṇabāṣpajalāḥ kūpāḥ paśya haimantike ṛtau | [ĀK, 1, 19 19.1]
evaṃ hi śiśire kāle cayaṃ yāti kaphaḥ svataḥ | [ĀK, 1, 19 19.2]
vasante vimalā dikkāḥ sūryaścāruṇadīdhitaḥ | [ĀK, 1, 19 20.1]
malayānilasañcāro navapallavaśobhitāḥ | [ĀK, 1, 19 20.2]
navīnatvakpalāśāḍhyā vṛkṣāḥ sarvatra puṣpitāḥ | [ĀK, 1, 19 21.1]
palāśakādimaiḥ puṣpaiḥ pravibhāti vanasthalī | [ĀK, 1, 19 22.1]
bhramadbhramaranidhvānakokilālāpasaṃkulā | [ĀK, 1, 19 22.2]
śleṣmakopaśca bhavati kālaḥ sarvottamo hyayam | [ĀK, 1, 19 23.1]
grīṣme tīkṣṇakaraścaṇḍo'tasīkusumasannibhaḥ | [ĀK, 1, 19 23.2]
saṃtāpitamahīdikkaḥ śoṣitāśeṣabhūrasaḥ | [ĀK, 1, 19 24.1]
dāvāgninātijvalitā diśo bhūmiśca dhūsarāḥ | [ĀK, 1, 19 24.2]
nairṛto vāyuratyugro vātyā cogrāsukhā bhavet | [ĀK, 1, 19 25.1]
ātapasvedapavanaiḥ prāṇino jvaritā iva | [ĀK, 1, 19 25.2]
saṃtaptakroḍamahiṣamātaṅgair ākulīkṛtāḥ | [ĀK, 1, 19 26.1]
caṇḍāśukiraṇottaptaśuṣkasvalpajalānvitāḥ | [ĀK, 1, 19 26.2]
kallolitāstaṭākādyāḥ saṃtaptajalajantavaḥ | [ĀK, 1, 19 27.1]
jīrṇaśuṣkaviśīrṇaiśca parṇaiśca patitair drumāḥ | [ĀK, 1, 19 27.2]
soṣmāśchāyāvihīnāśca vāyuvyākulitā bhṛśam | [ĀK, 1, 19 28.1]
śuṣkapatralatāgulmāḥ śirīṣāḥ kusumojjvalāḥ | [ĀK, 1, 19 28.2]
śleṣmakṣayaścānudinaṃ tasmādvāyoścayo bhavet | [ĀK, 1, 19 29.1]
varṣartau paścimo vāyurmahī navatṛṇāvṛtā | [ĀK, 1, 19 29.2]
bhinnaistathāñjanābhaiśca jaladaiśchāditākhilā | [ĀK, 1, 19 30.1]
śakragopāvṛtā pṛthvī sarvasasyamanoharā | [ĀK, 1, 19 30.2]
bhūlatānivahacchannā jalaklinnā ca paṅkilā | [ĀK, 1, 19 31.1]
mattakekikulakrīḍānṛttavistīrṇapiñchakā | [ĀK, 1, 19 31.2]
bhekabhīkaranidhvānabadhirīkṛtadiṅmukhā | [ĀK, 1, 19 32.1]
kadambakadalījātikuṭajāmodamedurā | [ĀK, 1, 19 32.2]
dhārādharāmbudhārābhighātanaṣṭasaroruhā | [ĀK, 1, 19 33.1]
prabhūtasalilāpūrṇasopānā dīrghikā bhṛśam | [ĀK, 1, 19 33.2]
patisaṃyogasadṛśamahākārā mahājalāḥ | [ĀK, 1, 19 34.1]
pūrṇobhayataṭāntāśca nadyaḥ sakaluṣodakāḥ | [ĀK, 1, 19 34.2]
nabhaḥ stanitajīmūtaprodyadvidyutpradīpitam | [ĀK, 1, 19 35.1]
anyonyāmbudasaṃghaṭṭajātanirghoṣabhīkaram | [ĀK, 1, 19 35.2]
indracāpalasanmeghacchāditārkendumaṇḍalam | [ĀK, 1, 19 36.1]
vanaṃ hṛṣṭājamahiṣakiṭicātakasaṅkulam | [ĀK, 1, 19 36.2]
śleṣmā kṣīṇataro vāyoḥ kopaḥ pittacayastadā | [ĀK, 1, 19 37.1]
śaradi sphuritābhāśca bhānostīkṣṇā marīcayaḥ | [ĀK, 1, 19 37.2]
prakṣīṇavārivimalavāridonmuktamārgakāḥ | [ĀK, 1, 19 38.1]
jyotsnāmṛtarasāsiktamoditākhilajantavaḥ | [ĀK, 1, 19 38.2]
sphuritoḍukulākīrṇā rātrayaśca manoharāḥ | [ĀK, 1, 19 39.1]
vimalākāśarucirāḥ kāmalīlotsavapradāḥ | [ĀK, 1, 19 39.2]
mahī cāśyānapaṅkā ca kaṇikāpūrṇaśālikā | [ĀK, 1, 19 40.1]
sadasyaḥ phullakamalakumudotpalamaṇḍitāḥ | [ĀK, 1, 19 40.2]
prahṛṣṭamīnahaṃsālīlīlālolataraṅgikāḥ | [ĀK, 1, 19 41.1]
amalāmbusarākīrṇāḥ snānapānahitapradāḥ | [ĀK, 1, 19 41.2]
diśaḥ praphullarucirakāśacāmaraśobhitāḥ | [ĀK, 1, 19 42.1]
vimalāmoditakroñcamallikāparimaṇḍitāḥ | [ĀK, 1, 19 42.2]
saptacchadarajoyogadṛptadantikulaṃ vanam | [ĀK, 1, 19 43.1]
prakṣīyate tadā vāyuḥ pittaṃ kupyati pārvati | [ĀK, 1, 19 43.2]
divāniśādimadhyānte śleṣmapittasamīraṇāḥ | [ĀK, 1, 19 44.1]
kupyanti ṛtavaḥ sarve pravartante kramācchive | [ĀK, 1, 19 44.2]
dinamāgneyarūpaṃ syād rātriḥ saumyamayī bhavet | [ĀK, 1, 19 45.1]
dvau ca pakṣau tadā devi ṛtū hemantaśaiśirau | [ĀK, 1, 19 45.2]
tau ṛtū himakālaḥ syāduṣṇau madhunidāghakau | [ĀK, 1, 19 46.1]
prāvṛṭśaradṛtū jñeyau varṣākālaḥ sa ucyate | [ĀK, 1, 19 46.2]
ṛtubhiḥ śiśirādyaistattribhiḥ syāduttarāyaṇam | [ĀK, 1, 19 47.1]
tadā jñeyamiti jñeyamādānaṃ tadbhavetpriye | [ĀK, 1, 19 47.2]
sūryānilau svabhāvena bhūmisaumyarasāpahau | [ĀK, 1, 19 48.1]
kiṃtu mārgavaśādetāvatyuṣṇakhararūkṣakau | [ĀK, 1, 19 48.2]
ādadāte balaṃ tejaḥ prāṇināṃ prativāsaram | [ĀK, 1, 19 49.1]
tiktaḥ kaṣāyakaṭukau prabalāḥ syuryathottaram | [ĀK, 1, 19 49.2]
prāvṛḍādyaiśca ṛtubhistribhiḥ syāddakṣiṇāyanam | [ĀK, 1, 19 50.1]
etatsomātmakaṃ viddhi visargākhyamiti smṛtam | [ĀK, 1, 19 50.2]
prakṛtyā śītalā vṛṣṭyā vāyusomāmbudāḥ param | [ĀK, 1, 19 51.1]
balinaḥ syuryatastasmātsūryaḥ kṣīṇarucir bhavet | [ĀK, 1, 19 51.2]
gate bhūtalatāpe'smin prāṇināṃ prativāsaram | [ĀK, 1, 19 52.1]
kālo balaṃ visṛjati prabalāḥ syuryathottaram | [ĀK, 1, 19 52.2]
atrāmlalavaṇau svādū rasāḥ snigdhā bhavanti hi | [ĀK, 1, 19 53.1]
hemante śiśire pūrṇaṃ madhau śaradi madhyamam | [ĀK, 1, 19 53.2]
grīṣme prāvṛṣi śītaṃ syātsarveṣāṃ prāṇināṃ balam | [ĀK, 1, 19 54.1]
rasasya balinaḥ śītasaṃvṛtatvāddhimāgame | [ĀK, 1, 19 54.2]
koṣṭhāgneścāvikīrṇatvātpiṇḍito jaṭhare yataḥ | [ĀK, 1, 19 55.1]
tato balīyān koṣṭhāgnis tasmin svalpāśano yadi | [ĀK, 1, 19 55.2]
vāyunā dīpyate vahniḥ paceddhātūn rasādikān | [ĀK, 1, 19 56.1]
tasmāddhimāgame sevyo madhuro lavaṇāmlakaḥ | [ĀK, 1, 19 56.2]
atha dairghyānniśānāṃ tu kṣudhā prātastarāṃ bhavet | [ĀK, 1, 19 57.1]
dinacaryāprakāreṇa visṛjanmalamūtrakam | [ĀK, 1, 19 57.2]
dantakāṣṭhādikaṃ sarvaṃ vidadhyātparameśvari | [ĀK, 1, 19 58.1]
tato mūrdhārhavātaghnatailenābhyaṅgam ācaret | [ĀK, 1, 19 58.2]
gātrābhyaṅgaṃ mardanaṃ ca yāvacchakyaṃ ca yathāsukham | [ĀK, 1, 19 59.1]
kuśalair bāhuyuddhaṃ ca yāvacchakyaṃ bhajettataḥ | [ĀK, 1, 19 59.2]
godhūmacaṇakair mudgair hṛtatailo yathāvidhi | [ĀK, 1, 19 60.1]
snātvā kauśeyeke rakte laghunyuṣṇe susāndrake | [ĀK, 1, 19 60.2]
vāsasī paridhāyaiva kastūryā kuṅkumena ca | [ĀK, 1, 19 61.1]
kālāgarudraveṇaiva carcāṃ kurvīta vigrahe | [ĀK, 1, 19 61.2]
dhūpayeddehacikurānkālāgarujadhūpataḥ | [ĀK, 1, 19 62.1]
campakaṃ bakulaṃ puṣpaṃ śatapatraṃ ca kaitakam | [ĀK, 1, 19 62.2]
javādyairupaliptāni kṛtvā śirasi dhārayet | [ĀK, 1, 19 63.1]
guḍāsavaṃ madyamaṇḍaṃ madyaṃ māṃsaṃ ca meduram | [ĀK, 1, 19 63.2]
snigdhaṃ māṃsarasaṃ soṣṇaṃ māṣagodhūmapiṣṭajān | [ĀK, 1, 19 64.1]
ikṣukṣīravikārāṃśca soṣṇamannaṃ tilodbhavam | [ĀK, 1, 19 64.2]
śauce sukhoṣṇaṃ salilaṃ soṣmalaṃ cāru mandiram | [ĀK, 1, 19 65.1]
śayanaṃ kauthakaślakṣṇamṛdulājinakambalaiḥ | [ĀK, 1, 19 65.2]
prāvāraiḥ śubhakauśeyaiḥ krameṇāstṛtamujjvalam | [ĀK, 1, 19 66.1]
bhajedavṛddhasūryāṃśūn pṛṣṭhabhāgena śāmbhavi | [ĀK, 1, 19 66.2]
svedaṃ copānahaṃ nityaṃ hasantītīvratāpite | [ĀK, 1, 19 67.1]
garbhagehe nivāsaṃ ca vṛttapīnonnatastanīḥ | [ĀK, 1, 19 67.2]
rathāṅgavṛttasuśroṇyo rambhāstambhorumaṇḍitāḥ | [ĀK, 1, 19 68.1]
madyapānamadonmattā vastrasraggandhaśobhitāḥ | [ĀK, 1, 19 68.2]
priyāḥ prītāḥ samāśliṣyenna bādhā śītadoṣajā | [ĀK, 1, 19 69.1]
kastūrī kuṅkumaṃ candraṃ lavaṅgaṃ jātikāphalam | [ĀK, 1, 19 69.2]
pratyekaṃ niṣkamekaṃ syātsāraḥ khadirasambhavaḥ | [ĀK, 1, 19 70.1]
yuñjyātṣoḍaśaniṣkaṃ ca sarvaṃ peṣyaṃ himāmbunā | [ĀK, 1, 19 70.2]
gulikāṃ maricākārāṃ kuryāddaurgandhyanāśinīm | [ĀK, 1, 19 71.1]
vātaśleṣmaharā rucyā guṭikaiṣā prakīrtitā | [ĀK, 1, 19 71.2]
guṭyanvitaṃ ca tāmbūlaṃ yatheṣṭaṃ bhakṣayetsadā | [ĀK, 1, 19 72.1]
evaṃ hemantacaryā syāt śiśire 'pyamumācaret | [ĀK, 1, 19 72.2]
śleṣmā citaḥ syānnitarāṃ bhajeddhaimantikaṃ vidhim | [ĀK, 1, 19 73.1]
atrādānabhavaṃ rūkṣaṃ bhavecchīto mahattaraḥ | [ĀK, 1, 19 73.2]
śiśire tu citaḥ śleṣmā vasante'rkāṃśuvidrutaḥ | [ĀK, 1, 19 74.1]
nāśayejjāṭharaṃ vahniṃ svayaṃ toyasvabhāvataḥ | [ĀK, 1, 19 74.2]
janayedrogamakhilaṃ tasmācchīghraṃ kaphaṃ jayet | [ĀK, 1, 19 75.1]
atha vāsantikāṃ caryāṃ kathayāmi mama priye | [ĀK, 1, 19 75.2]
tīkṣṇāñjanacchardinasyair vyāyāmodvartanairapi | [ĀK, 1, 19 76.1]
pādābhyāṃ mardanenoṣmavārisnānena taṃ haret | [ĀK, 1, 19 76.2]
kāṣāyaraktakausumbhakauśeyavasanāni ca | [ĀK, 1, 19 77.1]
paridhāya sakarpūrāgaruṇāṅgāni dhūpayet | [ĀK, 1, 19 77.2]
kastūrīkuṅkumahimaiścandanairlepayet tanum | [ĀK, 1, 19 78.1]
cūtacampakapunnāgapūgakesarapāṭalam | [ĀK, 1, 19 78.2]
mādhavīketakīmallikāśokanavamālikāḥ | [ĀK, 1, 19 79.1]
javādyairlepitāḥ kṛtvā vahetkalhāramutpalam | [ĀK, 1, 19 79.2]
madyaṃ pañcavidhaṃ proktaṃ sarvavyādhiharaṃ param | [ĀK, 1, 19 80.1]
mādhavāriṣṭamārdvīkāsavaśīthur itīritāḥ | [ĀK, 1, 19 80.2]
kṣaudrair madakaradravyai racito mādhavaḥ smṛtaḥ | [ĀK, 1, 19 81.1]
ciraṃ madakaradravyaṃ khanitvā sthāpitaṃ bhuvi | [ĀK, 1, 19 81.2]
ariṣṭo'yamiti jñeyo mārdvīko gostanībhavaḥ | [ĀK, 1, 19 82.1]
āsavo madakṛddravyasavanādvā samudbhavaḥ | [ĀK, 1, 19 82.2]
śīthur ikṣurasājjātaḥ sevyāḥ pañca mayā matāḥ | [ĀK, 1, 19 83.1]
kāminīvadanāmbhojavāsitāś cittahāriṇaḥ | [ĀK, 1, 19 83.2]
puṣpādivāsitā hṛdyāḥ kāntānayanarañjitāḥ | [ĀK, 1, 19 84.1]
purāṇāḥ kaṭukāstiktāḥ kaṣāyāḥ śleṣmahāriṇaḥ | [ĀK, 1, 19 84.2]
mātuluṅgāmrajambūnāṃ patrapuṣpaphalānvitāḥ | [ĀK, 1, 19 85.1]
suhṛdbhiḥ saha jaṃbīrarasārdrakapalāṇḍukam | [ĀK, 1, 19 85.2]
jāṅgalaṃ palalaṃ śūlyaṃ tadrasaṃ ca kṛtaṃ navam | [ĀK, 1, 19 86.1]
purāṇakṣaudragodhūmayavaṣaṣṭikaśālikān | [ĀK, 1, 19 86.2]
bhajetkaphaghnaṃ śākaṃ ca vyañjanaṃ pānakaṃ tathā | [ĀK, 1, 19 87.1]
amadyapastu śuṇṭhyambu mustāmbu kṣaudravāri vā | [ĀK, 1, 19 87.2]
khadirāsanasārotthakvathitaṃ vāri vā pibet | [ĀK, 1, 19 88.1]
udyāne saudhakācādyairmaṇinīkāśarocibhiḥ | [ĀK, 1, 19 88.2]
kuṭṭimair maṇḍite cārumaṇḍape suratocite | [ĀK, 1, 19 89.1]
kokilālāparucire sugandhikusumojjvale | [ĀK, 1, 19 89.2]
bahupādapasacchāyāvāritoṣṇāśudīdhitau | [ĀK, 1, 19 90.1]
samantāt salilāpūrṇakulyābhiḥ śītalīkṛte | [ĀK, 1, 19 90.2]
malayānilasañcāraśamitaśramavāriṇi | [ĀK, 1, 19 91.1]
nānāprasūnasubhagaśākhinīnālanandite | [ĀK, 1, 19 91.2]
lambamānasugandhasraṅmakarandābhiṣecite | [ĀK, 1, 19 92.1]
uśīrapāṭalīpaṅktiśobhite bisavistṛte | [ĀK, 1, 19 92.2]
puṣpair ākīrṇite mandatālavṛntānilojjvale | [ĀK, 1, 19 93.1]
samāsīnaḥ priyālāpacaturāḥ kāmalolupāḥ | [ĀK, 1, 19 93.2]
kandarpadarpasarvasvāḥ sūkṣmasvacchāṃbarāḥ priyāḥ | [ĀK, 1, 19 94.1]
taruṇī ramayan goṣṭhīḥ kurvaṃstābhirmanoharāḥ | [ĀK, 1, 19 94.2]
suhṛdbhir āptaiḥ sahito madhyāhnaṃ gamayetsukhī | [ĀK, 1, 19 95.1]
atiśītagurusnigdhasvādvamlalavaṇāni ca | [ĀK, 1, 19 95.2]
tilekṣukṣīravikṛtidivāsvapnātipicchilam | [ĀK, 1, 19 96.1]
matsyaṃ kṣārodakaṃ pūpaṃ śleṣmalaṃ varjayenmadhau | [ĀK, 1, 19 96.2]
grīṣme hyatyarthatīkṣṇaḥ syād gharmabhānurbhuvo rasān | [ĀK, 1, 19 97.1]
snigdhān guṇāṃśca kṣapayetkaphastasmātkṣayaṃ vrajet | [ĀK, 1, 19 97.2]
tena vāyuścitaḥ syācca pūritaiḥ śītalairjalaiḥ | [ĀK, 1, 19 98.1]
candanāgarukastūrīkuṅkumaiśca sugandhibhiḥ | [ĀK, 1, 19 98.2]
prasūnairvividhaiḥ phullairvāsite mallikādibhiḥ | [ĀK, 1, 19 99.1]
kāminīpīnavakṣojadaghnāmbuni suśodhite | [ĀK, 1, 19 99.2]
hrade vā dīrghikāyāṃ vā saṃskṛtāyāṃ yathāvidhi | [ĀK, 1, 19 100.1]
ā karṇapūrṇanayanavirājitamukhendubhiḥ | [ĀK, 1, 19 100.2]
mṛṇālabhūṣaṇodbhāsiśirīṣamṛdubāhubhiḥ | [ĀK, 1, 19 101.1]
karpūramuktākusumamālāmalayajojjvalaiḥ | [ĀK, 1, 19 101.2]
sūkṣmakausumbhavasanabaddhamadhyanitambibhiḥ | [ĀK, 1, 19 102.1]
svanūpuraravākṛṣṭasārasārāvarañjitaiḥ | [ĀK, 1, 19 102.2]
jalakrīḍāticaturaiḥ saṃyuktaḥ kāminījanaiḥ | [ĀK, 1, 19 103.1]
saṃkrīḍeta karonmuktavārisiktāṅganāmukhaḥ | [ĀK, 1, 19 103.2]
drutiśṛṅgamukhotsṛṣṭavārisecitavigrahaḥ | [ĀK, 1, 19 104.1]
tābhirbhujāntaraṃ śliṣyan kurvan līlāṃ muhurmuhuḥ | [ĀK, 1, 19 104.2]
uttīrya ca vapurvastrair udvartya cikurānsukham | [ĀK, 1, 19 105.1]
svacche sūkṣme kaṣāye ca vasane dhārayettataḥ | [ĀK, 1, 19 105.2]
candanāgarukarpūrairdhūpayetkeśavigrahau | [ĀK, 1, 19 106.1]
śrīkhaṇḍacandrakastūrīpaṅkacarcitavigrahaḥ | [ĀK, 1, 19 106.2]
nepālamālatīmallīpāṭalīśatapatrakāḥ | [ĀK, 1, 19 107.1]
saugandhikaṃ maruvakaṃ hrīveraṃ ca mṛgāṇḍajaiḥ | [ĀK, 1, 19 107.2]
sugandhatailairliptāni dhārayet kusumāni ca | [ĀK, 1, 19 108.1]
atra madyaṃ na peyaṃ syādathavā madyasātmyakaiḥ | [ĀK, 1, 19 108.2]
svalpaṃ peyaṃ tu teneṣanna tṛptiścet tadā jalaiḥ | [ĀK, 1, 19 109.1]
svādubhirbahubhir yuktaṃ pibenmadyaṃ yathāsukham | [ĀK, 1, 19 109.2]
tathā nocedbhaved dhātuśoṣo 'ntardāhamohabhāk | [ĀK, 1, 19 110.1]
śithilāvayavakṣīṇaprāṇabuddhibalaḥ priye | [ĀK, 1, 19 110.2]
madhuraṃ śītalaṃ snigdhaṃ dravaṃ laghu hitaṃ bhajet | [ĀK, 1, 19 111.1]
sadyaḥ saśarkaraṃ lihyācchāleyaṃ jāṅgalaṃ palam | [ĀK, 1, 19 111.2]
ameduraṃ māṃsarasaṃ rasālāṃ pānakaṃ pibet | [ĀK, 1, 19 112.1]
pañcasāraṃ ca rāgaṃ ca ṣāḍavaṃ cāthavā hitam | [ĀK, 1, 19 112.2]
śarkarāmaricopetaṃ dadhi hastaviloḍitam | [ĀK, 1, 19 113.1]
etadrasālā vikhyātā rambhāpanasacūtajaiḥ | [ĀK, 1, 19 113.2]
phalaiḥ saśarkarāmbhobhir navamṛtpātragaṃ kṛtam | [ĀK, 1, 19 114.1]
īṣadamlamiti khyātaṃ pānakaṃ taddhitaṃkaram | [ĀK, 1, 19 114.2]
mṛdvīkārājakharjūramadhūkakusumāni ca | [ĀK, 1, 19 115.1]
śrīparṇīkṣudrakharjūrīparipakvaphalāni ca | [ĀK, 1, 19 115.2]
saśarkarāmbu nikṣipya dṛḍhaṃ hastena peṣayet | [ĀK, 1, 19 116.1]
saṃsthāpya navamṛdbhāṇḍe hyanyedyur vastraśodhitam | [ĀK, 1, 19 116.2]
pañcasāra iti khyāto hṛdyo vātakaphāpahaḥ | [ĀK, 1, 19 117.1]
sitākṣaudrādimadhuradravyayuktaṃ phalaṃ ca yat | [ĀK, 1, 19 117.2]
svacchaṃ rāga iti jñeyaḥ sarvasantāpanāśanaḥ | [ĀK, 1, 19 118.1]
ayameva tu sāndraś cel lehyaṃ ṣāḍava īritaḥ | [ĀK, 1, 19 118.2]
sa ca vastreṇa saṃśuddhaḥ peyaṣāḍava ucyate | [ĀK, 1, 19 119.1]
etatpañcavidhaṃ pānaṃ pāṭalīcampakādibhiḥ | [ĀK, 1, 19 119.2]
elayā vāsitaṃ śuddhaṃ mṛdbhāṇḍe sthāpite nave | [ĀK, 1, 19 120.1]
uśīratālavṛntasya vāyunā śītalīkṛtam | [ĀK, 1, 19 120.2]
mocacocadalopetameṣā sāmānyasaṃskṛtiḥ | [ĀK, 1, 19 121.1]
atha nūtanabhāṇḍāntaḥ pūritaṃ svādu nirmalam | [ĀK, 1, 19 121.2]
pāṭalīketakīpuṣpakarpūrasurabhīkṛtam | [ĀK, 1, 19 122.1]
sāndrāṃbareṇa saṃvītaṃ tālavṛntaiḥ suśītalam | [ĀK, 1, 19 122.2]
pibejjalaṃ tālasālapūgakharjūrapādapaiḥ | [ĀK, 1, 19 123.1]
nālikerāmrapanasajambūpunnāgacampakaiḥ | [ĀK, 1, 19 123.2]
karapraceyavyālambiphalapuṣpakagucchakaiḥ | [ĀK, 1, 19 124.1]
drākṣāstabakasaṃchannaśākhāntaritarājitaiḥ | [ĀK, 1, 19 124.2]
mādhavīstabakālīnabhṛṅgagītābhinanditaiḥ | [ĀK, 1, 19 125.1]
nānāsugandhitarubhir vāryamāṇārkadīdhitau | [ĀK, 1, 19 125.2]
haṃsasārasakāraṇḍaśobhamānasarovare | [ĀK, 1, 19 126.1]
paritaḥ pravahatkulyātaraṅgānilaśītale | [ĀK, 1, 19 126.2]
nṛtyatkekikalākīrṇakokilālāpaśobhite | [ĀK, 1, 19 127.1]
śārikāśukasaṃlāpamuhyanmānavatījane | [ĀK, 1, 19 127.2]
udyāne bālakośīravṛtau salilasecite | [ĀK, 1, 19 128.1]
mṛṇālapadmakalhārotpalapallavanirmite | [ĀK, 1, 19 128.2]
sugandhipuṣpamālābhirlambamāne suśītale | [ĀK, 1, 19 129.1]
ārdrāmbaraiśca racitacchāyānavapaṭālike | [ĀK, 1, 19 129.2]
mādhavīmaṇḍape ramye sarvasantāpahāriṇi | [ĀK, 1, 19 130.1]
kadalīmṛṇālakusumapallavaiḥ parikalpitām | [ĀK, 1, 19 130.2]
cārūttamacchadapaṭāṃ himāmbupariṣecitām | [ĀK, 1, 19 131.1]
śayyāmatyantamṛdulāṃ santāpaśramahāriṇīm | [ĀK, 1, 19 131.2]
tuṣāraśītalataraiścarmavastrābhipūritaiḥ | [ĀK, 1, 19 132.1]
sūkṣmair jalalavaiḥ siktaḥ savayobhiḥ samanvitaḥ | [ĀK, 1, 19 132.2]
madhyāhnaṃ gamayedevaṃ tathā dhārāgṛhe'thavā | [ĀK, 1, 19 133.1]
dīvyan pustamayīkāntāstanahastamukhacyutaiḥ | [ĀK, 1, 19 133.2]
bālośīrāmbubhiḥ śīte svacchasphaṭikapaṭṭake | [ĀK, 1, 19 134.1]
karpūracandanālipte luṭhaṃstāpapraśāntaye | [ĀK, 1, 19 134.2]
pratyagrasnānaśītāṅgyo muktābharaṇabhūṣitāḥ | [ĀK, 1, 19 135.1]
mṛṇālacandanālepā mṛṇālavalayānvitāḥ | [ĀK, 1, 19 135.2]
svacchāmbarātirucirāḥ pramadāstāpahāriṇīḥ | [ĀK, 1, 19 136.1]
cumbanāliṅganasparśais toṣayan parihāsayan | [ĀK, 1, 19 136.2]
puṣpamālāviracitavitānapariśobhite | [ĀK, 1, 19 137.1]
śītāṃśukiraṇasparśadravaccandropalojjvale | [ĀK, 1, 19 137.2]
candrikākāntilasite mandānilavirājite | [ĀK, 1, 19 138.1]
saudhasthale samāsīnaḥ śaśāṅkakiraṇāhvayān | [ĀK, 1, 19 138.2]
bhakṣānaśnīta tārendukiraṇaiḥ śītalīkṛtam | [ĀK, 1, 19 139.1]
saśarkaraṃ pibetkṣīraṃ māhiṣaṃ balakṛddhitam | [ĀK, 1, 19 139.2]
nidāghahaṃ śarīrasya mālācandanadhāriṇaḥ | [ĀK, 1, 19 140.1]
svacchāṃśukāvṛtāṅgasya samāptaratikarmaṇaḥ | [ĀK, 1, 19 140.2]
jalārdrāṃśukavātena tālavṛntānilena ca | [ĀK, 1, 19 141.1]
vistāritābjapatrasya vījanaiścāmbuvarṣibhiḥ | [ĀK, 1, 19 141.2]
mayūratālavṛntaiśca tathā ca haricandanaiḥ | [ĀK, 1, 19 142.1]
karpūramallikāmuktāmālābhir madhuraiḥ priye | [ĀK, 1, 19 142.2]
śārikāśukabālānām ālāpairbisabhūṣaṇaiḥ | [ĀK, 1, 19 143.1]
phullakalhārakamalanīlotpalavirājitaiḥ | [ĀK, 1, 19 143.2]
karpūracandanālepaiḥ kāntaiśca pramadājanaiḥ | [ĀK, 1, 19 144.1]
tāpaḥ saṃhriyate cāsya cādānoṣṇābhitāpinaḥ | [ĀK, 1, 19 144.2]
saktukaṭvamlalavaṇarūkṣāyāsātapāṃstyajet | [ĀK, 1, 19 145.1]
athāto vārṣikīṃ caryāṃ śṛṇu vakṣyāmi bhairavi | [ĀK, 1, 19 145.2]
ādānakṣīṇadhātūnāṃ narāṇāṃ jaṭharānalaḥ | [ĀK, 1, 19 146.1]
kṣīṇo'pi varṣāsamaye doṣaiḥ sīdati satvaram | [ĀK, 1, 19 146.2]
savārivāridavrātatirohitadivākare | [ĀK, 1, 19 147.1]
vyomni jhañjhāsamīreṇa śītalena tuṣāriṇā | [ĀK, 1, 19 147.2]
vātaḥ syātkupito'tyantaṃ prataptāyā nidāghataḥ | [ĀK, 1, 19 148.1]
bhūmermeghādisiktāyā bāṣpaiḥ kālasvabhāvataḥ | [ĀK, 1, 19 148.2]
amlapākaiśca lūtādimalinaiḥ salilaistathā | [ĀK, 1, 19 149.1]
pittaṃ kupyati cātyarthaṃ durdinatvācca jāṭharaḥ | [ĀK, 1, 19 149.2]
vahniḥ sīdati tenaiva śleṣmā kupyati dustaraḥ | [ĀK, 1, 19 150.1]
evamanyonyaduṣṭāḥ syurdoṣāḥ sādhāraṇaṃ tataḥ | [ĀK, 1, 19 150.2]
mardanaṃ ca śiro'bhyaṅgaṃ tailairnārāyaṇairbhajet | [ĀK, 1, 19 151.1]
uṣṇodakaiśca bahubhiḥ snātvā saṃmārjayettanum | [ĀK, 1, 19 151.2]
raktaṃ cāpyathavā śuklaṃ māñjiṣṭhaṃ vātha dhārayet | [ĀK, 1, 19 152.1]
sāndreṇāgarudhūpena śarīraṃ dhūpayecchive | [ĀK, 1, 19 152.2]
kastūrīṃ kuṅkumaṃ cāru bhajetkālāgarudravam | [ĀK, 1, 19 153.1]
kuṭajaṃ ketakīṃ jātiṃ maruvaṃ karavīrakam | [ĀK, 1, 19 153.2]
snigdhajāṅgalamāṃsāni saṃskṛtāṃstadrasān api | [ĀK, 1, 19 154.1]
mudgāḍhakakulutthānāṃ pibedyūṣaṃ ca saṃskṛtam | [ĀK, 1, 19 154.2]
ariṣṭākhyaṃ ca maireyaṃ purāṇamathavā pibet | [ĀK, 1, 19 155.1]
sauvarcalayutaṃ mastu pañcakolarajoyutam | [ĀK, 1, 19 155.2]
bhajeduṣṇakaraṃ sarvaṃ śuddhakoṣṭho bhavennaraḥ | [ĀK, 1, 19 156.1]
kuryātkaṣāyabastiṃ ca jīrṇadhānyāśanaṃ bhajet | [ĀK, 1, 19 156.2]
divyaṃ vā kaupamudakaṃ śṛtaṃ peyaṃ sukhāvaham | [ĀK, 1, 19 157.1]
atyantavātavarṣe'hni prāyeṇa lavaṇāmlakam | [ĀK, 1, 19 157.2]
madhuraṃ laghu sakṣaudraṃ śuṣkanistālitāni ca | [ĀK, 1, 19 158.1]
vyañjanāni ca tailaṃ ca vaṭakānparpaṭānbhajet | [ĀK, 1, 19 158.2]
yathāsukhaṃ ca tāmbūlaṃ kastūrīphalasaṃyutam | [ĀK, 1, 19 159.1]
netevanīsyād agarudhūpitāmbaramāvahet | [ĀK, 1, 19 159.2]
sugandhāvayavastiṣṭhetsaudhe bhūbāṣpavarjite | [ĀK, 1, 19 160.1]
tuṣāraśītarahite suramye'garudhūpite | [ĀK, 1, 19 160.2]
divāsuptiṃ nadītoyaṃ saktuṃ jalaghṛtāplutam | [ĀK, 1, 19 161.1]
vyāyāmamarkakiraṇān saṃgamātyantikaṃ tyajet | [ĀK, 1, 19 161.2]
athātaḥ śāradīṃ caryāṃ vakṣyāmi śṛṇu vāṅmayi | [ĀK, 1, 19 162.1]
varṣartau śītavṛṣṭibhyāṃ sahasaiva raveḥ karaiḥ | [ĀK, 1, 19 162.2]
taptāṅgānāṃ nṛṇāṃ pittaṃ citaṃ vṛṣṭau tu śārade | [ĀK, 1, 19 163.1]
sutarāṃ kupyati tadā tasmātpittāpanuttaye | [ĀK, 1, 19 163.2]
pittaghnatailenābhyaṅgaṃ mardanaṃ mṛdu kalpayet | [ĀK, 1, 19 164.1]
sukhoṣṇavāriṇā snānaṃ śuklakāṣāyamambaram | [ĀK, 1, 19 164.2]
dhṛtvā cāgarukarpūradhūmenāṅgāni lepayet | [ĀK, 1, 19 165.1]
bhadraśrīhimaliptāṅgaḥ ketakībhallakāni ca | [ĀK, 1, 19 165.2]
campakāmbujapatrāṇi vahenmṛgamadānvitam | [ĀK, 1, 19 166.1]
virecanaṃ sirāmokṣaṃ tiktājyāsvādanaṃ bhajet | [ĀK, 1, 19 166.2]
śāligodhūmamudgaṃ ca paṭolakṣaudraśarkarāḥ | [ĀK, 1, 19 167.1]
jāṅgalaṃ piśitaṃ tiktaṃ kaṣāyaṃ madhurān bhajet | [ĀK, 1, 19 167.2]
bubhukṣitastu laghvannaṃ dhātrīṃ śīthuṃ ghṛtaṃ payaḥ | [ĀK, 1, 19 168.1]
pānakaṃ yāvasaṃ cekṣunālikerodakaṃ navam | [ĀK, 1, 19 168.2]
agastyodayasaṃśuddhanirviṣaṃ laghu śītalam | [ĀK, 1, 19 169.1]
arkendukiraṇottaptaśītaṃ haṃsodakaṃ pibet | [ĀK, 1, 19 169.2]
maudgayūṣaṃ pradoṣe tu himacandanacarcitaḥ | [ĀK, 1, 19 170.1]
sugandhamālānirdhautavasanālaṃkṛtaḥ sukhī | [ĀK, 1, 19 170.2]
muktāmālāpariṣkāraḥ sugandhośīralepitaḥ | [ĀK, 1, 19 171.1]
ramyārāmāparivṛte harmye jyotsnātisundare | [ĀK, 1, 19 171.2]
samāsīnaścandrapādān seveta taruṇīyutaḥ | [ĀK, 1, 19 172.1]
svādan svādaṃścekṣudaṇḍān pittaghnamadirāmapi | [ĀK, 1, 19 172.2]
pāyaṃ pāyaṃ sukhaṃ tiṣṭhankrīḍayankāminījanam | [ĀK, 1, 19 173.1]
yavakṣārādikān kṣārān himam ātṛpti bhojanam | [ĀK, 1, 19 173.2]
tilatailaṃ ravikarāndivā nidrāṃ vasāṃ dadhi | [ĀK, 1, 19 174.1]
tīkṣṇaṃ madyaṃ tyajedvastu prācīvāyuṃ ca pittakṛt | [ĀK, 1, 19 174.2]
atha sādhāraṇī caryā saṃkṣepādvakṣyate śive | [ĀK, 1, 19 175.1]
svādvamlalavaṇānprāyo himavarṣāgame bhajet | [ĀK, 1, 19 175.2]
tiktoṣaṇakaṣāyāṃśca vasante nitarāṃ bhajet | [ĀK, 1, 19 176.1]
nidāghe madhuraprāyaṃ bhajedvarṣātyaye punaḥ | [ĀK, 1, 19 176.2]
tiktasvādukaṣāyāṃśca varṣartau ca bhajetkramāt | [ĀK, 1, 19 177.1]
madhau rūkṣoṣṇamaśnīyād grīṣme snigdhaṃ ca śītalam | [ĀK, 1, 19 177.2]
prāvṛṭśiśirahemante snigdhaṃ coṣṇataraṃ bhajet | [ĀK, 1, 19 178.1]
meghātyaye rūkṣaśītaṃ vidhinānena sevayet | [ĀK, 1, 19 178.2]
tattadṛtūktān adhikān rasān seveta cānvaham | [ĀK, 1, 19 179.1]
anyānapi rasānsarvānalpamātraṃ yathāruci | [ĀK, 1, 19 179.2]
ekasyāntyaṃ ca saptāhamanyasya dinasaptakam | [ĀK, 1, 19 180.1]
evaṃ caturdaśadinam ṛtusaṃdhiriti smṛtaḥ | [ĀK, 1, 19 180.2]
vartamānāmṛtoścaryāṃ mandaṃ mandaṃ samutsṛjet | [ĀK, 1, 19 181.1]
āgāmina ṛtoścaryām ṛtusaṃdhau bhajet kramāt | [ĀK, 1, 19 181.2]
sātmyadravyavisargācca hyasātmyadravyasevanāt | [ĀK, 1, 19 182.1]
rogā bhavanti tasmāttacchīlatyāgau śanairvrajet | [ĀK, 1, 19 182.2]
ṛtucaryāmiti bhajannāyurārogyam āpnuyāt | [ĀK, 1, 19 183.1]
annapākakramaṃ vakṣye samāsena surārcite | [ĀK, 1, 19 183.2]
bhuktamannaṃ ca sakalaṃ koṣṭhakaṃ prāṇavāyunā | [ĀK, 1, 19 184.1]
āhṛtaṃ taddravairbhinnasaṃghātaṃ mārdavaṃ punaḥ | [ĀK, 1, 19 184.2]
snehena nītaṃ koṣṭhāgnirāmāśayagataṃ pacet | [ĀK, 1, 19 185.1]
samānavāyunoddīpto jāṭharastu yathā bahiḥ | [ĀK, 1, 19 185.2]
sthālīsthaṃ taṇḍulaṃ toyaṃ pacedannaṃ ca pāvakaḥ | [ĀK, 1, 19 186.1]
bhuktamātreṇa tatsarvaṃ ṣaḍrasaṃ madhurāyate | [ĀK, 1, 19 186.2]
pacyamānaṃ kaphotpādyaiḥ phenaḥ syānmadhurādibhiḥ | [ĀK, 1, 19 187.1]
phenastu kaphatattvaṃ yātyamlatāṃ ca vidāhataḥ | [ĀK, 1, 19 187.2]
āmāśayāccyutaṃ tacca pittaṃ bhavati nirmalam | [ĀK, 1, 19 188.1]
pakvāśayamanuprāptamagninā pariśoṣitam | [ĀK, 1, 19 188.2]
piṇḍitaṃ paripakvaṃ syānmahataḥ pākataḥ kaṭuḥ | [ĀK, 1, 19 189.1]
pārthivaścāpya āgneyo vāyavyaśceti nābhasaḥ | [ĀK, 1, 19 189.2]
pañcoṣmāṇaḥ pārthivādīn annānanu pacanti ca | [ĀK, 1, 19 190.1]
pañcāhāraguṇān pakvāṃstathā bhūtaguṇānapi | [ĀK, 1, 19 190.2]
pṛthak pṛthak yathāsvaṃ ca puṣṇantyete yathāsukham | [ĀK, 1, 19 191.1]
bhaumo bhaumāṃstathaivānyān anye dehagatānkramāt | [ĀK, 1, 19 191.2]
pakvaṃ tadannaṃ dvividhaṃ kiṭṭasāraprabhedataḥ | [ĀK, 1, 19 192.1]
kiṭṭaṃ tu dvividhaṃ cācchaṃ mūtraṃ sāndraṃ śakṛdbhavet | [ĀK, 1, 19 192.2]
punaḥ sāraṃ pacantyeva yathāsvaṃ sapta vahnayaḥ | [ĀK, 1, 19 193.1]
dhātugāstu tato devi rasādraktaṃ bhavettataḥ | [ĀK, 1, 19 193.2]
māṃsaṃ māṃsādbhavenmedastasmādasthi prajāyate | [ĀK, 1, 19 194.1]
asthno majjā tataḥ śukraṃ śukrādgarbho bhavetpriye | [ĀK, 1, 19 194.2]
prasādaśeṣajānvakṣye rasātstanyamasṛktataḥ | [ĀK, 1, 19 195.1]
sirāśca kaṇḍarā māṃsātṣaṭ tvacaśca vasā bhavet | [ĀK, 1, 19 195.2]
medasaḥ snāyusandhī ca śeṣaṃ naśyatyataḥ param | [ĀK, 1, 19 196.1]
rasasya kiṭṭaṃ śleṣmā syādasṛjaḥ pittameva ca | [ĀK, 1, 19 196.2]
māṃsasya kiṭṭaṃ khamalā medaso gharmavāri ca | [ĀK, 1, 19 197.1]
asthno romāṇi keśāḥ syurmajjāyāstvakṣiviṭtvacām | [ĀK, 1, 19 197.2]
snehaḥ śuklasya caujaḥ syātkramāddhātumalāḥ smṛtāḥ | [ĀK, 1, 19 198.1]
kiṭṭaṃ prasādo bhavati dhātūnāṃ paripākataḥ | [ĀK, 1, 19 198.2]
itaretarasaṃstambhā dhātusnehaparamparā | [ĀK, 1, 19 199.1]
āhārātsādhu jīrṇādyo jātaḥ sāro raso hi saḥ | [ĀK, 1, 19 199.2]
tasmādrasastu dhātūnāṃ raktādīnāṃ ca vardhanaḥ | [ĀK, 1, 19 200.1]
narāṇāṃ dhātavaḥ sapta santi strīṇāṃ yathā tathā | [ĀK, 1, 19 200.2]
puṃsāṃ śuklaṃ ca śirasi nārīṇāṃ hṛṣṭamānase | [ĀK, 1, 19 201.1]
patisaṅge tu tacchuklaṃ sravanti smaramandire | [ĀK, 1, 19 201.2]
taccāmbusadṛśaṃ svacchaṃ saumyaṃ garbhāya no bhavet | [ĀK, 1, 19 202.1]
bhuktamannaṃ divārātraṃ śuklavṛddhiṃ karoti tat | [ĀK, 1, 19 202.2]
saptāhādacchaśuklaṃ syānmāsādgarbhakṣamaṃ hi tat | [ĀK, 1, 19 203.1]
evaṃ pākakrameṇaiva bhavetṣāṇmāturāṃbike | [ĀK, 1, 19 203.2]
vṛṣyauṣadhaprabhāveṇa sadyaḥ śuklādi jāyate | [ĀK, 1, 19 204.1]
caṅkramadbhojyadhātūnāṃ parivṛttiḥ sadā bhavet | [ĀK, 1, 19 204.2]
jāṭharo bhautikaścaiva dhātavīyo'gnayaḥ smṛtāḥ | [ĀK, 1, 19 205.1]
eteṣu jāṭharaḥ śreṣṭho yenānnaṃ paripacyate | [ĀK, 1, 19 205.2]
sa eva mūlaṃ sarveṣāmagnīnāṃ tatkṣaye kṣayaḥ | [ĀK, 1, 19 206.1]
tadvṛddhau ca bhavedvṛddhistanmūlaṃ jīvitaṃ balam | [ĀK, 1, 19 206.2]
devi tasmāddhitaiḥ sātmyairannapānākhyadārubhiḥ | [ĀK, 1, 19 207.1]
pālayettaṃ prayatnena tadāyattā hyarogatā | [ĀK, 1, 19 207.2]
caturvidhaḥ sa evāgnistīkṣṇo mandaḥ samo'samaḥ | [ĀK, 1, 19 208.1]
pittābhimūrchite vāyau samāne tīkṣṇapāvakaḥ | [ĀK, 1, 19 208.2]
asamyagbahu vā bhuktaṃ pacecchīghraṃ tu pittajān | [ĀK, 1, 19 209.1]
rogānkuryāttu mandāgniḥ samāne kaphapīḍite | [ĀK, 1, 19 209.2]
samyagbhuktaṃ mitaṃ vāpi hitaṃ cānnaṃ cirātpacet | [ĀK, 1, 19 210.1]
vaktraśoṣādhmānatāśca gauravaṃ cāntrakūjanam | [ĀK, 1, 19 210.2]
āṭopamasakṛtkuryācchleṣmajān āmayānapi | [ĀK, 1, 19 211.1]
svasthānasthe samāne tu samo'gnirabhidhīyate | [ĀK, 1, 19 211.2]
samyagbhuktaṃ pacetkāle tvārogyaphalado bhavet | [ĀK, 1, 19 212.1]
asamo'gnir amārgasthe samāne syāt subhojanam | [ĀK, 1, 19 212.2]
cirātpacettu durbhuktam acirād vātajān gadān | [ĀK, 1, 19 213.1]
kuryāttasmādapramattaḥ samāgniṃ rakṣayetpriye | [ĀK, 1, 19 213.2]
yāmadvaye pacettīkṣṇaḥ ṣaḍyāmānmandapāvakaḥ | [ĀK, 1, 19 214.1]
kṛcchrādannaṃ samāgnistu caturyāmātpacetsukham | [ĀK, 1, 19 214.2]
asamāgniḥ kadācit tu śīghraṃ vā mandameva vā | [ĀK, 1, 19 215.1]
nābhisthāne sthito vahniḥ sarveṣāṃ prāṇināmapi | [ĀK, 1, 19 215.2]
gajoṣṭraturagādīnāṃ vahniraṅguṣṭhamātrakaḥ | [ĀK, 1, 19 216.1]
paśumartyamṛgāṇāṃ ca yavamātrānalo bhavet | [ĀK, 1, 19 216.2]
gṛdhrolūkabakādīnāṃ jāṭharāgnistilonmitaḥ | [ĀK, 1, 19 217.1]
kṛmikīṭādijantūnāṃ keśamātro hutāśanaḥ | [ĀK, 1, 19 217.2]
pradīpto jāṭharo vahnirādāvannaṃ pacettataḥ | [ĀK, 1, 19 218.1]
annābhāve paceddoṣāndoṣe kṣīṇe pacettataḥ | [ĀK, 1, 19 218.2]
dhātūndhātukṣaye prāṇānsaṃharetprāṇināṃ param | [ĀK, 1, 19 219.1]
{ĀK, 1, 20}
śrībhairavī | [ĀK, 1, 20 1.1]
devadeva kṛpāmbhodhe kālakandarpanāśana | [ĀK, 1, 20 1.2]
aṣṭamūrte mahāmūrte pañcakṛtyaparāyaṇa | [ĀK, 1, 20 1.3]
prapañcitaṃ jagatsarvaṃ tryambaka tripurāntaka | [ĀK, 1, 20 2.1]
jaṭākalitabhogīndraphūtkāraklāntacandramaḥ | [ĀK, 1, 20 2.2]
sūryenduvahninayana smerapañcānana prabho | [ĀK, 1, 20 3.1]
kuṇḍalāhiphaṇāratnadyotamānakapolabhūḥ | [ĀK, 1, 20 3.2]
kundāgradantasubhagapallavādharaśobhita | [ĀK, 1, 20 4.1]
hālāhalāsitagala saptabhogīndrabhūṣaṇa | [ĀK, 1, 20 4.2]
mahāhivalayaprodyadaṣṭādaśabhujojjvala | [ĀK, 1, 20 5.1]
sarvadivyāyudhopeta varavyāghrājināṃbara | [ĀK, 1, 20 5.2]
namatsurāsurādhīśamakuṭotpalaraśmibhiḥ | [ĀK, 1, 20 6.1]
nīrājitapadadvandva yogijanmajarāpaha | [ĀK, 1, 20 6.2]
saccidānandavibhava prasanna karuṇāmbudhe | [ĀK, 1, 20 7.1]
oṅkāragamya vimalātarkyācintyāprameya bhoḥ | [ĀK, 1, 20 7.2]
stotā stutyaḥ stutistvaṃ hi kartā kāryaṃ ca kārakaḥ | [ĀK, 1, 20 8.1]
sarvo'pi hi tvamevāsi prasīda parameśvara | [ĀK, 1, 20 8.2]
tvanmāyayā jagatsarvaṃ sṛṣṭaṃ trātaṃ hataṃ tathā | [ĀK, 1, 20 9.1]
tvaṃ bhūstvamāpastvaṃ vahnistvaṃ vāyustvaṃ nabhaḥ śaśī | [ĀK, 1, 20 9.2]
ravistvaṃ paramātmā tvaṃ guṇāstvaṃ prakṛtistathā | [ĀK, 1, 20 10.1]
puruṣastvaṃ manastvaṃ ca buddhiścittamahaṃkṛtiḥ | [ĀK, 1, 20 10.2]
rasāyanaṃ ca sakalamākhyātuṃ ca savistaram | [ĀK, 1, 20 11.1]
ājñāpayāhaṃ yadi te hṛdyā prāṇapriyā vibho | [ĀK, 1, 20 11.2]
jīvanmuktiḥ kathaṃ nātha yogarūpaṃ ca kīdṛśam | [ĀK, 1, 20 12.1]
anugṛhṇīṣva deveśa sukhopāyaṃ bhavāpaham | [ĀK, 1, 20 12.2]
śrutvā stutiṃ smitamukho bhairavaḥ parayā mudā | [ĀK, 1, 20 13.1]
uvāca devīṃ kalyāṇīṃ parvatādhipanandinīm | [ĀK, 1, 20 13.2]
śrībhairavaḥ | [ĀK, 1, 20 14.1]
sādhu sādhu mahāmāye sarvaṃ vetsi sanātane | [ĀK, 1, 20 14.2]
tathāpi pṛcchasīśāni lokānāṃ hitakāmyayā | [ĀK, 1, 20 14.3]
pravakṣyāmi samāsena sāvadhānaṃ śṛṇu priye | [ĀK, 1, 20 15.1]
tvatto'nyā vallabhā kā me rahasyārthavibhāṣaṇe | [ĀK, 1, 20 15.2]
śṛṇu vakṣyāmi deveśi jīvanmuktasya lakṣaṇam | [ĀK, 1, 20 16.1]
kāmaṃ krodhaṃ bhayaṃ lobhaṃ madaṃ mohaṃ ca matsaram | [ĀK, 1, 20 16.2]
mānaṃ lajjāṃ kulaṃ śīlaṃ kutsāṃ dambhaṃ ca vañcanām | [ĀK, 1, 20 17.1]
avidyāṃ jaḍatāṃ garvaṃ śītamuṣṇaṃ tathātapam | [ĀK, 1, 20 17.2]
vātaṃ sukhaṃ ca duḥkhaṃ ca pāpaṃ puṇyaṃ hitāhitam | [ĀK, 1, 20 18.1]
tāpatrayaṃ putramitrakalatrādīni yastyajet | [ĀK, 1, 20 18.2]
na saktaḥ sarvaviṣaye tattvacintāparāyaṇaḥ | [ĀK, 1, 20 19.1]
padmapatram ivāmbhobhir nirliptahṛdayo bhavet | [ĀK, 1, 20 19.2]
maitrīkṛtātaṭopekṣāmadaitair maṇḍitāśayaḥ | [ĀK, 1, 20 20.1]
aihikāmuṣmikasukhaprāptikāryāviraktadhīḥ | [ĀK, 1, 20 20.2]
nityānityavivekajño hyantaḥkaraṇanigrahaḥ | [ĀK, 1, 20 21.1]
jarāmaraṇahīnaśca śivasāmarasātmavān | [ĀK, 1, 20 21.2]
jīvanmuktaḥ sa vijñeyastīrṇasaṃsārasāgaraḥ | [ĀK, 1, 20 22.1]
devadaityādibhirvandyaḥ sa sevyaḥ sa guruḥ śivaḥ | [ĀK, 1, 20 22.2]
yathāhaṃ sarvalokeṣu pūjanīyo maheśvari | [ĀK, 1, 20 23.1]
tathāsau sarvalokeṣu sarvaiḥ sampūjyate sadā | [ĀK, 1, 20 23.2]
dehānteṣu tu muktiryā prāṇināṃ sāprayojanā | [ĀK, 1, 20 24.1]
dehānte dehinaḥ sarve muktiṃ yānti na saṃśayaḥ | [ĀK, 1, 20 24.2]
bhagasaṃdrāvaṇānmuktir bhavecced gardabhādayaḥ | [ĀK, 1, 20 25.1]
pakṣiṇo vṛṣabhā meṣāḥ kiṃ muktāstripurāmbike | [ĀK, 1, 20 25.2]
retoviṇmūtrasevāyāṃ yadi muktirbhavetpriye | [ĀK, 1, 20 26.1]
kapiśca sūkarādyāśca kathaṃ muktā bhavanti te | [ĀK, 1, 20 26.2]
na kevalāmaratvācca na śivatvādbhavettathā | [ĀK, 1, 20 27.1]
taddvayor melanācca syājjīvanmuktiriyaṃ smṛtā | [ĀK, 1, 20 27.2]
sarvasminsamaye śāstre muktirastyantakālajā | [ĀK, 1, 20 28.1]
na dṛśyate karāntasthamaṇivatsā ca śāmbhavi | [ĀK, 1, 20 28.2]
atigopyamavācyaṃ yaddevānāmapi durlabham | [ĀK, 1, 20 29.1]
kathayiṣyāmi deveśi dehasthairyaṃ sadātanam | [ĀK, 1, 20 29.2]
śivatvaṃ khecaratvaṃ ca sarvasiddhipradaṃ śubham | [ĀK, 1, 20 30.1]
dehaṃ vinā na kiṃcit syāddeho'yaṃ sarvasādhanam | [ĀK, 1, 20 30.2]
tasmāddehaṃ prayatnena rakṣayetsarvataḥ sadā | [ĀK, 1, 20 31.1]
dehapāte dharmanāśo dharmanāśe kriyācyutiḥ | [ĀK, 1, 20 31.2]
kriyācyutau kuto yogo yogabhraṃśe na cidbhavet | [ĀK, 1, 20 32.1]
cidabhāve kuto mokṣo mokṣe bhraṣṭe na kiṃcana | [ĀK, 1, 20 32.2]
anyopāyaśatenāpi na deho dhāryate sadā | [ĀK, 1, 20 33.1]
pāradaḥ pavanaśca syātsarvasiddhida uttamaḥ | [ĀK, 1, 20 33.2]
saṃmūrchitau mṛtau baddhāvubhau pavanapāradau | [ĀK, 1, 20 34.1]
kramādrogaharau nityaṃ mṛtyughnau khecarapradau | [ĀK, 1, 20 34.2]
rasaḥ pūrvaṃ mayā khyāto'dhunā vāyuḥ praśasyate | [ĀK, 1, 20 35.1]
vāyoḥ saṃdhāraṇājjñānaṃ jñānānmokṣaḥ prajāyate | [ĀK, 1, 20 35.2]
sarveṣāṃ dehamūlaṃ syāttatsthairye pavanaḥ prabhuḥ | [ĀK, 1, 20 36.1]
parasmādakṣarāttasmādākāśaṃ samabhūttataḥ | [ĀK, 1, 20 36.2]
vāyustasmācca dahanastasmādāpastato mahī | [ĀK, 1, 20 37.1]
eteṣāṃ pañcabhūtānāmakṣaraṃ kāraṇaṃ param | [ĀK, 1, 20 37.2]
vyoma śabdātmakaṃ vāyuḥ śabdasparśātmako bhavet | [ĀK, 1, 20 38.1]
vahniḥ śabdasparśarūpamayaḥ salilamucyate | [ĀK, 1, 20 38.2]
śabdarūpasparśarasātmakaṃ bhūmirviśeṣataḥ | [ĀK, 1, 20 39.1]
śabdarūparasasparśagandharūpā bhavet priye | [ĀK, 1, 20 39.2]
bhūvāyvagnyanilākāśādhiṣṭhātryaścaiva devatāḥ | [ĀK, 1, 20 40.1]
brahmā viṣṇuśca rudraśca maheśvarasadāśivau | [ĀK, 1, 20 40.2]
bhūmir naṣṭāmbusaṃmagnā tāśca grastā mahāgninā | [ĀK, 1, 20 41.1]
sa ca caṇḍasamīreṇa śamitaḥ so'pi pārvati | [ĀK, 1, 20 41.2]
vyomni līnaḥ kramāt tasmād ākāśād udbhavanti te | [ĀK, 1, 20 42.1]
antarbahiḥ sthitaṃ vyāptaṃ nirādhāraṃ nirāśrayam | [ĀK, 1, 20 42.2]
ākāśaṃ cetasā dhyāyan pracchindyād bhavabandhanam | [ĀK, 1, 20 43.1]
jagatprāṇamayaṃ vāyuṃ cidānandapradaṃ jalam | [ĀK, 1, 20 43.2]
niścalīkurute yuktyā vāyuvatsyātsa khecaraḥ | [ĀK, 1, 20 44.1]
anantārkāgnisaṃdīptaṃ dahantaṃ jagatāṃ trayam | [ĀK, 1, 20 44.2]
tejo dhyātvā svahṛdaye nāgninā sa tu bādhyate | [ĀK, 1, 20 45.1]
sudhātaraṅganikaraplāvyamānamahītalam | [ĀK, 1, 20 45.2]
aptattvaṃ bhāvayan svānte vāri taṃ na hi bādhate | [ĀK, 1, 20 46.1]
abhūtalacarākrāntaṃ bhūtalaṃ bhūtasaṃplavam | [ĀK, 1, 20 46.2]
hṛdaye bhāvayannityaṃ tasya no pārthivaṃ bhayam | [ĀK, 1, 20 47.1]
yadyadbhāvayate citte tattadrūpam avāpnuyāt | [ĀK, 1, 20 47.2]
yathāgnitvaṃ vrajet kāṣṭhaḥ kīṭo bhramaratāṃ yathā | [ĀK, 1, 20 48.1]
āsanaṃ prāṇaniyamaḥ pratyāhāraśca dhāraṇā | [ĀK, 1, 20 48.2]
dhyānaṃ samādhiḥ ṣoḍhā syuryogāṅgāni krameṇa ca | [ĀK, 1, 20 49.1]
caturaśītilakṣāṇi hyāsanāni bhavanti hi | [ĀK, 1, 20 49.2]
teṣu mukhyāsane dve ca siddhapadmāsane smṛte | [ĀK, 1, 20 50.1]
svayoniṃ pādamūlena caikena ghaṭayed dṛḍham | [ĀK, 1, 20 50.2]
anyaccaraṇamūlaṃ ca mehanopari vinyaset | [ĀK, 1, 20 51.1]
avakrāṅgaḥ samāsīno vaśībhūtendriyaḥ priye | [ĀK, 1, 20 51.2]
niścalākṣo bhruvormadhyaṃ paśyanniścalamānasaḥ | [ĀK, 1, 20 52.1]
siddhāsanamidaṃ jñeyaṃ muktimārgapradāyakam | [ĀK, 1, 20 52.2]
dakṣiṇorau padaṃ vāmaṃ vāmorau dakṣiṇaṃ padam | [ĀK, 1, 20 53.1]
vinyasya karayugmena pṛṣṭhabhāgagatena ca | [ĀK, 1, 20 53.2]
viparītena cāṅguṣṭhaṃ vāmaṃ vāmakareṇa ca | [ĀK, 1, 20 54.1]
dakṣiṇaṃ dakṣiṇenaiva dṛḍhaṃ dhṛtvā nijorasi | [ĀK, 1, 20 54.2]
vinyasya cubukaṃ dhyāyennāsāgraṃ saṃyatendriyaḥ | [ĀK, 1, 20 55.1]
etatpadmāsanaṃ khyātaṃ sarvaroganibarhaṇam | [ĀK, 1, 20 55.2]
ādhāraṃ tu gudasthāne caturdalasaroruham | [ĀK, 1, 20 56.1]
vādisāntākṣaropetaṃ bālāruṇasamaprabham | [ĀK, 1, 20 56.2]
svādhiṣṭhānaṃ ṣaḍdalābjaṃ bādilāntākṣarānvitam | [ĀK, 1, 20 57.1]
vidyutprabhaṃ tato devi ratnābhaṃ maṇipūrakam | [ĀK, 1, 20 57.2]
ḍādiphāntārṇasaṃyuktaṃ nābhau dalaśatātmakam | [ĀK, 1, 20 58.1]
anāhataṃ suvarṇābhaṃ dvādaśacchadapaṅkajam | [ĀK, 1, 20 58.2]
hṛdaye kādiṭhāntārṇaṃ viśuddhistu praśasyate | [ĀK, 1, 20 59.1]
ṣoḍaśāraṃ mahāpadmaṃ ṣoḍaśasvarabhūṣitam | [ĀK, 1, 20 59.2]
ājñācakraṃ dvayadalaṃ padmahastavirājitam | [ĀK, 1, 20 60.1]
śvetamevaṃ kramāddevi ṣaṭcakraṃ samudāhṛtam | [ĀK, 1, 20 60.2]
nābher adhastānmeḍhrasyopariṣṭāt kanda ucyate | [ĀK, 1, 20 61.1]
vihaṃgamāṇḍasaṅkāśastatra nāḍīsamudbhavaḥ | [ĀK, 1, 20 61.2]
saptatidvisahasrāḥ syustāsu mukhyā daśa smṛtāḥ | [ĀK, 1, 20 62.1]
iḍā ca prathamā nāḍī piṅgalā ca dvitīyakā | [ĀK, 1, 20 62.2]
suṣumnā ca tṛtīyā syādgāndhārī ca caturthikā | [ĀK, 1, 20 63.1]
pañcamī hastijihvā syātṣaṣṭhī pūṣā tarasvinī | [ĀK, 1, 20 63.2]
saptamyalambuṣā nāḍī cāṣṭamī ca kuhūḥ smṛtā | [ĀK, 1, 20 64.1]
navamī śaṅkhinī caiva daśamī ca krameṇa hi | [ĀK, 1, 20 64.2]
etāstu prāṇavāhinyo vāyavastu japāḥ smṛtāḥ | [ĀK, 1, 20 65.1]
prāṇāpānau tathā vyānodānau caiva samānakaḥ | [ĀK, 1, 20 65.2]
nāgaḥ kūrmaśca kṛkalo devadatto dhanañjayaḥ | [ĀK, 1, 20 66.1]
sarveṣu nāḍīcakreṣu vartante daśa vāyavaḥ | [ĀK, 1, 20 66.2]
vāmadakṣiṇamārgābhyāmadha ūrdhvaṃ ca cañcalāḥ | [ĀK, 1, 20 67.1]
prāṇāpānavaśo jīvaḥ pradhāvati na dṛśyate | [ĀK, 1, 20 67.2]
hastābhyāmāhato bhūmau kanduko na sthiro yathā | [ĀK, 1, 20 68.1]
prāṇāpānaparikṣiptastathā jīvo'pi na sthiraḥ | [ĀK, 1, 20 68.2]
prāṇāpānasamākarṣe tathā prāṇamapānataḥ | [ĀK, 1, 20 69.1]
bahirgacchaddhakāreṇa sakāreṇāntarāviśet | [ĀK, 1, 20 69.2]
haṃsaḥ so'haṃ manumamuṃ sadā jīvo japet priye | [ĀK, 1, 20 70.1]
ekaviṃśatsahasraṃ ca ṣaṭśatādhikamīśvari | [ĀK, 1, 20 70.2]
haṃsamantrasya saṃkhyā syādahorātreṇa sarvadā | [ĀK, 1, 20 71.1]
haṃsākhyo'yaṃ mahāmantro hyajapeti prakīrtitaḥ | [ĀK, 1, 20 71.2]
japākhyeyaṃ ca gāyatrī yamikaivalyadāyinī | [ĀK, 1, 20 72.1]
etatsamaṃ tapo jñānaṃ japaḥ puṇyaṃ na kiṃcana | [ĀK, 1, 20 72.2]
anuccāryā hyavarṇā ca kuṇḍalinyāḥ samudbhavā | [ĀK, 1, 20 73.1]
prāṇasaṃcāriṇī hyeṣā jñātavyā yogibhiḥ sadā | [ĀK, 1, 20 73.2]
mātā kuṇḍalinī śaktiḥ kandādūrdhvaṃ pratiṣṭhitā | [ĀK, 1, 20 74.1]
aṣṭadhā parivṛttā ca prasuptabhujagākṛtiḥ | [ĀK, 1, 20 74.2]
brahmadvāramukhaṃ sā tu svamukhena pidhāya ca | [ĀK, 1, 20 75.1]
tāṃ ca prabodhayedādau vahniyogena pārvati | [ĀK, 1, 20 75.2]
vāyunā manasā sārdhaṃ madhyanāḍyā vrajecchive | [ĀK, 1, 20 76.1]
haṭhādākuñcanād brahmadvāram udghāṭayettu sā | [ĀK, 1, 20 76.2]
yathā nayedguṇaṃ sūcī tadvad brahmabilaṃ tu sā | [ĀK, 1, 20 77.1]
sukhaṃ padmāsanāsīnaḥ pāṇī cottānitau priye | [ĀK, 1, 20 77.2]
aṅkamadhye nidhāyaiva cubukaṃ vakṣasi nyaset | [ĀK, 1, 20 78.1]
dṛḍhaṃ gudamukhaṃ gāḍham ākuñcyāpānarandhrakam | [ĀK, 1, 20 78.2]
muhurmuhurvāyumūrdhvaṃ cālayettvaritaṃ priye | [ĀK, 1, 20 79.1]
prāṇaṃ muñcankuṇḍalinyāḥ prabhāvānmokṣavartmajam | [ĀK, 1, 20 79.2]
upaiti satprabodhaṃ ca devānāmapi durlabham | [ĀK, 1, 20 80.1]
tadodbhūtaiḥ śramajalaiḥ svāṅgāni parimārjayet | [ĀK, 1, 20 80.2]
kṣīrāhārī mitānnāśī kaṭvamlalavaṇaṃ tyajet | [ĀK, 1, 20 81.1]
jitendriyo brahmacārī kuṭīsthaḥ karmavarjitaḥ | [ĀK, 1, 20 81.2]
evamabhyāsanirato vatsarātsiddhimeti saḥ | [ĀK, 1, 20 82.1]
jālandharaṃ mūlabandham oḍḍīyāṇaṃ ca khecarīm | [ĀK, 1, 20 82.2]
mahāmudrāṃ ca yaḥ kuryātsa bhaveddehasiddhibhāk | [ĀK, 1, 20 83.1]
eṣāṃ vakṣye lakṣaṇāni gopyāni tava śāmbhavi | [ĀK, 1, 20 83.2]
jālandharaṃ kaṇṭhasirāsamūhānāṃ ca bandhanam | [ĀK, 1, 20 84.1]
kṛtvādho namayitvā kaṃ tadā syandati mūrdhataḥ | [ĀK, 1, 20 84.2]
nabhastaḥ syandamānā ca sudhā dogdhau patenna ca | [ĀK, 1, 20 85.1]
na dhāvati maruttatra karṇasaṃkocane kṛte | [ĀK, 1, 20 85.2]
karṇāmayasamūhaghnaṃ mṛtyughnaṃ tatparaṃ bhavet | [ĀK, 1, 20 86.1]
mūlabandhaṃ pārṣṇibhāgādyonisthānaṃ prapīḍayet | [ĀK, 1, 20 86.2]
gudamākuñcayedyogī nayedūrdhvam apānakam | [ĀK, 1, 20 87.1]
evaṃ kṛte mūlabandhe kṣīyate malamūlakam | [ĀK, 1, 20 87.2]
prāṇāpānau ca saṃyuktau syātāṃ vṛddho'pi yauvanam | [ĀK, 1, 20 88.1]
prāpnuyānmūlabandhena mṛtyuthopi vivasvatām | [ĀK, 1, 20 88.2]
oḍḍiyāṇe nābhivivaramūrdhvaṃ jaṭhare dṛḍham | [ĀK, 1, 20 89.1]
ākṛṣya paścimaṃ tānaṃ bandhayetpavanastadā | [ĀK, 1, 20 89.2]
viśrāntaḥ syānmahāmāye coḍyāṇo 'yaṃ prakīrtitaḥ | [ĀK, 1, 20 90.1]
mṛtyudāvānalo dīpto jarārogābdhivāḍabaḥ | [ĀK, 1, 20 90.2]
āsyāntarvivare jihvāṃ tālurandhre praveśayet | [ĀK, 1, 20 91.1]
viparītāṃ bhruvormadhye paśyenniścalayā dṛśā | [ĀK, 1, 20 91.2]
eṣā hi khecarī mudrā gopanīyātidurlabhā | [ĀK, 1, 20 92.1]
jihvā tu khagatā yasmānmanaścarati khe tataḥ | [ĀK, 1, 20 92.2]
khecarīti prasiddheyaṃ mṛtyurogajarāpahā | [ĀK, 1, 20 93.1]
nidrā kṣudhā tṛṣā nāsti khecaryā mudritasya ca | [ĀK, 1, 20 93.2]
mūrcchā bhavati sādhvī ca karmabandhabhayaṃ na hi | [ĀK, 1, 20 94.1]
ramaṇyā saṃgatasyāpi reto na patati dhruvam | [ĀK, 1, 20 94.2]
yāvacchukraṃ sthiraṃ dehe tāvatkālabhayaṃ na hi | [ĀK, 1, 20 95.1]
yena baddhā nabhomudrā bījastasya na gacchati | [ĀK, 1, 20 95.2]
yadi gacchettasya bījo hutāśanamupaiti hi | [ĀK, 1, 20 96.1]
sa bījaścordhvamāyāti śaktyā pratihataḥ svayam | [ĀK, 1, 20 96.2]
yonimudrānibaddhaḥ sansā mudrā tena durlabhā | [ĀK, 1, 20 97.1]
bījastu dvividhaḥ proktaḥ śukraṃ caiva mahārajaḥ | [ĀK, 1, 20 97.2]
śiraḥsthānagataṃ śukraṃ yonisthānagataṃ rajaḥ | [ĀK, 1, 20 98.1]
śukraṃ tu śvetavarṇaṃ syātpravālābhaṃ rajaḥ smṛtam | [ĀK, 1, 20 98.2]
śukraṃ candragataṃ nityaṃ rajaḥ sūryeṇa saṅgatam | [ĀK, 1, 20 99.1]
śukraṃ śivo rajaḥ śaktistayā yogaḥ sudurlabhaḥ | [ĀK, 1, 20 99.2]
marutā śakticāreṇa rajaścordhvaṃ praṇīyate | [ĀK, 1, 20 100.1]
aikyaṃ tadbindunā yāti tadā divyaṃ vapurbhavet | [ĀK, 1, 20 100.2]
vāmāṅghrimūlabhāgena yonisthānaṃ prapīḍayet | [ĀK, 1, 20 101.1]
dakṣiṇāṅghriṃ ca vitataṃ hastābhyām abhidhārayet | [ĀK, 1, 20 101.2]
hanuṃ vakṣasi nikṣipya vāyunā jaṭharaṃ tataḥ | [ĀK, 1, 20 102.1]
āpūrya recayeddevi sthitvā baddhāsano yamī | [ĀK, 1, 20 102.2]
eṣā khyātā mahāmudrā malasaṃśodhanī varā | [ĀK, 1, 20 103.1]
sūryendū ghaṭayejjihvāśoṣaṇī pāpanāśinī | [ĀK, 1, 20 103.2]
tathā dakṣiṇapādena yonisthānaṃ prapīḍayet | [ĀK, 1, 20 104.1]
vitatya vāmapādaṃ ca karābhyāṃ dhārayetpriye | [ĀK, 1, 20 104.2]
śeṣaṃ pūrvoktavat kuryādevaṃ savyāpasavyayoḥ | [ĀK, 1, 20 105.1]
bhāgayoḥ samakālaḥ syādabhyāsastāṃ vivarjayet | [ĀK, 1, 20 105.2]
tasya pathyamapathyaṃ ca ṣaḍrasā nīrasā api | [ĀK, 1, 20 106.1]
ghoraṃ viṣaṃ vātisukhaṃ pīyūṣamiva jīryate | [ĀK, 1, 20 106.2]
gulmodāvartakuṣṭhādyā rogā naśyantyasaṃśayam | [ĀK, 1, 20 107.1]
siddhideyaṃ mahāmudrā kālaṃ hanti jarābhayam | [ĀK, 1, 20 107.2]
na prakāśyā na deyā ca yasmai kasmaicana priye | [ĀK, 1, 20 108.1]
muktāsanasthito yogī ṛjvaṅgagrīvamastakaḥ | [ĀK, 1, 20 108.2]
ghoṇāgralocanaḥ svasthaḥ kuṭīsthaḥ praṇavaṃ japet | [ĀK, 1, 20 109.1]
trilokaśca trikālaśca tridevāstrīśvarā api | [ĀK, 1, 20 109.2]
trijyotīṃṣīndumukhyāni trivedāścāgnayastrayaḥ | [ĀK, 1, 20 110.1]
śaktitrayaṃ tripadavī brāhmī caindrī ca vaiṣṇavī | [ĀK, 1, 20 110.2]
varṇatrayaṃ ca bhāsante yatra tajjyotiromiti | [ĀK, 1, 20 111.1]
tam oṃkāraṃ ca manasā vacasā karmaṇā tu yaḥ | [ĀK, 1, 20 111.2]
dhyāyejjapedabhyasecca sa mukto bhavabandhanāt | [ĀK, 1, 20 112.1]
gacchaṃs tiṣṭhañjapañjāgracchucir vāpyaśucir yadi | [ĀK, 1, 20 112.2]
na karmaṇā ca liptaḥ syājjalenābjadalaṃ yathā | [ĀK, 1, 20 113.1]
vāyau calati sarve'pi calantīndriyadhātavaḥ | [ĀK, 1, 20 113.2]
sthite vāyau sthire sarvaṃ vapuḥprabhṛti śāmbhavi | [ĀK, 1, 20 114.1]
tasmādvāyuṃ nibadhnīyātsthire vāte sthiraṃ manaḥ | [ĀK, 1, 20 114.2]
sthire manasi jīvaśca sthiro bhavati bhairavi | [ĀK, 1, 20 115.1]
yāvatsaṃyamito vāyuryāvacceto'pi susthiram | [ĀK, 1, 20 115.2]
bījaṃ yāvadbhruvormadhye tāvatkālabhayaṃ na hi | [ĀK, 1, 20 116.1]
ṣaṭtriṃśadvyaṅgulaṃ nityaṃ tataḥ prāṇaḥ prakīrtitaḥ | [ĀK, 1, 20 116.2]
baddhapadmāsane sthitvā ṛjvaṅgaḥ sthiramānasaḥ | [ĀK, 1, 20 117.1]
vāmanāsāpuṭenaiva pūrayetprāṇamārutam | [ĀK, 1, 20 117.2]
yāvatṣoḍaśamātraṃ ca kumbhayed dvādaśa priye | [ĀK, 1, 20 118.1]
recayeddaśamātraṃ ca dakṣanāsāpuṭena ca | [ĀK, 1, 20 118.2]
punaśca sūryamārgeṇa pūrayet pūrvavatpriye | [ĀK, 1, 20 119.1]
kumbhayitvā recayecca vāmanāsāpuṭena ca | [ĀK, 1, 20 119.2]
prāṇāyāmavidhiḥ proktastrividho yogivandite | [ĀK, 1, 20 120.1]
adhamo madhyamo devi hyuttamo'pi yathākramam | [ĀK, 1, 20 120.2]
prokto 'yam adhamas tasmād dviguṇo madhyamaḥ smṛtaḥ | [ĀK, 1, 20 121.1]
uttamastriguṇaḥ proktaḥ prāṇāyāmo'yamīśvari | [ĀK, 1, 20 121.2]
yadā tu vāmanāsāyāṃ pūrayeccandramakṣaram | [ĀK, 1, 20 122.1]
dhyāyedamṛtavārīśamadhyasthaṃ kṣīrasannibham | [ĀK, 1, 20 122.2]
yadā tu dakṣanāsāyāṃ pūrayet sūryamakṣaram | [ĀK, 1, 20 123.1]
jvalajjvalanasaṅkāśaṃ nābhisthaṃ cintayetsadā | [ĀK, 1, 20 123.2]
evaṃ bījadvayaṃ dhyātvā nāsārandhradvayena ca | [ĀK, 1, 20 124.1]
pūrayedyastu matimānnāḍīśuddhirato bhavet | [ĀK, 1, 20 124.2]
evaṃ māsatrayābhyāsādyatheṣṭaṃ vāyudhāraṇam | [ĀK, 1, 20 125.1]
pradīpto jāṭharo vahnirnādavyaktiśca jāyate | [ĀK, 1, 20 125.2]
ārogyaṃ prāpnuyāddevi nityamabhyāsayogataḥ | [ĀK, 1, 20 126.1]
prathameyaṃ na dharmaḥ syāddvitīye kampate vapuḥ | [ĀK, 1, 20 126.2]
uttiṣṭhati tṛtīye tu baddhapadmāsanasthiteḥ | [ĀK, 1, 20 127.1]
prāṇāyāmādiṣaṭkena pratyāhāro bhavecchive | [ĀK, 1, 20 127.2]
taddviṣaṭkena vidhinā dhāraṇā tu praśasyate | [ĀK, 1, 20 128.1]
dhāraṇādvādaśena syāddhyānaṃ taddvādaśātmakaḥ | [ĀK, 1, 20 128.2]
samādhiḥ kathyate devi tena dṛśyaṃ parātparam | [ĀK, 1, 20 129.1]
tasminparāpare dhāmni kṣīyate karmasaṃcayaḥ | [ĀK, 1, 20 129.2]
janmamṛtyū na bhavato jarārogaśca naśyati | [ĀK, 1, 20 130.1]
yuktiyuktena yogena cirāyuśca sukhī bhavet | [ĀK, 1, 20 130.2]
ayuktyābhyāsanāddhikkākarṇarogaśirovyathā | [ĀK, 1, 20 131.1]
śvāsakāsādayo rogā doṣāḥ syurbahavastathā | [ĀK, 1, 20 131.2]
saumyasthānātsamāyātā dvābhyāṃ caikā tu bhujyate | [ĀK, 1, 20 132.1]
tatastṛtīyo yaḥ kaścitsa syājjanmajarojjhitaḥ | [ĀK, 1, 20 132.2]
prajvalajjvalanākāro nābhimadhye sthito raviḥ | [ĀK, 1, 20 133.1]
tālumadhye śaśī bhāti sudhāṃ varṣatyadhomukhaḥ | [ĀK, 1, 20 133.2]
tāṃ grasatyūrdhvavadano bhāskaraḥ kiraṇatviṣā | [ĀK, 1, 20 134.1]
etasya viparītaṃ yatkaraṇaṃ viparītakam | [ĀK, 1, 20 134.2]
kākacañcuvadāsyaṃ ca kṛtvā vāyuṃ sasūtkṛtam | [ĀK, 1, 20 135.1]
ādāya nāsārandhreṇa punastaṃ śvasanaṃ tyajet | [ĀK, 1, 20 135.2]
śītalīkaraṇākhyo'yaṃ yogastu jvarapittahṛt | [ĀK, 1, 20 136.1]
amṛtaṃ śītalaṃ tasya pibataśca jarā na hi | [ĀK, 1, 20 136.2]
jihvayā tālumūlena prāṇaṃ yaḥ pibati priye | [ĀK, 1, 20 137.1]
tasya ṣaṇmāsataḥ sarve rogā naśyanti yoginaḥ | [ĀK, 1, 20 137.2]
rasanāmūrdhvataḥ kṛtvā somaṃ pibati yaḥ priye | [ĀK, 1, 20 138.1]
siddhirmāsārdha āyāti rogāstasya na santi hi | [ĀK, 1, 20 138.2]
jihvāgreṇa ca saṃpīḍya rasanāntarbilaṃ mahat | [ĀK, 1, 20 139.1]
dhyātvāmṛtajharīmambām ardhābdena bhavetkaviḥ | [ĀK, 1, 20 139.2]
amṛtāplāvitatanor yogino vatsaratrayāt | [ĀK, 1, 20 140.1]
retaścordhvaṃ prayātyeva sidhyanti hyaṇimādayaḥ | [ĀK, 1, 20 140.2]
trividhaṃ garalaṃ tasya śarīre ca na saṃkramet | [ĀK, 1, 20 141.1]
jarā ca maraṇaṃ nāsti duṣṭasattvabhayaṃ tathā | [ĀK, 1, 20 141.2]
uktāsanasamārūḍhaḥ prāṇāyāmarataḥ sadā | [ĀK, 1, 20 142.1]
pratyāhāraprasannaḥ sannabhyaseddhāraṇaṃ tataḥ | [ĀK, 1, 20 142.2]
cetaso niścalatvaṃ yaddhāraṇā sā smṛtā śive | [ĀK, 1, 20 143.1]
pṛthvyādipañcabhūtānāṃ yā pṛthagdhāraṇā hṛdi | [ĀK, 1, 20 143.2]
caturaśrā suvarṇā salakārā ca hṛdi sthitā | [ĀK, 1, 20 144.1]
brahmaṇā sahitā bhūmirdhyātavyā pañca nāḍikāḥ | [ĀK, 1, 20 144.2]
prāṇaṃ tatraiva manasā dhārayetsaha śāṃbhavi | [ĀK, 1, 20 145.1]
eṣā stambhakarī vidyā pṛthvījayamavāpnuyāt | [ĀK, 1, 20 145.2]
ardhacandrapratīkāśaṃ karpūrahimanirmalam | [ĀK, 1, 20 146.1]
kaṇṭhasthānagataṃ nityaṃ sudhāplutavakārayuk | [ĀK, 1, 20 146.2]
jalatattvaṃ ca saṃyuktaṃ viṣṇunā tatra dhārayet | [ĀK, 1, 20 147.1]
prāṇaṃ cittena sahitaṃ dhyātavyaṃ pañcanāḍikāḥ | [ĀK, 1, 20 147.2]
eṣā hi vāruṇī vidyā viṣapittajvarāpahā | [ĀK, 1, 20 148.1]
grasane kālakūṭasya mayaiva parikalpitā | [ĀK, 1, 20 148.2]
trikoṇaṃ taptahemābhaṃ sarephaṃ rudradaivatam | [ĀK, 1, 20 149.1]
tālusthānagataṃ dhyāyedvahnitattvaṃ jvalatprabham | [ĀK, 1, 20 149.2]
tatraiva pañcaghaṭikāḥ prāṇaṃ ca manasā saha | [ĀK, 1, 20 150.1]
dhārayennihitaṃ yogī hyeṣā vaiśvānarī parā | [ĀK, 1, 20 150.2]
viṣāgnibhītisaṃhartrī vātaśleṣmādirogahṛt | [ĀK, 1, 20 151.1]
vartulaṃ nīlameghābhaṃ bhruvormadhye pratiṣṭhitam | [ĀK, 1, 20 151.2]
sayakāraṃ vāyutattvaṃ nityamīśvaradaivatam | [ĀK, 1, 20 152.1]
tatraiva nāḍikāḥ pañca prāṇaṃ ca manasā saha | [ĀK, 1, 20 152.2]
dhārayedvāyavīyaiṣā vidyā khagatidāyinī | [ĀK, 1, 20 153.1]
mṛgatṛṣṇāmbusaṅkāśaṃ hakāreṇa samanvitam | [ĀK, 1, 20 153.2]
sadāśivādidaivaṃ ca brahmarandhragataṃ sadā | [ĀK, 1, 20 154.1]
vyomatattvaṃ nirākāśaṃ śāntaṃ sarvagataṃ priye | [ĀK, 1, 20 154.2]
tatra prāṇaṃ ca saṃyamya manasā saha dhārayet | [ĀK, 1, 20 155.1]
yāvatsyuḥ pañca ghaṭikā nabhovidyeyamīśvari | [ĀK, 1, 20 155.2]
kathitā mokṣadā devi yogināṃ duḥkhahāriṇī | [ĀK, 1, 20 156.1]
stambhanī pārthivī vidyā plāvanī vāruṇī matā | [ĀK, 1, 20 156.2]
tato vaiśvānarī vidyā dāhinīti prakīrtitā | [ĀK, 1, 20 157.1]
vāyavī bhrāmaṇī proktā śamanī vyomarūpiṇī | [ĀK, 1, 20 157.2]
kramaśaḥ pañcavidyāśca dhāraṇīyāḥ pṛthakpṛthak | [ĀK, 1, 20 158.1]
svanāmakarmasadṛśaṃ phalaṃ dadati yoginām | [ĀK, 1, 20 158.2]
eṣā pañcavidhā devi dhāraṇā bhuvi durlabhā | [ĀK, 1, 20 159.1]
tattveṣu niścalā cintā yā taddhyānaṃ prakīrtyate | [ĀK, 1, 20 159.2]
dhyānaṃ dvidheti vikhyātaṃ saguṇaṃ nirguṇaṃ priye | [ĀK, 1, 20 160.1]
saguṇaṃ varṇasahitaṃ nirguṇaṃ varṇavarjitam | [ĀK, 1, 20 160.2]
lakṣaṃ ca vājapeyānāmaśvamedhasahasrakam | [ĀK, 1, 20 161.1]
sakṛddhyānasya yogasya kalāṃ nārhanti ṣoḍaśīm | [ĀK, 1, 20 161.2]
pratyaṅmanā bahirdṛṣṭir ṛjuḥ padmāsanasthitaḥ | [ĀK, 1, 20 162.1]
dhyānayogaḥ sa vijñeyaḥ sadyaḥ siddhipradaḥ śubhaḥ | [ĀK, 1, 20 162.2]
mūlādhāre suvarṇābhe cakre'sminprathame priye | [ĀK, 1, 20 163.1]
dhyātvātmānaṃ ca nāsāgre lakṣayeddhanti kilbiṣam | [ĀK, 1, 20 163.2]
svādhiṣṭhāne ca ratnābhe hyātmānaṃ paricintayet | [ĀK, 1, 20 164.1]
nāsāgralakṣo duḥkhebhyo mucyate yogisattamaḥ | [ĀK, 1, 20 164.2]
bālāruṇābhe cātmānaṃ cakre'sminmaṇipūrake | [ĀK, 1, 20 165.1]
smṛtvā nāsāgradṛṣṭiḥ saṃstrijagatkṣobhayedyamī | [ĀK, 1, 20 165.2]
vidyunmālānibhe cakre'nāhate hṛdayasthale | [ĀK, 1, 20 166.1]
prāṇāyāmena bahudhā sādhite parameśvari | [ĀK, 1, 20 166.2]
ātmānaṃ cintayedyastu nāsāgragatalocanaḥ | [ĀK, 1, 20 167.1]
bhavedbrahmasamo yogī vaśīkṛtamanāḥ priye | [ĀK, 1, 20 167.2]
ghaṇṭikāyāṃ viśuddhākhye svarṇacampakasannibhe | [ĀK, 1, 20 168.1]
ghrāṇāgradṛṣṭirātmānaṃ dhyātvānandamayo bhavet | [ĀK, 1, 20 168.2]
lambikāyāṃ sudhāpūrṇe candramaṇḍalamaṇḍite | [ĀK, 1, 20 169.1]
nāsāgradṛṣṭirātmānaṃ dhyātvānandamayo bhavet | [ĀK, 1, 20 169.2]
bhruvormadhye'ñjanākāre dhyāyedātmānamīśvari | [ĀK, 1, 20 170.1]
jitaprāṇo bhavedyogī yogānandamayo bhavet | [ĀK, 1, 20 170.2]
nirguṇaṃ nirapāyaṃ ca śivaṃ śāntaṃ parātparam | [ĀK, 1, 20 171.1]
viśvataijasam ātmānaṃ dhyāyedbhrūmadhyalocanaḥ | [ĀK, 1, 20 171.2]
brahmānandamayo yogī bhavatyeva na saṃśayaḥ | [ĀK, 1, 20 172.1]
ājñācakramiti khyātaṃ pare vyomni nirāmaye | [ĀK, 1, 20 172.2]
śivam ātmānamācintya bhavejjñānamayo vaśī | [ĀK, 1, 20 173.1]
gaganākāramamalaṃ mṛgatṛṣṇāmbusannibham | [ĀK, 1, 20 173.2]
dhyātvātmānaṃ sarvagataṃ mokṣaṃ vrajati saṃyamī | [ĀK, 1, 20 174.1]
apānameḍhrau nābhiśca hṛdayaṃ ghaṇṭikā tathā | [ĀK, 1, 20 174.2]
lambikā ca bhruvormadhyaṃ nabhaśca brahmarandhrakam | [ĀK, 1, 20 175.1]
tava cakramiti khyātaṃ deyaṃ sthānaṃ ca yoginām | [ĀK, 1, 20 175.2]
dhāraṇā pañcaghaṭikā ṣaṇṇāḍī dhyānamucyate | [ĀK, 1, 20 176.1]
samādhirdvādaśāhaṃ syātprāṇasaṃyamanātpriye | [ĀK, 1, 20 176.2]
jalasaindhavayoryogādekatvaṃ ca yathā bhavet | [ĀK, 1, 20 177.1]
cittātmanoḥ sāmarasyaṃ samādhiḥ sa tu kathyate | [ĀK, 1, 20 177.2]
manaḥ pralīyate cānte yadā prāṇakṣayo bhavet | [ĀK, 1, 20 178.1]
sāmarasyaṃ tadā syācca samādhiḥ sa tu kathyate | [ĀK, 1, 20 178.2]
praṇaṣṭākhilasaṅkalpo jīvātmā paramātmanā | [ĀK, 1, 20 179.1]
yadekatvaṃ bhajeddevi samādhiḥ sa tu kathyate | [ĀK, 1, 20 179.2]
parāpekṣojjhitaṃ cittamindriyeṣu pravartate | [ĀK, 1, 20 180.1]
yadā jīvo gataścaikyaṃ tadā naivendriyaṃ manaḥ | [ĀK, 1, 20 180.2]
śabdaṃ sparśaṃ ca rūpaṃ ca rasaṃ gandhaṃ paraṃ tathā | [ĀK, 1, 20 181.1]
ātmānaṃ ca sukhaṃ duḥkhaṃ mānāmānaṃ priyāpriye | [ĀK, 1, 20 181.2]
śītāśītaṃ tathā vātamātapaṃ yo na vetti ca | [ĀK, 1, 20 182.1]
na bādhyate svakarmaughairna kaiścidapi bādhyate | [ĀK, 1, 20 182.2]
na śastrairbādhyate mantrairyantraistantrairna gṛhyate | [ĀK, 1, 20 183.1]
nāgninā na jalenāpi vāyunā na ca pīḍyate | [ĀK, 1, 20 183.2]
avadhyo dehibhiḥ sarvair mānanīyaḥ surairapi | [ĀK, 1, 20 184.1]
āhāre ca vihāre ca nidrāyām avabodhane | [ĀK, 1, 20 184.2]
sarvakarmasu yuktaḥ sansa tattvaṃ vetti yogini | [ĀK, 1, 20 185.1]
nirālambaṃ nirākāramanādyantaṃ nirāśrayam | [ĀK, 1, 20 185.2]
anālayaṃ niṣprapañcaṃ niṣkriyaṃ nirmalaṃ mahat | [ĀK, 1, 20 186.1]
niścalaṃ nirmalaṃ nityaṃ nirguṇaṃ vyoma cinmayam | [ĀK, 1, 20 186.2]
sadānandamanantaṃ ca sarvagaṃ vibhu saṃtatam | [ĀK, 1, 20 187.1]
etadbrahmapadaṃ tattvaṃ viddhi tvaṃ vindhyavāsini | [ĀK, 1, 20 187.2]
anāmaye nirālambe nirātaṅke mahādyutau | [ĀK, 1, 20 188.1]
nirābhāse pare tattve yogayuktaḥ pralīyate | [ĀK, 1, 20 188.2]
dugdhe dugdhaṃ ghṛte cājyamagnāvagnirjale jalam | [ĀK, 1, 20 189.1]
kṣiptaṃ vrajettanmayatvaṃ tathā brahmaṇi līyate | [ĀK, 1, 20 189.2]
mayoditamidaṃ sarvaṃ divyavāyurasāyanam | [ĀK, 1, 20 190.1]
yaḥ seveta sa puṇyātmā kṛtakṛtyo jagattraye | [ĀK, 1, 20 190.2]
sarvayajñaphalopetaḥ sa snātaḥ sarvatīrthake | [ĀK, 1, 20 191.1]
sa yaśasvī sa yogīndraḥ sa evāmaravanditaḥ | [ĀK, 1, 20 191.2]
sa eva siddhaḥ śuddhaśca mama tulyo varānane | [ĀK, 1, 20 192.1]
tasminsnihyati me cetastaccittaṃ me nivāsabhūḥ | [ĀK, 1, 20 192.2]
saphalaṃ jīvitaṃ tasya pūtaṃ tadubhayaṃ kulam | [ĀK, 1, 20 193.1]
tatpadanyāsamātreṇa dharitrī pāvanīkṛtā | [ĀK, 1, 20 193.2]
yatroṣitaṃ kṣaṇaṃ tena puṇyakṣetraṃ hi sā mahī | [ĀK, 1, 20 194.1]
dhanyā tajjanayitrī ca puṇyastajjanakaḥ priye | [ĀK, 1, 20 194.2]
taddarśanātsajīvāḥ syuḥ śūlaprotādayaḥ śavāḥ | [ĀK, 1, 20 195.1]
tadvākyenaiva sarve'pi labhante'pi śubhāśubham | [ĀK, 1, 20 195.2]
tanmūtramalasaṃsparśāllohā yānti suvarṇatām | [ĀK, 1, 20 196.1]
kiṃ punaḥ kathyate devi mama tulyaparākramaḥ | [ĀK, 1, 20 196.2]
{ĀK, 1, 21}
śrībhairavī | [ĀK, 1, 21 1.1]
kuṭī proktā tvayā pūrvaṃ kathaṃ kāryā ca kīdṛśī | [ĀK, 1, 21 1.2]
tatra kālaṃ kiyacchaṃbho vastavyaṃ brūhi me prabho | [ĀK, 1, 21 1.3]
śrībhairavaḥ | [ĀK, 1, 21 2.1]
vakṣyāmi tāṃ kuṭīṃ samyak śṛṇu tripurasundari | [ĀK, 1, 21 2.2]
medinīm unnatīkṛtya punastāṃ suhṛdaṃ priye | [ĀK, 1, 21 2.3]
staṃbhāṃśca kramaśaḥ ṣaṭ ṣaṭ paṅktiśaḥ sthāpayedṛjūn | [ĀK, 1, 21 3.1]
tulā upari cāropya dārūṇi sudṛḍhāni ca | [ĀK, 1, 21 3.2]
sthāpayediṣṭakāḥ paścātsudhayā sāndramālipet | [ĀK, 1, 21 4.1]
parito valabhiṃ kṛtvā bhittiṃ trivalayāṃ śubhām | [ĀK, 1, 21 4.2]
kuryātkuṭīṃ ca tanmadhye tṛtīyāvaraṇaiḥ punaḥ | [ĀK, 1, 21 5.1]
nikhaneccaturaśraṃ ca daśaprādeśamātrakam | [ĀK, 1, 21 5.2]
pañcaprādeśamātre ca tvadhonimnaṃ tathordhvataḥ | [ĀK, 1, 21 6.1]
evaṃ daśavitastyābhir acintyāṃ tāṃ manoharām | [ĀK, 1, 21 6.2]
prāgdvāraṃ bāhyavalaye dvitīye valaye śive | [ĀK, 1, 21 7.1]
yāmyadvāraṃ tṛtīye tu pratyagdvāraṃ vidhīyate | [ĀK, 1, 21 7.2]
dvārāṇāṃ ca pramāṇaṃ hi vitastidvayamucyate | [ĀK, 1, 21 8.1]
sakavāṭaṃ pratidvāramacchidraṃ cārgalānvitam | [ĀK, 1, 21 8.2]
sudhāpralepitaṃ kuryādbhittiṃ ślakṣṇataraṃ sthalam | [ĀK, 1, 21 9.1]
dakṣiṇe cottare caiva kuṭyantarvedikādvayam | [ĀK, 1, 21 9.2]
sārdhatrayaṃ vitastīnāṃ viśālaṃ cāyataṃ daśa | [ĀK, 1, 21 10.1]
prādeśamātram utsedhaṃ madhyaṃ prādeśikatrayam | [ĀK, 1, 21 10.2]
tatra gomayasambhūtaṃ bhasma vastreṇa gālitam | [ĀK, 1, 21 11.1]
pūrayecca kuṭībhittau citraṃ bahu suvistaram | [ĀK, 1, 21 11.2]
bhairavaṃ kālameghābhaṃ jvaladūrdhvaśiroruham | [ĀK, 1, 21 12.1]
phālākṣaṃ vakradaṃṣṭraṃ ca nāgakuṇḍalamaṇḍitam | [ĀK, 1, 21 12.2]
nāgayajñopavītaṃ ca kiṅkiṇīmuṇḍamālinam | [ĀK, 1, 21 13.1]
digambaraṃ tu kākoṭībhūṣitāṅghriśiroruham | [ĀK, 1, 21 13.2]
hārakeyūrakaṭakamudrikādivibhūṣitam | [ĀK, 1, 21 14.1]
daśahastaṃ ca ḍamarumaṅkuśaṃ khaḍgaśūlakam | [ĀK, 1, 21 14.2]
varadaṃ savyahastābjair nāgaṃ pāśaṃ ca ghaṇṭikām | [ĀK, 1, 21 15.1]
madhupatraṃ bhayaharaṃ bibhrāṇaṃ vāmabāhubhiḥ | [ĀK, 1, 21 15.2]
kṛṣṇāṅgarāgamālāḍhyaṃ sarvavyādhivināśanam | [ĀK, 1, 21 16.1]
vyādhibhūtāhiśatrughnaṃ kṣvelādibhayanāśanam | [ĀK, 1, 21 16.2]
tato mṛtyuñjayaṃ śāntaṃ vaṭukaṃ vilikhetpriye | [ĀK, 1, 21 17.1]
pāradenduhimaśvetaṃ bālaṃ dvibhujaśobhitam | [ĀK, 1, 21 17.2]
kiṅkiṇīmālayā baddhakarṇanūpuraśobhitam | [ĀK, 1, 21 18.1]
bālaṃ kuṇḍalasacchobhaṃ trinetraṃ nagnarūpiṇam | [ĀK, 1, 21 18.2]
śvetamālyānulepaṃ ca pūrṇapātraṃ ca vāmataḥ | [ĀK, 1, 21 19.1]
daṇḍaṃ dakṣiṇahastena dadhānaṃ mṛtyunāśanam | [ĀK, 1, 21 19.2]
māyābījaṃ ca vaṭukaṃ hyenaṃ prathamamuccaret | [ĀK, 1, 21 20.1]
āpaduddhāraṇāyeti likhetpañcākṣaradvayam | [ĀK, 1, 21 20.2]
vaṭukāyeti māyāṃ ca vaṭukasya manuḥ smṛtaḥ | [ĀK, 1, 21 21.1]
mūrtidvayorayaṃ mantraḥ kathitaḥ suravandite | [ĀK, 1, 21 21.2]
mantrasyāsya ca yadyantraṃ tadyantraṃ tatra saṃlikhet | [ĀK, 1, 21 22.1]
ramāṃ ca bhuvaneśīṃ ca kāmaṃ cintāmaṇiṃ kramāt | [ĀK, 1, 21 22.2]
karṇikāyāṃ likhetpūrvaṃ vaṭukāyeti vīpsitam | [ĀK, 1, 21 23.1]
aṣṭapatre likheccheṣāṇyakṣarāṇyaṣṭapatrake | [ĀK, 1, 21 23.2]
bahiḥ ṣoḍaśapatreṣu vilikhetṣoḍaśa svarān | [ĀK, 1, 21 24.1]
dvātriṃśaddalake kādisāntadvātriṃśadakṣarān | [ĀK, 1, 21 24.2]
anye dale halakṣāṃśca vilikhedbhūpuraṃ bahiḥ | [ĀK, 1, 21 25.1]
āpaduddhāraṇaṃ yantramapamṛtyunivāraṇam | [ĀK, 1, 21 25.2]
rakṣākaraṃ grahārtānāṃ sarveṣāṃ prāṇināmapi | [ĀK, 1, 21 26.1]
strīvaśyaṃ rājavaśyaṃ ca puṃvaśyaṃ paśuvaśyakam | [ĀK, 1, 21 26.2]
nānāsiddhipradaṃ nityaṃ sarvarogaviṣāpaham | [ĀK, 1, 21 27.1]
hārakeyūraruciraṃ kāntyā viśvavimohanam | [ĀK, 1, 21 27.2]
mahāmṛtyuñjayaṃ devaṃ bhāvayenmṛtyujidbhavet | [ĀK, 1, 21 28.1]
evaṃ dvitīyavargasya tṛtīyaṃ pañcamena ca | [ĀK, 1, 21 28.2]
svareṇa bindunā yuktaṃ sontaṃ sādhyapadaṃ tataḥ | [ĀK, 1, 21 29.1]
rakṣaśabdayugaṃ paścātpūrvaṃ bījatrayaṃ punaḥ | [ĀK, 1, 21 29.2]
pratilomaṃ samuccārya mantraṃ mṛtyuñjayaṃ japet | [ĀK, 1, 21 30.1]
tāraṃ madhye sasādhyākhyaṃ digdale bhaṃ samālikhet | [ĀK, 1, 21 30.2]
āgneyādidaleṣvantyamakṣaraṃ kramaśo likhet | [ĀK, 1, 21 31.1]
bāhye bhūpuramālikhya dikṣu sāndraṃ samālikhet | [ĀK, 1, 21 31.2]
catuṣkoṇe ṭhakāraṃ ca yantraṃ mṛtyuñjayātmakam | [ĀK, 1, 21 32.1]
apamṛtyujvaravyādhikṣvelamohavināśanam | [ĀK, 1, 21 32.2]
tatra cintāmaṇiṃ devaṃ cintitārthapradaṃ likhet | [ĀK, 1, 21 33.1]
nīlapravālaruciraṃ triṇetraṃ rucirānanam | [ĀK, 1, 21 33.2]
pāśāruṇotpalaṃ vāme dakṣe śūlakapālakau | [ĀK, 1, 21 34.1]
dadhānam indumakuṭaṃ dhyāyedardhāmbikeśvaram | [ĀK, 1, 21 34.2]
vahniprathamavargādiṣamarephāḥ kramāttataḥ | [ĀK, 1, 21 35.1]
prāṇasadyāntasahitaḥ ṣaṣṭhasvarasabindukaḥ | [ĀK, 1, 21 35.2]
idaṃ cintāmaṇer mantraṃ cintitārthapradaṃ śubham | [ĀK, 1, 21 36.1]
ṣoḍaśasvarasaṃvītaṃ cintāmaṇimabhīṣṭadam | [ĀK, 1, 21 36.2]
ṭhakārāveṣṭitaṃ kuryājjvarāpasmṛtimṛtyuham | [ĀK, 1, 21 37.1]
tataśca śāradādevīm ālikhet siddhidāyinīm | [ĀK, 1, 21 37.2]
śaṅkhakundendudhavalāṃ makuṭendukalādharām | [ĀK, 1, 21 38.1]
sudhākumbhaṃ varākṣasraksaṃvinmudrāṃ karāṃbujaiḥ | [ĀK, 1, 21 38.2]
bibhrāṇāṃ śvetavasanāṃ mauktikābharaṇojjvalām | [ĀK, 1, 21 39.1]
vāgbījaṃ bhuvaneśīṃ ca vadavākyadvayaṃ tataḥ | [ĀK, 1, 21 39.2]
vāgvādinīṃ sasambuddhim agnipatnīṃ samuccaret | [ĀK, 1, 21 40.1]
eṣa śrīmātṛkāmantraḥ proktaḥ sārasvatapradaḥ | [ĀK, 1, 21 40.2]
ādibījadvayaṃ hitvā śeṣaṃ pūrvavad uccaret | [ĀK, 1, 21 41.1]
daśārṇaśāradāmantro vāgvilāsapradāyakaḥ | [ĀK, 1, 21 41.2]
viyadvarṇasukāraṃ ca sadyāntaṃ savisargakam | [ĀK, 1, 21 42.1]
karṇikāyāṃ likhetpūrvaṃ kiñjalkeṣu svarānapi | [ĀK, 1, 21 42.2]
aṣṭacchadeṣv aṣṭavargāny aśahādyaiḥ paraistribhiḥ | [ĀK, 1, 21 43.1]
kādyaiśca pañcabhirvarṇairaṣṭavargāḥ samīritāḥ | [ĀK, 1, 21 43.2]
likhedbhūpurakoṇeṣu ṭhakārāndikṣu vinyaset | [ĀK, 1, 21 44.1]
idaṃ hi mātṛkāyantraṃ viṣamṛtyugadāpaham | [ĀK, 1, 21 44.2]
aghoraṃ vilikheddevi nīlajīmūtasannibham | [ĀK, 1, 21 45.1]
krūradaṃṣṭraṃ triṇetraṃ ca nāgendrāṣṭavibhūṣitam | [ĀK, 1, 21 45.2]
raktāṅgarāgavasanaṃ raktamālāvirājitam | [ĀK, 1, 21 46.1]
paraśvathuṃ ca ḍamaruṃ khaḍgaṃ kheṭam iṣuṃ dhanuḥ | [ĀK, 1, 21 46.2]
triśūlaṃ pūrṇapātraṃ ca bibhrāṇaṃ cāṣṭabāhubhiḥ | [ĀK, 1, 21 47.1]
bhuvaneśīṃ sphuradvandvaṃ tataḥ prasphuravīpsitam | [ĀK, 1, 21 47.2]
ghoraṃ tato'ghorataraṃ tanurūpaṃ caṭadvayam | [ĀK, 1, 21 48.1]
prakaṭadviguṇaṃ caiva kahaśabdayugaṃ tataḥ | [ĀK, 1, 21 48.2]
vamaśabdadvayaṃ devi bandhaśabdaṃ ca vīpsitam | [ĀK, 1, 21 49.1]
ghātayadvitayaṃ devi kavacaṃ ca phaḍantakam | [ĀK, 1, 21 49.2]
ekottaro'yaṃ pañcāśadarṇo 'ghoraḥ smṛto manuḥ | [ĀK, 1, 21 50.1]
vaśyārthaṃ taptahemābhaṃ pūrvoktākṛtisaṃyutam | [ĀK, 1, 21 50.2]
muktau mṛtyuñjayārthe tu śvetaṃ pūrvoktavigraham | [ĀK, 1, 21 51.1]
sarvārthasiddhidaṃ śāntamaghorāstraṃ likhetpriye | [ĀK, 1, 21 51.2]
māyābījaṃ sasādhyaṃ syānmadhye ca svarasaṃyutam | [ĀK, 1, 21 52.1]
tadbahiḥkesareṣvevaṃ vilikhedaṣṭavargakam | [ĀK, 1, 21 52.2]
tatastvaṣṭadale mantravarṇānguṇamitān likhet | [ĀK, 1, 21 53.1]
agraśeṣeṣu tadvat tatṣaṭkoṇe kavacāstrakau | [ĀK, 1, 21 53.2]
tadbahirbhūpuraṃ lekhyam enadāghorayantrakam | [ĀK, 1, 21 54.1]
sphuradvayāvṛtaṃ madhye śaktibījaṃ likhettataḥ | [ĀK, 1, 21 54.2]
ṣaṭkoṇe prasphurayugaṃ tataścāṣṭadale kramāt | [ĀK, 1, 21 55.1]
ṣaḍbhiścaturbhirvedaiśca rasairvastraiśca gopadaiḥ | [ĀK, 1, 21 55.2]
ṛtubhiḥ śiṣṭamantrārṇair amībhir vilikhettataḥ | [ĀK, 1, 21 56.1]
ṣaṭkoṇe vahnicāstrābhyām uddhṛtaṃ vītakoṇakam | [ĀK, 1, 21 56.2]
bhūpureṇāvṛtaṃ yantramaghoraṃ vilikhetpriye | [ĀK, 1, 21 57.1]
vyālāricorakṣudrāpasmārabhūtagrahāpaham | [ĀK, 1, 21 57.2]
atho mahāgaṇapatiṃ likhedvidrumasannibham | [ĀK, 1, 21 58.1]
koṭīracandraśakalaṃ gajāsyaṃ locanatrayam | [ĀK, 1, 21 58.2]
tundilaṃ raktavasanaṃ raktamālānulepanam | [ĀK, 1, 21 59.1]
daśadordaṇḍasubhagaṃ vāmorusthitayoṣitam | [ĀK, 1, 21 59.2]
hārakeyūrakaṭakamudrikākuṇḍalojjvalam | [ĀK, 1, 21 60.1]
phalapūraṃ gadām ikṣukodaṇḍaṃ ca triśūlakam | [ĀK, 1, 21 60.2]
cakraṃ sarasijaṃ pāśamutpalaṃ śālimañjarīm | [ĀK, 1, 21 61.1]
svadantatuṇḍayā ratnakalaśaṃ daśabhiḥ karaiḥ | [ĀK, 1, 21 61.2]
bibhrāṇaṃ padmakarayā vāmorusthitayā śriyā | [ĀK, 1, 21 62.1]
āliṅgitaṃ bhaktalokacintitārthasuradrumam | [ĀK, 1, 21 62.2]
praṇavaṃ kamalāṃ māyāṃ kāmarājaṃ vasuṃdharām | [ĀK, 1, 21 63.1]
kramādgaṇapaterbījaṃ mahāgaṇapatiṃ tataḥ | [ĀK, 1, 21 63.2]
caturthyantaṃ sasaṃbuddhiṃ varaṃ ca varadaṃ tathā | [ĀK, 1, 21 64.1]
tataḥ sarvajanaṃ me ca vaśamānaya śabdakam | [ĀK, 1, 21 64.2]
agnipatnīṃ samālikhya cāṣṭāviṃśativarṇakam | [ĀK, 1, 21 65.1]
mantraṃ mahāgaṇapater mṛtyudāridryanāśanam | [ĀK, 1, 21 65.2]
trikoṇe bījamālikhya satāre ca gaṇeśituḥ | [ĀK, 1, 21 66.1]
dikṣu śrīśaktimadanabhūbījāni bahirlikhet | [ĀK, 1, 21 66.2]
ṣaṭkoṇe bījaṣaṭkaṃ ca tatsaṃdhiṣvaṅgamantrakam | [ĀK, 1, 21 67.1]
tato'ṣṭadalamadhyeṣu mantrāṇi gaṇaśo likhet | [ĀK, 1, 21 67.2]
antyākṣare cāntyadale mātṛkāmanulomataḥ | [ĀK, 1, 21 68.1]
lekhe ca pratilomenāṅkuśapāśāvṛtaṃ tataḥ | [ĀK, 1, 21 68.2]
bhūmandireṇa subhagaṃ yantraṃ gaṇapateḥ śubham | [ĀK, 1, 21 69.1]
gajāntaṃ śrīpadaṃ divyamāyuṣyārogyavardhanam | [ĀK, 1, 21 69.2]
etāni yantrajālāni kuṭyantardevatā likhet | [ĀK, 1, 21 70.1]
kuṭībhittibahirbhāge bhairavaṃ varṇamālikhet | [ĀK, 1, 21 70.2]
asitāṅgaṃ ruruṃ caṇḍaṃ krodhamunmattabhairavam | [ĀK, 1, 21 71.1]
kapālinaṃ bhīṣaṇaṃ ca saṃhāraṃ bhairavaṃ kramāt | [ĀK, 1, 21 71.2]
dvitīyāvaraṇasyāntar bhittāvekādaśa kramāt | [ĀK, 1, 21 72.1]
rudrāṃs trilocanāṃś candrakalājūṭajaṭān likhet | [ĀK, 1, 21 72.2]
tadbāhye nava nāthāṃśca nava siddhāṃśca ṣoḍaśa | [ĀK, 1, 21 73.1]
sanatkumārasanakasanandādīn likhettataḥ | [ĀK, 1, 21 73.2]
tṛtīyāvaraṇasyāntar bhittau brāhmyādimātaraḥ | [ĀK, 1, 21 74.1]
catuḥṣaṣṭiśca yoginyo lekhanīyā yathāvidhi | [ĀK, 1, 21 74.2]
tadbhittibāhye devendramukhā dikpatayaḥ kramāt | [ĀK, 1, 21 75.1]
grahāśca candrasūryādyā aśvinyādyāśca tārakāḥ | [ĀK, 1, 21 75.2]
meṣādyā rāśayo lekhyāḥ sālaṅkārāśca sāyudhāḥ | [ĀK, 1, 21 76.1]
kuṭīdvāravipārśve ca gaṇeśaṃ bhairavaṃ likhet | [ĀK, 1, 21 76.2]
dvitīyāvaraṇadvārapārśve dvau śaṅkhapadmakau | [ĀK, 1, 21 77.1]
garutmantaṃ hanūmantaṃ tṛtīyāvaraṇasya ca | [ĀK, 1, 21 77.2]
dvārasya pārśvayordevi vilikhedbhayabhañjanau | [ĀK, 1, 21 78.1]
yasmindeśe kuṭī divyā kalpitā yogisattamaiḥ | [ĀK, 1, 21 78.2]
deśo dhanyataraḥ ślāghyaḥ puṇyakṣetraṃ ca pāvanam | [ĀK, 1, 21 79.1]
tatratyāśca prajā dhanyāḥ sphītārthāḥ puṇyakarmiṇaḥ | [ĀK, 1, 21 79.2]
rāṣṭraṃ subhikṣam ārogyam anāmayasukhāvaham | [ĀK, 1, 21 80.1]
ītihīnaṃ kālavṛṣṭisahitaṃ dhānyasaṅkulam | [ĀK, 1, 21 80.2]
taskaropadravavyāghrasarpādibhayavarjitam | [ĀK, 1, 21 81.1]
tatra tīrthāni sarvāṇi gaṅgādīni vasanti ca | [ĀK, 1, 21 81.2]
indrādayo'pi vibudhāḥ sūryacandrādayo grahāḥ | [ĀK, 1, 21 82.1]
yoginyo bhairavāḥ siddhā gaṇeśaguhamātaraḥ | [ĀK, 1, 21 82.2]
tatrasthasya mahīpasya jayārthāvāptirāyuṣaḥ | [ĀK, 1, 21 83.1]
sambhaveccakravartitvaṃ punarnityotsavojjvalam | [ĀK, 1, 21 83.2]
vandhyānāṃ putrasampattiḥ kuṭīsaṃdarśanādbhavet | [ĀK, 1, 21 84.1]
kuṣṭhāpasmārabhūtādimahāvyādhivināśanam | [ĀK, 1, 21 84.2]
kuṭīgatā bhaveyuste ye sevante rasāyanam | [ĀK, 1, 21 85.1]
siddhiṃ yānti sukhenaiva devānāmapi durlabhām | [ĀK, 1, 21 85.2]
devi citraṃ pravakṣyāmi divyaṃ guhyatamaṃ śivam | [ĀK, 1, 21 86.1]
amarīkalpamanaghaṃ sulabhaṃ nijadehajam | [ĀK, 1, 21 86.2]
aṇimādyaṣṭakaiśvaryadehalohādisiddhidam | [ĀK, 1, 21 87.1]
vamanādiviśuddhāṅgo lavaṇāmlavivarjitaḥ | [ĀK, 1, 21 87.2]
kuṭīgatastu deveśi śivatoyamudāradhīḥ | [ĀK, 1, 21 88.1]
sthūlasya katakasyaiva dāruṇā pānapātrakam | [ĀK, 1, 21 88.2]
kuryācca triphalāṃ piṣṭvā lepayeccaṣakāntare | [ĀK, 1, 21 89.1]
karṣaṃ śivāmbunā rātrau pātraṃ cādhomukhaṃ priye | [ĀK, 1, 21 89.2]
sthāpayitvā punaḥ prātarādyantaṃ prasravaṃ tyajet | [ĀK, 1, 21 90.1]
madhyadhārāśca tatpātre kṣipettattriphalāṃ tataḥ | [ĀK, 1, 21 90.2]
loḍayedamarīyuktaṃ pibetprāgānanaḥ sadā | [ĀK, 1, 21 91.1]
iṣṭadevāngurūnvṛddhān natvārcitagaṇeśvaraḥ | [ĀK, 1, 21 91.2]
mitāhāro yuktaceṣṭo vātātapavivarjitaḥ | [ĀK, 1, 21 92.1]
ekamaṇḍalamātreṇa bāhyāntaḥ śucibhāg bhavet | [ĀK, 1, 21 92.2]
maṇḍalena dvitīyena sarvakuṣṭhavināśanam | [ĀK, 1, 21 93.1]
maṇḍalena tṛtīyena caturvidhaviṣāpaham | [ĀK, 1, 21 93.2]
maṇḍalena caturthena nālikerāmbuvad bhavet | [ĀK, 1, 21 94.1]
ātmatoyaṃ pañcamena maladaurgandhyanāśanam | [ĀK, 1, 21 94.2]
ṣaṣṭhamaṇḍalayogena dehadaurgandhyanāśanam | [ĀK, 1, 21 95.1]
saptamaṇḍalayogena bhavedindriyapāṭavam | [ĀK, 1, 21 95.2]
tato'ṣṭame maṇḍale tu rajanīcūrṇakarṣayuk | [ĀK, 1, 21 96.1]
seveta śivatoyaṃ ca yāvaddviḥ saptamaṇḍalam | [ĀK, 1, 21 96.2]
valīpalitahīnaḥ syānmahāviṣabhayojjhitaḥ | [ĀK, 1, 21 97.1]
maṇḍale pañcadaśake karṣāṃśau śṛṅgagandhakau | [ĀK, 1, 21 97.2]
śivatoyena sammiśraṃ prapibedekaviṃśatim | [ĀK, 1, 21 98.1]
maṇḍalaṃ ca tadante syātsiddhibhāgdehalohayoḥ | [ĀK, 1, 21 98.2]
dvāviṃśanmaṇḍale devi cābhrakaṃ varayā yutam | [ĀK, 1, 21 99.1]
evaṃ bhajedyamī yāvadaṣṭāviṃśatimaṇḍalam | [ĀK, 1, 21 99.2]
mattahastibalopeto gṛdhradṛṣṭiranāmayaḥ | [ĀK, 1, 21 100.1]
ekonatriṃśati prāpte maṇḍale varayā yutām | [ĀK, 1, 21 100.2]
sakāntacūrṇavimalāṃ godhāmapi pibet priye | [ĀK, 1, 21 101.1]
pañcatriṃśanmaṇḍalāntaṃ vajrakāyo bhavennaraḥ | [ĀK, 1, 21 101.2]
ṣaṭtriṃśanmaṇḍalādi svarṇadhātrīrajo'nvitam | [ĀK, 1, 21 102.1]
ātmagodhānvitaṃ peyaṃ tattu yāvaddvyadhikam | [ĀK, 1, 21 102.2]
catvāriṃśanmaṇḍalāntaṃ saśarīraḥ khago bhavet | [ĀK, 1, 21 103.1]
tricatvāriṃśanmaṇḍale tu prāpte pāradasaṃyutam | [ĀK, 1, 21 103.2]
varāyutaṃ pibed ūnapañcāśanmaṇḍalāvadhiḥ | [ĀK, 1, 21 104.1]
aṇimādiguṇopeto vajrakāyaśca khecaraḥ | [ĀK, 1, 21 104.2]
siddhair yukto nirātaṅko nirapāyo nirañjanaḥ | [ĀK, 1, 21 105.1]
yadṛcchayā sarvaloke viharatyeva sarvadā | [ĀK, 1, 21 105.2]
ārabhya prathamaṃ devi maṇḍalānnityamācaret | [ĀK, 1, 21 106.1]
ātmatoyena dhuttūrarasena pariloḍayet | [ĀK, 1, 21 106.2]
bhasma tenaiva sarvāṅgamasakṛtparimardayet | [ĀK, 1, 21 107.1]
anyakālasamāyātam ātmatoyaṃ viśeṣataḥ | [ĀK, 1, 21 107.2]
mūrdhni nāsāpuṭe karṇe dṛśi pādakaradvaye | [ĀK, 1, 21 108.1]
śīlayetsatataṃ devi śuddhadeho bhavennaraḥ | [ĀK, 1, 21 108.2]
kadācidapyātmagodhāṃ bhūmau na visṛjetpriye | [ĀK, 1, 21 109.1]
amarīsevinaḥ puṃsaḥ śivatoyena jāyate | [ĀK, 1, 21 109.2]
sarvalohaṃ ca kanakaṃ divyaṃ manujadurlabham | [ĀK, 1, 21 110.1]
vijayāsahitāṃ godhāṃ prativāsaramāpibet | [ĀK, 1, 21 110.2]
{ĀK, 1, 22}
vandāko dvividhaḥ proktaḥ puruṣastrīvibhedataḥ | [ĀK, 1, 22 1.1]
kharjūrīpatravatpatraḥ puruṣaḥ sarvasiddhidaḥ | [ĀK, 1, 22 1.2]
strīsaṃjñastu guṇairalpo vṛttapatraḥ pratāpavān | [ĀK, 1, 22 2.1]
vandākaḥ pādaparuhaḥ śikharī tarurohiṇī | [ĀK, 1, 22 2.2]
vṛkṣādanī kāminī ca vṛkṣarugbandhabandhakam | [ĀK, 1, 22 3.1]
vandākastiktatuvaraḥ kaphapittaśramāpahaḥ | [ĀK, 1, 22 3.2]
vaśyādisiddhido vṛṣyo viṣaghnaśca rasāyanam | [ĀK, 1, 22 4.1]
kṛtopavāsaḥ susnāto raktamālyānulepanaḥ | [ĀK, 1, 22 4.2]
muktakeśāmbaro bhūtvā rātrau saṃyatamānasaḥ | [ĀK, 1, 22 5.1]
vṛkṣaṃ pradakṣiṇaṃ kṛtvā gandhapuṣpākṣatādibhiḥ | [ĀK, 1, 22 5.2]
pūjādravyaiḥ samabhyarcya baliṃ dadhyodanaiḥ kiret | [ĀK, 1, 22 6.1]
cintāmaṇiṃ nṛsiṃhaṃ ca manumaṣṭottaraṃ śatam | [ĀK, 1, 22 6.2]
japtvā khaḍgena saṃchidya vandākaṃ vidhināharet | [ĀK, 1, 22 7.1]
vandākānāṃ tu sarveṣāṃ vidhireṣa udāhṛtaḥ | [ĀK, 1, 22 7.2]
aśvinyāṃ śuciraśvatthavandākaṃ vidhināhṛtam | [ĀK, 1, 22 8.1]
kṣīreṇa piṣṭamāloḍya pibedaśvabalo bhavet | [ĀK, 1, 22 8.2]
tathaivāśvatthavandākamuparāge'rkacandrayoḥ | [ĀK, 1, 22 9.1]
nṛsiṃhamantraṃ prajapan khaḍgenācchidya cāharet | [ĀK, 1, 22 9.2]
ghṛṣṭvāṃbhasā prakoṣṭheṇa liptvā gorocanānvitam | [ĀK, 1, 22 10.1]
vidhāya tilakaṃ paśyetsarvavaśyo bhaveddhruvam | [ĀK, 1, 22 10.2]
nyagrodhasya tu vandākamaśvinyāṃ vidhināharet | [ĀK, 1, 22 11.1]
sūtreṇa bandhayeddhaste hyadṛśyo jāyate naraḥ | [ĀK, 1, 22 11.2]
sarvavaśyaṃ bhavetkṣīraiḥ piṣṭvā pāne gadāñjayet | [ĀK, 1, 22 12.1]
aśvinyāṃ tu śirīṣasya vandākaṃ vidhināharet | [ĀK, 1, 22 12.2]
sūtreṇa bandhayeddhaste vīryastambho bhaveddhruvam | [ĀK, 1, 22 13.1]
aśvinyāmāhareddhīmān palāśasya tu bandhakam | [ĀK, 1, 22 13.2]
haste baddhvā spṛśedyastu sā nārī vaśagā bhavet | [ĀK, 1, 22 14.1]
aṅkolabandham aśvinyāṃ kare baddhvā jagatpriyaḥ | [ĀK, 1, 22 14.2]
bharaṇyāṃ kuśavandākaṃ gṛhītvā śubhayogataḥ | [ĀK, 1, 22 15.1]
badhnīyāddakṣiṇe haste tenādṛśyo bhavennaraḥ | [ĀK, 1, 22 15.2]
bharaṇyāṃ phalguvandākaṃ dhānyarāśau vinikṣipet | [ĀK, 1, 22 16.1]
tena vai dhānyavṛddhiḥ syānnātra kāryā vicāraṇā | [ĀK, 1, 22 16.2]
bharaṇyāṃ badarīṇāṃ ca vandākaṃ vidhināharet | [ĀK, 1, 22 17.1]
bandhayeddakṣiṇe haste saṃlabhed īpsitaṃ phalam | [ĀK, 1, 22 17.2]
kṛttikāyāṃ tu katakavandākaṃ vidhināharet | [ĀK, 1, 22 18.1]
vartimadhye kṣipettaṃ ca tena saṃgṛhya kajjalam | [ĀK, 1, 22 18.2]
strīṇāmañjanamātreṇa patirvaśyo bhaveddhruvam | [ĀK, 1, 22 19.1]
kṛttikāyāṃ śucirbhūtvā jambūvandākam āharet | [ĀK, 1, 22 19.2]
kṣīreṇa piṣṭaṃ tatkalkaṃ pītvā rogairvimucyate | [ĀK, 1, 22 20.1]
rohiṇyāṃ tintriṇīkasya vandākaṃ vidhināharet | [ĀK, 1, 22 20.2]
baddhvā haste spṛśedyaṃ yaṃ sarvavaśyo bhavennaraḥ | [ĀK, 1, 22 21.1]
timirādiṣu śastaṃ tadasādhyaṃ ghṛtamañjanāt | [ĀK, 1, 22 21.2]
kṣaudraghṛṣṭena tenaiva kṛtaṃ cakṣuṣyamañjanam | [ĀK, 1, 22 22.1]
bandhakam udumbarabhavaṃ rohiṇyāṃ gṛhya valayakaṃ kuryāt | [ĀK, 1, 22 22.2]
tadvalayopari vinihitabhāṇḍasthitamodakaṃ kṣayaṃ naiti | [ĀK, 1, 22 22.3]
aśvatthasya tu vandākaṃ rohiṇyāṃ vidhināharet | [ĀK, 1, 22 23.1]
gṛhe sthite ca vandāke nityaiśvaryaṃ prajāyate | [ĀK, 1, 22 24.1]
katakasya tu vandākaṃ rohiṇyāṃ vidhināharet | [ĀK, 1, 22 24.2]
añjane netrayugale nidhiṃ paśyati niścitam | [ĀK, 1, 22 25.1]
tadeva bandhayeddhaste sarvavaśyo bhaveddhruvam | [ĀK, 1, 22 25.2]
udumbarasya vandākaṃ rohiṇyāṃ vidhināharet | [ĀK, 1, 22 26.1]
haste baddhvā nihantyāśu jvaraṃ cāturthikaṃ priye | [ĀK, 1, 22 26.2]
rohiṇyāṃ mātuluṅgasya bandhakaṃ tu samāharet | [ĀK, 1, 22 27.1]
dhārayeddakṣiṇe karṇe jagadvaśyakaraṃ param | [ĀK, 1, 22 27.2]
rohiṇyāṃ bilvavandākaṃ kare baddhvā jagatpriyaḥ | [ĀK, 1, 22 28.1]
mṛgaśīrṣe śirīṣasya vandākaṃ samyagāhṛtam | [ĀK, 1, 22 28.2]
haste baddhvā spṛśennārīṃ naraṃ vā vaśayeddhruvam | [ĀK, 1, 22 29.1]
mṛgaśīrṣe tu vandākaṃ tintriṇīvṛkṣasambhavam | [ĀK, 1, 22 29.2]
kṣīreṇa piṣṭvā prapibedadṛśyo jāyate naraḥ | [ĀK, 1, 22 30.1]
taddadhnā yaḥ pibetprātaḥ sarvavyādhiharo bhavet | [ĀK, 1, 22 30.2]
mahiṣītakrapiṣṭena tena sarvāṅgalepanam | [ĀK, 1, 22 31.1]
kṛtvā vahnigato yastu vahninā ca na dahyate | [ĀK, 1, 22 31.2]
tintriṇīkasya vandākaṃ gṛhe yasya pratiṣṭhitam | [ĀK, 1, 22 32.1]
tasya corabhayaṃ nāsti kare dyūtajayo bhavet | [ĀK, 1, 22 32.2]
udumbarasya vandākaṃ mṛgaśīrṣe samāharet | [ĀK, 1, 22 33.1]
haste baddhvā spṛśennārīṃ sā nārī vaśagā bhavet | [ĀK, 1, 22 33.2]
strīṇāṃ haste tu badhnīyādannamadhye vinikṣipet | [ĀK, 1, 22 34.1]
jāyate cānnavṛddhistu nātra kāryā vicāraṇā | [ĀK, 1, 22 34.2]
nyagrodhasya tu vandākaṃ mṛgaśīrṣe samāharet | [ĀK, 1, 22 35.1]
badhnīyāddakṣiṇe haste janavaśyo bhaveddhruvam | [ĀK, 1, 22 35.2]
ādāya māṭarūṣasya vandākaṃ samudāhṛtam | [ĀK, 1, 22 36.1]
baddhvā haste janairdīvyan syāddyūteṣvaparājitaḥ | [ĀK, 1, 22 36.2]
ārdrāyāṃ taumburaṃ grāhyaṃ vandākaṃ vidhinā haret | [ĀK, 1, 22 37.1]
kṣīreṇa prapibedyastu tasya syāllohamoṭanam | [ĀK, 1, 22 37.2]
ārdrārke vā puṣyaravau vandākaṃ tumburorharet | [ĀK, 1, 22 38.1]
badhnīyāddakṣiṇe haste bāṇastambhaḥ prajāyate | [ĀK, 1, 22 38.2]
punarvasorhṛtaṃ vaṃśavandākaṃ kṣīrapeṣitam | [ĀK, 1, 22 39.1]
pītvā strīpuruṣau vandhyau prasuvāte sutānbahūn | [ĀK, 1, 22 39.2]
naktamālasya vandākamāharecca punarvasau | [ĀK, 1, 22 40.1]
kṣīreṇa piṣṭvā prapibed akhilāmayanāśanam | [ĀK, 1, 22 40.2]
taccūrṇasya mātreṇa naśyanti graharākṣasāḥ | [ĀK, 1, 22 41.1]
puṣye bandhūkavandākaṃ gṛhītvā taṃ nidhāpayet | [ĀK, 1, 22 41.2]
kṣetramadhye ripostatra sasyanāśaśca jāyate | [ĀK, 1, 22 42.1]
āśleṣāyāṃ karṇikāravandākaṃ samyagāhṛtam | [ĀK, 1, 22 42.2]
baddhvā haste dṛḍhaṃ tena spṛśan vaśati tejanāt | [ĀK, 1, 22 43.1]
madhūkasya ca vandākamāśleṣāyāṃ samāharet | [ĀK, 1, 22 43.2]
bandhayeddakṣiṇe haste vyāghrādibhayanāśanam | [ĀK, 1, 22 44.1]
maghāsu mucukundasya vandākaṃ vidhināhṛtam | [ĀK, 1, 22 44.2]
nidhāpayeddhānyamadhye taddhānyaṃ tvakṣayaṃ bhavet | [ĀK, 1, 22 45.1]
vibhītakasya vandākaṃ phalgunyoḥ pūrvayorhṛtam | [ĀK, 1, 22 45.2]
sthāpayeddhānyamadhyena tadakṣayyaṃ kṣaṇādbhavet | [ĀK, 1, 22 46.1]
phalgunyor anyayor haste'pyayameva vidhiḥ smṛtaḥ | [ĀK, 1, 22 46.2]
śākavṛkṣasya vandākaṃ maghāyāṃ vidhināharet | [ĀK, 1, 22 47.1]
dhānyasaṃcayakṛddvāre dhānyavṛddhiśca jāyate | [ĀK, 1, 22 47.2]
mauñjīvṛkṣasya vandākaṃ maghārke vidhināharet | [ĀK, 1, 22 48.1]
śirasā dhārayennityaṃ tasya śrīrvaśamāpnuyāt | [ĀK, 1, 22 48.2]
palāśasya tu vandākaṃ hastarkṣe vidhināharet | [ĀK, 1, 22 49.1]
kare śirasi badhnīyādvyāghrādigrahahṛdbhavet | [ĀK, 1, 22 49.2]
tindukasya ca vandākaṃ citrāyāmāhṛtaṃ tathā | [ĀK, 1, 22 50.1]
baddhvā haste samastānāṃ sadhvadho bhavati dviṣām | [ĀK, 1, 22 50.2]
kuṭajasya tu vandākaṃ citrāyāṃ vidhināharet | [ĀK, 1, 22 51.1]
badhnīyāddakṣiṇe haste durlabhaṃ cepsitaṃ labhet | [ĀK, 1, 22 51.2]
svātyāṃ likucavandākaṃ gṛhītvā yatra vastuni | [ĀK, 1, 22 52.1]
nidhāpayati tatsarvamakṣayaṃ nātra saṃśayaḥ | [ĀK, 1, 22 52.2]
babbūlabandhakaṃ svātyāṃ badaryāstvanurādhake | [ĀK, 1, 22 53.1]
badhnanyo dhārayeddhaste tatspṛṣṭā strī vaśā bhavet | [ĀK, 1, 22 53.2]
āhṛtya dhātrīvandākaṃ viśākhāyāṃ yathāvidhi | [ĀK, 1, 22 54.1]
śuktakārasya bhavane viruddhasya nidhāpayet | [ĀK, 1, 22 54.2]
sarvaṃ madyamapeyaṃ syānmokṣastasminsamuddhṛte | [ĀK, 1, 22 55.1]
anurādhāsu vidhinā aindrīvandākamāhṛtam | [ĀK, 1, 22 55.2]
dhānyamadhye vinikṣiptaṃ dhānyamakṣayatāṃ nayet | [ĀK, 1, 22 56.1]
jyeṣṭhāyām āmravandākaṃ hṛtvā veśyāgṛhe khanet | [ĀK, 1, 22 56.2]
sā durbhagā bhavetsatyamuddhṛte mokṣa ucyate | [ĀK, 1, 22 57.1]
mūle khadiravandākaṃ gṛhītvā vidhipūrvakam | [ĀK, 1, 22 57.2]
baddhvā haste naraḥ kṣipraṃ durbhagaḥ subhago bhavet | [ĀK, 1, 22 58.1]
tadeva piṣṭaṃ kṣīreṇa pītaṃ kuṣṭhādināśanam | [ĀK, 1, 22 58.2]
mūlārke goṭṭikāyāśca vandākaṃ vidhināharet | [ĀK, 1, 22 59.1]
dakṣiṇe bandhayeddhaste strīvaśyaṃ bhavati dhruvam | [ĀK, 1, 22 59.2]
tadeva śirasā dhāryaṃ sarvasiddhirbhaved dhruvam | [ĀK, 1, 22 60.1]
karavīrasya vandākaṃ pūrvāṣāḍhāsu sādhitam | [ĀK, 1, 22 60.2]
dhārayecchirasā yuddhe sa bhavedaparājitaḥ | [ĀK, 1, 22 61.1]
pūrvāṣāḍhāsu vandākaṃ badarīvṛkṣasambhavam | [ĀK, 1, 22 61.2]
pibetkṣīreṇa yā vandhyā sā bahūṃśca sutāṃllabhet | [ĀK, 1, 22 62.1]
kuravasya tu vandākaṃ pūrvāṣāḍhārkavārake | [ĀK, 1, 22 62.2]
bandhayeddakṣiṇe haste hyadṛśyo jāyate naraḥ | [ĀK, 1, 22 63.1]
uttarāṣāḍhanakṣatre grāhyaṃ mandārabandhakam | [ĀK, 1, 22 63.2]
palāśabandhakaṃ vātha kare baddhvā vaśaṃkaram | [ĀK, 1, 22 64.1]
śravaṇe citrakodbhūtaṃ vandākaṃ prāpyate na tu | [ĀK, 1, 22 64.2]
kaṅkuṇītailaghṛṣṭena tāmrapatraṃ ca lepayet | [ĀK, 1, 22 65.1]
puṭapākavidhānena tatsvarṇaṃ bhavati dhruvam | [ĀK, 1, 22 65.2]
eraṇḍasya tu vandākaṃ śravaṇārke samāharet | [ĀK, 1, 22 66.1]
bandhayeddakṣiṇe haste sadā dyūtajayo bhavet | [ĀK, 1, 22 66.2]
dhaniṣṭhāyāṃ tu badarīvandākaṃ vidhināhṛtam | [ĀK, 1, 22 67.1]
baddhvā kare spṛśedyaṃ yaṃ sa sa dāso bhaveddhruvam | [ĀK, 1, 22 67.2]
hṛtaṃ punnāgavandākaṃ vāruṇeṣu yathāvidhi | [ĀK, 1, 22 68.1]
kṣīreṇa piṣṭvā prapibanmahānāgabalo bhavet | [ĀK, 1, 22 68.2]
naktamālasya vandākaṃ maghārke vidhināharet | [ĀK, 1, 22 69.1]
vidhinā dhārayedbāhau piśācānāṃ ca darśanam | [ĀK, 1, 22 69.2]
tintriṇīkasya vandākaṃ punnarkṣe vidhināharet | [ĀK, 1, 22 70.1]
bandhayeddakṣiṇe haste nityaṃ dyūtajayo bhavet | [ĀK, 1, 22 70.2]
punnarkṣe vaṃśavandākamadṛśyo jāyate kare | [ĀK, 1, 22 71.1]
śirīṣasya tu vandākamuttare vidhināharet | [ĀK, 1, 22 71.2]
kare śirasi badhnīyādvyāghrādigrahahṛdbhavet | [ĀK, 1, 22 72.1]
maghāyāṃ sthāpayetkṣetre vandākaṃ madhukodbhavam | [ĀK, 1, 22 72.2]
pakṣiṇāṃ mūṣikānāṃ ca jāyate tuṇḍabandhanam | [ĀK, 1, 22 73.1]
palāśasya tu vandākaṃ hastarkṣe vidhināharet | [ĀK, 1, 22 73.2]
liṅgalepaṃ prakurvīta vīryastambho bhaveddhruvam | [ĀK, 1, 22 74.1]
kṣīreṇāloḍya vallīkaṃ kṣaudraṃ piṣṭvā niṣecayet | [ĀK, 1, 22 74.2]
vaṅgaṃ tu saptadhā devi tadvaṅgaṃ rajataṃ bhavet | [ĀK, 1, 22 75.1]
palāśasya tu vandākaṃ hastarkṣe vidhināharet | [ĀK, 1, 22 75.2]
kṣīreṇa prapibedyastu hyadṛśyo jāyate naraḥ | [ĀK, 1, 22 76.1]
tindukasya ca vandākaṃ citrāyāmāhṛtaṃ tathā | [ĀK, 1, 22 76.2]
baddhvā haste samastānāmavadhyo bhavati dviṣām | [ĀK, 1, 22 77.1]
harītakyāstu vandākaṃ pūrvabhādrapadāhṛtam | [ĀK, 1, 22 77.2]
kṣīreṇa kalkitaṃ pītvā caredvararuceḥ samaḥ | [ĀK, 1, 22 78.1]
uttarāsvarkavandākaṃ hṛtaṃ bhādrapadāsu tat | [ĀK, 1, 22 78.2]
pralepādyaiḥ paraṃ hanyādviṣaṃ sthāvarajaṅgamam | [ĀK, 1, 22 79.1]
revatyāṃ bodhivandākalatayā kṛtakautukā | [ĀK, 1, 22 79.2]
vandhyāpi labhate garbhaṃ pītvā gopayasā ca tat | [ĀK, 1, 22 80.1]
revatyāṃ vaṭavandākaṃ valmīkamadhugharṣitam | [ĀK, 1, 22 80.2]
akṣidoṣeṣvatiśreṣṭhamakṣarāvaraṇādiṣu | [ĀK, 1, 22 81.1]
revatyāṃ vaṭavandākaṃ gṛhītvā dhārayedbhuje | [ĀK, 1, 22 81.2]
mahānāgabalopeto mahāgaṇaśca jāyate | [ĀK, 1, 22 82.1]
samuddhṛtaṃ viśākhāyāṃ vandākaṃ rājavṛkṣakam | [ĀK, 1, 22 82.2]
nivārayati gehasthaṃ vaiśvānarabhayaṃ gṛhe | [ĀK, 1, 22 83.1]
rohiṇyāṃ vaṭavandākaṃ kaṭisthaṃ vīryavardhanam | [ĀK, 1, 22 83.2]
aśvatthabhavavandākaṃ revatyāṃ garbhadaṃ smṛtam | [ĀK, 1, 22 84.1]
viṣavṛkṣotthavandākaṃ pūrvāṣāḍhoddhṛtaṃ yadi | [ĀK, 1, 22 84.2]
praliptaṃ tanute bhūtapiśācādiprabhāṣaṇam | [ĀK, 1, 22 85.1]
cullikāntargataṃ kuryātsabhaktāṃ pānasantatim | [ĀK, 1, 22 85.2]
dyūte jāmbavavandākaṃ revatyāṃ jayakārakam | [ĀK, 1, 22 86.1]
kuryāt kuravavandākaṃ hastasthaṃ bāṇavāraṇam | [ĀK, 1, 22 86.2]
madhūkavṛkṣavandākaṃ dhānyasthaṃ dhānyavṛddhidam | [ĀK, 1, 22 87.1]
palāśataruvandākaṃ vākpradaṃ kṣīrasevitam | [ĀK, 1, 22 87.2]
veśyāyāṃ nimbavandākaṃ gṛhāntarnihitaṃ yadi | [ĀK, 1, 22 88.1]
vaśyaṃ karoti sāścaryam ā janmamaraṇāntikam | [ĀK, 1, 22 88.2]
{ĀK, 1, 23}
śrībhairavī | [ĀK, 1, 23 1.1]
śrutaṃ sarvaṃ mayā deva divyaṃ sarvarasāyanam | [ĀK, 1, 23 1.2]
śaṃbho tava prasādena kṛpāṃbhodhe sureśvara | [ĀK, 1, 23 1.3]
vijñāpayiṣyāmyaparaṃ sarvalokahitaṅkaram | [ĀK, 1, 23 2.1]
vṛddhastrībālaṣaṇḍhānām anyeṣāṃ rogiṇāmapi | [ĀK, 1, 23 2.2]
rasāyaneṣvaśaktānāṃ kathaṃ saukhyaṃ bhavetprabho | [ĀK, 1, 23 3.1]
sarvānugrāhaka śrīman tadājñāpaya bhairava | [ĀK, 1, 23 3.2]
śrutvā devyāḥ stutiparaṃ sarvalokahitapradam | [ĀK, 1, 23 4.1]
śrutvā mandasmitaṃ devo jagādetthaṃ paraṃ vacaḥ | [ĀK, 1, 23 4.2]
śrībhairavaḥ | [ĀK, 1, 23 5.1]
sādhu sādhu mahābhāge lokānāṃ jananī yataḥ | [ĀK, 1, 23 5.2]
tasmāllokahitaṃ pṛṣṭaṃ tadvakṣyāmyahamīśvari | [ĀK, 1, 23 5.3]
rasādisaṃskāravidhiṃ sarvaroganibarhaṇam | [ĀK, 1, 23 6.1]
yathākramaṃ pravakṣyāmi śrūyatāmavadhānataḥ | [ĀK, 1, 23 6.2]
rasendro rasarājaśca rasaḥ sūtaśca pāradaḥ | [ĀK, 1, 23 7.1]
śivabījaṃ śivo jaitro rasaloho mahārasaḥ | [ĀK, 1, 23 7.2]
rasottamo mahātejāḥ sūtarāṭ capalo'mṛtaḥ | [ĀK, 1, 23 8.1]
dhutturo lokanāthaśca prabhurindro bhavastathā | [ĀK, 1, 23 8.2]
rudratejāḥ khecaraśca rasadhāturacintyajaḥ | [ĀK, 1, 23 9.1]
amaro dehadaḥ skandaḥ skandeśo mṛtyunāśanaḥ | [ĀK, 1, 23 9.2]
devo rasāyanaḥ śreṣṭho yaśodaḥ pāvanaḥ smṛtaḥ | [ĀK, 1, 23 10.1]
proktā divyarasāścaiva trayastriṃśacca nāma ca | [ĀK, 1, 23 10.2]
doṣayuktaḥ sūtarājo viṣameva varānane | [ĀK, 1, 23 11.1]
doṣahīno rasaḥ sākṣādamṛtaṃ nātra saṃśayaḥ | [ĀK, 1, 23 11.2]
tasmātpāradasaṃskāraṃ doṣaghnaṃ śṛṇu pārvati | [ĀK, 1, 23 12.1]
rasācāryo bhiṣakśreṣṭho yatātmāghoramantravit | [ĀK, 1, 23 12.2]
śubharkṣe śubhalagneṣu sumuhūrte suvāsare | [ĀK, 1, 23 13.1]
pūrvoktavatsūtapūjāṃ kuryādādau śucisthale | [ĀK, 1, 23 13.2]
śataṃ palānāṃ pañcāśatpañcaviṃśati vā punaḥ | [ĀK, 1, 23 14.1]
daśa vā pañca vā devi naitasmādūnamiṣyate | [ĀK, 1, 23 14.2]
lohaje vā śilotthe vā khalve sūtaṃ vinikṣipet | [ĀK, 1, 23 15.1]
kalāṃśaṃ sūtarājasya cūrṇeṣṭakaniśārajaḥ | [ĀK, 1, 23 15.2]
jambīrāmlena saṃmardya taptakhalve dinaṃ priye | [ĀK, 1, 23 16.1]
kṣālayed uṣṇasauvīrair nāgadoṣo vinaśyati | [ĀK, 1, 23 16.2]
aṅkolenendravāruṇyā vaṅgadoṣo vinaśyati | [ĀK, 1, 23 17.1]
āragvadhena ca malaṃ citrake nāgadūṣaṇam | [ĀK, 1, 23 17.2]
kṛṣṇadhūrtena cāñcalyaṃ triphalābhirviṣaṃ haret | [ĀK, 1, 23 18.1]
giridoṣaṃ trikaṭukairasahyāgnistu gokṣuraiḥ | [ĀK, 1, 23 18.2]
vaṅgādisaptadoṣāṇāṃ nāśārthaṃ saptavāsaram | [ĀK, 1, 23 19.1]
tattaccūrṇaiḥ kalāṃśaiśca kumāryā rasasaṃyutaiḥ | [ĀK, 1, 23 19.2]
mardayitvā rasaṃ paścātkṣālayeduṣṇakāṃjikaiḥ | [ĀK, 1, 23 20.1]
pāradaḥ sakalairdoṣairmucyate saptakañcukaiḥ | [ĀK, 1, 23 20.2]
vaidyakarmaṇi yojyaścedrasaḥ syātsarvarogahā | [ĀK, 1, 23 21.1]
devadārumalayajajayāvāyasatuṇḍikā | [ĀK, 1, 23 21.2]
kumārīmusalīvandhyākarkoṭīrasasaṃyutam | [ĀK, 1, 23 22.1]
sūtaṃ dinaṃ mardayecca punaḥ pātanayantrake | [ĀK, 1, 23 22.2]
pātayedyojayetsūtaṃ śuddhaṃ vaidyasya karmaṇi | [ĀK, 1, 23 23.1]
dagdhaṃ pāṣāṇacūrṇaṃ ca niśākanyārasai rasam | [ĀK, 1, 23 23.2]
mardayeddinamekaṃ ca pūrvayantre ca pātayet | [ĀK, 1, 23 24.1]
evaṃ saṃskārasaṃśuddhaṃ yojayedvaidyakarmaṇi | [ĀK, 1, 23 24.2]
daradaṃ yāmamātraṃ tu pāribhadradravaiḥ priye | [ĀK, 1, 23 25.1]
athavā jambīrarasairmardayitvā tu pācayet | [ĀK, 1, 23 25.2]
yantre pātanake devi doṣakañcukavarjitaḥ | [ĀK, 1, 23 26.1]
punarnavārasaiḥ peṣyaṃ dhānyābhraṃ pāradaṃ samam | [ĀK, 1, 23 26.2]
taptakhalve dinaṃ kṛtvā vajramūṣāgataṃ rasam | [ĀK, 1, 23 27.1]
pacedbhūdharayantre ca punaḥ saṃmardayecca tam | [ĀK, 1, 23 27.2]
pūrvadravairyathāpūrvaṃ mardanaṃ pācanaṃ punaḥ | [ĀK, 1, 23 28.1]
kṛtvaitaṃ daśavāraṃ taṃ pātyaṃ pātanayantrake | [ĀK, 1, 23 28.2]
śuddhaḥ syātpārado devi yojyo yoge rasāyane | [ĀK, 1, 23 29.1]
daśamāṃśaṃ rasādgandhaṃ taptakhalve vinikṣipet | [ĀK, 1, 23 29.2]
varājambīrakanyāgnidravairyāmaṃ vimardayet | [ĀK, 1, 23 30.1]
pātayetpātanāyantre kuryādevaṃ tu saptadhā | [ĀK, 1, 23 30.2]
sagandhakaṃ mardanaṃ ca pātanaṃ bhavati priye | [ĀK, 1, 23 31.1]
śuddhaḥ syātpārado devi yojyaḥ pāradakarmaṇi | [ĀK, 1, 23 31.2]
tilatailair māhiṣikair mūtrair madyāmlakena ca | [ĀK, 1, 23 32.1]
gomāṃsair hiṅgulaṃ pācyaṃ lohapātre kramāgninā | [ĀK, 1, 23 32.2]
saptāhaṃ lohadaṇḍena cālayettaddravaṃ muhuḥ | [ĀK, 1, 23 33.1]
sārdraṃ mayūrapittena bhāvayedātape dinam | [ĀK, 1, 23 33.2]
pātayetpātanāyantre daradaṃ kharavahninā | [ĀK, 1, 23 34.1]
śuddho bhaveccaturyāmātpārado yogavāhakaḥ | [ĀK, 1, 23 34.2]
śṛṇu devi pravakṣyāmi jāraṇārhaṃ biḍaṃ priye | [ĀK, 1, 23 35.1]
cūrṇaṃ kṛtvā dagdhaśaṅkhaṃ gharme 'rkakṣīrabhāvitam | [ĀK, 1, 23 35.2]
kuryāddinaṃ tato devi dhūmasāraṃ ca bhāvayet | [ĀK, 1, 23 36.1]
dinaṃ jambīrakarasairātape cātitīvrake | [ĀK, 1, 23 36.2]
caturyāmamajāmūtraiḥ ṣoḍaśāṃśaṃ suvarcalam | [ĀK, 1, 23 37.1]
yathā sāndratvamāpnoti tāvatkvāthyaṃ varānane | [ĀK, 1, 23 37.2]
naramūtre ṣoḍaśāṃśe kaṇṭakārīṃ samūlakām | [ĀK, 1, 23 38.1]
yāvad ghanībhavet tāvat kvāthanīyā prayatnataḥ | [ĀK, 1, 23 38.2]
tintriṇīkṣārakāsīsasarjakṣārāḥ śilājatu | [ĀK, 1, 23 39.1]
jambīrasya rasaiḥ sarvaṃ caturyāmaṃ pṛthakpṛthak | [ĀK, 1, 23 39.2]
jepālaṃ tattvacāhīnaṃ mūlakakṣārasaindhavam | [ĀK, 1, 23 40.1]
guñjāṃ ca ṭaṅkaṇaṃ śigrudravairbhāvyaṃ pṛthakpṛthak | [ĀK, 1, 23 40.2]
jambīrāṇāṃ dravairbhāvyaṃ śaṅkhādyaṃ tattrayodaśa | [ĀK, 1, 23 41.1]
sarvaṃ samāṃśaṃ ca dinamekīkṛtya tu gālitam | [ĀK, 1, 23 41.2]
rakṣayetsarvadā jñeyo nāmnā ca vaḍabānalaḥ | [ĀK, 1, 23 42.1]
suvarṇādimalohānāṃ ratnānāṃ jāraṇe tathā | [ĀK, 1, 23 42.2]
abhrādyuparasānāṃ ca yojanīyaṃ prayatnataḥ | [ĀK, 1, 23 43.1]
śuddhasūtaṃ śuddhagandhaṃ mardayedgoghṛtaiḥ samam | [ĀK, 1, 23 43.2]
piṇḍībhūtaṃ kumāryāśca dalagarbhe niveśayet | [ĀK, 1, 23 44.1]
samyaksūtreṇa saṃveṣṭya tamayaskāntasaṃpuṭe | [ĀK, 1, 23 44.2]
nirudhya taṃ mṛdupuṭe tridhā pācyaṃ punaḥ priye | [ĀK, 1, 23 45.1]
ādāya dṛḍhamūṣāyāmandhayitvā dhametsudhīḥ | [ĀK, 1, 23 45.2]
bhasmībhavetsūtarājo yojyo yoge rasāyane | [ĀK, 1, 23 46.1]
chāyāśuṣkāṇi kurvīta śākapakvaphalāni ca | [ĀK, 1, 23 46.2]
mardayedarkapayasā tena mūṣodaraṃ lipet | [ĀK, 1, 23 47.1]
agraprasūtagojātajarāyoḥ śiṣitaṃ rajaḥ | [ĀK, 1, 23 47.2]
mūṣāmadhye kṣipetpaścātsūtaṃ gandhaśca tadrajaḥ | [ĀK, 1, 23 48.1]
kṣiptvā nirudhya ca dhamedbhasmībhavati pāradaḥ | [ĀK, 1, 23 48.2]
vandhyā kārkoṭakī kākatuṇḍī ca kaṭutumbikā | [ĀK, 1, 23 49.1]
kañcukī nalikā kākamācī vai kālamañjarī | [ĀK, 1, 23 49.2]
kākajaṅghāstvimāḥ sarvāḥ piṣṭvā mūṣāntare kṣipet | [ĀK, 1, 23 50.1]
pūrvoktavandhyāmukhyābhir aṣṭābhir mardayed rasam | [ĀK, 1, 23 50.2]
tadrasaṃ liptamūṣāyāṃ kṣiptvā ruddhvā ca bhūdhare | [ĀK, 1, 23 51.1]
pacedevaṃ cāṣṭavāramevaṃ mūṣāpralepanam | [ĀK, 1, 23 51.2]
mardanaṃ dhamanaṃ kuryād bhūyo bhūyaḥ sureśvari | [ĀK, 1, 23 52.1]
mṛto bhavati sūtendro yogyo roge rasāyane | [ĀK, 1, 23 52.2]
niyāmakauṣadhairmardyaṃ caturyāmaṃ rasaṃ dṛḍham | [ĀK, 1, 23 53.1]
dviguṇe gandhataile ca śanairmandāgninā pacet | [ĀK, 1, 23 53.2]
yāvat khoṭatvamāpnoti tāvadevaṃ pacedrasam | [ĀK, 1, 23 54.1]
tatkhoṭaṃ saṃpuṭe lauhe kṣiptvā rundhyāddṛḍhaṃ sudhīḥ | [ĀK, 1, 23 54.2]
pathyājalairlohakiṭṭaṃ piṣṭvā sampuṭamālikhet | [ĀK, 1, 23 55.1]
tasyordhvaṃ śrāvake kācaṃ kṛtvā nāgaṃ vinikṣipet | [ĀK, 1, 23 55.2]
sa nāgo dravate yāvattāvadevaṃ dhametpriye | [ĀK, 1, 23 56.1]
yāvanna yāti kāṭhinyaṃ tāvannaiva dhametsudhīḥ | [ĀK, 1, 23 56.2]
punaḥ kaṭhinatāṃ prāpte dhametpūrvoktavanmuhuḥ | [ĀK, 1, 23 57.1]
triyāmadhamanādevaṃ bhasmībhavati pāradaḥ | [ĀK, 1, 23 57.2]
bhasmīkṛte mūlikābhirjāraṇārahito rasaḥ | [ĀK, 1, 23 58.1]
dehe lohe na yojyaḥ syādyojyo bheṣajakarmaṇi | [ĀK, 1, 23 58.2]
dviguṇe gandhataile ca śuddhaṃ sūtaṃ vimardayet | [ĀK, 1, 23 59.1]
ekāhaṃ taṃ punarmardyaṃ sarpākṣībhṛṅgarāḍapi | [ĀK, 1, 23 59.2]
viṣṇukrāntā tryahaṃ caiṣāṃ rasaiḥ ślakṣṇaṃ vimardayet | [ĀK, 1, 23 60.1]
pacedyantre trisaṃghaṭṭe hyaṣṭavāramiti priye | [ĀK, 1, 23 60.2]
kuryādbhasmati sūtendro rogasaṃghātanāśanaḥ | [ĀK, 1, 23 61.1]
śvetāṅkolasya mūlottharasairmardyastryahaṃ rasaḥ | [ĀK, 1, 23 61.2]
mūṣāyāṃ nikṣiped ruddhvā pacedbhūdharayantrake | [ĀK, 1, 23 62.1]
pārado bhasmatāṃ yāti sarvarogaharaḥ paraḥ | [ĀK, 1, 23 62.2]
viṣṇukrāntāṃ vedikāṃ ca kāñjikena vimardayet | [ĀK, 1, 23 63.1]
tatkalkena raso mardyaḥ saptadhā mūrchitotthitaḥ | [ĀK, 1, 23 63.2]
taṃ rasaṃ śrāvake kṣiptvā siñcayettadrasairmuhuḥ | [ĀK, 1, 23 64.1]
dīpāgninā dinaṃ pacyādbhasma syāllavaṇākṛtiḥ | [ĀK, 1, 23 64.2]
kākoduṃbarikākṣīrair bhāvayet somarāmaṭham | [ĀK, 1, 23 65.1]
punaḥ punaḥ saptadhaivaṃ śoṣayenmardayet sudhīḥ | [ĀK, 1, 23 65.2]
kākodumbarapañcāṅgaṃ ṣoḍaśāṃśe jale kṣipet | [ĀK, 1, 23 66.1]
yathaikāṃśo'vaśiṣṭaḥ syāttena taddhiṅgu mardayet | [ĀK, 1, 23 66.2]
tadgolake rasaṃ kṣiptvā mūṣāyāṃ taṃ ca rodhayet | [ĀK, 1, 23 67.1]
bhūdhare ca puṭedevamaṣṭavāraṃ punaḥ punaḥ | [ĀK, 1, 23 67.2]
puṭe puṭe ca taddhiṅgu dadyātsūto mṛto bhavet | [ĀK, 1, 23 68.1]
urubūkasya bījāni tathāpāmārgajāni ca | [ĀK, 1, 23 68.2]
pūrṇayet tacca mūṣāyāṃ kṣiptvā sūtaṃ tataḥ kṣipet | [ĀK, 1, 23 69.1]
tadūrdhvaṃ pūrvacūrṇaṃ ca samyaṅmūṣāṃ nirodhayet | [ĀK, 1, 23 69.2]
pacellaghupuṭairevaṃ caturbhirbhasmatāṃ vrajet | [ĀK, 1, 23 70.1]
kuḍuhuñcyāḥ kandamadhye kāntāstanyapariplute | [ĀK, 1, 23 70.2]
rasaṃ kṣiptvā mukhaṃ ruddhvā tanmajjakalkataḥ sudhīḥ | [ĀK, 1, 23 71.1]
taṃ gomayaiḥ samālipya svedayedgomayāgninā | [ĀK, 1, 23 71.2]
evaṃ kṛte saptavāraṃ raso bhasmatvam āpnuyāt | [ĀK, 1, 23 72.1]
aṅkolasya śiphānīraiḥ sūtaṃ gandhaṃ samaṃ samam | [ĀK, 1, 23 72.2]
dinamekaṃ mardayecca mūṣāgarbhaṃ nirodhayet | [ĀK, 1, 23 73.1]
puṭedbhūdharayantre ca dinānte bhasma jāyate | [ĀK, 1, 23 73.2]
sūtaṃ dhānyābhrakaṃ tulyaṃ mārakauṣadhijai rasaiḥ | [ĀK, 1, 23 74.1]
mardayed dinamekaṃ tu tatkalkairvastralepanam | [ĀK, 1, 23 74.2]
tadvastraṃ vartikāṃ kṛtvā dhṛtvā daṃśena dīpayet | [ĀK, 1, 23 75.1]
taddrutiṃ patitāṃ kāṃsye kṛṣṇavarṇaṃ ca tadbhavet | [ĀK, 1, 23 75.2]
tatpunarmārakairmardyaṃ pātanāyantrake pacet | [ĀK, 1, 23 76.1]
mṛto bhaveddinaikena tadbhasmākhilarogahṛt | [ĀK, 1, 23 76.2]
kāladhuttūratailena mardanīyaśca pāradaḥ | [ĀK, 1, 23 77.1]
tato niyāmakairmardyāddinaikaṃ kūrmayantrake | [ĀK, 1, 23 77.2]
pācayedbhasmatāṃ yāti śubhraḥ syātsarvarogahā | [ĀK, 1, 23 78.1]
śuddhasūtād ardhabhāgaṃ śuddhaṃ gandhaṃ vimardayet | [ĀK, 1, 23 78.2]
mārakauṣadhajair drāvair dinaṃ mūṣāgataṃ pacet | [ĀK, 1, 23 79.1]
yantre bhūdharasaṃjñe ca dinenaikena bhasmati | [ĀK, 1, 23 79.2]
sūtamabhraṃ vaṭakṣīraistriyāmaṃ mardayetpriye | [ĀK, 1, 23 80.1]
mūṣāgarbhe vinikṣipya karīṣāgnau dinaṃ pacet | [ĀK, 1, 23 80.2]
bhasmībhavati sūtendraḥ śubhraḥ sarvārtināśanaḥ | [ĀK, 1, 23 81.1]
mukhīkṛte vāsite ca pārade samakāñcanam | [ĀK, 1, 23 81.2]
jārayet pūrvayogena tato gandhaṃ samaṃ kṣipet | [ĀK, 1, 23 82.1]
divyauṣadhidravairmardyaṃ dinaṃ mūṣādhṛtaṃ rasam | [ĀK, 1, 23 82.2]
divānaktaṃ karīṣāgnau pacedvā tuṣavahninā | [ĀK, 1, 23 83.1]
svedayettaṃ samuddhṛtya bhūyo divyauṣadhodbhavaiḥ | [ĀK, 1, 23 83.2]
bījaiḥ samāṃśaiḥ saṃmardyaṃ caturyāmaṃ sureśvari | [ĀK, 1, 23 84.1]
vajramūṣāgataṃ dhāmyaṃ bhasmībhavati pāradaḥ | [ĀK, 1, 23 84.2]
tadbhasma divyaṃ yuñjīta sadā roge rasāyane | [ĀK, 1, 23 85.1]
svajīrṇe pārade svarṇaṃ samamamlena mardayet | [ĀK, 1, 23 85.2]
piṣṭībhūtaṃ kāñjikena prakṣālyādāya tāṃ punaḥ | [ĀK, 1, 23 86.1]
piṣṭyardhaṃ śuddhagandhaṃ ca tadardhaṃ ṭaṅkaṇaṃ kṣipet | [ĀK, 1, 23 86.2]
sarvatulyāṃ niśāṃ nārīpuṣparaktadravairdinam | [ĀK, 1, 23 87.1]
mardayettāṃ dinānte ca kuryāttadgolakaṃ tataḥ | [ĀK, 1, 23 87.2]
paced gaḍḍukayantre ca dinaṃ mandāgninā sudhīḥ | [ĀK, 1, 23 88.1]
samādāya vicūrṇyaiva dattvā tatsamagandhakam | [ĀK, 1, 23 88.2]
garbhayantre tryahaṃ pācyaṃ laghunā tattuṣāgninā | [ĀK, 1, 23 89.1]
raso bhasma bhaveddevi nirutthaḥ syādrasāyanam | [ĀK, 1, 23 89.2]
karṣatrayaṃ śuddhasūtaṃ karṣaṃ tāmrarajaḥ priye | [ĀK, 1, 23 90.1]
amlaiḥ saṃmardayedgāḍhaṃ dinaṃ khalve tato bhavet | [ĀK, 1, 23 90.2]
piṣṭistāṃ kṣālayettoyaistata ādāya nirmalam | [ĀK, 1, 23 91.1]
mākṣīkasatvaṃ tatsarvaṃ cakramardacchadadravaiḥ | [ĀK, 1, 23 91.2]
tridinaṃ mardayedgāḍhaṃ tāṃ piṣṭiṃ garbhayantrake | [ĀK, 1, 23 92.1]
tuṣāgninā paceddevi tridinaṃ vā divāniśam | [ĀK, 1, 23 92.2]
karīṣāgnau bhavetsūtabhasma rogajarāpaham | [ĀK, 1, 23 93.1]
sūtaṃ svarṇaṃ vyomasatvaṃ samaṃ svarṇasamaṃ biḍam | [ĀK, 1, 23 93.2]
rambhādaṇḍadravaiḥ sarvaṃ tat khalve mardayeddinam | [ĀK, 1, 23 94.1]
tato divyauṣadhodbhūtairbījaistulyaṃ dinadvayam | [ĀK, 1, 23 94.2]
saha saṃmardayed rambhātoyais tad garbhayantrake | [ĀK, 1, 23 95.1]
pūrvakrameṇa vipacedrasabhasma bhavecchubham | [ĀK, 1, 23 95.2]
jarāmaraṇarogaghnaṃ sarvasiddhipradāyakam | [ĀK, 1, 23 96.1]
rasendraṃ vimalāsatvaṃ tulyaṃ mardya dinatrayam | [ĀK, 1, 23 96.2]
sinduvārachadarasaiḥ piṣṭiḥ syāttāṃ vinikṣipet | [ĀK, 1, 23 97.1]
kācakūpyantare kūpīṃ saptamṛtkarpaṭairlipet | [ĀK, 1, 23 97.2]
śoṣayedvālukāyantre dinaṃ mandāgninā pacet | [ĀK, 1, 23 98.1]
rasabhasma bhaveddivyaṃ rugjarāmaraṇāpaham | [ĀK, 1, 23 98.2]
karṣadvayaṃ rasendraṃ ca tadardhaṃ śuddhagandhakam | [ĀK, 1, 23 99.1]
mākṣīkasatvaṃ gandhāṃśaṃ tatsarvaṃ mardayeddinam | [ĀK, 1, 23 99.2]
nirguṇḍīpatrasāraiśca taṃ golaṃ nikṣipetpriye | [ĀK, 1, 23 100.1]
mūṣāmadhye tato mūṣāvaktraṃ ruddhvā vinikṣipet | [ĀK, 1, 23 100.2]
tāṃ mūṣāṃ gaḍḍukāyantre pacenmandāgninā dinam | [ĀK, 1, 23 101.1]
rasabhasma bhaveddivyaṃ sindūrāruṇasannibham | [ĀK, 1, 23 101.2]
jarāmaraṇarogaghnaṃ sarvasiddhipradaṃ śubham | [ĀK, 1, 23 102.1]
pakvamūṣodare tulyagandhakāntaritaṃ rasam | [ĀK, 1, 23 102.2]
tayoścaturguṇaṃ dattvā kākamācīrasaṃ punaḥ | [ĀK, 1, 23 103.1]
ācchādya gaḍḍukāyantre tāṃ nidhāya pacetkramāt | [ĀK, 1, 23 103.2]
mṛdumadhyamacaṇḍākhyavahnau yāmacatuṣṭayam | [ĀK, 1, 23 104.1]
tataśca sarvarogaghnaṃ rasabhasma bhavecchubham | [ĀK, 1, 23 104.2]
snuhīkṣīrairdinaṃ sūtaṃ mardayet tadabhāvataḥ | [ĀK, 1, 23 105.1]
amlavallyā rasair eva taṃ rasaṃ gandhakaiḥ samam | [ĀK, 1, 23 105.2]
garbhayantre vinikṣipya pūrvavad vipacedbudhaḥ | [ĀK, 1, 23 106.1]
mṛto bhavedrasaḥ so'yaṃ sarvarogaharo bhavet | [ĀK, 1, 23 106.2]
guñjāphalaṃ rasasamaṃ madhuṭaṅkaṇayāvakaiḥ | [ĀK, 1, 23 107.1]
bhṛṅgapatrarasairyuktaṃ dinam ekaṃ vimardayet | [ĀK, 1, 23 107.2]
chāditaṃ vajramūṣāyāṃ dhamayenmṛduvahninā | [ĀK, 1, 23 108.1]
ayaṃ rasāyano vṛṣyo rasaḥ syācchaśisannibhaḥ | [ĀK, 1, 23 108.2]
samaṃ gandharasaṃ śuddhaṃ kīṭamāriṇikādravaiḥ | [ĀK, 1, 23 109.1]
ajamāryahimāryorvā śvetāṅkolarasena vā | [ĀK, 1, 23 109.2]
mardayettridinaṃ kṣiptvā mṛṇmaye saṃpuṭe tataḥ | [ĀK, 1, 23 110.1]
dinamekaṃ karīṣāgnau tuṣāgnau vā dinatrayam | [ĀK, 1, 23 110.2]
pacettataḥ sūtabhasma jāyate rugjarāpaham | [ĀK, 1, 23 111.1]
tāmrābhrapātanāyogācchodhitaṃ pāradaṃ priye | [ĀK, 1, 23 111.2]
vajrabhasma samaṃ haṃsapādīdrāvairvimardayet | [ĀK, 1, 23 112.1]
divyauṣadhibhavair bījair vajramūṣāntaraṃ lipet | [ĀK, 1, 23 112.2]
tasminpūrvarasaṃ kṣiptvā ruddhvātha tridinaṃ pacet | [ĀK, 1, 23 113.1]
tuṣāgninā tata uddhṛtya tattulyaṃ drutapāradam | [ĀK, 1, 23 113.2]
haṃsapādīrasaiḥ sarvaṃ mardayettridinaṃ tataḥ | [ĀK, 1, 23 114.1]
pūrvavattaṃ pacetso'yaṃ raso bhasmati niścayaḥ | [ĀK, 1, 23 114.2]
jarāmaraṇarogaghnaḥ sarvasiddhipradaḥ śubhaḥ | [ĀK, 1, 23 115.1]
vāsitaṃ pāradaṃ karṣamaṣṭaguñjaṃ suvarṇakam | [ĀK, 1, 23 115.2]
mṛtavajraṃ caturguñjaṃ mardyaṃ haṃsapadīrasaiḥ | [ĀK, 1, 23 116.1]
taptakhalve vajramūṣāgataṃ kṛtvā nirodhayet | [ĀK, 1, 23 116.2]
paced bhūdharayantre ca punarādāya taṃ rasam | [ĀK, 1, 23 117.1]
haṃsapādīdravairmardyaṃ taptakhalve dinatrayam | [ĀK, 1, 23 117.2]
pūrvavad bhūdhare yantre pacettaṃ ca punaḥ punaḥ | [ĀK, 1, 23 118.1]
evaṃ śatapuṭaṃ kṛtvā bhasma syādraktavarṇakam | [ĀK, 1, 23 118.2]
jarāmaraṇadāridryanāśanaṃ bhavanāśanam | [ĀK, 1, 23 119.1]
yugāṃśaḥ śuddhasūtaḥ syādekāṃśaṃ tāmracūrṇakam | [ĀK, 1, 23 119.2]
amle dinaṃ mardayettaṃ prakṣālyādāya piṣṭikām | [ĀK, 1, 23 120.1]
tāpyasatvaṃ piṣṭisamaṃ cakramardadaladravaiḥ | [ĀK, 1, 23 120.2]
mardayet tridinaṃ sarvaṃ golakaṃ garbhayantrake | [ĀK, 1, 23 121.1]
nikṣipya tridinaṃ pācyaṃ tuṣāgnau vā sureśvari | [ĀK, 1, 23 121.2]
divārātraṃ karīṣāgnau pacedbhasma bhavedrasaḥ | [ĀK, 1, 23 122.1]
mukhīkṛtarasaṃ cābhrasatvaṃ svarṇaṃ trayaṃ samam | [ĀK, 1, 23 122.2]
raṃbhādraveṇa saṃmardyaṃ dinaṃ sarvasamaṃ biḍam | [ĀK, 1, 23 123.1]
tato divyauṣadhīnāṃ ca bījairmardyaṃ dinatrayam | [ĀK, 1, 23 123.2]
garbhayantre pacetpaścātkarīṣāgnau mṛto bhavet | [ĀK, 1, 23 124.1]
khajīrṇasūtaṃ vimalāṃ samaṃ nirguṇḍikārasaiḥ | [ĀK, 1, 23 124.2]
mardayitvā tryahaṃ kācakūpikāyāṃ vinikṣipet | [ĀK, 1, 23 125.1]
sikatāyantrake pacyāccaturyāmena bhasmitaḥ | [ĀK, 1, 23 125.2]
tāpyasatvaṃ samaṃ gandhaṃ dvābhyāṃ tulyaṃ ca jāritam | [ĀK, 1, 23 126.1]
sūtaṃ nirguṇḍikāṃ mardya dinaṃ tadgolakaṃ punaḥ | [ĀK, 1, 23 126.2]
vajramūṣāndhitaṃ kṛtvā dhamedvā gaḍḍuyantrake | [ĀK, 1, 23 127.1]
pacettadraktavarṇaṃ syātsa rasaḥ sarvarogahā | [ĀK, 1, 23 127.2]
akṣayitvaṃ nirutthatvaṃ nirlepatvaṃ subhasmatā | [ĀK, 1, 23 128.1]
mārakatvaṃ ca lohānāṃ lakṣayed rasabhasmataḥ | [ĀK, 1, 23 128.2]
saṃcūrṇya śodhitaṃ gandhaṃ pūrvapatrarasena ca | [ĀK, 1, 23 129.1]
saptadhā bhāvayed gharme strīṇāṃ ca rajasā tathā | [ĀK, 1, 23 129.2]
tathā mānavapittena lolayedgandhakaṃ punaḥ | [ĀK, 1, 23 130.1]
palamekaṃ śuddharasaṃ karpare cātape nyaset | [ĀK, 1, 23 130.2]
tadūrdhvaṃ lolitaṃ gandhaṃ vinyasyāṅguṣṭhamarditam | [ĀK, 1, 23 131.1]
kuryātsūto bhavetpiṣṭiḥ sarvakarmasu siddhidaḥ | [ĀK, 1, 23 131.2]
gandhakaṃ śodhitaṃ devi tilaparṇīrasena ca | [ĀK, 1, 23 132.1]
saptadhā mardayecchoṣyaṃ chāyāyāṃ bhāvayet kramāt | [ĀK, 1, 23 132.2]
mūṣāyāṃ pāradaṃ śuddhaṃ palamātraṃ vinikṣipet | [ĀK, 1, 23 133.1]
suvarṇaniṣkagulikāṃ mūṣāyāṃ nikṣipettataḥ | [ĀK, 1, 23 133.2]
tatra nārīrajomūtramalamātraṃ vinikṣipet | [ĀK, 1, 23 134.1]
vālukāyantramadhye ca tāṃ mūṣāṃ sthāpayecchive | [ĀK, 1, 23 134.2]
alpamalpaṃ pūrvagandhaṃ vāraṃ vāraṃ vinikṣipet | [ĀK, 1, 23 135.1]
mṛdvagninā pacedyāvatkarṣagandhaṃ ca jīryate | [ĀK, 1, 23 135.2]
avatārya svāṅgaśītamāharetsvarṇagolakam | [ĀK, 1, 23 136.1]
svarṇapiṣṭirbhaveddivyā sarvavāñchitadāyinī | [ĀK, 1, 23 136.2]
bhāvayenmarkaṭītoyaiḥ śatadhā śuddhagandhakam | [ĀK, 1, 23 137.1]
chāyāyāṃ śuddhasūtaṃ ca gharme mṛtkarpare kṣipet | [ĀK, 1, 23 137.2]
kiṃcit kiṃcit pūrvagandhaṃ nikṣipenmarkaṭīrasam | [ĀK, 1, 23 138.1]
jīrṇe gandhe dravaṃ deyaṃ muhur gandhaṃ muhurdravam | [ĀK, 1, 23 138.2]
yāvatpādāṃśakaṃ jīrṇaṃ gandhaṃ ca piṣṭikā bhavet | [ĀK, 1, 23 139.1]
divyā sā sarvakarmārhā devānāmapi durlabhā | [ĀK, 1, 23 139.2]
śuddhagandhaṃ cūrṇayitvā trivāraṃ kāñjikena ca | [ĀK, 1, 23 140.1]
jambīrāmlaistrivāraṃ ca haṃsapādīrasena ca | [ĀK, 1, 23 140.2]
saptadhā kṣālayedevaṃ karpūraṃ bhāvayetpṛthak | [ĀK, 1, 23 141.1]
śvetādrikarṇikātoyair ātape ca trivārakam | [ĀK, 1, 23 141.2]
dviguñjamātraṃ karpūraṃ yantrāntaḥ parilepayet | [ĀK, 1, 23 142.1]
tatra gandhaṃ sārdhaniṣkaṃ bhāvitaṃ cūrṇitaṃ kṣipet | [ĀK, 1, 23 142.2]
tadūrdhvaṃ ca palaṃ sūtaṃ nikṣipettasya pṛṣṭhataḥ | [ĀK, 1, 23 143.1]
pūrvamātraṃ ca karpūraṃ tadūrdhvaṃ sārdhaniṣkakam | [ĀK, 1, 23 143.2]
gandhakaṃ ca punaḥ kṣiptvā tato gomūtrakena ca | [ĀK, 1, 23 144.1]
śvetādrikarṇikāmūlaṃ piṣṭvā tatkalkakena ca | [ĀK, 1, 23 144.2]
ācchādya taccharāveṇa rodhayetpācayetkramāt | [ĀK, 1, 23 145.1]
jālikāyantramadhye ca divyaṃ paścāttamuddharet | [ĀK, 1, 23 145.2]
evaṃ kuryāttrivāraṃ ca gandhapiṣṭir bhaved dhruvam | [ĀK, 1, 23 146.1]
snehalipte khalvamadhye śuddhasūtaṃ palaṃ nyaset | [ĀK, 1, 23 146.2]
karṣaṃ ca śodhitaṃ gandhaṃ devadālīdravaṃ kṣipet | [ĀK, 1, 23 147.1]
karāṅgulyā khare gharme mardayet piṣṭikā bhavet | [ĀK, 1, 23 147.2]
tāmrakhalve palaṃ sūtaṃ karṣārdhaṃ gandhakaṃ kṣipet | [ĀK, 1, 23 148.1]
mṛdvagninā pacedyāmaṃ karāṅguṣṭhena cālayet | [ĀK, 1, 23 148.2]
gandhapiṣṭirbhaveddivyā sarvakarmakarī śubhā | [ĀK, 1, 23 149.1]
piṣṭīnāṃ stambhanaṃ vakṣye tiktakośātakībhavam | [ĀK, 1, 23 149.2]
bījaṃ caṇḍālinīkandaṃ tulyaṃ kāntāstanodbhavaiḥ | [ĀK, 1, 23 150.1]
kṣīraiḥ piṣṭvā ca tāṃ piṣṭīṃ lepayedaṅgulaṃ dṛḍham | [ĀK, 1, 23 150.2]
vandhyākande'thavā kṣīrakande vā sūraṇodbhave | [ĀK, 1, 23 151.1]
kande vā vajrakande vā kande vā kuḍuhuñcije | [ĀK, 1, 23 151.2]
tāṃ piṣṭiṃ nikṣipettattanmajjayā rodhayenmukham | [ĀK, 1, 23 152.1]
tatkandaṃ ca mṛdā liptvā puṭedbhūdharayantrake | [ĀK, 1, 23 152.2]
divānaktaṃ karīṣāgnāvūrdhvādhaḥ parivartanam | [ĀK, 1, 23 153.1]
yathā kandaṃ tu na dahettathā pākakramaḥ smṛtaḥ | [ĀK, 1, 23 153.2]
atha piṣṭiṃ samānīyād bhavetsā stambhitā priye | [ĀK, 1, 23 154.1]
piṣṭīnāṃ stambhitānāṃ ca jāraṇā vakṣyate śive | [ĀK, 1, 23 154.2]
stanayantre lohakṛte gandhakaṃ piṣṭitulyakam | [ĀK, 1, 23 155.1]
kṣipedūrdhvaṃ ca deveśi stambhitāṃ gandhapiṣṭikām | [ĀK, 1, 23 155.2]
tadūrdhvaṃ piṣṭitulyaṃ ca gandhakaṃ cūrṇitaṃ kṣipet | [ĀK, 1, 23 156.1]
nirudhya bhūdhare yantre pācayejjārayetkramāt | [ĀK, 1, 23 156.2]
gandhaṃ punaḥpunardeyamevaṃ śataguṇaṃ priye | [ĀK, 1, 23 157.1]
jīrṇe śataguṇe gandhe yantrātpiṣṭiṃ samāharet | [ĀK, 1, 23 157.2]
sarvāsāṃ gandhapiṣṭīnāṃ jāraṇaṃ syācca rañjanam | [ĀK, 1, 23 158.1]
jāritānāṃ ca piṣṭīnāṃ pravakṣye māraṇakramam | [ĀK, 1, 23 158.2]
taptakhalve vinikṣipya jāritāṃ gandhapiṣṭikām | [ĀK, 1, 23 159.1]
divyauṣadhirasaiḥ piṣṭvā dinaṃ kuryācca golakam | [ĀK, 1, 23 159.2]
divyauṣadhīnāṃ bījāni piṣṭvā divyauṣadhodbhavaiḥ | [ĀK, 1, 23 160.1]
svarasair vajramūṣāntar lepayetpūrvagolakam | [ĀK, 1, 23 160.2]
kṣiptvā nirudhya mūṣāsyaṃ pacedbhūdharayantrake | [ĀK, 1, 23 161.1]
pravartayaṃścordhvamadho dinamekaṃ punaḥ priye | [ĀK, 1, 23 161.2]
samāhṛtya yathāpūrvaṃ pūrvatoyaiśca mardayet | [ĀK, 1, 23 162.1]
puṭayetpūrvavaddevi daśavāramiti kramāt | [ĀK, 1, 23 162.2]
asaṃśayaṃ gandhapiṣṭirmriyate sarvakāryakṛt | [ĀK, 1, 23 163.1]
gandhapiṣṭikramāj jātarasabhasmāni bhairavi | [ĀK, 1, 23 163.2]
sarvakarmasu mukhyāni viśeṣādvādakarmaṇi | [ĀK, 1, 23 164.1]
vakṣyāmi rasabandhāni śṛṇu bhairavi samprati | [ĀK, 1, 23 164.2]
śodhitaṃ pāradaṃ khalve daśaniṣkaṃ vinikṣipet | [ĀK, 1, 23 165.1]
niṣkaikaṃ śuddhagandhaṃ ca svalpaṃ svalpaṃ vinikṣipet | [ĀK, 1, 23 165.2]
kuṭṭayenmardayed grāvṇā piṣṭiḥ syādyāmamātrake | [ĀK, 1, 23 166.1]
kṣīrakande'thavā vandhyākande vā kuḍuhuñcije | [ĀK, 1, 23 166.2]
kande vā nikṣipetpakve śubhe gandhakapiṣṭikām | [ĀK, 1, 23 167.1]
niṣkārdhaṃ bhasma vaikrāntamūrdhvādho nikṣipetsudhīḥ | [ĀK, 1, 23 167.2]
tatkandamajjayā vaktraṃ nirudhya ca mṛdā bahiḥ | [ĀK, 1, 23 168.1]
limpedaṅgulimātreṇa śoṣayitvātha sarvataḥ | [ĀK, 1, 23 168.2]
aṣṭavāraṃ pacedyantre bhūdhare kaukkuṭe puṭe | [ĀK, 1, 23 169.1]
karīṣāgnau punaḥ kuryādūrdhvabhāgamadhaḥ priye | [ĀK, 1, 23 169.2]
adhobhāgaṃ tathordhvaṃ ca bhūyo bhūyaḥ pravartanam | [ĀK, 1, 23 170.1]
evamekadinaṃ paścātpacedyugakarīṣakaiḥ | [ĀK, 1, 23 170.2]
pakvadāḍimabījābho baddho bhavati pāradaḥ | [ĀK, 1, 23 171.1]
vaikrāntabaddhanāmā syāccūrṇito yogavāhakaḥ | [ĀK, 1, 23 171.2]
pūrvoktāṃ gandhapiṣṭīṃ tāṃ vastre baddhvātha saṃpuṭe | [ĀK, 1, 23 172.1]
lohaje poṭṭalīṃ sthāpyacordhvādhaḥ samagandhakam | [ĀK, 1, 23 172.2]
nirudhya saṃpuṭaṃ samyak pacet bhūdharayantrake | [ĀK, 1, 23 173.1]
yathā jīrṇo bhavedgandho bhūyo bhūyastathāpi ca | [ĀK, 1, 23 173.2]
eva ṣaḍguṇagandhastu jāraṇīyo maheśvari | [ĀK, 1, 23 174.1]
evaṃ gandhakabaddho'yaṃ rasaḥ sarvāmayāpahaḥ | [ĀK, 1, 23 174.2]
ṣoḍaśāṅguladīrghā ca jambīraphalavistṛtā | [ĀK, 1, 23 175.1]
pakvamūṣā dṛḍhatarā vālukāyantramadhyataḥ | [ĀK, 1, 23 175.2]
tribhāgamagnāṃ kurvīta bahiḥ pādāṃśasaṃsthitām | [ĀK, 1, 23 176.1]
tasyāṃ kṣipedgandhasūtaṃ palamekaṃ sureśvari | [ĀK, 1, 23 176.2]
sūtād athordhvabhāge tu dvipalaṃ śuddhagandhakam | [ĀK, 1, 23 177.1]
nikṣipettanmukhaṃ samyagrodhayenmandavahninā | [ĀK, 1, 23 177.2]
pacennirdhūmatā yāvattāvaddhūme gate punaḥ | [ĀK, 1, 23 178.1]
kākamācīdravaiḥ pūryā taddrave jīrṇatāṃ gate | [ĀK, 1, 23 178.2]
rasena nāgavallyāśca pūraṇīyā punaḥ priye | [ĀK, 1, 23 179.1]
unmattakarasaiḥ pūryā śanairmandāgninā pacet | [ĀK, 1, 23 179.2]
gandhakaṃ jīryate yāvatkākamācyādikadravaiḥ | [ĀK, 1, 23 180.1]
dhattūrāntaiḥ pacedevaṃ baddho bhavati pāradaḥ | [ĀK, 1, 23 180.2]
nāmnā gandhakabaddho'yaṃ sarvayogeṣu yojayet | [ĀK, 1, 23 181.1]
pūrvavadgandhapiṣṭiṃ ca vidhāyādau vicakṣaṇaḥ | [ĀK, 1, 23 181.2]
saptārdhaniṣkasūtaḥ syādadhyardhaṃ śuddhahāṭakam | [ĀK, 1, 23 182.1]
yāmamamlena saṃmardyaṃ khyāto'yaṃ hemapiṣṭikā | [ĀK, 1, 23 182.2]
gandhapiṣṭiṃ hemapiṣṭyā samayāveṣṭya bāhyataḥ | [ĀK, 1, 23 183.1]
stanākāre lohamaye saṃpuṭe vastrabandhitām | [ĀK, 1, 23 183.2]
kṛtvā tāṃ piṣṭikāṃ kṣiptvā piṣṭyūrdhvādhaśca gandhakam | [ĀK, 1, 23 184.1]
sarvatulyaṃ kṣipet sandhiṃ ruddhvāmlalavaṇaiḥ sudhīḥ | [ĀK, 1, 23 184.2]
pacedbhūdharayantre ca jīrṇe jīrṇe punaḥ punaḥ | [ĀK, 1, 23 185.1]
ṣaḍguṇaṃ gandhakaṃ dadyāttato vastraṃ śanairharet | [ĀK, 1, 23 185.2]
samāṃśaṃ gandhakaṃ bhūyo bhūyo jāryaṃ śanaiḥ śanaiḥ | [ĀK, 1, 23 186.1]
niḥśeṣaṃ gandhakaṃ naiva kuryāccetpāradacyutiḥ | [ĀK, 1, 23 186.2]
evaṃ śataguṇe jīrṇe gandhapiṣṭiṃ samāharet | [ĀK, 1, 23 187.1]
tatsamāṃśasuvarṇasya saṃpuṭe piṣṭikāṃ kṣipet | [ĀK, 1, 23 187.2]
kācaṃ kanyādravaiḥ piṣṭvā lepayedbāhyato'ṅgulam | [ĀK, 1, 23 188.1]
tataṣṭaṅkaṇakairliptvā paścānmṛllavaṇaiḥ kramāt | [ĀK, 1, 23 188.2]
ekaikaṃ lepanaṃ kāryaṃ veṣṭyamaṅgulamānakam | [ĀK, 1, 23 189.1]
pratilepaṃ śoṣayecca koṣṭhīyantragataṃ dhamet | [ĀK, 1, 23 189.2]
vaṅkanālena tīvreṇa vahninā praharaṃ bhavet | [ĀK, 1, 23 190.1]
udayādityasaṅkāśaṃ khoṭaṃ divyarasāyanam | [ĀK, 1, 23 190.2]
gandhahāṭakabandho'yaṃ jarāvyādhidaridrahā | [ĀK, 1, 23 191.1]
athavā gandhapiṣṭiṃ tāṃ vastre baddhvātha gandhakam | [ĀK, 1, 23 191.2]
tulyaṃ dattvā nirudhyātha saṃpuṭe lohaje dṛḍham | [ĀK, 1, 23 192.1]
puṭettadbhūdhare tāvadyāvajjīryati gandhakam | [ĀK, 1, 23 192.2]
evaṃ punaḥ punardeyaṃ yāvadgandhaṃ tu ṣaḍguṇam | [ĀK, 1, 23 193.1]
ityevaṃ gandhake baddhaḥ sūtaḥ syātsarvarogajit | [ĀK, 1, 23 193.2]
kārkoṭīmūlajairdrāvaiḥ pāradaṃ mardayeddinam | [ĀK, 1, 23 194.1]
markaṭīmūlaje piṇḍe kṣipettaṃ marditaṃ rasam | [ĀK, 1, 23 194.2]
taṃ piṇḍaṃ vajramūṣāyāṃ ruddhvā tīvrāgninā pacet | [ĀK, 1, 23 195.1]
jāyate khoṭabaddho'yaṃ sarvakāryakaraḥ śubhaḥ | [ĀK, 1, 23 195.2]
arkamūlaṃ ravikṣīraiḥ piṣṭvā mūṣāṃ pralepayet | [ĀK, 1, 23 196.1]
tanmadhye rañjitaṃ sūtaṃ kṣiptvā baddhvātha rodhayet | [ĀK, 1, 23 196.2]
mṛṇmaye saṃpuṭe taṃ ca nirundhyāllohasaṃpuṭe | [ĀK, 1, 23 197.1]
pacedgajapuṭe paścātpārado bandhamāpnuyāt | [ĀK, 1, 23 197.2]
jalakumbhīrasaiḥ sūtaṃ mardayeddivasatrayam | [ĀK, 1, 23 198.1]
jalakumbhīdalairmūṣāṃ kṛtvā tatra kṣipedrasam | [ĀK, 1, 23 198.2]
ruddhvā tāṃ vajramūṣāyāṃ chāyāśuṣkaṃ puṭellaghu | [ĀK, 1, 23 199.1]
chagaṇairekavṛddhyā tu triṃśadvāraṃ puṭaiḥ pacet | [ĀK, 1, 23 199.2]
tato gajapuṭe deyaṃ samyagbaddho bhavedrasaḥ | [ĀK, 1, 23 200.1]
ekavīrādravairmardyaṃ dinaṃ śuddhaṃ tu sūtakam | [ĀK, 1, 23 200.2]
ekavīrākandakalkairvajramūṣāṃ pralepayet | [ĀK, 1, 23 201.1]
tasyāṃ pūrvarasaṃ kṣiptvā dhmāte baddho bhavedrasaḥ | [ĀK, 1, 23 201.2]
āraktakṣīrakandotthadravaiḥ strīstanyasaṃyutaiḥ | [ĀK, 1, 23 202.1]
tridinaṃ pāradaṃ mardyaṃ vajrakandadravaistryaham | [ĀK, 1, 23 202.2]
kṣīrakandasya kalkena vajramūṣāṃ pralepayet | [ĀK, 1, 23 203.1]
tatra pūrvarasaṃ baddhvā dhmāte baddho bhavedrasaḥ | [ĀK, 1, 23 203.2]
arkamūlaphalaṃ piṣṭvā mūṣāṃ tena pralepayet | [ĀK, 1, 23 204.1]
tanmadhye nikṣipenmūṣāṃ puṅkhāmūlavinirmitām | [ĀK, 1, 23 204.2]
tanmadhye sūtakaṃ kṣiptvā puṅkhāmūlasamudbhavaiḥ | [ĀK, 1, 23 205.1]
pūrayitvā rasairmūṣāṃ nirundhyāt tanmukhaṃ dṛḍham | [ĀK, 1, 23 205.2]
evamandhīkṛtāṃ mūṣāṃ kṣipetsampuṭamadhyataḥ | [ĀK, 1, 23 206.1]
tatastaṃ lepayedyatnāllavaṇena mṛdā tathā | [ĀK, 1, 23 206.2]
tato'sau puṭayogena sūto bandhamavāpnuyāt | [ĀK, 1, 23 207.1]
rājikādvayamātreṇa citrakadravasaindhavaiḥ | [ĀK, 1, 23 207.2]
cūrṇito bhakṣitaḥ prātaḥ sarvarogavināśakaḥ | [ĀK, 1, 23 208.1]
kapitthasya śiphānīrairyāmaṃ sūtaṃ vimardayet | [ĀK, 1, 23 208.2]
anyasyām andhamūṣāyāṃ sūtamūṣāṃ nirodhayet | [ĀK, 1, 23 209.1]
tathā dhamettato mūṣāṃ yathā sindūravad bhavet | [ĀK, 1, 23 209.2]
evaṃ kṛte rasendro'sau badhyate nātra saṃśayaḥ | [ĀK, 1, 23 210.1]
mūlikābandhanaṃ hyetadrasendrasya prakīrtitam | [ĀK, 1, 23 210.2]
ityete māritāḥ sūtā mūrchitā bandhamāgatāḥ | [ĀK, 1, 23 211.1]
pratyekaṃ yojitāstatra prayogairyogavāhinaḥ | [ĀK, 1, 23 211.2]
atha śuddhasya sūtasya mūrcchanāvidhirucyate | [ĀK, 1, 23 212.1]
meghanādavacāhiṅgulaśunair mardayedrasam | [ĀK, 1, 23 212.2]
dinaṃ piṣṭaṃ tu tadgolaṃ hiṅgunā veṣṭayedbahiḥ | [ĀK, 1, 23 213.1]
pacellavaṇayantrasthaṃ dinaikaṃ caṇḍavahninā | [ĀK, 1, 23 213.2]
ūrdhvalagnaṃ samādāya dṛḍhaṃ vastreṇa bandhayet | [ĀK, 1, 23 214.1]
ūrdhvādho gandhakaṃ tulyaṃ dattvā somānale pacet | [ĀK, 1, 23 214.2]
jīrṇe gandhaṃ punardeyaṃ ṣaḍbhirvāraiḥ samaṃ samam | [ĀK, 1, 23 215.1]
ṣaḍguṇe gandhake jīrṇe mūrchito rogahā bhavet | [ĀK, 1, 23 215.2]
gandhakaṃ dhūmasāraṃ ca śuddhaṃ sūtaṃ samaṃ samam | [ĀK, 1, 23 216.1]
yāmaikaṃ cūrṇayetkhalve kācakupyāṃ niveśayet | [ĀK, 1, 23 216.2]
ruddhvā dvādaśayāmāntaṃ vālukāyantrake pacet | [ĀK, 1, 23 217.1]
sphoṭayet svāṃgaśītaṃ tamūrdhvasthaṃ gandhakaṃ tyajet | [ĀK, 1, 23 217.2]
adhaḥsthaṃ rasam ādāya sarvayogeṣu yojayet | [ĀK, 1, 23 218.1]
śuddhasūtaṃ tathā gandhaṃ sūtārdhaṃ saindhave kṣipet | [ĀK, 1, 23 218.2]
dravaiḥ sitajayantyāśca mardayeddivasatrayam | [ĀK, 1, 23 219.1]
kṛtvā golaṃ tu saṃśoṣya mūṣāyāṃ taṃ nirodhayet | [ĀK, 1, 23 219.2]
śoṣayitvā dhamet kiṃcit sutapte'tha jale kṣipet | [ĀK, 1, 23 220.1]
tasmādrasaṃ samuddhṛtya trikandarasabhāvitam | [ĀK, 1, 23 220.2]
yojayet sarvarogeṣu dhamedvā bhūdhare pacet | [ĀK, 1, 23 221.1]
rasārdhaṃ gandhakaṃ mardyaṃ ghṛtairyuktaṃ tu golakam | [ĀK, 1, 23 221.2]
kṛtvā tadbandhayedvastre ḍolāyantragataṃ pacet | [ĀK, 1, 23 222.1]
gomūtre tadgataṃ yāmaṃ naramūtrairdinatrayam | [ĀK, 1, 23 222.2]
śoṣayettatpunarvastrairbaddhvā veṣṭyaṃ mṛdā dṛḍham | [ĀK, 1, 23 223.1]
śuṣkaṃ nirudhya mūṣāyāṃ pacedatha tuṣāgninā | [ĀK, 1, 23 223.2]
ūrdhvabhāgamadhaḥ kṛtvā tvadhobhāgamathordhvagam | [ĀK, 1, 23 224.1]
ityādiparivartena svedayeddivasatrayam | [ĀK, 1, 23 224.2]
paścāduddhṛtya taṃ sūtaṃ yogavāhaṃ rujāpaham | [ĀK, 1, 23 225.1]
sadyojātasya bālasya viṣṭhāṃ pālāśabījakam | [ĀK, 1, 23 225.2]
caṇḍālīrudhiraṃ sūtaṃ sūtapādaṃ ca ṭaṅkaṇam | [ĀK, 1, 23 226.1]
jayantyā mardayed drāvairdinamekaṃ tu golakam | [ĀK, 1, 23 226.2]
piṣṭayā sahadevyātha lepayettāmrasampuṭam | [ĀK, 1, 23 227.1]
tanmadhye golakaṃ kṣiptvā dviyāmaṃ svedayellaghu | [ĀK, 1, 23 227.2]
vālukāyantramadhye tu samuddhṛtya tataḥ punaḥ | [ĀK, 1, 23 228.1]
citrakaiḥ sahadevyā ca gandhakaṃ lepayedbahiḥ | [ĀK, 1, 23 228.2]
sampuṭaṃ bandhayedvastre mṛdā lepyaṃ ca śoṣayet | [ĀK, 1, 23 229.1]
taṃ ruddhvā cānyamūṣāyāṃ dhmāte sampuṭamāharet | [ĀK, 1, 23 229.2]
sūkṣmacūrṇaṃ haredrogānyogavāho mahārasaḥ | [ĀK, 1, 23 230.1]
sampuṭaṃ sūtatulyaṃ syācchāstradṛṣṭena karmaṇā | [ĀK, 1, 23 230.2]
dhuttūrakadravairmardyaṃ dinaṃ gandhāṃśasūtakam | [ĀK, 1, 23 231.1]
andhamūṣāgataṃ svedyaṃ bhūdhare mūrchito dināt | [ĀK, 1, 23 231.2]
kṛtvā ṣaḍaṅgulāṃ mūṣāṃ supakvāṃ mṛṇmayīṃ dṛḍhām | [ĀK, 1, 23 232.1]
mūṣāgarbhe vilipyātha mūlair vartulapattrajaiḥ | [ĀK, 1, 23 232.2]
tanmadhye sūtakaṃ kṣiptvā mūṣāṃ pūryāttu taddravaiḥ | [ĀK, 1, 23 233.1]
ruddhvā tāṃ vālukāyantre cullyāṃ dīpāgninā pacet | [ĀK, 1, 23 233.2]
saptāhānte samuddhṛtya yojayettaṃ jarāpaham | [ĀK, 1, 23 234.1]
kuraṇḍakarasaiḥ sāndramātape mardayedrasam | [ĀK, 1, 23 234.2]
latākarañjapatrotthaiḥ pādāṃguṣṭhena mardayet | [ĀK, 1, 23 235.1]
dinaikaṃ mūrchitaṃ samyak sarvayogeṣu yojayet | [ĀK, 1, 23 235.2]
kāsīsaṃ saindhavaṃ sūtaṃ tulyaṃ tulyaṃ vimardayet | [ĀK, 1, 23 236.1]
kāsīsasyāpyabhāve tu dātavyā phullatūrikā | [ĀK, 1, 23 236.2]
stokaṃ stokaṃ kṣipetkhalve trayamekatra mūrchayet | [ĀK, 1, 23 237.1]
pratyekaṃ śataniṣkaṃ syādūnaṃ naivādhikaṃ kvacit | [ĀK, 1, 23 237.2]
sthālīsampuṭayantreṇa dinaṃ caṇḍāgninā pacet | [ĀK, 1, 23 238.1]
ūrdhvalagnaṃ tataḥ śubhraṃ mūrchitaṃ cāharecchubham | [ĀK, 1, 23 238.2]
atha śuddhasya sūtasya mūrchitasyāparo vidhiḥ | [ĀK, 1, 23 239.1]
sūtatulyaṃ mṛtaṃ svarṇaṃ dvābhyāṃ tulyaṃ ca gandhakam | [ĀK, 1, 23 239.2]
ravikṣīrairdinaṃ mardyamandhayedbhūdhare puṭe | [ĀK, 1, 23 240.1]
dinaikena bhavetsiddho raso hairaṇyagarbhakaḥ | [ĀK, 1, 23 240.2]
śubhraḥ śoṇo'thavā kṛṣṇavarṇo gurutaro rasaḥ | [ĀK, 1, 23 241.1]
punarutthānavānyastu mūrchitaḥ sa udāhṛtaḥ | [ĀK, 1, 23 241.2]
śrībhairavī | [ĀK, 1, 23 242.1]
kīdṛśī oṣadhī nātha rasamūrcchākarī śubhā | [ĀK, 1, 23 242.2]
kena vā bhasma sūtaśca kena vā khoṭabandhanam | [ĀK, 1, 23 242.3]
śrībhairavaḥ | [ĀK, 1, 23 243.1]
śṛṇu bhairavi tattvena rahasyaṃ rasabandhanam | [ĀK, 1, 23 243.2]
brahmaviṣṇusurendrādyairna jñātaṃ suravandite | [ĀK, 1, 23 243.3]
gaṅgāyamunayormadhye prayāgo nāma rākṣasaḥ | [ĀK, 1, 23 244.1]
tasyāsane varārohe kṣaṇādbadhyeta sūtakaḥ | [ĀK, 1, 23 244.2]
niśācarasya patrāṇi gṛhṇīyātsādhakottamaḥ | [ĀK, 1, 23 245.1]
tato nipīḍyate devi raso bhavati cottamaḥ | [ĀK, 1, 23 245.2]
rasaṃ saṃmardya tenaiva dināni trīṇi vārtikaḥ | [ĀK, 1, 23 246.1]
āroṭaṃ bandhayetkṣipraṃ gaganaṃ tatra jārayet | [ĀK, 1, 23 246.2]
tena patrarasenaiva sādhayedgandhakaṃ punaḥ | [ĀK, 1, 23 247.1]
saptadhā bhāvitaṃ tena tryūṣaṇena sahaikataḥ | [ĀK, 1, 23 247.2]
yantre vidyādhare devi gaganaṃ tatra jārayet | [ĀK, 1, 23 248.1]
māsamātreṇa deveśi jīryate tu samaṃ samam | [ĀK, 1, 23 248.2]
samajīrṇe tu gagane śatavedhī bhavedrasaḥ | [ĀK, 1, 23 249.1]
niśācararase devi gandhakaṃ bhāvayettataḥ | [ĀK, 1, 23 249.2]
bhāvayetsaptavāraṃ tu dvipadyāśca rasena tu | [ĀK, 1, 23 250.1]
tārasya patralepena ardhārdhe kāñcanottamam | [ĀK, 1, 23 250.2]
gandhake samajīrṇe 'smin śatavedhī bhavedrasaḥ | [ĀK, 1, 23 251.1]
niśācararasairbhāvyaṃ saptavāraṃ tu tālakam | [ĀK, 1, 23 251.2]
tenaiva ghātayedvaṅgaṃ nāgaṃ tāre tu nirvahet | [ĀK, 1, 23 252.1]
tattāraṃ jārayetsūte tatsūtaṃ bandhitaṃ bhavet | [ĀK, 1, 23 252.2]
catuḥ ṣaṣṭitame bhāge śulbavedhaṃ tu dāpayet | [ĀK, 1, 23 253.1]
tadaṃśaṃ jāyate śreṣṭhaṃ dharmakāmārthamokṣadam | [ĀK, 1, 23 253.2]
niśācarasya puṣpāṇi sūkṣmacūrṇāni kārayet | [ĀK, 1, 23 254.1]
palāni daśacūrṇasya rasairdhātryāstu bhāvayet | [ĀK, 1, 23 254.2]
ghṛtena madhunāloḍyaṃ navabhāṇḍe vinikṣipet | [ĀK, 1, 23 255.1]
dhānyarāśau nidhātavyaṃ triḥ saptāhaṃ sureśvari | [ĀK, 1, 23 255.2]
tena bhakṣitamātreṇa valīpalitavarjitaḥ | [ĀK, 1, 23 256.1]
valkalaṃ sūkṣmacūrṇaṃ tu madhunā sahitaṃ lihet | [ĀK, 1, 23 256.2]
ardhamāsaprayogeṇa pratyayogaṃ bhavetpriye | [ĀK, 1, 23 257.1]
tasya mūtrapurīṣeṇa śulbaṃ bhavati kāñcanam | [ĀK, 1, 23 257.2]
māsamātraprayogeṇa pannagaḥ kāñcanaṃ bhavet | [ĀK, 1, 23 258.1]
grāhyaṃ tatphalatailaṃ tu yantre pātālasaṃjñake | [ĀK, 1, 23 258.2]
tena tailena deveśi rasaṃ saṃkocayed budhaḥ | [ĀK, 1, 23 259.1]
tatkṣaṇājjāyate devi pāṭabandho mahārasaḥ | [ĀK, 1, 23 259.2]
kaṭakaṃ kaṅkaṇaṃ kāryaṃ rasaliṅgaṃ varānane | [ĀK, 1, 23 260.1]
saṃkocamaraṇaṃ tena kartavyaṃ paramādbhutam | [ĀK, 1, 23 260.2]
punaranyaṃ pravakṣyāmi rasabandhaṃ sudurlabham | [ĀK, 1, 23 261.1]
trailokyajananī yā sā oṣadhī aṅganāyikā | [ĀK, 1, 23 261.2]
tayā saṃparkamātreṇa baddhastiṣṭhati pāradaḥ | [ĀK, 1, 23 262.1]
saptāhaṃ marditasyāsya mahauṣadhyā rasai rasaḥ | [ĀK, 1, 23 262.2]
śatāṃśenaiva vedhena kurute divyakāñcanam | [ĀK, 1, 23 263.1]
triḥ saptāhaṃ rase tasyā mardanādvaravarṇini | [ĀK, 1, 23 263.2]
lakṣavedhī rasaḥ sākṣādaṣṭau lohāni vidhyati | [ĀK, 1, 23 264.1]
trisaptāhena deveśi daśalakṣāṇi vidhyati | [ĀK, 1, 23 264.2]
caturthe caiva saptāhe koṭivedhī bhavedrasaḥ | [ĀK, 1, 23 265.1]
svedatāpanigharṣeṇa mahauṣadhyā rasena tu | [ĀK, 1, 23 265.2]
dadāti khecarīṃ siddhimanivāritagocaraḥ | [ĀK, 1, 23 266.1]
kāmayetkāminīnāṃ tu sahasraṃ divasāntare | [ĀK, 1, 23 266.2]
naṣṭacchāyo hyadṛśyaśca trailokyaṃ ca bhramedasau | [ĀK, 1, 23 267.1]
mahauṣadhyā rasenaiva mṛtasaṃjīvanaṃ bhavet | [ĀK, 1, 23 267.2]
anena ghātayetsūtaṃ pañcāvasthaṃ kuru priye | [ĀK, 1, 23 268.1]
mṛtasya dāpayennasyaṃ hastau pādau tu mardayet | [ĀK, 1, 23 268.2]
tasya tu praviśejjīvo mṛtasyāpi varānane | [ĀK, 1, 23 269.1]
punaranyaṃ pravakṣyāmi rasabandhaṃ sudurlabham | [ĀK, 1, 23 269.2]
narasārasparśanena kṣaṇādbadhyeta sūtakaḥ | [ĀK, 1, 23 270.1]
narasārarasaṃ dattvā dvipadīrajasā rase | [ĀK, 1, 23 270.2]
dinānte bandhamāyāti sarvalohāni rañjati | [ĀK, 1, 23 271.1]
narasārarasenaiva bhāvayettu manaḥśilām | [ĀK, 1, 23 271.2]
nirgandhā jāyate sā tu ghātayettena pannagam | [ĀK, 1, 23 272.1]
dvipadīrajasā sārdhaṃ niruddhaḥ pannago bhavet | [ĀK, 1, 23 272.2]
narasārarasenaiva jīrṇe ṣaḍguṇapannage | [ĀK, 1, 23 273.1]
tāre tāmre'pi vā devi koṭivedhī bhavedrasaḥ | [ĀK, 1, 23 273.2]
narasārarase stanye bhāvitaṃ saptadhā pṛthak | [ĀK, 1, 23 274.1]
rasasya dāpayedgrāsaṃ yantre vidyādharāhvaye | [ĀK, 1, 23 274.2]
jīryate gaganaṃ devi nirmukhe ca varānane | [ĀK, 1, 23 275.1]
narasāraraseneśi kīṭanārīrasena ca | [ĀK, 1, 23 275.2]
drāvayedgaganaṃ devi tīkṣṇalohaṃ ca pannagam | [ĀK, 1, 23 276.1]
narasāraraseneśi hanumatyā rasena ca | [ĀK, 1, 23 276.2]
jāyate kāñcanaṃ divyaṃ niṣekādbhāskaraḥ priye | [ĀK, 1, 23 277.1]
narasārarase dattvā mañjiṣṭhāṃ raktacandanam | [ĀK, 1, 23 277.2]
svarasairmadayantyāśca pannagaṃ devi secayet | [ĀK, 1, 23 278.1]
tatkṣaṇātkāñcanaṃ divyaṃ saptavārā niṣecitam | [ĀK, 1, 23 278.2]
aṣṭamāṃśayutaṃ hema hemakarmaṇi cauṣadham | [ĀK, 1, 23 279.1]
narasārarase bhāvyaṃ saptavāraṃ tu hiṅgulam | [ĀK, 1, 23 279.2]
tenaiva ghātayettīkṣṇaṃ bhasmībhūtatvamāpnuyāt | [ĀK, 1, 23 280.1]
tadbhasma tāmrapiṣṭe tu triguṇaṃ tena nirvahet | [ĀK, 1, 23 280.2]
tacchulbaṃ hemasaṅkāśaṃ tāre vāṣṭāṃśayojitam | [ĀK, 1, 23 281.1]
tāraṃ hemasamāṃśaṃ tu dvivarṇaṃ patitaṃ bhavet | [ĀK, 1, 23 281.2]
narasārarase bhāvyaṃ rasakaṃ saptavārataḥ | [ĀK, 1, 23 282.1]
narasārarasenaiva rasendraṃ saptavārataḥ | [ĀK, 1, 23 282.2]
taṃ rasaṃ rasakaṃ caiva tīkṣṇalohaṃ ca pannagam | [ĀK, 1, 23 283.1]
narasārarasenaiva tenaikatra vimardayet | [ĀK, 1, 23 283.2]
tatkṣaṇājjāyate baddho rasasya rasakasya ca | [ĀK, 1, 23 284.1]
tīkṣṇanāgaṃ tathā śulbaṃ rasakena tu rañjayet | [ĀK, 1, 23 284.2]
haṭhāttajjāyate hema kūṣmāṇḍakusumaprabham | [ĀK, 1, 23 285.1]
punaranyaṃ pravakṣyāmi rasabandhaṃ sudurlabham | [ĀK, 1, 23 285.2]
kaṅkālakhecarī nāmnā oṣadhī parameśvari | [ĀK, 1, 23 286.1]
tasya tailaṃ tu saṃgrāhyam ādyakhecarisaṃyutam | [ĀK, 1, 23 286.2]
sthāpayeddinamekaṃ tu pātre bhāskaranirmite | [ĀK, 1, 23 287.1]
dvitīye vāsare prāpte vajraratnaṃ tu ghātayet | [ĀK, 1, 23 287.2]
anale dhāmayettaṃ tu sutaptaṃ prajvalatprabham | [ĀK, 1, 23 288.1]
sabījā cauṣadhī grāhyā kācidgulmalatā priye | [ĀK, 1, 23 288.2]
mantrasiṃhāsanī nāma tṛtīyā devi khecarī | [ĀK, 1, 23 289.1]
pātālayantre tattailaṃ gṛhṇīyāttāmrabhājane | [ĀK, 1, 23 289.2]
tasya tailasya madhye tu prakṣipetkhecarīrasam | [ĀK, 1, 23 290.1]
medinīyantramadhye tu sthāpayecca varānane | [ĀK, 1, 23 290.2]
pūrvauṣadhyāṃ tu taddevi gaganaṃ medinījale | [ĀK, 1, 23 291.1]
rase māsaṃ tato dattvā mardanād golakaṃ kuru | [ĀK, 1, 23 291.2]
baddhvā poṭṭalikāṃ tena gaganaṃ jārayetpriye | [ĀK, 1, 23 292.1]
same tu gagane jīrṇe baddhastiṣṭhati pāradaḥ | [ĀK, 1, 23 292.2]
bhastrāphūtkārayuktena dhāmyamāno na naśyati | [ĀK, 1, 23 293.1]
kākaviṣṭhāsamaṃ rūpaṃ samajīrṇasya jāyate | [ĀK, 1, 23 293.2]
dviguṇe gagane jīrṇe hyaṣṭalohāni saṃharet | [ĀK, 1, 23 294.1]
punaranyaṃ pravakṣyāmi rasabandhaṃ sudurlabham | [ĀK, 1, 23 294.2]
śivadehātsamutpannā oṣadhī tu irindirī | [ĀK, 1, 23 295.1]
jārayedgandhakaṃ sā tu jārayetsāpi tālakam | [ĀK, 1, 23 295.2]
kāñcanaṃ jārayetsā tu rasendraṃ sā ca bandhayet | [ĀK, 1, 23 296.1]
pravālaṃ drāvayetsā tu drāvayedgaganaṃ tathā | [ĀK, 1, 23 296.2]
vajraṃ ca ghātayetsā tu sarvasatvaṃ ca ghātayet | [ĀK, 1, 23 297.1]
jārayetsarvalohāni satvānyapi ca jārayet | [ĀK, 1, 23 297.2]
irindirīrase nyasya gośṛṅge tu varānane | [ĀK, 1, 23 298.1]
dhānyarāśau nidhātavyaṃ drutastiṣṭhati pāradaḥ | [ĀK, 1, 23 298.2]
divyauṣadhyā rasenaiva rasendraḥ suravandite | [ĀK, 1, 23 299.1]
same tu kanake jīrṇe daśakoṭiṃ tu vedhayet | [ĀK, 1, 23 299.2]
pañcame lakṣakoṭiṃ tu ṣaḍguṇe sparśavedhakaḥ | [ĀK, 1, 23 300.1]
saptame dhūpavedhī syādaṣṭame tvavalokataḥ | [ĀK, 1, 23 300.2]
navame śabdavedhī syādata ūrdhvaṃ na vidyate | [ĀK, 1, 23 301.1]
bhramanti paśavo mūḍhāḥ kulauṣadhivivarjitāḥ | [ĀK, 1, 23 301.2]
tṛṇauṣadhirasānāṃ ca naiva siddhiḥ prajāyate | [ĀK, 1, 23 302.1]
tasmātsarvaprayatnena jñātavyā tu kulauṣadhiḥ | [ĀK, 1, 23 302.2]
divyauṣadhyaścatuḥ ṣaṣṭiḥ kulamadhye vyavasthitāḥ | [ĀK, 1, 23 303.1]
naiva jānāti mūḍhāstāḥ śivamohena mohitāḥ | [ĀK, 1, 23 303.2]
adivyāstu tṛṇauṣadhyo jāyante girigahvare | [ĀK, 1, 23 304.1]
tṛṇauṣadhyā rase sūto naiva baddhaḥ kadācana | [ĀK, 1, 23 304.2]
akṣayo naiva tiṣṭheta kulauṣadhivivarjitaḥ | [ĀK, 1, 23 305.1]
kulauṣadhyā vihīnāstu gaganaṃ cārayanti ye | [ĀK, 1, 23 305.2]
sa rasastu varārohe vahnimadhye na tiṣṭhati | [ĀK, 1, 23 306.1]
na khoṭaṃ na ca vā bhasma naiva dravyaṃ karoti saḥ | [ĀK, 1, 23 306.2]
kiṃciddravyaṃ prakurvanti dhāmyamānaṃ na tiṣṭhati | [ĀK, 1, 23 307.1]
patre pāke kaṣe chede naiva tiṣṭhati kāñcanam | [ĀK, 1, 23 307.2]
na vedhaṃ ca śatādūrdhvaṃ karoti sa rasaḥ priye | [ĀK, 1, 23 308.1]
yāvanna cābdam ekaṃ tu vikrāntaṃ trapu tattu kāñcanam | [ĀK, 1, 23 308.2]
dharmārthakāmamokṣeṣu naiva dadyāttataḥ priye | [ĀK, 1, 23 309.1]
śrībhairavī | [ĀK, 1, 23 309.2]
nirjīvatvaṃ gataḥ sūtaḥ kathaṃ jīvaṃ dadāti saḥ | [ĀK, 1, 23 309.3]
nirjīvena tu nirjīvaṃ kathaṃ jīvati śaṃkaraḥ | [ĀK, 1, 23 310.1]
śrībhairavaḥ | [ĀK, 1, 23 310.2]
divyauṣadhyā yadā devi rasendro mardito bhavet | [ĀK, 1, 23 310.3]
kālikārahitaḥ sūtastadā bhavati pārvati | [ĀK, 1, 23 311.1]
parasya harate kālaṃ kālikārahito rasaḥ | [ĀK, 1, 23 311.2]
aṣṭānāṃ caiva lohānāṃ malaṃ śamayati kṣaṇāt | [ĀK, 1, 23 312.1]
mahāmūrcchāgataṃ sūtaṃ ko vā vikathayenmṛtam | [ĀK, 1, 23 312.2]
divyauṣadhyā rasenaiva jāyate naṣṭacetanaḥ | [ĀK, 1, 23 313.1]
pañcabhūtātmakaḥ sūtastiṣṭhatyeva sadāśivaḥ | [ĀK, 1, 23 313.2]
punaranyaṃ pravakṣyāmi rasabandhanamīśvari | [ĀK, 1, 23 314.1]
kṣmāpālena haredvajram anenaiva tu kāñcanam | [ĀK, 1, 23 314.2]
vajrabhasma hemabhasma tadvā ekatra bandhayet | [ĀK, 1, 23 315.1]
niśācararase jāryaṃ narajīvena jārayet | [ĀK, 1, 23 315.2]
taṃ sūtaṃ mārayedbhadre jāgarir divya oṣadhiḥ | [ĀK, 1, 23 316.1]
bhakṣitaḥ sa raso yena so'pi sākṣātsadāśivaḥ | [ĀK, 1, 23 316.2]
bhakṣite tolakaikena sparśavedhī bhavennaraḥ | [ĀK, 1, 23 317.1]
prasvedāttasya gātrasya aṣṭau lohāni kāñcanam | [ĀK, 1, 23 317.2]
lakṣavarṣasahasrāṇi sa jīvetsādhakottamaḥ | [ĀK, 1, 23 318.1]
prasvedāttasya gātrasya rasarājaśca badhyate | [ĀK, 1, 23 318.2]
ajāpatiḥ kṛṣṇatejāḥ kṣaṇādbadhnāti sūtakam | [ĀK, 1, 23 319.1]
jāgarīsparśanāddevi kṣmāpālena ca badhyate | [ĀK, 1, 23 319.2]
turuvallyā rasenaiva bhāvitaṃ gaganaṃ priye | [ĀK, 1, 23 320.1]
jārayedvālukāyantre khoṭo bhavati tatkṣaṇāt | [ĀK, 1, 23 320.2]
drutagolakamāṣaikaṃ māṣaikaṃ hemagolakam | [ĀK, 1, 23 321.1]
ekīkṛtya tu saṃmardya luṅgāmlena dinatrayam | [ĀK, 1, 23 321.2]
karṣaikaṃ nāgapatrāṇi rasakalkena lepayet | [ĀK, 1, 23 322.1]
veṣṭayedvṛścikālīṃ ca tatpiṇḍaṃ lepayettataḥ | [ĀK, 1, 23 322.2]
mārayetpannagaṃ devi śakragopanibhaṃ bhavet | [ĀK, 1, 23 323.1]
karṣaikaṃ tāraparṇāni mṛtanāgena lepayet | [ĀK, 1, 23 323.2]
lepayed vṛścikālīṃ ca tatpatraṃ lepayettataḥ | [ĀK, 1, 23 324.1]
tattāraṃ mriyate devi sindūrāruṇasannibham | [ĀK, 1, 23 324.2]
sahasrāṃśena tenaiva śulbavedhaṃ pradāpayet | [ĀK, 1, 23 325.1]
jāyate kanakaṃ divyaṃ devābharabhūṣaṇam | [ĀK, 1, 23 325.2]
kṣīrayuktā bahuphalā granthiyuktā ca pārvati | [ĀK, 1, 23 326.1]
nāmnā vartulapattrāṇi śasyate rasabandhane | [ĀK, 1, 23 326.2]
ekavāraṃ kandakalke mūkamūṣāgataṃ rasam | [ĀK, 1, 23 327.1]
dhamenmukhānilairbaddho bhakṣaṇāya praśasyate | [ĀK, 1, 23 327.2]
raktakañcukikandaṃ tu strīstanyena tu peṣitam | [ĀK, 1, 23 328.1]
mūṣāyāṃ pūrvayogena kurute sūtabandhanam | [ĀK, 1, 23 328.2]
vṛścikāpattrikābījaṃ nārīkṣīrasamanvitam | [ĀK, 1, 23 329.1]
dhamayet pūrvavatsūtaṃ bhakṣaṇārthāya vārtikaḥ | [ĀK, 1, 23 329.2]
vajrakandaṃ samādāya rasaṃ madhye vinikṣipet | [ĀK, 1, 23 330.1]
gajendrākhyaṃ puṭaṃ dadyātsaptadhā bandhatāṃ nayet | [ĀK, 1, 23 330.2]
bhakṣayettaṃ rasaṃ prājñaḥ ṣaṇmāsādamaro bhavet | [ĀK, 1, 23 331.1]
lāṅgalīkandamādāya karkoṭīkandam eva ca | [ĀK, 1, 23 331.2]
rasaṃ tanmadhyagaṃ kṛtvā svedayenmardayetpunaḥ | [ĀK, 1, 23 332.1]
mriyate nātra sandeho dhmātastīvrānalena tu | [ĀK, 1, 23 332.2]
śukacañcugataṃ sūtaṃ puṭayeddhāmayettataḥ | [ĀK, 1, 23 333.1]
śatāṃśavedhakartāyaṃ dehasiddhikaro bhavet | [ĀK, 1, 23 333.2]
haṃsapādīrasaṃ sūtaṃ śuṣkakandodare kṣipet | [ĀK, 1, 23 334.1]
gajendrapuṭanaṃ dadyānmriyate nātra saṃśayaḥ | [ĀK, 1, 23 334.2]
sahasravedhakartā ca jāyate nātra saṃśayaḥ | [ĀK, 1, 23 335.1]
haṃsāṅghriṃ śukacañcuṃ ca gṛhītvā mardayedrasam | [ĀK, 1, 23 335.2]
krauñcapādodare kṣiptvā tato dadyātpuṭatrayam | [ĀK, 1, 23 336.1]
mriyate nātra sandeho lakṣavedhī mahārasaḥ | [ĀK, 1, 23 336.2]
tṛṇajyotiriti khyātāṃ śṛṇu divyauṣadhiṃ priye | [ĀK, 1, 23 337.1]
niśā tu prajvalennityaṃ nāhnā jvalati pārvati | [ĀK, 1, 23 337.2]
tasya mūle tu saṃkṣipte kṣīraṃ raktaṃ bhavetkṣaṇāt | [ĀK, 1, 23 338.1]
tanmūlarasagandhābhrair mātuluṅgāmlapeṣitaiḥ | [ĀK, 1, 23 338.2]
śulbapatraṃ viliptaṃ tu bhaveddhema puṭatrayāt | [ĀK, 1, 23 339.1]
tanmūlacūrṇasaṃyukto rasarājaḥ sureśvari | [ĀK, 1, 23 339.2]
mātuluṅgarase ghṛṣṭamabhrakaṃ carati kṣaṇāt | [ĀK, 1, 23 340.1]
athoccāṭāṃ pravakṣyāmi rasabandhakarīṃ priye | [ĀK, 1, 23 340.2]
ekameva bhavennālaṃ tasyā romapraveṣṭanam | [ĀK, 1, 23 341.1]
tasyāgre ca bhavetpuṣpaṃ śukatuṇḍasya sannibham | [ĀK, 1, 23 341.2]
tatpatrāṇi ca deveśi śukapiñchanibhāni ca | [ĀK, 1, 23 342.1]
tatkandaṃ kūrmasaṃsthānaṃ kṣīraṃ sindūrasannibham | [ĀK, 1, 23 342.2]
jalaṃ sravenmadhūcchiṣṭe tatsamādāya pārvati | [ĀK, 1, 23 343.1]
vedhayetsarvalohāni kāñcanāni bhavanti ca | [ĀK, 1, 23 343.2]
rasatālakatutthāni mardayeduccaṭārasaiḥ | [ĀK, 1, 23 344.1]
ātape mriyate tapto raso divyauṣadhībalāt | [ĀK, 1, 23 344.2]
vedhayetsarvalohāni lakṣāṃśena varānane | [ĀK, 1, 23 345.1]
āvartitaṃ bhavedyāvajjāyate'rkasamaprabham | [ĀK, 1, 23 345.2]
rasaṃ raktasnuhīkṣīraṃ kunaṭīṃ gandhakābhrakam | [ĀK, 1, 23 346.1]
daradaṃ caiva lohāni sahasrāṃśena vedhayet | [ĀK, 1, 23 346.2]
snuhīkṣīraṃ samādāya niśācūrṇena veṣṭayet | [ĀK, 1, 23 347.1]
guṭikīkṛtya tenaiva nāgaṃ vidhyati tatkṣaṇāt | [ĀK, 1, 23 347.2]
athātaḥ sthalapadminyā divyauṣadhyā vidhiṃ śṛṇu | [ĀK, 1, 23 348.1]
padminīsadṛśā patraiḥ puṣpairapi ca tādṛśī | [ĀK, 1, 23 348.2]
bhaṅge caiva sravetkṣīraṃ raktavarṇā suśobhanā | [ĀK, 1, 23 349.1]
ākramya vāmapādena paśyedgaganamaṇḍalam | [ĀK, 1, 23 349.2]
paśyecca tārakāyuktaṃ grahanakṣatramaṇḍalam | [ĀK, 1, 23 350.1]
lakṣayojanato devi sā jñeyā sthalapadminī | [ĀK, 1, 23 350.2]
tasyāḥ pañcāṅgamādāya haragaurīsamanvitam | [ĀK, 1, 23 351.1]
manaḥśilātālayuktaṃ mākṣikeṇa samanvitam | [ĀK, 1, 23 351.2]
mardayetsaptarātraṃ tu tena śulbaṃ ca vedhayet | [ĀK, 1, 23 352.1]
sahasrāṃśena deveśi viddhaṃ bhavati kāñcanam | [ĀK, 1, 23 352.2]
tasyāḥ pañcāṅgamādāya pūrvoktavidhinā priye | [ĀK, 1, 23 353.1]
cārayetsūtarājaṃ tu mūkamūṣāgataṃ dhamet | [ĀK, 1, 23 353.2]
mriyate mūṣikāmadhye saṃkocena na saṃśayaḥ | [ĀK, 1, 23 354.1]
tenaiva sarvalohāni sahasrāṃśena vedhayet | [ĀK, 1, 23 354.2]
citrakasya yathā guhyaṃ kathayāmi samāsataḥ | [ĀK, 1, 23 355.1]
trividhaścitrako jñeyaḥ kṛṣṇo rakto rasāyanam | [ĀK, 1, 23 355.2]
śuklo vyādhipraśamanaḥ śreṣṭhamadhyakanīyasāḥ | [ĀK, 1, 23 356.1]
kṛṣṇaṃ raktaṃ sitaṃ vāpi hemante noddhared budhaḥ | [ĀK, 1, 23 356.2]
kṛṣṇacitrakamutpāṭya gobhirnāghrātamīśvari | [ĀK, 1, 23 357.1]
kṣīramadhye kṣipetkṣīraṃ kṛṣṇavarṇaṃ bhavet kṣaṇāt | [ĀK, 1, 23 357.2]
tasya pañcāṅgacūrṇena pāradaṃ saha mardayet | [ĀK, 1, 23 358.1]
dhamecca mūkamūṣāyāṃ khoṭo bhavati tatkṣaṇāt | [ĀK, 1, 23 358.2]
raktāṃbaradharo bhūtvā raktamālyānulepanaḥ | [ĀK, 1, 23 359.1]
kṛṣṇapakṣe tu pañcamyāṃ raktamālyaudanena tu | [ĀK, 1, 23 359.2]
baliṃ dattvā mahādevi raktacitrakamuddharet | [ĀK, 1, 23 360.1]
raktacitrakacūrṇena vaṅgaṃ pāyaistribhistribhiḥ | [ĀK, 1, 23 360.2]
sarvadoṣavinirmuktaḥ stambhamāyāti tatkṣaṇāt | [ĀK, 1, 23 361.1]
tanmūlaṃ sūtakaṃ tāmraṃ kuṅkuṇītailasecanāt | [ĀK, 1, 23 361.2]
ekaviṃśativāreṇa śuddhaṃ śulbaṃ bhaviṣyati | [ĀK, 1, 23 362.1]
raktacitrakabhallātatailaliptaṃ puṭena tu | [ĀK, 1, 23 362.2]
candrārkapatraṃ deveśi jāyate divyakāñcanam | [ĀK, 1, 23 363.1]
nāginīkandasūtendraraktacitrasaṃyutam | [ĀK, 1, 23 363.2]
patralepapratīvāpaiścandrārkaṃ kāñcanaṃ bhavet | [ĀK, 1, 23 364.1]
jyotiṣmatītailavidhiṃ vakṣyāmi śṛṇu pārvati | [ĀK, 1, 23 364.2]
jyotiṣmatī nāma latā yā ca kāñcanasannibhā | [ĀK, 1, 23 365.1]
vallīvitānabahulā hemavarṇaphalā śubhā | [ĀK, 1, 23 365.2]
āṣāḍhapūrvapakṣe'syā gṛhītvā bījamuttamam | [ĀK, 1, 23 366.1]
tilavatkvāthayitvā vā hastapādairathāpi vā | [ĀK, 1, 23 366.2]
tasyāstailaṃ samādāya kumbhe tāmramaye kṣipet | [ĀK, 1, 23 367.1]
sthāpayedbhūgataṃ kumbhaṃ kramādūrdhvatuṣāgninā | [ĀK, 1, 23 367.2]
ṣaṇmāse tu vyatikrānte sa ghaṭaḥ kāñcanaṃ bhavet | [ĀK, 1, 23 368.1]
tāmraṃ hemasamaṃ kṛtvā tailamākṣīkamiśritam | [ĀK, 1, 23 368.2]
prativāpena siñcet taddhema tāmrasamaṃ bhavet | [ĀK, 1, 23 369.1]
tathā ca śatavedhī syādvidyāratnam anuttamam | [ĀK, 1, 23 369.2]
dagdharuhāṃ pravakṣyāmi rasabandhakarīṃ priye | [ĀK, 1, 23 370.1]
sparśauṣadhīti sā jñeyā sarvakāmārthasādhanī | [ĀK, 1, 23 370.2]
śaśvacchinnā mahādevi dagdhā sā pāvakena tu | [ĀK, 1, 23 371.1]
prarohati kṣaṇāddivyā dagdhā sā tu mahauṣadhī | [ĀK, 1, 23 371.2]
raktaṃ pītaṃ sitaṃ kṛṣṇaṃ tasyāḥ puṣpaṃ prajāyate | [ĀK, 1, 23 372.1]
caṇakasyeva patrāṇi suprasūtāni lakṣayet | [ĀK, 1, 23 372.2]
sā sthitā gomatītīre gaṅgāyāmarbude girau | [ĀK, 1, 23 373.1]
ujjayinyā dakṣiṇato vanānteṣu ca dṛśyate | [ĀK, 1, 23 373.2]
tasyāḥ kandarasaṃ divye kṛṣṇarājīsamanvitam | [ĀK, 1, 23 374.1]
tāmbūlena samaṃ kṛtvā ghuṭikāṃ kārayedbudhaḥ | [ĀK, 1, 23 374.2]
sarveṣāmeva lohānāṃ drutānāṃ vahnimadhyataḥ | [ĀK, 1, 23 375.1]
sahasraṃ vedhayitvā tu kāñcanaṃ kurute kṣaṇāt | [ĀK, 1, 23 375.2]
tathaiva mriyate sūtaḥ kāntahemābhrasaṃyutaḥ | [ĀK, 1, 23 376.1]
kaṭutuṃbī tu vikhyātā devi divyauṣadhiṃ śṛṇu | [ĀK, 1, 23 376.2]
tasyā bījāni saṃgṛhya sūkṣmacūrṇaṃ tu kārayet | [ĀK, 1, 23 377.1]
ekaviṃśativārāṇi bhāvyaṃ dhātrīrasena ca | [ĀK, 1, 23 377.2]
payasā saha tenaiva viśvabheṣajasaṃyutam | [ĀK, 1, 23 378.1]
bījaṃ yantre vinikṣipya tailaṃ saṃgṛhya piṇḍitaḥ | [ĀK, 1, 23 378.2]
rasaṃ mūrchāpayettena cakramardena mardayet | [ĀK, 1, 23 379.1]
gopittaṃ śikhipittaṃ ca kāṃkṣīkāsīsasaṃyutam | [ĀK, 1, 23 379.2]
tāratulyāni caitāni sarveṣāṃ sūtakaṃ samam | [ĀK, 1, 23 380.1]
meṣaśṛṅge nidhātavyaṃ māsamekaṃ nirantaram | [ĀK, 1, 23 380.2]
lohadaṇḍena saṃsiktaṃ sarvalohāni vedhayet | [ĀK, 1, 23 381.1]
gandhakaṃ lohadaṇḍena ekaviṃśatibhāvitam | [ĀK, 1, 23 381.2]
yuktaṃ lohakulenaiva jambīrarasasaṃyutam | [ĀK, 1, 23 382.1]
sabījaṃ sūtakopetamandhamūṣāniveśitam | [ĀK, 1, 23 382.2]
bhūgataṃ māsamekaṃ tu tāraṃ kāñcanatāṃ nayet | [ĀK, 1, 23 383.1]
dalasya bhāgamekaṃ tu tārapañcāṃśameva ca | [ĀK, 1, 23 383.2]
śulbaṃ ca pañcabhāgaṃ ca bījasyaikaṃ ca yojayet | [ĀK, 1, 23 384.1]
ete dvādaśabhāgāḥ syuḥ sarvaṃ taddhārayetkṣitau | [ĀK, 1, 23 384.2]
sthānasyāsya niṣekaṃ tu sudaṇḍena tu kārayet | [ĀK, 1, 23 385.1]
pañcaviṃśaddinānte tu jāyate kanakottamam | [ĀK, 1, 23 385.2]
kṣīrakandavidhiṃ vakṣye sarvasiddhikaraṃ tathā | [ĀK, 1, 23 386.1]
caturvarṇaṃ viṣaṃ tatra raktakandaṃ praśasyate | [ĀK, 1, 23 386.2]
bhagnametatsravetkṣīraṃ raktavarṇaṃ suśobhanam | [ĀK, 1, 23 387.1]
meghānāṃ tu ninādena saṃjātair upaśobhitam | [ĀK, 1, 23 387.2]
patraiḥ snuhīsamaiḥ snigdhaiḥ samabhir hemasatprabhaiḥ | [ĀK, 1, 23 388.1]
bandhanaṃ rasarājasya sarvasatvavaśaṃkaram | [ĀK, 1, 23 388.2]
tasya kṣīraṃ tu saṃgṛhya tāraṃ nirvāhayedbudhaḥ | [ĀK, 1, 23 389.1]
dhameddhaṭhāgninā caiva jāyate hema śobhanam | [ĀK, 1, 23 389.2]
tintriṇīpatraniryāsamīṣattāmrarajoyutam | [ĀK, 1, 23 390.1]
mardayetpāradaṃ prājño rasabandho bhaviṣyati | [ĀK, 1, 23 390.2]
toyamadhye vinikṣipya gulikā vajravadbhavet | [ĀK, 1, 23 391.1]
śākavṛkṣasya deveśi niṣpīḍya rasamuttamam | [ĀK, 1, 23 391.2]
raktacandanasaṃyuktaṃ sarvalohāni jārayet | [ĀK, 1, 23 392.1]
milanti sarvalohāni dravanti salilaṃ yathā | [ĀK, 1, 23 392.2]
gandhakaṃ rasakaṃ tāpyaṃ pāradaṃ raktacandanam | [ĀK, 1, 23 393.1]
rudantyā rasasaṃyuktaṃ tāramāyāti kāñcanam | [ĀK, 1, 23 393.2]
śākavṛkṣasya niryāsaṃ yatnataḥ parigālayet | [ĀK, 1, 23 394.1]
śigrumūlasya cūrṇaṃ tu tadrasena tu mardayet | [ĀK, 1, 23 394.2]
praliptaśulbapatrāṇi puṭetkṣiptvā vipācayet | [ĀK, 1, 23 395.1]
taddrutaṃ kāñcanaṃ divyaṃ bhavellakṣaṇasaṃyutam | [ĀK, 1, 23 395.2]
phalāni śākavṛkṣasya paripakvāni saṃgṛhet | [ĀK, 1, 23 396.1]
tadrasena tu samprājñaḥ saptarātraṃ tu bhāvayet | [ĀK, 1, 23 396.2]
tadrasena samāyuktaṃ mañjiṣṭhāmiśritaṃ tathā | [ĀK, 1, 23 397.1]
lepayettārapatrāṇi dhmātaṃ bhavati kāñcanam | [ĀK, 1, 23 397.2]
devadālyā mahauṣadhyā vidhiṃ vakṣyāmyataḥ param | [ĀK, 1, 23 398.1]
sā śvetā vyādhiśamane kṛṣṇā pītā rasāyane | [ĀK, 1, 23 398.2]
paurṇamāsyāṃ trayodaśyāṃ rāhugraste divākare | [ĀK, 1, 23 399.1]
athavā kṛṣṇapañcamyāmimāṃ vidhivaduddharet | [ĀK, 1, 23 399.2]
devadālīphalaṃ devi viṣṇukrāntāṃ ca sūtakam | [ĀK, 1, 23 400.1]
mūrchayed bandhayetkṣipraṃ śulbaṃ hema karoti ca | [ĀK, 1, 23 400.2]
devadālīphalaṃ mūlamīśvarīrasameva ca | [ĀK, 1, 23 401.1]
toyena marditaṃ kṛtvā vaṅgaṃ stambhayati kṣaṇāt | [ĀK, 1, 23 401.2]
athātaḥ sampravakṣyāmi śvetaguñjāvidhiṃ priye | [ĀK, 1, 23 402.1]
kṛṣṇapakṣe caturdaśyāmaṣṭamyāṃ ca surārcite | [ĀK, 1, 23 402.2]
kapāle mṛttikāṃ nyasya secayetsalilena tu | [ĀK, 1, 23 403.1]
bījāni sitaguñjāyāḥ puṣyayoge tu vāpayet | [ĀK, 1, 23 403.2]
vakṣyamāṇena yogena kuryāt saṃgrahaṇaṃ tathā | [ĀK, 1, 23 404.1]
oṃ namo bhagavati śvetavalli śvetaparvatavāsini | [ĀK, 1, 23 404.2]
sarvakāryāṇi kuru kuru apratihataṃ namo namaḥ svāhā | [ĀK, 1, 23 405.1]
śuddhaśulbaṃ tu saṃgṛhya mūṣāmadhye tu saṃsthitam | [ĀK, 1, 23 405.2]
tripañcapalasaṃkhyā tu karṣārdhasitaguñjayā | [ĀK, 1, 23 406.1]
sahaikatra bhavaṃ tāraṃ tasya gandhavivarjitam | [ĀK, 1, 23 406.2]
brahmarītisamāyuktaṃ guñjācūrṇaṃ sahaikataḥ | [ĀK, 1, 23 407.1]
devīnāṃ bhūṣaṇaṃ devi jāyate hema śobhanam | [ĀK, 1, 23 407.2]
athātaḥ sampravakṣyāmi kartarīrasabandhanam | [ĀK, 1, 23 408.1]
asurāṇāṃ samāyoge krodhāviṣṭena cetasā | [ĀK, 1, 23 408.2]
sudarśanaṃ mahācakraṃ preṣitaṃ muravairiṇā | [ĀK, 1, 23 409.1]
bhālapaṭṭāttatastasya nipetuḥ svedabindavaḥ | [ĀK, 1, 23 409.2]
te bhūmau patitā divyāḥ saṃjātāḥ kartarīrasaḥ | [ĀK, 1, 23 410.1]
rakṣārthaṃ sthāpitaṃ tatra viṣṇunā ca sudarśanam | [ĀK, 1, 23 410.2]
cakratulyaṃ bhramatyetadāyudhāni nikṛntati | [ĀK, 1, 23 411.1]
kurute garjanaṃ nādaṃ dhūmajvālāṃ vimuñcati | [ĀK, 1, 23 411.2]
kartarīdṛṣṭimātreṇa tathānyā śabdakartarī | [ĀK, 1, 23 412.1]
lokānāṃ tu hitārthāya ghoraśaktirvyavasthitā | [ĀK, 1, 23 412.2]
rasarūpā mahāghorā sā siddhānāṃ tu vedinī | [ĀK, 1, 23 413.1]
tasya kṣetraṃ yadā gacchedaghorāstraṃ japettadā | [ĀK, 1, 23 413.2]
punarghoraṃ nyasettatra athānyaṃ vinyasedbudhaḥ | [ĀK, 1, 23 414.1]
anulomavilomena dehe'dhiṣṭhāpya kartarīm | [ĀK, 1, 23 414.2]
mudrayā mudrayettāṃ tu aghorāstreṇa yojitām | [ĀK, 1, 23 415.1]
dīptena rodhayettāṃ tu stambhayed dīpanena tu | [ĀK, 1, 23 415.2]
niṣṭhayā mudrayā tāṃ tu sthānayogena yojayet | [ĀK, 1, 23 416.1]
atha candrodakeneśi vakṣyāmi rasabandhanam | [ĀK, 1, 23 416.2]
dṛṣṭvā candrodakaṃ mantrī paurṇamāsyāṃ viśeṣataḥ | [ĀK, 1, 23 417.1]
grahaṇaṃ tatra kartavyaṃ paurṇamāsyāṃ prayatnataḥ | [ĀK, 1, 23 417.2]
nirgacchati mahīṃ bhittvā candravṛddhyā tu vardhate | [ĀK, 1, 23 418.1]
kṣetrabandhaṃ purā kṛtvā devamabhyarcya śaṅkaram | [ĀK, 1, 23 418.2]
caturdaśyāṃ tu tatkṣetraṃ pūjayitvā vicakṣaṇaḥ | [ĀK, 1, 23 419.1]
ahorātroṣito bhūtvā baliṃ tatra nivedayet | [ĀK, 1, 23 419.2]
paurṇamāsyāṃ ca rātrau ca gatvā tasya samīpataḥ | [ĀK, 1, 23 420.1]
candrodakaṃ tu saṃgṛhya mantrayuktaḥ sumantritam | [ĀK, 1, 23 420.2]
āloḍya madhusarpirbhyāṃ pibettattu samāhitaḥ | [ĀK, 1, 23 421.1]
pītamātreṇa tenaiva mūrchito bhavati kṣaṇāt | [ĀK, 1, 23 421.2]
candrodaye tathottiṣṭhetkṣāraṃ tasya tu dāpayet | [ĀK, 1, 23 422.1]
saptarātraprayogeṇa candravannirmalo bhavet | [ĀK, 1, 23 422.2]
ekaviṃśatirātreṇa jīved brahmadinatrayam | [ĀK, 1, 23 423.1]
ekamāsaprayogeṇa brahmāyuḥ sa bhavennaraḥ | [ĀK, 1, 23 423.2]
candrodakena gaganaṃ rasaṃ hema ca mardayet | [ĀK, 1, 23 424.1]
mūṣāmadhyagataṃ dhmātaṃ tatkṣaṇādghuṭikā bhavet | [ĀK, 1, 23 424.2]
ayaṃ tu sparśamātreṇa lohānyaṣṭau ca vedhayet | [ĀK, 1, 23 425.1]
tadrasaṃ tu rasaṃ cānyaṃ vajreṇa samajāritam | [ĀK, 1, 23 425.2]
catuḥṣaṣṭyaṃśato vidhyeddviguṇena sahasrakam | [ĀK, 1, 23 426.1]
daśasaṅkalikābaddhaṃ guñjāmātraṃ rasaṃ tataḥ | [ĀK, 1, 23 426.2]
trilohaveṣṭitaṃ vaktre dhṛtvā cādṛśyatāṃ vrajet | [ĀK, 1, 23 427.1]
oṃ namo rudrāya daṃṣṭrotkaṭāya vighnaṃ nāśaya nāśaya diśo rakṣa rakṣa rudro jñāpayati huṃ phaṭ svāhā | [ĀK, 1, 23 427.2]
iti digbandhamantraḥ | [ĀK, 1, 23 427.3]
oṃ namo bhagavate rudrāya triśūlahastāya amṛtodbhava rakṣa rakṣa huṃ phaṭ svāhā | [ĀK, 1, 23 427.4]
iti pānamantraḥ | [ĀK, 1, 23 427.5]
athātaḥ sampravakṣyāmi viṣodarasabandhanam | [ĀK, 1, 23 427.6]
sitapītādivarṇāḍhyaṃ tatra devi rasottamam | [ĀK, 1, 23 428.1]
tatra gatvācaloddeśe smaredghoraṃ sahasrakam | [ĀK, 1, 23 428.2]
keśāḥ kṣiptāḥ sphuṭantyasminnātmacchāyāṃ na dṛśyate | [ĀK, 1, 23 429.1]
tailaṃ ca golakākāraṃ ghṛtaṃ tena visarpati | [ĀK, 1, 23 429.2]
gandhakasya haredgandhaṃ palalaṃ lavaṇāyate | [ĀK, 1, 23 430.1]
jñātvā palāśapatreṇa kaṭukālābuke kṣipet | [ĀK, 1, 23 430.2]
viṣodakaṃ gandhakaṃ ca harabījaṃ ca tatsamam | [ĀK, 1, 23 431.1]
ajākṣīreṇa piṣṭvā tu śulbapātre tu lepayet | [ĀK, 1, 23 431.2]
tatpuṭena bhaveddevi sindūrāruṇasannibham | [ĀK, 1, 23 432.1]
śatāṃśenaiva taddevi sarvalohāni vedhayet | [ĀK, 1, 23 432.2]
anena vidhinā devi nāgaḥ sindūratāṃ vrajet | [ĀK, 1, 23 433.1]
sahasrāṃśena tasyaiva tāraṃ bhavati kāñcanam | [ĀK, 1, 23 433.2]
raktaṃ pītaṃ tathā kṛṣṇamuttarottarakāryakṛt | [ĀK, 1, 23 434.1]
triphalākāntapātre vā pātre'lābumaye'pi vā | [ĀK, 1, 23 434.2]
gṛhītvā pūrvavatpatraiḥ pālāśairveṣṭayedbahiḥ | [ĀK, 1, 23 435.1]
sthāpayeddhānyamadhye tu divasānekaviṃśatim | [ĀK, 1, 23 435.2]
mahiṣīkṣīramadhye tu bindumekaṃ tu sādhayet | [ĀK, 1, 23 436.1]
pāyasaṃ bhakṣayedyastu payomadhvājyasaṃyutam | [ĀK, 1, 23 436.2]
yāvatpūrṇaṃ balaṃ devi jīvettadbindusaṃkhyayā | [ĀK, 1, 23 437.1]
lāṅgalī gṛhadhūmaśca sindūraṃ rajanīdvayam | [ĀK, 1, 23 437.2]
meṣasya śṛṅgaṃ śṛṅgīṃ ca kṛṣṇonmattāśvamārakam | [ĀK, 1, 23 438.1]
sabījasūtakaṃ caiva viṣatoyena mardayet | [ĀK, 1, 23 438.2]
viṣatoyena medhāvī saptavārāṇi bhāvayet | [ĀK, 1, 23 439.1]
athavā bhāvayettaṃ tu yāvaccūrṇaṃ tu mardayet tadbhavet | [ĀK, 1, 23 439.2]
tena nāgaṃ pratīvāpya ṣoḍaśāṃśena khaṃ bhavet | [ĀK, 1, 23 440.1]
mūṣāsthaṃ veṇuyantre ca trīṇi vārāṇi bhāvayet | [ĀK, 1, 23 440.2]
dhūmaṃ pariharettasya aṅgavyādhikaraṃ param | [ĀK, 1, 23 441.1]
sthāpayennāgasindūraṃ pātre'lābumaye ca tat | [ĀK, 1, 23 441.2]
taccūrṇaṃ tu śatāṃśena tāratāmrādi vedhayet | [ĀK, 1, 23 442.1]
viṣapānīyamādāya vaṅgamāvartitaṃ śubham | [ĀK, 1, 23 442.2]
niṣiktaṃ caiva tattoyaistāraṃ bhavati kāñcanam | [ĀK, 1, 23 443.1]
viṣapānīyamādāya prakṣipecca rasottame | [ĀK, 1, 23 443.2]
kunaṭīgandhapāṣāṇaviṣaṭaṅkaṇalāṅgalīḥ | [ĀK, 1, 23 444.1]
naṣṭapiṣṭaṃ kṛtaṃ khalve tārapatrāṇi lepayet | [ĀK, 1, 23 444.2]
andhamūṣāgataṃ dhmātaṃ nirbījaṃ kanakaṃ bhavet | [ĀK, 1, 23 445.1]
oṃ hrīṃ nīlakaṇṭhāya ṭhaḥ ṭhaḥ | [ĀK, 1, 23 445.2]
asya ayutaṃ japet | [ĀK, 1, 23 445.3]
iti viṣodakagrahaṇapānamantraḥ | [ĀK, 1, 23 445.4]
saṃjīvanījalasyātha vidhiṃ vakṣyāmi pārvati | [ĀK, 1, 23 445.5]
śukreṇārādhito devi prāgahaṃ suravandite | [ĀK, 1, 23 446.1]
dānavānāṃ hitārthāya mṛtānāṃ devasaṅgare | [ĀK, 1, 23 446.2]
mayā saṃjīvanī vidyā dattā codakarūpiṇī | [ĀK, 1, 23 447.1]
tayā saṃjīvitā daityā ye mṛtā devasaṅgare | [ĀK, 1, 23 447.2]
nikṣiptā martyaloke sā samyak te kathayāmyaham | [ĀK, 1, 23 448.1]
asti martyā mahāpuṇyā pavitrā dakṣiṇāpathe | [ĀK, 1, 23 448.2]
dakṣiṇe tu taṭe tasyā utpalīnagaraṃ param | [ĀK, 1, 23 449.1]
tasya dakṣiṇataḥ śailaḥ sarvalokeṣu viśrutaḥ | [ĀK, 1, 23 449.2]
nāmnā kṛṣṇagiriḥ ceti dṛśyate sarvamaṅgale | [ĀK, 1, 23 450.1]
suprasiddhāmbikā nāma grāmastasyāsti sannidhau | [ĀK, 1, 23 450.2]
tatrāpyudakamālokya parīkṣeta surārcite | [ĀK, 1, 23 451.1]
gṛhītvā śuṣkavaṃśaṃ tu kṣipettoyasya madhyataḥ | [ĀK, 1, 23 451.2]
jāyate haritaṃ snigdhamahorātreṇa niścitam | [ĀK, 1, 23 452.1]
muñcatyaṅkurapatrāni dṛśyate'timanoharam | [ĀK, 1, 23 452.2]
balipuṣpopahāreṇa tato devi samarcayet | [ĀK, 1, 23 453.1]
kṣetrādhipaṃ gaṇeśaṃ ca candraṃ yogigaṇaṃ tathā | [ĀK, 1, 23 453.2]
oṃ candrāya pinākine śūlapāṇaye oṃ diśo bandha bandhaya diśo bandha bandhaya ṭhaḥ ṭhaḥ | [ĀK, 1, 23 454.1]
tilāṃśca sarṣapāṃścaiva mantreṇānena sarṣapān | [ĀK, 1, 23 454.2]
saptābhimantritānkṛtvā sādhako dikṣu nikṣipet | [ĀK, 1, 23 454.3]
kaṭukālābuke toyaṃ kṛtarakṣaḥ samāhitaḥ | [ĀK, 1, 23 455.1]
gṛhītvā tatprayatnena nijaṃ sthānaṃ samāśrayet | [ĀK, 1, 23 455.2]
oṃ namo 'mṛte amṛtarūpiṇi amṛtaṃ kuru kuru evaṃ rudra ājñāpayati svāhā | [ĀK, 1, 23 456.1]
saptābhimantritaṃ kṛtvā mantreṇānena tajjalam | [ĀK, 1, 23 456.2]
dinamekaṃ tathā sūtaṃ svarṇamāṣadvayānvitam | [ĀK, 1, 23 456.3]
mardayettena toyena pibettattu vicakṣaṇaḥ | [ĀK, 1, 23 457.1]
ekaviṃśatirātraṃ tu kṣīrāhāro'tha yatnataḥ | [ĀK, 1, 23 457.2]
jīvetkalpāyutaṃ sāgraṃ kāmarūpo mahābalaḥ | [ĀK, 1, 23 458.1]
yojanānāṃ śataṃ gatvā punareva nivartate | [ĀK, 1, 23 458.2]
avadhyaḥ sarvabhūtānāṃ svecchāhāraḥ sa khecaraḥ | [ĀK, 1, 23 459.1]
kanakaṃ pāradaṃ vyoma samam ekatra yojayet | [ĀK, 1, 23 459.2]
mardayettena toyena saptāhaṃ svedayettataḥ | [ĀK, 1, 23 460.1]
sa rasaḥ sarvalohāni ṣaṣṭyaṃśena tu vedhayet | [ĀK, 1, 23 460.2]
athavā taṃ rasaṃ divyaṃ madhunā saha bhakṣayet | [ĀK, 1, 23 461.1]
māsamātraprayogena jīved brahmadināyutam | [ĀK, 1, 23 461.2]
tasya mūtramalasvedaiḥ śulbaṃ bhavati kāñcanam | [ĀK, 1, 23 462.1]
nirvāte toyamādāya pāradaṃ ca manaḥśilām | [ĀK, 1, 23 462.2]
mardayet khalvapāṣāṇe naṣṭapiṣṭaṃ bhavettataḥ | [ĀK, 1, 23 463.1]
svedayetsaptarātraṃ tu trilohena ca veṣṭayet | [ĀK, 1, 23 463.2]
antardhānaṃ kṣaṇādgacchedvidyādharapatir bhavet | [ĀK, 1, 23 464.1]
siddhakanyāśatavṛto yāvatkalpāṃścaturdaśa | [ĀK, 1, 23 464.2]
dineṣu teṣu sarveṣu dadyācchālyodanaṃ ghṛtam | [ĀK, 1, 23 465.1]
payasā ca samāyuktaṃ nityamevaṃ ca kārayet | [ĀK, 1, 23 465.2]
uṣṇodakavidhiṃ vakṣye samāhitamanāḥ śṛṇu | [ĀK, 1, 23 466.1]
paśyatyuṣṇodakaṃ yatra vāsaṃ tatraiva kārayet | [ĀK, 1, 23 466.2]
śarvarīmuṣitāṃ tatra caṇakāstu dine dine | [ĀK, 1, 23 467.1]
bhakṣayenmāsamātraṃ tu jīvedvarṣaśatāṣṭakam | [ĀK, 1, 23 467.2]
tasya mūtrapurīṣeṇa śulbaṃ bhavati kāñcanam | [ĀK, 1, 23 468.1]
uṣṇodakaṃ ca kāsīsaṃ gandhapāṣāṇasaṃyutam | [ĀK, 1, 23 468.2]
caturthāṃśena rasakaṃ daśabhāgaṃ vinikṣipet | [ĀK, 1, 23 469.1]
śulbaṃ ca mardayetsarvaṃ naṣṭapiṣṭaṃ kṣaṇena tu | [ĀK, 1, 23 469.2]
tena lepitamātreṇa śulvaṃ bhavati kāñcanam | [ĀK, 1, 23 470.1]
niṣiktaṃ tena toyena prativāpaṃ dadedbudhaḥ | [ĀK, 1, 23 470.2]
śulbaṃ ca jāyate hema taruṇādityavarcasam | [ĀK, 1, 23 471.1]
tāraṃ ca tena mārgeṇa niṣiktaṃ hematāṃ vrajet | [ĀK, 1, 23 471.2]
uṣṇodakena bhallātaṃ tilamuṣṭiṃ ca bhakṣayet | [ĀK, 1, 23 472.1]
māsadvayaprayogeṇa jīvedvarṣaśatatrayam | [ĀK, 1, 23 472.2]
rasagandhāśmarasakatutthaṃ daradamākṣikam | [ĀK, 1, 23 473.1]
yāmamuṣṇāmbunā ghṛṣṭvā tārapatrāṇi lepayet | [ĀK, 1, 23 473.2]
vibhrāmya tu dhameddevi syāccaturdaśavarṇakam | [ĀK, 1, 23 474.1]
krameṇānena deveśi śulbaṃ ṣoḍaśavarṇakam | [ĀK, 1, 23 474.2]
ekaikaṃ hematārāṃśaṃ dvayaṃ kāṃtābhrayoḥ pṛthak | [ĀK, 1, 23 475.1]
uṣṇodakena saṃmardya dhamanātkhoṭatāṃ nayet | [ĀK, 1, 23 475.2]
taṃ mukhe dhārayenmāsaṃ vajrakāyo bhavettataḥ | [ĀK, 1, 23 476.1]
taccūrṇaṃ yavamātraṃ tu bhakṣayenmadhusarpiṣā | [ĀK, 1, 23 476.2]
yāvatpalaṃ tasya malaiḥ śulbaṃ bhavati kāñcanam | [ĀK, 1, 23 477.1]
uṣṇodapācitān khādet kulutthānkṣīrapo bhavet | [ĀK, 1, 23 477.2]
snānam uṣṇāṃbhasā kuryād varṣādvarṣācchatāyuṣaḥ | [ĀK, 1, 23 478.1]
kṣīramuṣṇodakaṃ kvāthaṃ triphalāyāśca pācayet | [ĀK, 1, 23 478.2]
pācayetpāyasaṃ kāntapātre bhuktvā mahāyuṣaḥ | [ĀK, 1, 23 479.1]
ataḥ paraṃ pravakṣyāmi śailodakavidhiṃ priye | [ĀK, 1, 23 479.2]
kardamāpo mahīśailaśilā ceti caturvidham | [ĀK, 1, 23 480.1]
kānicit kṣaṇavedhīni dinavedhīni kāni ca | [ĀK, 1, 23 480.2]
pakṣamāsādiṣaṇmāsavedhanāni mahītale | [ĀK, 1, 23 481.1]
kṣiptaṃ jale yadā kāṣṭhaṃ śailībhūtaṃ ca dṛśyate | [ĀK, 1, 23 481.2]
bahirantaśca deveśi vedhakaṃ tatprakīrtitam | [ĀK, 1, 23 482.1]
hiṅgulaṃ haritālaṃ ca gandhakaṃ ca manaḥśilām | [ĀK, 1, 23 482.2]
eṣāṃ gandhāpahāraṃ tu kurute tacca vedhakam | [ĀK, 1, 23 483.1]
anyathā ceṣṭakaṃ devi tadagrāhyaṃ nirarthakam | [ĀK, 1, 23 483.2]
śrīśaile śrīvanaprānte paryaṅkākhye śilātale | [ĀK, 1, 23 484.1]
tatrasthaṃ kṣaṇavedhi syānnadyāṃ bhagavatītaṭe | [ĀK, 1, 23 484.2]
ekāhe vedhakaṃ tatra gokarṇe tu dinatrayam | [ĀK, 1, 23 485.1]
bhadrāṅge dinavedhi syāttristhalānte trivatsaram | [ĀK, 1, 23 485.2]
dhāreśvare pākṣikaṃ syāt karṣāpuryāṃ dinaikataḥ | [ĀK, 1, 23 486.1]
brahmeśvare māsikaṃ syādvyāghrapuryāṃ tu vāsaram | [ĀK, 1, 23 486.2]
aghoreśe māsikaṃ syātsiṃhadvīpe tathā punaḥ | [ĀK, 1, 23 487.1]
dinamekaṃ brahmagirau vindhye tu kṣaṇavedhakam | [ĀK, 1, 23 487.2]
vāsaraṃ mālyavante tu kṣaṇavedhī tu tatra ca | [ĀK, 1, 23 488.1]
kiṣkindhe parvate ramye pampātīre kṣaṇodakam | [ĀK, 1, 23 488.2]
tasya paścimato devi yojanadvitaye punaḥ | [ĀK, 1, 23 489.1]
bhūśailamasti tatraiva tridinaṃ vedaparvate | [ĀK, 1, 23 489.2]
anyatra yatra yatrāpi brahmaviṣṇuśivodbhavam | [ĀK, 1, 23 490.1]
amṛtaṃ tatra tatrāpi vajrīkaraṇam uttamam | [ĀK, 1, 23 490.2]
tasyotpattiṃ pravakṣyāmi yathā jānāti sādhakaḥ | [ĀK, 1, 23 491.1]
mahīṃ samuddhṛtavato varāhasya kalevarāt | [ĀK, 1, 23 491.2]
yaḥ svedaḥ patitastasmājjātaṃ śailodakaṃ param | [ĀK, 1, 23 492.1]
taṃ mukhe kṣaṇikaṃ jātaṃ karṇadeśe tu vāsaram | [ĀK, 1, 23 492.2]
bāhubhyāṃ tryahavedhī syānmāsavedhī tu pārśvayoḥ | [ĀK, 1, 23 493.1]
ṣaṇmāsamaparāṅge ca sarvaṃ samaphalaṃ ca tat | [ĀK, 1, 23 493.2]
aghorāstreṇa tatkṣetre rakṣāṃ kṛtvā diśāṃ balim | [ĀK, 1, 23 494.1]
dattvā lakṣaṃ japitvā tu gṛhṇīyādamṛtaṃ param | [ĀK, 1, 23 494.2]
śaradgrīṣmavasanteṣu hemante vā surārcite | [ĀK, 1, 23 495.1]
āyase tāmrapātre vā kāntalohamaye'thavā | [ĀK, 1, 23 495.2]
śilāmbupalamaṣṭau tu palaṃ kṣīrasya nikṣipet | [ĀK, 1, 23 496.1]
kṣīrāvaśeṣaṃ saṃkvāthyaṃ trisaptāhaṃ pibennaraḥ | [ĀK, 1, 23 496.2]
jīvedvarṣasahasraṃ tu valīpalitavarjitaḥ | [ĀK, 1, 23 497.1]
athavāṣṭapalaṃ kṣīraṃ palaikenāmbumiśritam | [ĀK, 1, 23 497.2]
kṣīrāvaśeṣaṃ seveta pūrvoktaṃ labhate phalam | [ĀK, 1, 23 498.1]
kulutthāṣṭaguṇaṃ vāri pacedaṣṭāvaśeṣitam | [ĀK, 1, 23 498.2]
caturguṇena tenājyaṃ pācayed ghṛtaśeṣitam | [ĀK, 1, 23 499.1]
lihyānmadhusitopetaṃ trisaptāhādbṛhaspatiḥ | [ĀK, 1, 23 499.2]
dviraṣṭavārṣikākāraḥ sahasrāyur na saṃśayaḥ | [ĀK, 1, 23 500.1]
avaśiṣṭakulutthaṃ tu pādāṃśamadhusarpiṣā | [ĀK, 1, 23 500.2]
bhakṣayetkarṣamekaṃ tu māsenāyutajīvitaḥ | [ĀK, 1, 23 501.1]
tatsiddhatailenābhyaṅgaṃ mrakṣaṇaṃ caiva kārayet | [ĀK, 1, 23 501.2]
pāmāvicarcikādadrukuṣṭhāni sahasā jayet | [ĀK, 1, 23 502.1]
valīpalitanirmuktaḥ sahasrāyuśca jāyate | [ĀK, 1, 23 502.2]
yaḥ pibetprātarutthāya śailāmbu culukaṃ payaḥ | [ĀK, 1, 23 503.1]
ṣaṇmāsāt syāt sahasrāyur nirvalīpalitaśca saḥ | [ĀK, 1, 23 503.2]
athavā sūtakaṃ devi vāriṇā saha mardayet | [ĀK, 1, 23 504.1]
māsenaikena deveśi naṣṭapiṣṭirbhaviṣyati | [ĀK, 1, 23 504.2]
māsamātraṃ samaśnīyātsa bhavedajarāmaraḥ | [ĀK, 1, 23 505.1]
athavā taṃ rasaṃ hemnā dhāmayetkhadirāgninā | [ĀK, 1, 23 505.2]
gulikā sundarī nāma sarvāyudhanivāriṇī | [ĀK, 1, 23 506.1]
kartā hartā svayaṃ siddho jīveccandrārkatārakam | [ĀK, 1, 23 506.2]
atha tenodakenaiva kṣīrārdhaṃ pāyasaṃ pacet | [ĀK, 1, 23 507.1]
māsamātraprayogeṇa valīpalitavarjitaḥ | [ĀK, 1, 23 507.2]
paktvā tenāmbhasā pathyāḥ ṣaṣṭistrīṇi śatāni ca | [ĀK, 1, 23 508.1]
madhu saṃyojya bhāṇḍasthaṃ bhūmau sarvaṃ nidhāpayet | [ĀK, 1, 23 508.2]
dine dine tadekaikaṃ bhakṣayetprātar utthitaḥ | [ĀK, 1, 23 509.1]
valīpalitanirmukto jīvedvarṣasahasrakam | [ĀK, 1, 23 509.2]
śailībhūtaṃ kulutthaṃ vā bhakṣayenmadhusarpiṣā | [ĀK, 1, 23 510.1]
ṣaṇmāsāttu prayogeṇa jīvedvarṣasahasrakam | [ĀK, 1, 23 510.2]
kūṣmāṇḍamāditaḥ kṛtvā yāni kāni phalāni ca | [ĀK, 1, 23 511.1]
jale kṣiptāni lohāni śailabhūtāni bhakṣayet | [ĀK, 1, 23 511.2]
kṣīrāhāraśca jīrṇānte vajrakāyo bhavennaraḥ | [ĀK, 1, 23 512.1]
tenodakena saṃmardyam abhrakaṃ kvāthayetpriye | [ĀK, 1, 23 512.2]
kaṭutrayayutaṃ khādejjīvedvarṣasahasrakam | [ĀK, 1, 23 513.1]
athavā rasakarṣaikaṃ tajjalena tu marditam | [ĀK, 1, 23 513.2]
iṅgudīphalamadhyasthaṃ tacchailodakamadhyagaḥ | [ĀK, 1, 23 514.1]
kālena triguṇenaiva kāṭhinyaṃ tasya jāyate | [ĀK, 1, 23 514.2]
ṣaṇmāsaṃ tanmukhe dhāryaṃ vajrakāyaṃ karoti tat | [ĀK, 1, 23 515.1]
daśanāgasamaprāṇo devaiḥ saha sa modate | [ĀK, 1, 23 515.2]
gṛhītvā triphalāṃ tatra śailavāriṇi nikṣipet | [ĀK, 1, 23 516.1]
yadā bhavati tacchailaṃ gṛhītvā cūrṇayettataḥ | [ĀK, 1, 23 516.2]
kāntajīrṇarasaṃ tena sārdhaṃ ghṛtamadhuplutam | [ĀK, 1, 23 517.1]
bhakṣayedvarṣamekaṃ tu tataḥ kṣīrāśano bhavet | [ĀK, 1, 23 517.2]
udayādityasaṅkāśo medhāvī priyadarśanaḥ | [ĀK, 1, 23 518.1]
nīlakuñcitakeśaśca jīveccandrārkatārakam | [ĀK, 1, 23 518.2]
pāradaṃ haritālaṃ ca śilāṃ mākṣikameva ca | [ĀK, 1, 23 519.1]
daradaṃ ca viṣaṃ caiva sarvamekatra kārayet | [ĀK, 1, 23 519.2]
mardayet khalvapāṣāṇe mātuluṅgarasena tu | [ĀK, 1, 23 520.1]
golakaṃ kārayitvā tu vārimadhye vinikṣipet | [ĀK, 1, 23 520.2]
tena tāraṃ ca śulbaṃ ca kāṃcanaṃ bhavati dhruvam | [ĀK, 1, 23 521.1]
upayuñjīta māsaikaṃ valīpalitavarjitaḥ | [ĀK, 1, 23 521.2]
sahasraṃ jīvitaṃ tasya mahābalaparākramaḥ | [ĀK, 1, 23 522.1]
śailībhūtaharidrāṃ tu taccūrṇāvāpamātrataḥ | [ĀK, 1, 23 522.2]
hematvaṃ labhate nāgo bālārkasadṛśaprabhaḥ | [ĀK, 1, 23 523.1]
śailodake vinikṣipya bhūśaile kardame'pi vā | [ĀK, 1, 23 523.2]
jñātvā kālapramāṇena bandhayetpāradaṃ tataḥ | [ĀK, 1, 23 524.1]
raktakṣārayutaṃ dhmātaṃ suvarṇasamasāritam | [ĀK, 1, 23 524.2]
śatāṃśena tu lohānāṃ sarveṣāṃ hemakārakam | [ĀK, 1, 23 525.1]
dvitīyasāraṇāṃ prāpya sahasrāṃśena vidhyati | [ĀK, 1, 23 525.2]
taṃ khoṭaṃ dhārayedvaktre divyatvaṃ labhate dhruvam | [ĀK, 1, 23 526.1]
nicule kakubhe caiva kiṃśuke madhuke'pi vā | [ĀK, 1, 23 526.2]
iṅgudīphalamadhye vā rajanīdvayamārdrake | [ĀK, 1, 23 527.1]
amṛte kandake vātha uktakandauṣadhīṣu ca | [ĀK, 1, 23 527.2]
vidhāya koṭaraṃ tatra kṣiptvā tenaiva ḍolayet | [ĀK, 1, 23 528.1]
triphalāvyoṣakalkena veṣṭayitvā prayatnataḥ | [ĀK, 1, 23 528.2]
pādena kanakaṃ dattvā pāradaṃ tatra yojayet | [ĀK, 1, 23 529.1]
śailodake kṣipettatra gulikā vajravadbhavet | [ĀK, 1, 23 529.2]
pūrvavatsāraṇā kāryā pūrvavatsiddhidā bhavet | [ĀK, 1, 23 530.1]
dhāryamāṇā mukhe sā tu sahasrāyuṣkarī bhavet | [ĀK, 1, 23 530.2]
dvitīyasāraṇāyogādayutaṃ vedhayettu sā | [ĀK, 1, 23 531.1]
dhāryamāṇā mukhe saivamayutāyuṣyadā bhavet | [ĀK, 1, 23 531.2]
tṛtīyasāraṇāyogājjāyate lakṣavedhinī | [ĀK, 1, 23 532.1]
taṃ khoṭaṃ dhārayedvaktre lakṣāyurjāyate naraḥ | [ĀK, 1, 23 532.2]
caturthī sāraṇā devi koṭivedhī na saṃśayaḥ | [ĀK, 1, 23 533.1]
koṭyāyurjīvitaṃ tasya khecaratvaṃ ca labhyate | [ĀK, 1, 23 533.2]
pañcabhirdaśakoṭiḥ syātṣaḍbhiḥ koṭiśataṃ bhavet | [ĀK, 1, 23 534.1]
yāvaccandrārkajīvitvam anantabalavīryavān | [ĀK, 1, 23 534.2]
dadāti saptamī cāpi sāraṇā gulikā parā | [ĀK, 1, 23 535.1]
khecarī nāma vikhyātā bhairaveṇa pracoditā | [ĀK, 1, 23 535.2]
yastu tadrājikāmātraṃ māsamekaṃ tu bhakṣayet | [ĀK, 1, 23 536.1]
vajradehaḥ sa siddhaḥ syād divyastrījanavallabhaḥ | [ĀK, 1, 23 536.2]
krīḍate khecarair bhogaiḥ svecchayā śivatāṃ vrajet | [ĀK, 1, 23 537.1]
nānāvidhaphalāścāsyā ghuṭikāṃ śṛṇu sundari | [ĀK, 1, 23 537.2]
śuddhabaddhaṃ rasendraṃ tu gandhakaṃ tatra jārayet | [ĀK, 1, 23 538.1]
triguṇe gandhake jīrṇe tena hema tu kārayet | [ĀK, 1, 23 538.2]
kārayedbhasma sūtaṃ tu kāñcanaṃ tena sūtakam | [ĀK, 1, 23 539.1]
tadbhasma sūtake jāryaṃ rasendrasya same samam | [ĀK, 1, 23 539.2]
tena sūtakajīrṇena vajraratnaṃ tu ghātayet | [ĀK, 1, 23 540.1]
tadvajraṃ jāyate bhasma sindūrāruṇasannibham | [ĀK, 1, 23 540.2]
tadbhasma jārayetsūte triguṇe tu surārcite | [ĀK, 1, 23 541.1]
hāṭakaṃ sārayettaṃ tu ghuṭikāṃ tena kārayet | [ĀK, 1, 23 541.2]
trilohāveṣṭitaṃ taṃ tu mukhe prakṣipya sādhakaḥ | [ĀK, 1, 23 542.1]
naṣṭacchāyo bhavetso'yamadṛśyo devadānavaiḥ | [ĀK, 1, 23 542.2]
lakṣavarṣasahasrāṇi nirvalīpalito bhavet | [ĀK, 1, 23 543.1]
śūlinaṃ śaktisaṃyuktaṃ ratnādiguṇabhūṣitam | [ĀK, 1, 23 543.2]
vaktre kare ca bibhṛyātsarvāyudhanivāraṇam | [ĀK, 1, 23 544.1]
vyoma mākṣikasatvaṃ ca tāraṃ tāmraṃ surāyudham | [ĀK, 1, 23 544.2]
sāralohaṃ sūtakaṃ ca ratnādiguṇabhūṣitam | [ĀK, 1, 23 545.1]
ghuṭikā sā varārohe madhuratrayasaṃyutā | [ĀK, 1, 23 545.2]
vaktrasthā nāśayetsākṣātpalitaṃ nātra saṃśayaḥ | [ĀK, 1, 23 546.1]
śivaḥ śaktiśca deveśi ratnāni sitagonasā | [ĀK, 1, 23 546.2]
hema tāraṃ tathā bhānuḥ samabhāgāni kārayet | [ĀK, 1, 23 547.1]
strīrajo vyāghramadhyasthaṃ padmasūtreṇa veṣṭayet | [ĀK, 1, 23 547.2]
sitayena tathā veṣṭyaṃ guhyasthāne niveśayet | [ĀK, 1, 23 548.1]
raṇe rājakule dyūte divye kāme jayo bhavet | [ĀK, 1, 23 548.2]
vaikrāntābhrakakāntaṃ tu sasyakaṃ tu surāyudham | [ĀK, 1, 23 549.1]
vibhītakādisambhūtakāṃjikasya samaṃ bhavet | [ĀK, 1, 23 549.2]
samāvartya tataḥ sūte yojayetpādayogataḥ | [ĀK, 1, 23 550.1]
kumārīrasasaṃghṛṣṭā kṛtaiṣā ghuṭikā śubhā | [ĀK, 1, 23 550.2]
rogamṛtyujarā hanti vaktrasthā nātra saṃśayaḥ | [ĀK, 1, 23 551.1]
pañca tāraṃ varārohe sūtakadvayameva ca | [ĀK, 1, 23 551.2]
trayo gaganabhāgāḥ syurekaikaṃ hemakāntayoḥ | [ĀK, 1, 23 552.1]
ardhaṃ śulbaṃ vibhāgena gulikāmarasundarī | [ĀK, 1, 23 552.2]
akṣayo hyajaraścaiva bhavettena mahābalaḥ | [ĀK, 1, 23 553.1]
bhasma sūtapalaikaṃ ca mṛtakāntapalaṃ tathā | [ĀK, 1, 23 553.2]
mākṣikasya palaṃ caiva śilājatu palaṃ tathā | [ĀK, 1, 23 554.1]
palamekaṃ viḍaṅgasya pathyācūrṇapalaṃ tathā | [ĀK, 1, 23 554.2]
ekīkṛtya tu tatsarvaṃ madhvājyena tu peṣayet | [ĀK, 1, 23 555.1]
gulikāḥ kārayettena ṣaṣṭyādhikaśatatrayam | [ĀK, 1, 23 555.2]
ekaikāṃ bhakṣayennityaṃ varṣamekaṃ nirantaram | [ĀK, 1, 23 556.1]
jīvedvarṣaśatāyuḥ sa yathā rudro mahābalaḥ | [ĀK, 1, 23 556.2]
ataḥ paraṃ pravakṣyāmi rasabhasmarasāyanam | [ĀK, 1, 23 557.1]
vijñeyaṃ niṣparihāraṃ sākṣāddivyauṣadhaṃ param | [ĀK, 1, 23 557.2]
āmalakyādi kāntaṃ ca pāradaṃ ca manaḥśilām | [ĀK, 1, 23 558.1]
vākucīsamabhāgāni kṣīriṇīrasapeṣitam | [ĀK, 1, 23 558.2]
meghanādarasopetaṃ mūkamūṣāgataṃ pacet | [ĀK, 1, 23 559.1]
māṣaṃ dvimāṣaṃ triguṇaṃ bhakṣayettatkrameṇa tu | [ĀK, 1, 23 559.2]
varṣatrayaṃ paraṃ devi pādaniṣkārdhakaṃ kramāt | [ĀK, 1, 23 560.1]
ṣaṭ saptāṣṭau ca varṣāṇi kramānniṣkapramāṇataḥ | [ĀK, 1, 23 560.2]
bhuñjīta sa ca divyānnaṃ jarāvairūpyavarjitaḥ | [ĀK, 1, 23 561.1]
kiṃcit kāñcanasaṃyuktaṃ niṣkaṃ niṣkārdhameva vā | [ĀK, 1, 23 561.2]
yo bhakṣayet tribhir varṣaiḥ sarvavyādhīñjayatyayam | [ĀK, 1, 23 562.1]
aṣṭavarṣasahasrāyurdvādaśe lakṣavedhakaḥ | [ĀK, 1, 23 562.2]
ṣoḍaśe vatsare devi divyarūpaḥ sa jāyate | [ĀK, 1, 23 563.1]
uttamo mūlabandhastu madhyamaṃ sārabandhanam | [ĀK, 1, 23 563.2]
adhamaḥ pākabandhastu evaṃ trividhabandhanam | [ĀK, 1, 23 564.1]
śatapalamabhayānām akṣadhātryostathaiva kvathitajalasamāṣṭau bhāgamaṣṭāvaśiṣṭam | [ĀK, 1, 23 564.2]
ghṛtamadhusitayāḍhyaṃ vyoṣacitraṃ daśaiva rasapaladaśasiddhaṃ lohajīrṇaṃ mṛtaṃ ca | [ĀK, 1, 23 564.3]
giriyutasamam abhraṃ kāntabhṛṅgaṃ viḍaṅgaṃ rasasahitavibhāvyaṃ taṇḍulair bilvamajjaiḥ | [ĀK, 1, 23 565.1]
himakarakṛtakalkaṃ lohapātrasthamāsaṃ tridinatanuviśuddhaṃ kalkamenaṃ variṣṭham | [ĀK, 1, 23 565.2]
lihati śayanakāle vāmanetrārdhasevī ghananibiḍasamādhir mattamātaṅgadarpaḥ | [ĀK, 1, 23 566.1]
vigatasakaladoṣaḥ sarvadṛk divyacakṣuḥ madana iva sukāntiḥ kāminīnāṃ pravīraḥ | [ĀK, 1, 23 566.2]
jalada iva vapuṣmānkuñcitāgrāgrakeśaḥ turaga iva viśuddhaḥ satkaviścitrakārī | [ĀK, 1, 23 567.1]
vṛṣabhagativiceṣṭo mandagambhīraghoṣaḥ suragaja iva loke candratārārkajīvī | [ĀK, 1, 23 567.2]
kāntahemaravicandram abhrakair golakaṃ nihitamiṅgudīphale | [ĀK, 1, 23 568.1]
śailavārivarisiddhagolakaṃ sundarī hyamarasaṃjñikā śubhā | [ĀK, 1, 23 568.2]
kāntahemaravicandram abhrakaṃ vajraratnarasamahirājagolakam | [ĀK, 1, 23 569.1]
kṣiptam āmalakakāṣṭhakodare bhūmiśailanihitaṃ samuddhṛtam | [ĀK, 1, 23 569.2]
śailatāṃ gatamathāhitaṃ mukhe vajrakāyakarakalpavāsaraiḥ | [ĀK, 1, 23 570.1]
tārahemavaraśulbasūtakairgolakaṃ varaṇakāṣṭhayantritam | [ĀK, 1, 23 570.2]
śailavārikṛtasundarīrasaiḥ khecarīti gulikā nigadyate | [ĀK, 1, 23 571.1]
śailāmbunikṣiptapalāśabījaṃ śailīkṛtaṃ kṣaudraghṛtena khādet | [ĀK, 1, 23 572.1]
trisaptarātraṃ dinamekamekaṃ sahasrajīvī vidito naraḥ syāt | [ĀK, 1, 23 572.2]
sūtakaṃ cābhrakaṃ caiva vajratīkṣṇasamanvitam | [ĀK, 1, 23 573.1]
hāṭakena samāyuktaṃ gulikā khecarī bhavet | [ĀK, 1, 23 573.2]
karañjaphalamadhyasthaṃ sūtaṃ tatraiva nikṣipet | [ĀK, 1, 23 574.1]
dhṛtaḥ śailāmbumadhyasthaḥ sahasrāyuḥ prayacchati | [ĀK, 1, 23 574.2]
tinduke dvisahasrāyur jambīre trisahasrakam | [ĀK, 1, 23 575.1]
mātuluṃge ca nāraṅge catuḥpañcasahasrakam | [ĀK, 1, 23 575.2]
rambhāphale ṣaṭsahasraṃ panase saptasaṃkhyakam | [ĀK, 1, 23 576.1]
vibhītakaphale caiva daśasāhasrasaṃkhyakam | [ĀK, 1, 23 576.2]
nālikere mahābhāge sahasrāṇi caturdaśa | [ĀK, 1, 23 577.1]
triṃśatsahasraṃ pathyāyāṃ lakṣamāmalake punaḥ | [ĀK, 1, 23 577.2]
abhrapatrabhavāt kvāthād ahorātraṃ śilodake | [ĀK, 1, 23 578.1]
badhnāti coddhṛtaṃ sūtaṃ mṛtyudāridryanāśanam | [ĀK, 1, 23 578.2]
sāraṇākramayogena vajravajjāyate vapuḥ | [ĀK, 1, 23 579.1]
rase rasāyane caiva lakṣavedhī na saṃśayaḥ | [ĀK, 1, 23 579.2]
kardamaṃ tu kumāryāśca rasena kṛtapiṇḍikam | [ĀK, 1, 23 580.1]
dhamanātpatate sattvaṃ mukhasthaṃ dhārayennaraḥ | [ĀK, 1, 23 580.2]
ṣaṇmāsopaprayogeṇa hyajarāmaratāṃ vrajet | [ĀK, 1, 23 581.1]
srotoñjanayutaṃ dhmātaṃ sattvaṃ pāradamiśritam | [ĀK, 1, 23 581.2]
tatkhoṭaṃ dhārayedvaktre hyadṛśyo bhavati dhruvam | [ĀK, 1, 23 582.1]
yasya yo vidhirāmnāta udakasya śivāgame | [ĀK, 1, 23 582.2]
śatena bata kālena kuryāddehe rasāyanam | [ĀK, 1, 23 583.1]
yā pūrvā nirmitā seyamadhamā bālajāraṇā | [ĀK, 1, 23 583.2]
uttamā durlabhā caiva śrūyatāṃ baddhajāraṇā | [ĀK, 1, 23 584.1]
abaddhaṃ jārayedyastu kṣīyamāṇaḥ kṣayaṃ vrajet | [ĀK, 1, 23 584.2]
baddhasya jīryate grāso jīrṇasya ca mukhaṃ bhavet | [ĀK, 1, 23 585.1]
samukho durmukhaṃ datte sāmānyottamalakṣaṇam | [ĀK, 1, 23 585.2]
sāmānyo 'gnisahatvena mahāratnādijārakaḥ | [ĀK, 1, 23 586.1]
sāmānyaḥ prathamaḥ kāryaḥ sagrāsastu samantataḥ | [ĀK, 1, 23 586.2]
vasudehakaro devi sāmānyo hi bhavedayam | [ĀK, 1, 23 587.1]
grāsahīnastu yo baddho divyasiddhikaro bhavet | [ĀK, 1, 23 587.2]
uttamo mūlabandhastu madhyamaṃ sārabandhanam | [ĀK, 1, 23 588.1]
adhamaḥ pākabandhastu evaṃ trividhabandhanam | [ĀK, 1, 23 588.2]
mūlabandhastu yo bandho mūlasaṃkucitaṃ mahat | [ĀK, 1, 23 589.1]
sārabandhastu yo bandho vāsanābandha ucyate | [ĀK, 1, 23 589.2]
syāccatuḥ ṣaṣṭimūlebhyaḥ kiṃcinmūlena bandhanam | [ĀK, 1, 23 590.1]
prāṇyaṅgaṃ daityādīnāṃ mūlāṅgaṃ devatāmayam | [ĀK, 1, 23 590.2]
pāṣāṇaṃ caiva siddhānāṃ mānuṣāṇāṃ ca pūjitam | [ĀK, 1, 23 591.1]
pīṭhikādrutisaṃkocais trividhaṃ bandhanaṃ bhavet | [ĀK, 1, 23 591.2]
divyābhirauṣadhībhiḥ prāguktaṃ saṃkocabandhanam | [ĀK, 1, 23 592.1]
drutibhirbadhyate sūtaḥ kṣaṇabandha udāhṛtaḥ | [ĀK, 1, 23 592.2]
abhrakaṃ harabījaṃ ca ṣoḍaśāṃśena kāñcanam | [ĀK, 1, 23 593.1]
dhmātaṃ prakāśamūṣāyāṃ śodhayetkācaṭaṅkaṇaiḥ | [ĀK, 1, 23 593.2]
dakṣiṇāvartitaṃ dhmātaṃ harabījena melakam | [ĀK, 1, 23 594.1]
mūṣāṃ tyaktvā varārohe tiṣṭhate khagabaddhavadrasaḥ | [ĀK, 1, 23 594.2]
raktikārdhārdhamātreṇa parvatānapi vedhayet | [ĀK, 1, 23 595.1]
bhakṣaṇāttasya deveśi rudratulyo bhavennaraḥ | [ĀK, 1, 23 595.2]
krīḍate saptalokeṣu śivatulyaparākramaḥ | [ĀK, 1, 23 596.1]
vajrakandaṃ guḍūcī ca uccaṭādisamanvitam | [ĀK, 1, 23 596.2]
abhrakaṃ kramate śīghramanyathā nāsti saṅgamaḥ | [ĀK, 1, 23 597.1]
kṛṣṇāgarunābhisitaiḥ rasonapitarāmaṭhaiḥ | [ĀK, 1, 23 597.2]
nārīkusumapālāśabījatailasamanvitaiḥ | [ĀK, 1, 23 598.1]
soṣṇairmilanti mṛditā drutayaḥ sakalā rase | [ĀK, 1, 23 598.2]
punaranyaṃ pravakṣyāmi vajrabandhaṃ surārcite | [ĀK, 1, 23 599.1]
gandhakaṃ bhakṣayennārī dinānāmekaviṃśatim | [ĀK, 1, 23 599.2]
tadrajo rasarājasya bandhane jāraṇe hitam | [ĀK, 1, 23 600.1]
vajrabhasma tu bhāgaikaṃ bhāgāḥ śuddharasāttrayaḥ | [ĀK, 1, 23 600.2]
dvipadīrajasā mardyaṃ yāvattatkalkatāṃ gatam | [ĀK, 1, 23 601.1]
pādāṃśena suvarṇena pattralepaṃ tu kārayet | [ĀK, 1, 23 601.2]
somavallīrasaṃ kāntaṃ ṭaṅkaṇālaṃ sucūrṇitam | [ĀK, 1, 23 602.1]
dadyāttamaṣṭamāṃśena mardayecca prayatnataḥ | [ĀK, 1, 23 602.2]
naṣṭapiṣṭaṃ ca śuṣkaṃ tadandhayitvā puṭe tataḥ | [ĀK, 1, 23 603.1]
andhamūṣāgataṃ dhmātaṃ krāmaṇena samanvitam | [ĀK, 1, 23 603.2]
khoṭastu jāyate devi śatavedhī mahārasaḥ | [ĀK, 1, 23 604.1]
sauvīraṃ ṭaṅkaṇaṃ kācaṃ dattvā dattvā viśodhayet | [ĀK, 1, 23 604.2]
akṣīṇo milate hemnā samāvartaśca jāyate | [ĀK, 1, 23 605.1]
ekottarakrame vṛddhyā saṃkalaiḥ krāmayettataḥ | [ĀK, 1, 23 605.2]
ekaguṇena sūtena ekā saṅkalikocyate | [ĀK, 1, 23 606.1]
triguṇena tu sūtena dvitīyā saṃkalocyate | [ĀK, 1, 23 606.2]
ṣaḍguṇena tu sūtena tṛtīyā saṅkalī bhavet | [ĀK, 1, 23 607.1]
daśaguṇena sūtena caturthī saṅkalī bhavet | [ĀK, 1, 23 607.2]
pañcādaśaguṇeneśi pañcamī saṅkalī bhavet | [ĀK, 1, 23 608.1]
ekaviṃśadguṇeneśi ṣaṣṭhī saṅkalikā bhavet | [ĀK, 1, 23 608.2]
aṣṭāviṃśadguṇeneśi saptamī saṅkalī smṛtā | [ĀK, 1, 23 609.1]
ṣaṭtriṃśadguṇite baddhā bhavetsaṅkalikāṣṭamī | [ĀK, 1, 23 609.2]
pañcacatvāriṃśaguṇe saṅkalī navamī matā | [ĀK, 1, 23 610.1]
pañcādhyadhikapañcāśad daśasaṅkalikā smṛtā | [ĀK, 1, 23 610.2]
evaṃ ca kramavṛddhyā tu saṃkalī daśabandhitā | [ĀK, 1, 23 611.1]
prathame daśavedhī ca śatavedhī dvitīyake | [ĀK, 1, 23 611.2]
tṛtīye sahasravedhī syāccaturthe'yutavedhikaḥ | [ĀK, 1, 23 612.1]
pañcame lakṣavedhī syād daśalakṣaṃ tu ṣaṣṭhake | [ĀK, 1, 23 612.2]
saptame koṭivedhī syāddaśakoṭiṃ tathāṣṭame | [ĀK, 1, 23 613.1]
dhūmavedhī tu navame daśame śabdavedhakaḥ | [ĀK, 1, 23 613.2]
saṃkalaiḥ sakalairbaddhe vedho daśaguṇo bhavet | [ĀK, 1, 23 614.1]
daśasaṃkalikābaddhaḥ śabdavedhī mahārasaḥ | [ĀK, 1, 23 614.2]
yathā lohe tathā dehe krāmate nātra saṃśayaḥ | [ĀK, 1, 23 615.1]
vedhayettatpramāṇena dhātūṃścaiva śarīrakam | [ĀK, 1, 23 615.2]
kārayedghuṭikāṃ divyāṃ badarāsthipramāṇataḥ | [ĀK, 1, 23 616.1]
mahākālīṃ pūjayitvā dhārayetsatataṃ budhaḥ | [ĀK, 1, 23 616.2]
oṃ aiṃ hrīṃ śrīṃ kāli kāli mahākāli māṃsaśoṇitabhojani | [ĀK, 1, 23 617.1]
hrāṃ hrīṃ hraṃ rakṣa kṛṣṇamukhi devi rasasiddhiṃ dadasva me | [ĀK, 1, 23 617.2]
śrīṃ hrīṃ aiṃ | [ĀK, 1, 23 617.3]
pūjayitvā tato devīṃ siddhacakraṃ viśeṣataḥ | [ĀK, 1, 23 618.1]
tāṃ kṣipeccakramadhye tu ghuṭikāṃ divyarūpiṇīm | [ĀK, 1, 23 618.2]
śatavedhena yā baddhā rasena ghuṭikā priye | [ĀK, 1, 23 619.1]
māsamekaṃ tu vaktrasthā jīveccaiva yathā vidhiḥ | [ĀK, 1, 23 619.2]
tathā sahasravedhena baddhā yā ghuṭikā śubhā | [ĀK, 1, 23 620.1]
māsadvayaṃ tu vaktrasthā jīveccandrārkatārakam | [ĀK, 1, 23 620.2]
daśasahasravedhena baddhā yā ghuṭikā yadi | [ĀK, 1, 23 621.1]
śakratulyaṃ tadāyuṣyaṃ tribhirmāsaistu jāyate | [ĀK, 1, 23 621.2]
lakṣavedhena yā baddhā ghuṭikā divyarūpiṇī | [ĀK, 1, 23 622.1]
caturmāsaṃ tu vaktrasthā brahmāyuṣyaṃ prayacchati | [ĀK, 1, 23 622.2]
daśalakṣeṇa yā baddhā ghuṭikā divyarūpiṇī | [ĀK, 1, 23 623.1]
saptamāsaṃ tu vaktrasthā vaiṣṇavaṃ labhate phalam | [ĀK, 1, 23 623.2]
koṭivedhena yā baddhā ghuṭikā divyarūpiṇī | [ĀK, 1, 23 624.1]
ṣaṇmāsasaṃsthitā vaktre sākṣādvai rudratāṃ nayet | [ĀK, 1, 23 624.2]
daśakoṭiprabhedena ghuṭikā divyarūpiṇī | [ĀK, 1, 23 625.1]
saptamāsaṃ tu vaktrasthā sa bhavedvyāpako naraḥ | [ĀK, 1, 23 625.2]
kartā hartā svayaṃ bhoktā śāpānugrahakārakaḥ | [ĀK, 1, 23 626.1]
sarvajñaḥ sarvakartā ca sūkṣmarūpo nirañjanaḥ | [ĀK, 1, 23 626.2]
icchayā kurute sṛṣṭimicchayā saṃharejjagat | [ĀK, 1, 23 627.1]
svacchandagamano bhūtvā śivarūpo bhavennaraḥ | [ĀK, 1, 23 627.2]
pūjyate sarvadevaiśca brahmaviṣṇumaheśvaraiḥ | [ĀK, 1, 23 628.1]
punaranyaṃ pravakṣyāmi vajrabandhaṃ sudurlabham | [ĀK, 1, 23 628.2]
samāṃśabhakṣaṇaṃ hema śuddhasūtena kārayet | [ĀK, 1, 23 629.1]
mṛtavajraṃ kalāṃśena mardayed dvipadīrasaiḥ | [ĀK, 1, 23 629.2]
prāgvaccheṣaṃ kriyājātaṃ pūrvavacca phalaṃ bhavet | [ĀK, 1, 23 630.1]
vajrabandho bhavetsiddho devadānavadurjayaḥ | [ĀK, 1, 23 630.2]
caturviṃśatisiddhānāṃ nāyakaḥ sarvasiddhimān | [ĀK, 1, 23 631.1]
vajracūrṇasamaṃ sūtaṃ haṃsapādyā vimarditam | [ĀK, 1, 23 631.2]
puṭitvā mārayettatra punastulyaṃ rasaṃ kṣipet | [ĀK, 1, 23 632.1]
dhmātaḥ khoṭo bhavatyāśu śodhitaḥ kācaṭaṅkaṇaiḥ | [ĀK, 1, 23 632.2]
yāvacchukrodayaprakhyo jāyate ca rasaḥ priye | [ĀK, 1, 23 633.1]
vajrasattvaṃ ca gaganaṃ rasaṃ hema ca melayet | [ĀK, 1, 23 633.2]
amaratvamavāpnoti vaktrasthena surādhipe | [ĀK, 1, 23 634.1]
jārayitvā rasaṃ taddhi punastenaiva jārayet | [ĀK, 1, 23 634.2]
koṭivedhī na sandeho vaktrasthaṃ khecaraṃ param | [ĀK, 1, 23 635.1]
vedhayettatpramāṇena dhātūṃścaiva śarīrakam | [ĀK, 1, 23 635.2]
kārayedghuṭikāṃ divyāṃ vajrasiddhena kāñcane | [ĀK, 1, 23 636.1]
anena kramayogena yāvacchakyaṃ tu mārayet | [ĀK, 1, 23 636.2]
tadbhasma sūtakaṃ devi sarvaroganibarhaṇam | [ĀK, 1, 23 637.1]
hemnā ca sārayitvā tu candrārkaṃ lepayettataḥ | [ĀK, 1, 23 637.2]
dvātriṃśāṃśena hemārdhaṃ mātṛkāryadhikaṃ bhavet | [ĀK, 1, 23 638.1]
badarāsthipramāṇena kārayedgulikāṃ budhaḥ | [ĀK, 1, 23 638.2]
yathā lohe tathā dehe kramate nānyathā kvacit | [ĀK, 1, 23 639.1]
vajreṇa dvaṃdvitaṃ hema kāntaśulbakapālinā | [ĀK, 1, 23 639.2]
rañjayetsaptavārāṇi taṃ khoṭaṃ sūkṣmacūrṇitam | [ĀK, 1, 23 640.1]
bhāvitaṃ strīrajenaiva bhūrjapatre niveśitam | [ĀK, 1, 23 640.2]
drutasūtena saṃyuktaṃ baddhvā vastreṇa poṭṭalīm | [ĀK, 1, 23 641.1]
svedayeddevadeveśi yāvadbhavati golakaḥ | [ĀK, 1, 23 641.2]
lāṅgalī jīvanī caiva gandhāryuttaravāruṇī | [ĀK, 1, 23 642.1]
eteṣāṃ nikṣipetpiṇḍe vajragolaṃ tu veṣṭayet | [ĀK, 1, 23 642.2]
mūṣāmadhye vinikṣipya saṃdhayitvā prayatnataḥ | [ĀK, 1, 23 643.1]
bhūmau mūṣāṃ vinikṣipya puṭaṃ mūrdhni pradāpayet | [ĀK, 1, 23 643.2]
anenaiva pratāpena bandhameti mahārasaḥ | [ĀK, 1, 23 644.1]
golakaṃ dhārayedvaktre varṣamekaṃ yadā priye | [ĀK, 1, 23 644.2]
jīvetkalpasahasrāṇi yathā nāgo mahābalaḥ | [ĀK, 1, 23 645.1]
varṣairdvādaśabhiḥ sākṣājjāyate rasapūruṣaḥ | [ĀK, 1, 23 645.2]
gātrasya tasya prasvedādaṣṭau lohāstu kāñcanam | [ĀK, 1, 23 646.1]
vajrabhasma tathā sūtaṃ kāñcanena samanvitam | [ĀK, 1, 23 646.2]
vaktrasthaṃ kurute yastu abdātpalitavarjitaḥ | [ĀK, 1, 23 647.1]
kṛṣṇābhrakasya satvaṃ ca tāraṃ tāmraṃ ca hāṭakam | [ĀK, 1, 23 647.2]
mākṣikaṃ kāntatīkṣṇaṃ ca samabhāgāni kārayet | [ĀK, 1, 23 648.1]
andhamūṣāgataṃ dhmātaṃ khoṭaṃ bhavati tatkṣaṇāt | [ĀK, 1, 23 648.2]
taṃ khoṭaṃ sūkṣmacūrṇaṃ tu drutasūtena golayet | [ĀK, 1, 23 649.1]
mṛtasattvasya bhāgaikaṃ bhāgāścatvāri golakam | [ĀK, 1, 23 649.2]
mardayettaptakhalvena bhasmībhavati sūtakaḥ | [ĀK, 1, 23 650.1]
mārayedbhūdhare yantre saptasaṅkalikākramāt | [ĀK, 1, 23 650.2]
guñjāmātraṃ tu tadbhasma madhvājyena tu lehayet | [ĀK, 1, 23 651.1]
saṃvatsaraprayogeṇa hyayutāyurbhavennaraḥ | [ĀK, 1, 23 651.2]
valīpalitanirmukto mahābalaparākramaḥ | [ĀK, 1, 23 652.1]
tadbhasma palamekaṃ tu palaikaṃ gandhakasya ca | [ĀK, 1, 23 652.2]
andhamūṣāgataṃ dhmātaṃ khoṭaṃ bhavati tatkṣaṇāt | [ĀK, 1, 23 653.1]
jīvetkalpasahasrāṇi yathā nāgo mahābalaḥ | [ĀK, 1, 23 653.2]
tasya mūtrapurīṣeṇa lohānyaṣṭau ca kāñcanam | [ĀK, 1, 23 654.1]
tatkhoṭaṃ rañjayet paścād vaṅgābhrakakapālinā | [ĀK, 1, 23 654.2]
rañjayetsaptavārāṇi bhavetkuṅkumasannibhaḥ | [ĀK, 1, 23 655.1]
hemnā saha samāvartya sāraṇātrayasāritam | [ĀK, 1, 23 655.2]
śatāṃśena tu tenaiva śulbamadhye pradāpayet | [ĀK, 1, 23 656.1]
jāyate kanakaṃ divyaṃ devābharaṇabhūṣaṇam | [ĀK, 1, 23 656.2]
baddhasūtasya bhāgaikaṃ bhāgaikaṃ kuṭilasya ca | [ĀK, 1, 23 657.1]
andhamūṣāgataṃ dhmātaṃ yāvadvaṅgāvaśeṣitam | [ĀK, 1, 23 657.2]
anena kramayogena vaṅgaṃ nirvāhya ṣaḍguṇam | [ĀK, 1, 23 658.1]
anena kramayogena vahannāgaṃ ca ṣaḍguṇam | [ĀK, 1, 23 658.2]
tatastaṃ rañjayetpaścāttīkṣṇaśulbakapālinā | [ĀK, 1, 23 659.1]
pakvasūtasya bhāgaikaṃ bhāgaikaṃ drutasūtakam | [ĀK, 1, 23 659.2]
mardayenmadhyamāmlena golakaṃ bhavati kṣaṇāt | [ĀK, 1, 23 660.1]
mṛtavajrasya bhāgaikaṃ bhāgāścatvāri golakam | [ĀK, 1, 23 660.2]
mardayet taptakhalvena bhasmībhavati sūtakaḥ | [ĀK, 1, 23 661.1]
mārayedbhūdhare yantre saptasaṃkalikākramāt | [ĀK, 1, 23 661.2]
tadbhasma tu punaḥ paścānmadhyamāmlena mardayet | [ĀK, 1, 23 662.1]
puṭaṃ dadyātprayatnena ṣaṣṭyādhikaśatatrayam | [ĀK, 1, 23 662.2]
tadbhasma jāyate divyaṃ sindūrāruṇasannibham | [ĀK, 1, 23 663.1]
tenaiva vedhayettāraṃ sahasrāṃśena kāñcanam | [ĀK, 1, 23 663.2]
mṛtavajrasya bhāgaikaṃ bhāgāḥ ṣoḍaśa sūtakam | [ĀK, 1, 23 664.1]
devadālīśaṅkhapuṣpīrasena mṛditaṃ kramāt | [ĀK, 1, 23 664.2]
mārayedbhūdhare yantre bhasmībhavati tatkṣaṇāt | [ĀK, 1, 23 665.1]
pūtkārāṇāṃ sahasreṇa dhāmyamānaṃ na gacchati | [ĀK, 1, 23 665.2]
īdṛśaṃ bhasma sūtaṃ ca dehe lohe ca yojayet | [ĀK, 1, 23 666.1]
tadbhasma palamekaṃ tu palamekaṃ ca gandhakam | [ĀK, 1, 23 666.2]
andhamūṣāgataṃ dhmātaṃ khoṭaṃ bhavati tatkṣaṇāt | [ĀK, 1, 23 667.1]
taṃ khoṭaṃ rañjayet paścāt kapālikramayogataḥ | [ĀK, 1, 23 667.2]
sāraṇātrayayogena śulbavedhaṃ pradāpayet | [ĀK, 1, 23 668.1]
bhasmasūtapalaikaṃ ca palaikaṃ pannagasya ca | [ĀK, 1, 23 668.2]
kāntapātreṇa taṃ kṛtvā mardayellohamuṣṭinā | [ĀK, 1, 23 669.1]
mṛdvagninā tataḥ pācyaṃ yāvannāgena melakam | [ĀK, 1, 23 669.2]
puṭena jāyate bhasma sindūrāruṇasaprabham | [ĀK, 1, 23 670.1]
tadbhasma tu punaḥ paścādgopittena tu mardayet | [ĀK, 1, 23 670.2]
taccaturdaśavārāṃstu puṭayedbhasmayettataḥ | [ĀK, 1, 23 671.1]
tadbhasma bhāgamekaṃ tu bhāgaikaṃ hemagolakam | [ĀK, 1, 23 671.2]
ekīkṛtyātha saṃmardya krāmaṇena sahaikataḥ | [ĀK, 1, 23 672.1]
tārapiṣṭaṃ tu tenaiva sahasrāṃśena kāñcanam | [ĀK, 1, 23 672.2]
anena kramayogena vaṅgabhasma prajāyate | [ĀK, 1, 23 673.1]
sahasrāṃśena tenaiva śulbavedhaṃ pradāpayet | [ĀK, 1, 23 673.2]
tacchulbaṃ jāyate tāraṃ śaṅkhakundendusannibham | [ĀK, 1, 23 674.1]
śvetābhrakaṃ ca sattvaṃ ca kāṅkṣī kāntaṃ tathāyasam | [ĀK, 1, 23 674.2]
vaṅgaṃ kāntaṃ tāraṃ tathā śvetaṃ vaikrāntaṃ ca kadambakam | [ĀK, 1, 23 675.1]
andhamūṣāgataṃ dhmātaṃ khoṭaṃ kundendusannibham | [ĀK, 1, 23 675.2]
taṃ khoṭaṃ sūkṣmacūrṇaṃ tu drutasūtena golakam | [ĀK, 1, 23 676.1]
mṛtavajrasya bhāgaikaṃ bhāgāścatvāri golakaḥ | [ĀK, 1, 23 676.2]
mardayettaptakhalvena bhasmībhavati sūtakaḥ | [ĀK, 1, 23 677.1]
mārayedbhūdhare yantre saptasaṅkalikākramāt | [ĀK, 1, 23 677.2]
tataśca jāyate bhasma śaṅkhakundendusannibham | [ĀK, 1, 23 678.1]
tadbhasma palamekaṃ tu palamekaṃ tu gandhakam | [ĀK, 1, 23 678.2]
andhamūṣāgataṃ dhmātaṃ khoṭaṃ bhavati tadrasaḥ | [ĀK, 1, 23 679.1]
tāreṇa ca samāvartya sāraṇātrayasāritam | [ĀK, 1, 23 679.2]
sahasrāṃśena tenaiva śulbavedhaṃ pradāpayet | [ĀK, 1, 23 680.1]
tīkṣṇacūrṇapalānyaṣṭau palāṣṭau drutasūtakam | [ĀK, 1, 23 680.2]
mardayettaptakhalvena ṭeṭañcilvīrasena ca | [ĀK, 1, 23 681.1]
tatkṣaṇājjāyate piṇḍaṃ tīkṣṇena saha golakam | [ĀK, 1, 23 681.2]
mṛtavajrasya bhāgaikaṃ bhāgāścatvāri golakam | [ĀK, 1, 23 682.1]
mardayettaptakhalvena bhasmībhavati tatkṣaṇāt | [ĀK, 1, 23 682.2]
mārayedbhūdhare yantre saptasaṅkalikākramāt | [ĀK, 1, 23 683.1]
ṣoḍaśāṃśena tenaiva vaṅgavedhaṃ pradāpayet | [ĀK, 1, 23 683.2]
tadbhasma palamekaṃ tu palaikaṃ gandhakasya ca | [ĀK, 1, 23 684.1]
andhamūṣāgataṃ dhmātaṃ khoṭaṃ bhavati tatkṣaṇāt | [ĀK, 1, 23 684.2]
tasya khoṭasya bhāgaṃ ca tīkṣṇacūrṇaṃ ca tatsamam | [ĀK, 1, 23 685.1]
dvau bhāgau drutasūtasya sarvamekatra mardayet | [ĀK, 1, 23 685.2]
taptakhalve tu saṃmardya golakaṃ bhavati kṣaṇāt | [ĀK, 1, 23 686.1]
mārayedbhūdhare yantre saptasaṅkalikākramāt | [ĀK, 1, 23 686.2]
tatsarvaṃ jārayedbhasma śaṅkhakundendusannibham | [ĀK, 1, 23 687.1]
tadbhasma kārayetkhoṭaṃ tīkṣṇena dvaṃdvitaṃ saha | [ĀK, 1, 23 687.2]
anena kramayogena saptasaṅkalikākramāt | [ĀK, 1, 23 688.1]
taṃ khoṭaṃ jārayetpaścātsāraṇātrayasāritam | [ĀK, 1, 23 688.2]
lakṣāṃśena tu tenaiva vaṅgavedhaṃ pradāpayet | [ĀK, 1, 23 689.1]
bhasmasūtapalaikaṃ tu śuddhavaṅgaṃ pradāpayet | [ĀK, 1, 23 689.2]
mardayedāyase pātre vaṅgaṃ tu mriyate kṣaṇāt | [ĀK, 1, 23 690.1]
dvipalaṃ mṛtavaṅgasya tāracūrṇapaladvayam | [ĀK, 1, 23 690.2]
dvipalaṃ gandhakaṃ dadyātpalaikaṃ ṭaṅkaṇasya ca | [ĀK, 1, 23 691.1]
andhamūṣāgataṃ dhmātaṃ khoṭaṃ bhavati tatkṣaṇāt | [ĀK, 1, 23 691.2]
palaikaṃ khoṭacūrṇasya palaikaṃ drutasūtakam | [ĀK, 1, 23 692.1]
mardayenmātuluṅgāmlairgolako bhavati kṣaṇāt | [ĀK, 1, 23 692.2]
ṣoḍaśāṃśena tenaiva tārāriṣṭaṃ tu vedhayet | [ĀK, 1, 23 693.1]
mṛtavaṅgapalaikaṃ tu palaikaṃ sūtakasya ca | [ĀK, 1, 23 693.2]
sarvacūrṇaṃ palaikaṃ tu trayamekatra kārayet | [ĀK, 1, 23 694.1]
mardayenmātuluṅgāmlairgolako bhavati kṣaṇāt | [ĀK, 1, 23 694.2]
mṛtavajrasya bhāgaikaṃ bhāgaścatvāri golakam | [ĀK, 1, 23 695.1]
ekatra mardayedbhadre oṣadhīdravasaṃyutam | [ĀK, 1, 23 695.2]
mārayedbhūdhare yantre puṭānāṃ saptakena tu | [ĀK, 1, 23 696.1]
tatsarvaṃ jāyate bhasma vajrasyaiva prabhāvataḥ | [ĀK, 1, 23 696.2]
sāmudraṃ tripalaṃ devi bhasmamadhye pradāpayet | [ĀK, 1, 23 697.1]
ekīkṛtyātha saṃmardya vajrīkṣīre dinatrayam | [ĀK, 1, 23 697.2]
viśvāmitrakapālasthaṃ puṭaṃ dadyāttu bhūdhare | [ĀK, 1, 23 698.1]
tatsarvaṃ jāyate bhasma śaṅkhakundendusannibham | [ĀK, 1, 23 698.2]
tenaiva yavamātreṇa vaṅgaṃ stambhayati kṣaṇāt | [ĀK, 1, 23 699.1]
vaṅgaṃ tāraṃ tathā sattvaṃ samasūtena golakam | [ĀK, 1, 23 699.2]
anena kramayogena mārayecca pṛthak pṛthak | [ĀK, 1, 23 700.1]
tatsarvaṃ jāyate bhasma vajrasyaiva prabhāvataḥ | [ĀK, 1, 23 700.2]
bhasmasūtapalaikaṃ ca vaṅgabhasma paladvayam | [ĀK, 1, 23 701.1]
dve pale mṛtatārasya sattvabhasma paladvayam | [ĀK, 1, 23 701.2]
śaṅkhacūrṇaṃ palaṃ pañca sāmudrasya palāṣṭakam | [ĀK, 1, 23 702.1]
ṭaṅkaṇasya palānyaṣṭau sarvamekatra jārayet | [ĀK, 1, 23 702.2]
vajrīkṣīreṇa saṃveṣṭya puṭaṃ dadyāccaturdaśa | [ĀK, 1, 23 703.1]
eṣa siddharasaḥ sākṣāddurlabhastridaśairapi | [ĀK, 1, 23 703.2]
vaṅgaṃ tu dāpayet paścādbhāṇḍe caiva tu mṛṇmaye | [ĀK, 1, 23 704.1]
siddhaṃ bhasma bhavellohaśalākena ca cālayet | [ĀK, 1, 23 704.2]
vāpayecca prayatnena yāvatkaṭhinatāṃ vrajet | [ĀK, 1, 23 705.1]
andhamūṣāgataṃ dhmātaṃ tāraṃ bhavati śobhanam | [ĀK, 1, 23 705.2]
kadācit sphāṭite tāre punarvaṅgaṃ pradāpayet | [ĀK, 1, 23 706.1]
patre dāhe kaṣe chede tattāraṃ śāśvataṃ bhavet | [ĀK, 1, 23 706.2]
saṃtitaṃ danugolaṃ ca ṣoḍaśāṃśasamanvitam | [ĀK, 1, 23 707.1]
mṛtavajrasya bhagaikamekatraiva tu kārayet | [ĀK, 1, 23 707.2]
devadālīśaṅkhapuṣpaṃ tadrasena tu mardayet | [ĀK, 1, 23 708.1]
mārayed bhūdhare yantre puṭānāṃ saptakena tu | [ĀK, 1, 23 708.2]
tadbhasma tu punaḥ paścāddīpayantreṇa pācayet | [ĀK, 1, 23 709.1]
bhasmasūtapalaikaṃ ca śvetābhrakadaladvayam | [ĀK, 1, 23 709.2]
śaṅkhacūrṇapalaikaṃ tu palaikaṃ ṭaṅkaṇasya tu | [ĀK, 1, 23 710.1]
ekīkṛtyātha tatsarvaṃ vajrīkṣīreṇa peṣayet | [ĀK, 1, 23 710.2]
araṇyotpalakaiḥ paścātpuṭaṃ dadyāccaturdaśa | [ĀK, 1, 23 711.1]
raso'yaṃ yavamātreṇa vaṅgaṃ stambhayati kṣaṇāt | [ĀK, 1, 23 711.2]
kṛṣṇābhrakapalaikaṃ tu dvipalenaiva sūtakam | [ĀK, 1, 23 712.1]
gandhakasya palaikaṃ ca ekīkṛtyātha mardayet | [ĀK, 1, 23 712.2]
mardyamānaṃ prayatnena golakaṃ bhavati kṣaṇāt | [ĀK, 1, 23 713.1]
mṛtavajrasya bhāgaikaṃ bhāgāścatvāri golakam | [ĀK, 1, 23 713.2]
mardayetpraharaikaṃ tu bhasmībhavati sūtakaḥ | [ĀK, 1, 23 714.1]
āraṇyagomayenaiva puṭaṃ dadyāttu bhūdhare | [ĀK, 1, 23 714.2]
anena kramayogena saptasaṅkalikāṃ kuru | [ĀK, 1, 23 715.1]
śatāṃśena tu tenaiva nāgavedhaṃ pradāpayet | [ĀK, 1, 23 715.2]
taṃ khoṭaṃ rañjayet paścācchulbābhrakakapālinā | [ĀK, 1, 23 716.1]
punastāṃ rañjayetpaścāttīkṣṇaśulbakapālinā | [ĀK, 1, 23 716.2]
punastaṃ rañjayet paścānnāgābhrakakapālinā | [ĀK, 1, 23 717.1]
hemnā saha samāvartya sāraṇātrayasāritam | [ĀK, 1, 23 717.2]
sahasrāṃśena tenaiva śulvavedhaṃ pradāpayet | [ĀK, 1, 23 718.1]
jāyate kanakaṃ divyaṃ devābharaṇabhūṣaṇam | [ĀK, 1, 23 718.2]
vajravallībhasmasnuhīkṣīre puṭitaṃ daśabhiḥ puṭaiḥ | [ĀK, 1, 23 719.1]
tattulyaṃ mardayetsūtaṃ devadālyā rasaiḥ puṭet | [ĀK, 1, 23 719.2]
tattulyaṃ puṭayettīkṣṇaṃ triphalāyā rasena tu | [ĀK, 1, 23 720.1]
tattulyaṃ puṭayennāgam ahimārāṭarūṣakaiḥ | [ĀK, 1, 23 720.2]
hemavarṇapradaṃ taddhi viṃśatyaṃśena yojitam | [ĀK, 1, 23 721.1]
catuḥṣaṣṭyaṃśakenedaṃ śuddhatāraṃ ca rañjayet | [ĀK, 1, 23 721.2]
aṣṭamāṃśena tenaiva nāgapatrāṇi lepayet | [ĀK, 1, 23 722.1]
puṭayenmārayennāgaṃ sindūrāruṇasannibham | [ĀK, 1, 23 722.2]
tattulyaṃ mārayeddhema kāñcanārarase puṭet | [ĀK, 1, 23 723.1]
tattulyaṃ mārayecchulbaṃ gṛhakanyārasena ca | [ĀK, 1, 23 723.2]
paścādamlena puṭayedyāvatsindūrasannibham | [ĀK, 1, 23 724.1]
candrārkau rañjayettena śatāṃśena tu pācitam | [ĀK, 1, 23 724.2]
sabījaṃ bījavarjaṃ vā vajreṇa saha sūtakaḥ | [ĀK, 1, 23 725.1]
tadbhasma mardayetpaścāt svarṇapatrarasena ca | [ĀK, 1, 23 725.2]
tenaiva vedhayecchulbaṃ śulbaṃ tāreṇa yojayet | [ĀK, 1, 23 726.1]
vajreṇa dvaṃdvayeddhema hemnā ca dvaṃdvayedrasam | [ĀK, 1, 23 726.2]
rasena dvaṃdvayeddehaṃ sa deho hyajarāmaraḥ | [ĀK, 1, 23 727.1]
kadalīṭaṅkasauvīraṃ kaṇṭakārīrasaplutam | [ĀK, 1, 23 727.2]
krāmaṇaṃ sarvadhātūnāṃ sarvadvandveṣu melanam | [ĀK, 1, 23 728.1]
timirasya tu pañcāṅgaṃ peṭārībījasaṃyutam | [ĀK, 1, 23 728.2]
ekīkṛtyātha saṃmardya vajraṃ tenaiva veṣṭayet | [ĀK, 1, 23 729.1]
vajramūṣāgataṃ dhmātaṃ hemadvandvaṃ tu kārayet | [ĀK, 1, 23 729.2]
kāntapāṣāṇacūrṇe tu bhūlatā rāmaṭhaṃ madhu | [ĀK, 1, 23 730.1]
guñjāṭaṅkaṇakācaṃ ca karkaṭāsthi snuhīpayaḥ | [ĀK, 1, 23 730.2]
tatsarvaṃ tu samaṃ yojyaṃ strīstanyena tu mardayet | [ĀK, 1, 23 731.1]
mūṣālepaḥ kṛtaḥ prājño vajramelāpakaḥ sukham | [ĀK, 1, 23 731.2]
haṭhāgnau vajramūṣābhirdṛḍhaṃ vajrā milanti ca | [ĀK, 1, 23 732.1]
susūkṣmā ravakā bhūtvā hyekībhāvaṃ vrajanti ca | [ĀK, 1, 23 732.2]
kācaṭaṅkaṇayogena dhmātaḥ śuddhimavāpnuyāt | [ĀK, 1, 23 733.1]
bahubhiścaiva mūṣābhistejaḥpuñjo'pi jāyate | [ĀK, 1, 23 733.2]
mṛtavajrasya bhāgaikaṃ bhāgāḥ ṣoḍaśa hāṭakam | [ĀK, 1, 23 734.1]
śvetakācasya sūtaṃ tu bhāgaṃ ṣoḍaśa dāpayet | [ĀK, 1, 23 734.2]
andhamūṣāgataṃ dhmātaṃ vajradvandvaṃ tu kārayet | [ĀK, 1, 23 735.1]
anena kramayogena saptavārāṃśca dāpayet | [ĀK, 1, 23 735.2]
milate tatkṣaṇād vajraṃ hemnā tu salilaṃ yathā | [ĀK, 1, 23 736.1]
cūrṇe narakapālasya mṛtavajraṃ ca dāpayet | [ĀK, 1, 23 736.2]
andhamūṣāgataṃ dhmātaṃ hemnā milati tatkṣaṇāt | [ĀK, 1, 23 737.1]
bhṛṅgapatraṃ nṛkeśaṃ ca mukhaṃ kāntasya ṭaṅkaṇam | [ĀK, 1, 23 737.2]
bālavatsapurīṣaṃ ca strīstanyena tu peṣayet | [ĀK, 1, 23 738.1]
andhamūṣāgataṃ dhmātaṃ vajraṃ milati tatkṣaṇāt | [ĀK, 1, 23 738.2]
kṣīreṇotpalasāriṇyā mṛtavajraṃ tu bhāvayet | [ĀK, 1, 23 739.1]
hemapiṣṭikayā madhye vajraṃ tatraiva nikṣipet | [ĀK, 1, 23 739.2]
veṣṭayedbhūrjapatreṇa bāhye vastreṇa veṣṭayet | [ĀK, 1, 23 740.1]
dhānyamadhye tu saṃsthāpya pakṣamekaṃ nirantaram | [ĀK, 1, 23 740.2]
uddharettatprayatnena vajrabandhaṃ tu kārayet | [ĀK, 1, 23 741.1]
drutā vajrāstu sūtena melanīyāstu pārvati | [ĀK, 1, 23 741.2]
drutibandhaḥ sa vijñeyaḥ śatasāhasravedhakaḥ | [ĀK, 1, 23 742.1]
ratnānāṃ drutayaḥ sarvā melayitvā yathāvidhi | [ĀK, 1, 23 742.2]
śatasahasravedhī ca dehasiddhipradāyakaḥ | [ĀK, 1, 23 743.1]
musalī citrakaṃ vandhyā kukkuṭīkandapadminī | [ĀK, 1, 23 743.2]
kañcukī nīlisindūrī pāṭhā nāgabalā yathā | [ĀK, 1, 23 744.1]
kaṃsapātre rasaścaiva ratnānāṃ drutayastathā | [ĀK, 1, 23 744.2]
ātape dhārayitvā vai adhaḥ karṣānalaṃ yathā | [ĀK, 1, 23 745.1]
oṣadhīnāṃ rasaṃ dattvā svacchaṃ kṛtvā punaḥ punaḥ | [ĀK, 1, 23 745.2]
yāmamātraṃ tu gharme ca drutirmilati vai rasam | [ĀK, 1, 23 746.1]
na teṣāṃ krāmaṇe śaktirvaktuṃ vaktraśatairapi | [ĀK, 1, 23 746.2]
saindhavaṃ niṃbapatrāṇi vākucī dveṣiṇījake | [ĀK, 1, 23 747.1]
drutābhrasya rasenaiva melanaṃ paramaṃ matam | [ĀK, 1, 23 747.2]
vajradvandvānam īśāni vajreṇa rasamāraṇam | [ĀK, 1, 23 748.1]
sabījaṃ sāraṇaṃ proktaṃ khoṭabandhanameva ca | [ĀK, 1, 23 748.2]
tanmamācakṣva deveśi kimanyacchrotumarhasi | [ĀK, 1, 23 749.1]
{ĀK, 1, 24}
śrībhairavaḥ | [ĀK, 1, 24 1.1]
mahārasairuparasair lohaiśca parameśvari | [ĀK, 1, 24 1.2]
ājñāpaya samastaṃ taṃ rasarājasya bandhanam | [ĀK, 1, 24 1.3]
vaikrāntasya tu bhāgaikamaṣṭabhāgaṃ tu sūtakam | [ĀK, 1, 24 2.1]
kanakasya tu saptāṃśaṃ dvipadīrasaṭaṅkaṇam | [ĀK, 1, 24 2.2]
naṣṭapiṣṭaṃ ca śuṣkaṃ ca dhmātaṃ khoṭo bhavetpriye | [ĀK, 1, 24 3.1]
sauvīraṃ ṭaṅkaṇaṃ kācaṃ dattvā dattvā tu śodhayet | [ĀK, 1, 24 3.2]
samahemni samāvartya mūṣāgataṃ tataḥ | [ĀK, 1, 24 4.1]
samāṃśabhakṣaṇaṃ tattu śuddhasūtena kārayet | [ĀK, 1, 24 4.2]
vaikrāntaṃ ṣoḍaśāṃśena pūrvayogena dhāmayet | [ĀK, 1, 24 5.1]
daśasaṅkalikāyogādvedho daśaguṇottaraḥ | [ĀK, 1, 24 5.2]
punaranyaṃ pravakṣyāmi prayogaṃ bhuvi durlabham | [ĀK, 1, 24 6.1]
vaikrāntasattvaṃ deveśi pāradena samanvitam | [ĀK, 1, 24 6.2]
jāritaṃ samahemnā tu śilābhāṇḍe nidhāpayet | [ĀK, 1, 24 7.1]
māsamātroṣitaṃ bhūmau samuddhṛtya prayatnataḥ | [ĀK, 1, 24 7.2]
eṣa devi raso divyo dehadravyakaro bhavet | [ĀK, 1, 24 8.1]
vaikrāntakāstu ye kecit triphalāyā rasena ca | [ĀK, 1, 24 8.2]
ekaikaṃ devi saptāhaṃ sveditā marditāstathā | [ĀK, 1, 24 9.1]
sudhmātā mūkamūṣāyāṃ khoṭo bhavati cākṣayaḥ | [ĀK, 1, 24 9.2]
kāntaṃ rūpyaṃ ca kanakaṃ pāradaṃ caiva yojayet | [ĀK, 1, 24 10.1]
śulbaṃ tṛtīyabhāgaṃ tu srotoñjanasamanvitam | [ĀK, 1, 24 10.2]
taddhmātaṃ khoṭatāṃ yātaṃ dehalohakaraṃ bhavet | [ĀK, 1, 24 11.1]
śvetavaikrāntacūrṇaṃ tu hayamūtreṇa mardayet | [ĀK, 1, 24 11.2]
ādau susvinnamādāya pale palaśataṃ kṣipet | [ĀK, 1, 24 12.1]
tārasya jāyate bhasma viśuddhasphaṭikākṛti | [ĀK, 1, 24 12.2]
tadbhasma melayetsūte samabhāgaṃ vicakṣaṇaḥ | [ĀK, 1, 24 13.1]
cārayedrajataṃ sūte hayamūtreṇa mardayet | [ĀK, 1, 24 13.2]
puṭayedandhamūṣāyāṃ krameṇa mṛduvahninā | [ĀK, 1, 24 14.1]
ahorātraṃ trirātraṃ vā bhavedagnisaho rasaḥ | [ĀK, 1, 24 14.2]
sparśanātsarvalohāni rajataṃ ca kariṣyati | [ĀK, 1, 24 15.1]
raktasya vakṣyate karma jarādāridryanāśanam | [ĀK, 1, 24 15.2]
saptadhā bhāvayettasya vyāghrīkandāṃbhasā rajaḥ | [ĀK, 1, 24 16.1]
palaṃ tasya palaṃ hemnaḥ palaṃ śuddharasasya ca | [ĀK, 1, 24 16.2]
śuddhabhasma bhavetsarvaṃ punarhemnaḥ śataṃ kṣipet | [ĀK, 1, 24 17.1]
tadbhasma jāyate sarvaṃ śuddhahemasamaprabham | [ĀK, 1, 24 17.2]
tadbhasma rasarāje tu punarhemnā tu melayet | [ĀK, 1, 24 18.1]
bhavedagnisaho devi tato rasavaro bhavet | [ĀK, 1, 24 18.2]
sarvavedhī bhavetsūtaḥ koṭivedhī mahārasaḥ | [ĀK, 1, 24 19.1]
raktavaikrāntasattvaṃ tu hemnā tu saha melayet | [ĀK, 1, 24 19.2]
samaṃ tu jārayetsūte sārayitvā samena tu | [ĀK, 1, 24 20.1]
sahasrāṃśena lohāni vedhayennātra saṃśayaḥ | [ĀK, 1, 24 20.2]
kṛṣṇavaikrāntabhāgaikaṃ śuddhasūtaṃ śatāṃśakam | [ĀK, 1, 24 21.1]
ekatra mardayet khalve cūrṇaṃ bhavati taddvayam | [ĀK, 1, 24 21.2]
asya cūrṇasya bhāgaikaṃ hemabhāgasahasrakam | [ĀK, 1, 24 22.1]
ekatra mardayettāvadyāvadbhasma tu jāyate | [ĀK, 1, 24 22.2]
dhamettadandhamūṣāyāṃ yāvatkhoṭo bhaviṣyati | [ĀK, 1, 24 23.1]
samāṃśabhakṣaṇaṃ tasya pīṭhikāṃ tasya kārayet | [ĀK, 1, 24 23.2]
vedhayetsarvalohāni sparśamātreṇa hematām | [ĀK, 1, 24 24.1]
taccūrṇamabhrakaṃ caiva rasena saha mardayet | [ĀK, 1, 24 24.2]
svedayejjārayeccaiva tato vahnisaho bhavet | [ĀK, 1, 24 25.1]
sa rasaś cāritaścaiva sarvalohāni vidhyati | [ĀK, 1, 24 25.2]
pītavarṇe'pi vaikrānte raktakṛṣṇavidhiḥ smṛtaḥ | [ĀK, 1, 24 26.1]
pītavaikrāntacūrṇaṃ tu hemacūrṇasamanvitam | [ĀK, 1, 24 26.2]
pītābhrakasya cūrṇaṃ tu melayitvā mahārasaḥ | [ĀK, 1, 24 27.1]
svedito marditaścaiva māsādagnisaho bhavet | [ĀK, 1, 24 27.2]
nīlavarṇaṃ tu vaikrāntaṃ mriyate rasasaṃyutam | [ĀK, 1, 24 28.1]
kṛṣṇābhrakeṇa sahitaṃ madhusarpiryutaṃ ca tat | [ĀK, 1, 24 28.2]
bhakṣayenmaṇḍalaṃ devi jīveccandrārkatārakam | [ĀK, 1, 24 29.1]
yasya yasya hi yo yogastasya tasya prayogataḥ | [ĀK, 1, 24 29.2]
melayitvā rasaṃ guñjāmānaṃ trimadhusaṃyutam | [ĀK, 1, 24 30.1]
khādet kṣīrājyaśālyannaṃ bhojyamanyacca varjayet | [ĀK, 1, 24 30.2]
vaikrāntasatvasaṃyuktaṃ luṅgāmle mardayedrasam | [ĀK, 1, 24 31.1]
tāpayed uṣṇatoyena jalena paripūrayet | [ĀK, 1, 24 31.2]
sattvaṃ sūtaṃ ca saṃmiśraṃ dhametsyādrasabandhanam | [ĀK, 1, 24 32.1]
baddhaṃ rasaṃ mukhe kṣiptvā bhūmicchidrāṇi paśyati | [ĀK, 1, 24 32.2]
niṣkamekaṃ rasaṃ krāntamaśvamūtreṇa mardayet | [ĀK, 1, 24 33.1]
dinamekamidaṃ devi mardayitvā mṛto bhavet | [ĀK, 1, 24 33.2]
caturdinamidaṃ kṛtvā samasūtaṃ samaṃ nayet | [ĀK, 1, 24 34.1]
mardanaṃ svedanaṃ caiva pūrvavacchuddhamānasaḥ | [ĀK, 1, 24 34.2]
saptadvandvajamekaikaṃ saptame'ṣṭapalaṃ bhavet | [ĀK, 1, 24 35.1]
śalyāviśalyāmūlasya vāriṇā mardayeddinam | [ĀK, 1, 24 35.2]
bhūdharīyantramadhyasthaṃ puṭaṃ saptadinaṃ dadet | [ĀK, 1, 24 36.1]
tadbhasma śuddhaṃ sevyaṃ syādguñjāmātraṃ tu maṇḍalam | [ĀK, 1, 24 36.2]
ekādyaṃ pañcamaṃ madhyaṃ punarekaṃ praśasyate | [ĀK, 1, 24 37.1]
pūrvavadbandhanaṃ devi koṭivedhī bhavedrasaḥ | [ĀK, 1, 24 37.2]
raktavarṇamayaskāntaṃ lākṣārasasamaprabham | [ĀK, 1, 24 38.1]
bhinnastrīraktasaṃkāśaṃ taccūrṇaṃ sūtasaṃyutam | [ĀK, 1, 24 38.2]
mardayecchāgaraktena dhmātaṃ khoṭo bhavetpriye | [ĀK, 1, 24 39.1]
sa sūtaḥ śatavedhī tu sa tu vyādhiharo bhavet | [ĀK, 1, 24 39.2]
gulikāṃ dhārayedvaktre jīvedvarṣasahasrakam | [ĀK, 1, 24 40.1]
pītavarṇamayaskāntaṃ bhinnahemasamaprabham | [ĀK, 1, 24 40.2]
vedhayet sparśamātreṇa sa tu lohāni sundari | [ĀK, 1, 24 41.1]
lāṅgalīṃ karavīraṃ ca citrakaṃ girikarṇikām | [ĀK, 1, 24 41.2]
strīstanyaṭaṅkasauvīraṃ mūṣālepaṃ tu kārayet | [ĀK, 1, 24 42.1]
capalāddviguṇaṃ sūtaṃ sūtāddviguṇakāñcanam | [ĀK, 1, 24 42.2]
naṣṭapiṣṭaṃ ca tatkuryādandhamūṣāgataṃ dhamet | [ĀK, 1, 24 43.1]
tatra sthito rasendro'yaṃ khoṭo bhavati śobhanaḥ | [ĀK, 1, 24 43.2]
śatāṃśaṃ vedhayennāgaṃ guñjāvarṇastu jāyate | [ĀK, 1, 24 44.1]
tena nāgaśatāṃśena śulbaṃ raktanibhaṃ bhavet | [ĀK, 1, 24 44.2]
tena śulbaśatāṃśena tāraṃ vidhyati kāñcanam | [ĀK, 1, 24 45.1]
capalasya tu ṣaḍbhāgās tārabhāgāstu sapta ca | [ĀK, 1, 24 45.2]
aṣṭau kanakabhāgāstu nava bhāgā rasasya ca | [ĀK, 1, 24 46.1]
triṃśadbhāgā militvā tu bhavanti suravandite | [ĀK, 1, 24 46.2]
citrakaṃ kaṇavīraṃ ca lāṅgalī gṛdhraviṭ tathā | [ĀK, 1, 24 47.1]
marditaṃ mātuluṅgāmlairmūṣālepaṃ tu kārayet | [ĀK, 1, 24 47.2]
andhayitvā dhameddevi khoṭo bhavati śobhanaḥ | [ĀK, 1, 24 48.1]
tena khoṭadaśāṃśena viddho nāgo'ruṇo bhavet | [ĀK, 1, 24 48.2]
tena nāgena viddhaṃ tu śulbaṃ guñjāruṇaṃ bhavet | [ĀK, 1, 24 49.1]
tena śulbena tāraṃ tu viddhaṃ bhavati kāñcanam | [ĀK, 1, 24 49.2]
hemābhraṃ capalaṃ devi pāradārdhena saṃyutam | [ĀK, 1, 24 50.1]
pāradena kanakaṃ dattvā kunaṭyā mardayetkṣaṇam | [ĀK, 1, 24 50.2]
lāṅgalī citrakaṃ caiva strīstanyaṃ kaṇavīrakam | [ĀK, 1, 24 51.1]
gṛdhraviṣṭhā tathā sarvaṃ mūṣālepaṃ tu kārayet | [ĀK, 1, 24 51.2]
tanmadhye tu sthitaṃ dhmātaṃ khoṭo bhavati śobhanaḥ | [ĀK, 1, 24 52.1]
pūrvoktaṃ vedhayedetannirbījaṃ kanakaṃ bhavet | [ĀK, 1, 24 52.2]
sutaptalohapātre ca kṣipeccapalacūrṇakam | [ĀK, 1, 24 53.1]
sabījaṃ pāradaṃ kṛtvā capalasya tu vāpayet | [ĀK, 1, 24 53.2]
lākṣābho badhyate sūto'ṅkuśeneva mahāgajaḥ | [ĀK, 1, 24 54.1]
śuddhasūtapalaikaṃ ca palaikaṃ gandhakasya ca | [ĀK, 1, 24 54.2]
ekīkṛtyātha saṃmardya dhuttūrakarasena ca | [ĀK, 1, 24 55.1]
mārayeccakrayogena bhasmībhavati sūtakaḥ | [ĀK, 1, 24 55.2]
andhamūṣāgato dhmātaḥ khoṭo bhavati śobhanaḥ | [ĀK, 1, 24 56.1]
sitaṃ hema ca nāgaṃ ca candrārkaṃ cāpi vedhayet | [ĀK, 1, 24 56.2]
palaikaṃ śuddhasūtasya karṣaikaṃ gandhakasya ca | [ĀK, 1, 24 57.1]
mardayetsnigdhakhalvena devadālīrasaplutam | [ĀK, 1, 24 57.2]
mardayettu karāṅgulyā gandhapiṣṭistu jāyate | [ĀK, 1, 24 58.1]
jambīrasya rasenaiva dinamekaṃ tu mardayet | [ĀK, 1, 24 58.2]
pañcadrāvakasaṃyuktāṃ vaṭikāṃ kārayecchubhām | [ĀK, 1, 24 59.1]
palāśamūlakalkena vaṭikāṃ tāṃ pralepayet | [ĀK, 1, 24 59.2]
dhamet khoṭo bhavecchvetakācaṭaṅkaṇayogataḥ | [ĀK, 1, 24 60.1]
śodhayettaṃ prayatnena yāvannirmalatāṃ vrajet | [ĀK, 1, 24 60.2]
sa khoṭo jāyate devi triguṇaṃ pannagaṃ tataḥ | [ĀK, 1, 24 61.1]
śataśo rañjayetpaścācchulbābhrakakapālinā | [ĀK, 1, 24 61.2]
śulbe tāre ca khoṭo'yaṃ sahasrāṃśena vedhakaḥ | [ĀK, 1, 24 62.1]
gandhakena hate sūte mṛtalohāni vāhayet | [ĀK, 1, 24 62.2]
punarhema samāvartya samāṃśaṃ bhakṣaṇaṃ kuru | [ĀK, 1, 24 63.1]
sāritaḥ śulbatārair ghoṣaṃ vidhyati sūtakaḥ | [ĀK, 1, 24 63.2]
rasaṃ hemasamaṃ kṛtvā piṣṭikārdhena gandhakam | [ĀK, 1, 24 64.1]
dvipadīrajasā yuktaṃ mardayeṭṭaṅkaṇānvitam | [ĀK, 1, 24 64.2]
naṣṭapiṣṭaṃ ca śuṣkaṃ ca dhmātaḥ khoṭo bhavettataḥ | [ĀK, 1, 24 65.1]
candrārkaṣoḍaśāṃśena viddhaṃ bhavati kāñcanam | [ĀK, 1, 24 65.2]
hemārdhamilitaṃ taṃ tu mātṛkāsamatāṃ vrajet | [ĀK, 1, 24 66.1]
kuryātsaṅkalikāyogādvedho daśaguṇottaraḥ | [ĀK, 1, 24 66.2]
yathā hemni tathā tāre vyāṭibījena yojitam | [ĀK, 1, 24 67.1]
tṛtīyasaṅkalābaddhaṃ ṣaṭśate nāgavedhakam | [ĀK, 1, 24 67.2]
caturguṇena tenaiva sahasrāṃśena kāñcanam | [ĀK, 1, 24 68.1]
anena kramayogena sapta saṅkalikā yadi | [ĀK, 1, 24 68.2]
kurute kāñcanaṃ divyamaṣṭalohāni pārvati | [ĀK, 1, 24 69.1]
taṃ punaścūrṇayitvā tu puṭayedbhasma jāyate | [ĀK, 1, 24 69.2]
sarvavyādhijayo devi palaikena subhakṣite | [ĀK, 1, 24 70.1]
dvipale brāhmamāyuṣyaṃ tripale vaiṣṇavaṃ bhavet | [ĀK, 1, 24 70.2]
catuṣpale ca pañcatvamīśaḥ pañcapale bhavet | [ĀK, 1, 24 71.1]
ṣaṭpale bhakṣite devi sadāśivatanurbhavet | [ĀK, 1, 24 71.2]
sūtakaṃ gandhakaṃ tāraṃ meṣavallīvasā samā | [ĀK, 1, 24 72.1]
tridinaṃ mardayellakṣaṃ vaṅgaṃ pādena lepayet | [ĀK, 1, 24 72.2]
andhamūṣāgataṃ dhmātaṃ vaṅgaṃ stambhayati kṣaṇāt | [ĀK, 1, 24 73.1]
cūrṇitaṃ gandhakaṃ devi markaṭīrasabhāvitam | [ĀK, 1, 24 73.2]
bhāvayecchatavārāṇi jīvabhasma tu gacchati | [ĀK, 1, 24 74.1]
dāpayenmṛṇmaye pātre rasena saha saṃyutam | [ĀK, 1, 24 74.2]
tāpayedravitāpena markaṭīrasasaṃyutam | [ĀK, 1, 24 75.1]
gandhakaṃ grasate sūtaḥ piṣṭikā bhavati kṣaṇāt | [ĀK, 1, 24 75.2]
tilaparṇīrasenaiva gandhakaṃ bhāvayettataḥ | [ĀK, 1, 24 76.1]
saptavārāṃstu deveśi chāyāśuṣkaṃ punaḥpunaḥ | [ĀK, 1, 24 76.2]
śodhitaṃ pātitaṃ sūtaṃ palaikapramitaṃ priye | [ĀK, 1, 24 77.1]
mūṣāmadhye vinikṣipya narendrīrasasaṃyutam | [ĀK, 1, 24 77.2]
jārayedvālukāyantre bhāvitaṃ gandhakaṃ punaḥ | [ĀK, 1, 24 78.1]
truṭi truṭi pradātavyaṃ gandhakaṃ ca punaḥ punaḥ | [ĀK, 1, 24 78.2]
anena kramayogena jāyate gandhapiṣṭikā | [ĀK, 1, 24 79.1]
gandhapāṣāṇacūrṇaṃ tu kanakasya rasena tu | [ĀK, 1, 24 79.2]
bhāvayetsaptavārāṃstu strīrajena tu saptadhā | [ĀK, 1, 24 80.1]
śuddhasūtapalaikaṃ ca kharpare dāpayettataḥ | [ĀK, 1, 24 80.2]
bhāvitaṃ gandhakaṃ dadyānnarapittena saṃyutam | [ĀK, 1, 24 81.1]
dolayed ravitāpena piṣṭikā bhavati kṣaṇāt | [ĀK, 1, 24 81.2]
gandhakaṃ sūkṣmacūrṇaṃ tu caṇakāmlena pārvati | [ĀK, 1, 24 82.1]
bhāvayetsaptavārāṇi strīpuṣpeṇa ca saptadhā | [ĀK, 1, 24 82.2]
drutasūtakamadhye tu karpūraṃ gandhakaṃ rasam | [ĀK, 1, 24 83.1]
dāpayennikṣiped goṣṭhe saptāhād gandhapiṣṭikā | [ĀK, 1, 24 83.2]
kaṭukośātakībījaṃ cāṇḍālīkandameva ca | [ĀK, 1, 24 84.1]
stanyakṣīreṇa saṃpeṣya piṣṭikāṃ tena lepayet | [ĀK, 1, 24 84.2]
puṭayedbhūdhare yantre stambhate nātra saṃśayaḥ | [ĀK, 1, 24 85.1]
hemasampuṭamadhye tu samāvartaṃ tu kārayet | [ĀK, 1, 24 85.2]
aṣṭamāṃśena tenaiva nāgavedhaṃ pradāpayet | [ĀK, 1, 24 86.1]
ṣoḍaśāṃśena tenaiva tāravedhaṃ pradāpayet | [ĀK, 1, 24 86.2]
gandhapiṣṭipalaikaṃ tu nāgapiṣṭipalāṣṭakam | [ĀK, 1, 24 87.1]
lepayennāgapatrāṇi chāyāyāṃ śoṣayettataḥ | [ĀK, 1, 24 87.2]
āṭarūṣakapiṇḍena nāgapatrāṇi lepayet | [ĀK, 1, 24 88.1]
āraṇyotpalakairdevi dāpayecca puṭatrayam | [ĀK, 1, 24 88.2]
tannāgaṃ mriyate divyaṃ sindūrāruṇasaprabham | [ĀK, 1, 24 89.1]
tannāgaṃ palamekaṃ tu śulbacūrṇapalāṣṭakam | [ĀK, 1, 24 89.2]
vāsakasya rasenaiva praharaikaṃ tu mardayet | [ĀK, 1, 24 90.1]
mārayetpātanāyantre śulbaṃ tanmriyate kṣaṇāt | [ĀK, 1, 24 90.2]
ṣoḍaśāṃśena tenaiva tāravedhaṃ pradāpayet | [ĀK, 1, 24 91.1]
jāyate kanakaṃ divyaṃ devābharaṇabhūṣaṇam | [ĀK, 1, 24 91.2]
yā kācidgandhapiṣṭī tu ādau nāgaṃ tu mārayet | [ĀK, 1, 24 92.1]
nāgena vedhayecchulbaṃ śulbe tāraṃ tu vedhayet | [ĀK, 1, 24 92.2]
kanakaṃ jāyate divyaṃ siddhayoga udāhṛtaḥ | [ĀK, 1, 24 93.1]
gandhakaṃ madhusaṃyuktaṃ harabījena marditam | [ĀK, 1, 24 93.2]
bhūmisthaṃ māsamekaṃ tu tāramāyāti kāñcanam | [ĀK, 1, 24 94.1]
udvartanena tenaiva sarvakuṣṭhavināśanam | [ĀK, 1, 24 94.2]
ghanena saha saṃyuktaṃ vraṇarogavināśanam | [ĀK, 1, 24 95.1]
saṃvatsaraprayogeṇa sahasrāyurbhavennaraḥ | [ĀK, 1, 24 95.2]
śuddhasūtapalaikaṃ tu palaikaṃ tālakasya ca | [ĀK, 1, 24 96.1]
ekīkṛtyātha saṃmardya unmattakarasena ca | [ĀK, 1, 24 96.2]
mārayeccakrayantreṇa bhasmībhavati sūtakaḥ | [ĀK, 1, 24 97.1]
andhamūṣāgataṃ dhmātaṃ khoṭo bhavati śobhanaḥ | [ĀK, 1, 24 97.2]
vaṅgaṃ tāraṃ ca śulbaṃ ca kramaśo vedhayedrasaḥ | [ĀK, 1, 24 98.1]
śuddhavaṅgapalaikaṃ ca palaikaṃ sūtakasya ca | [ĀK, 1, 24 98.2]
dve pale tālakaṃ caitad unmattarasamarditam | [ĀK, 1, 24 99.1]
mārayetpātanāyantre dhamanātkhoṭatāṃ nayet | [ĀK, 1, 24 99.2]
śvetābhrakasya sattvaṃ ca tāraṃ tīkṣṇaṃ ca mākṣikam | [ĀK, 1, 24 100.1]
andhamūṣāgataṃ dhmātaṃ khoṭo bhavati tatkṣaṇāt | [ĀK, 1, 24 100.2]
tatkhoṭapalamekaṃ ca palaikaṃ sūtakasya ca | [ĀK, 1, 24 101.1]
tālakasya palaṃ sarvamekīkṛtyātha mardayet | [ĀK, 1, 24 101.2]
mārayetpātanāyantre dhamanāt khoṭatāṃ nayet | [ĀK, 1, 24 102.1]
śuddhasūtapalaikaṃ ca palaikaṃ pannagasya ca | [ĀK, 1, 24 102.2]
paladvayaṃ kunaṭyāśca sarvamekatra mardayet | [ĀK, 1, 24 103.1]
mārayetpātanāyantre dhamanāt khoṭatāṃ nayet | [ĀK, 1, 24 103.2]
hemapiṣṭipalaikaṃ ca palaikaṃ gandhakasya tu | [ĀK, 1, 24 104.1]
ekīkṛtyātha saṃmardya dhuttūrakarasena ca | [ĀK, 1, 24 104.2]
mārayetpātanāyantre dhamanāt khoṭatāṃ nayet | [ĀK, 1, 24 105.1]
kṛṣṇābhrakasya satvaṃ ca kāntaṃ tīkṣṇaṃ ca hāṭakam | [ĀK, 1, 24 105.2]
śuddhaṃ tāraṃ ca mākṣīkaṃ samabhāgāni kārayet | [ĀK, 1, 24 106.1]
andhamūṣāgataṃ dhmātaṃ khoṭo bhavati tatkṣaṇāt | [ĀK, 1, 24 106.2]
tatkhoṭapalamekaṃ tu palaikaṃ sūtakasya ca | [ĀK, 1, 24 107.1]
paladvayaṃ kunaṭyāśca sarvamekatra mardayet | [ĀK, 1, 24 107.2]
mārayetpātanāyantre dhamanāt khoṭatāṃ nayet | [ĀK, 1, 24 108.1]
kṛṣṇābhrakapalaikaṃ tu rasakasya palaṃ tathā | [ĀK, 1, 24 108.2]
sūtakasya palaikaṃ tu sarvamekīkṛtaṃ priye | [ĀK, 1, 24 109.1]
unmattakarasenaiva mardayetpraharadvayam | [ĀK, 1, 24 109.2]
mardayeddinamekaṃ vā ṭaṅkaṇena samanvitam | [ĀK, 1, 24 110.1]
ghuṭikāṃ kārayetpaścācchāyāśuṣkaṃ tu kārayet | [ĀK, 1, 24 110.2]
mahāvartigataṃ dhmātaṃ khoṭaṃ bhavati sūtakaḥ | [ĀK, 1, 24 111.1]
taṃ khoṭaṃ śodhayetkācaṭaṅkaṇadravayogataḥ | [ĀK, 1, 24 111.2]
hemnā saha samāvartya sāraṇātrayasāritam | [ĀK, 1, 24 112.1]
sahasrāṃśena tenaiva śulbavedhaṃ pradāpayet | [ĀK, 1, 24 112.2]
anena kramayogena koṭivedhī bhavedrasaḥ | [ĀK, 1, 24 113.1]
bījadvayaṃ palāśasya palamekaṃ tu sūtakam | [ĀK, 1, 24 113.2]
jambīrāmlena saṃmardya chāyāśuṣkaṃ tu kārayet | [ĀK, 1, 24 114.1]
tumbīkā meghanādī ca kākajaṅghā ca bhūlikā | [ĀK, 1, 24 114.2]
stanyaṃ ca taiḥ praliptāyāṃ mūṣāyāṃ caiva nikṣipet | [ĀK, 1, 24 115.1]
dhamayetkhadirāṅgāraiḥ khoṭo bhavati cākṣayaḥ | [ĀK, 1, 24 115.2]
palāśataile saṃmardyaṃ yāvat syād dravapiṣṭikā | [ĀK, 1, 24 116.1]
andhamūṣāgataṃ dhmātaṃ khoṭo bhavati tatkṣaṇāt | [ĀK, 1, 24 116.2]
pūrvaśuddhena sūtena samahemnā ca pārvati | [ĀK, 1, 24 117.1]
golakaṃ kārayettena mardayitvā dṛḍhaṃ kṛtam | [ĀK, 1, 24 117.2]
brahmavṛkṣasya bījāni kārpāsāsthi vibhītakam | [ĀK, 1, 24 118.1]
yavaciñcā ca vandhyā ca rājikā ca samanvitam | [ĀK, 1, 24 118.2]
sūkṣmapiṇḍīkṛtaṃ sarvaṃ tena liptvā tu golakam | [ĀK, 1, 24 119.1]
puṭanaiḥ saptabhir devi piṣṭikāstambhanaṃ bhavet | [ĀK, 1, 24 119.2]
bṛhatpuṭaṃ tato dattvā mūṣāyāṃ tu dhamettataḥ | [ĀK, 1, 24 120.1]
samāvartya tu taṃ sūtaṃ samahemnā niyojitam | [ĀK, 1, 24 120.2]
śatāṃśena tu candrārkaṃ vedhayet suravandite | [ĀK, 1, 24 121.1]
punastenaiva yogena piṣṭīstaṃbhaṃ tu kārayet | [ĀK, 1, 24 121.2]
sārayitvā tato hemnā vedhaścaiva sahasrakaḥ | [ĀK, 1, 24 122.1]
evaṃ lakṣāṇi koṭiṃ ca vedhayetkramayogataḥ | [ĀK, 1, 24 122.2]
saptasaṃkalikādūrdhvaṃ kṛtvā vaktraṃ tu golakam | [ĀK, 1, 24 123.1]
varṣeṇaikena sa bhavedvalīpalitavarjitaḥ | [ĀK, 1, 24 123.2]
cāṇḍālīrākṣasīpuṣpairatha madhvājyaṭaṅkaṇaiḥ | [ĀK, 1, 24 124.1]
mahārasāṣṭamadhye tamabhrakaṃ vāpi yojayet | [ĀK, 1, 24 124.2]
nāgavaṅgasamaṃ sūtaṃ hematāramathāpi vā | [ĀK, 1, 24 125.1]
abhrakaṃ drutisattvaṃ vā mardayetpraharadvayam | [ĀK, 1, 24 125.2]
chāyāśuṣkaṃ tato golaṃ mūkamūṣāgataṃ priye | [ĀK, 1, 24 126.1]
dattvā laghupuṭaṃ dhmātaḥ khoṭo bhavati śobhanaḥ | [ĀK, 1, 24 126.2]
raṃbhā vīrā snuhīkṣīraṃ kañcukī yavaciñcikā | [ĀK, 1, 24 127.1]
dīnārī caiva gorambhā mīnākṣī kākamācikā | [ĀK, 1, 24 127.2]
ebhirmarditasūtasya punarjanma na vidyate | [ĀK, 1, 24 128.1]
pūrvavat kramayogena khoṭo bhavati śobhanaḥ | [ĀK, 1, 24 128.2]
viṣṇukrāntā ca vakrāṅkābalā ca tulasī tathā | [ĀK, 1, 24 129.1]
mahāsomāhivallī ca sūryāvartaṃ ca sundari | [ĀK, 1, 24 129.2]
ebhistu marditaḥ sūtaḥ pūrvavatkhoṭatāṃ nayet | [ĀK, 1, 24 130.1]
snuhīkṣīraṃ ca kāñjīraṃ bījāni kanakasya ca | [ĀK, 1, 24 130.2]
kañcukī lāṅgalī cendravāruṇī viṣamuṣṭikā | [ĀK, 1, 24 131.1]
pālāśamūlatoyaṃ ca mardayettena sūtakam | [ĀK, 1, 24 131.2]
samahemni samaṃ sūtaṃ piṣṭikāṃ kārayedbudhaḥ | [ĀK, 1, 24 132.1]
mahārasānpiṣṭikārdhaṃ mardayed oṣadhīrasaiḥ | [ĀK, 1, 24 132.2]
yāmatrayaṃ mardayitvā golakaṃ kārayedbudhaḥ | [ĀK, 1, 24 133.1]
piṣṭikāṃ bandhayitvā tu gandhataile vipācayet | [ĀK, 1, 24 133.2]
andhamūṣāgataṃ golaṃ chāyāśuṣkaṃ tu kārayet | [ĀK, 1, 24 134.1]
tato laghupuṭaṃ dattvā khadirāgnau tu dhāmayet | [ĀK, 1, 24 134.2]
khoṭavajjāyate devi saha hemnā tu dhāmayet | [ĀK, 1, 24 135.1]
akṣīṇo milate hemni samāvartaśca jāyate | [ĀK, 1, 24 135.2]
tatkṣaṇādeva sūtasya divyadeho bhavennaraḥ | [ĀK, 1, 24 136.1]
vedhayetsarvalohāni rañjitaḥ krāmito rasaḥ | [ĀK, 1, 24 136.2]
samāṃśabhakṣaṇe sūte mardayedoṣadhīrasaiḥ | [ĀK, 1, 24 137.1]
naṣṭapiṣṭaṃ tu taṃ kṛtvā pūrvayogena dhāmayet | [ĀK, 1, 24 137.2]
khoṭastu jāyate divyaḥ ṣoḍaśāṃśena vedhakaḥ | [ĀK, 1, 24 138.1]
baddhaḥ saṅkalikāyogād vidhyed daśaguṇottaram | [ĀK, 1, 24 138.2]
athavā cūrṇabaddhastu vidhyeddaśaguṇottaram | [ĀK, 1, 24 139.1]
mṛgadūrvā candravallī pakvabimbā tathaiva ca | [ĀK, 1, 24 139.2]
kāṅkṣīlā karavīraṃ ca bījaṃ conmattakasya ca | [ĀK, 1, 24 140.1]
kākāṇḍīpalasaṃyuktaṃ mardayetsurasundari | [ĀK, 1, 24 140.2]
samahemni samaṃ sūtaṃ piṣṭikāṃ kārayedbudhaḥ | [ĀK, 1, 24 141.1]
athavā sārayitvā tu samena samasūtakam | [ĀK, 1, 24 141.2]
mahārasapiṣṭikāṃ ca mardayedoṣadhīrasaiḥ | [ĀK, 1, 24 142.1]
yāmatrayaṃ mardayitvā golakaṃ kārayedbudhaḥ | [ĀK, 1, 24 142.2]
andhamūṣāgataṃ golaṃ chāyāśuṣkaṃ tu kārayet | [ĀK, 1, 24 143.1]
tato laghupuṭaṃ dattvā dhmātaḥ khoṭo bhavetpriye | [ĀK, 1, 24 143.2]
mṛgadūrvottamāsomārasaiḥ sūtakasāraṇam | [ĀK, 1, 24 144.1]
mūlaistrayāṇāṃ lāṅgalyā rāmaṭhena ca hanyate | [ĀK, 1, 24 144.2]
samena hemnā saṃyuktaṃ piṣṭikāṃ kārayedbudhaḥ | [ĀK, 1, 24 145.1]
athavā tārapiṣṭiṃ ca samasūtena kārayet | [ĀK, 1, 24 145.2]
pūrvavatkramayogena khoṭo bhavati śobhanaḥ | [ĀK, 1, 24 146.1]
andhamūṣāgataṃ bhūmau svedayetkarṣakāgninā | [ĀK, 1, 24 146.2]
ahorātraṃ trirātraṃ vā cūrṇabandhaṃ bhavettataḥ | [ĀK, 1, 24 147.1]
taccūrṇabandhaṃ kurute vedhaṃ daśaguṇottaram | [ĀK, 1, 24 147.2]
śūlinīrasasūtaṃ ca srotoñjanasamanvitam | [ĀK, 1, 24 148.1]
pūrvavatpiṣṭikāyogāt khoṭo bhavati śobhanaḥ | [ĀK, 1, 24 148.2]
srotoñjanaṃ satagaraṃ sṛṣṭitrayayutaṃ rasam | [ĀK, 1, 24 149.1]
bhavedvahnisahaḥ kṣipraṃ sūtakaḥ sarvakarmakṛt | [ĀK, 1, 24 149.2]
hemābhraṃ caiva tārābhraṃ śulbābhraṃ cābhratīkṣṇakam | [ĀK, 1, 24 150.1]
vaṅgābhraṃ caiva nāgābhraṃ saha sūtena bandhayet | [ĀK, 1, 24 150.2]
yathālābhauṣadhīghṛṣṭaṃ mahārasasamanvitam | [ĀK, 1, 24 151.1]
hemnā tāreṇa śulvena tīkṣṇavaṅgoragaistathā | [ĀK, 1, 24 151.2]
ebhirvyastaiḥ samastairvā piṣṭiṃ kṛtvā same samām | [ĀK, 1, 24 152.1]
mārayetpūrvavidhinā garbhayantre tuṣāgninā | [ĀK, 1, 24 152.2]
samāṃśaṃ sūtakaṃ dattvā vāraṃ vāraṃ punaḥ punaḥ | [ĀK, 1, 24 153.1]
jāyate vividhaḥ khoṭaḥ kāntabaddho mahārasaḥ | [ĀK, 1, 24 153.2]
bhavetsaṅkalikāyogādvedho daśaguṇottaraḥ | [ĀK, 1, 24 154.1]
khoṭaḥ poṭastathā bhasma dhūlīkalpaśca pañcamaḥ | [ĀK, 1, 24 154.2]
ete nigalayogābhyāṃ sarvabandhaphalodayaḥ | [ĀK, 1, 24 155.1]
snuhyarkasaṃbhavaṃ kṣīraṃ bandhabījāni gugguluḥ | [ĀK, 1, 24 155.2]
saindhavaṃ dviguṇaṃ dattvā mardayeta vicakṣaṇaḥ | [ĀK, 1, 24 156.1]
piṣṭikābandhanaṃ kṛtvā kalkenānena sundari | [ĀK, 1, 24 156.2]
bilvapramāṇaṃ kṛtvā tu mūṣāmatidṛḍhāṃ śubhām | [ĀK, 1, 24 157.1]
ūrdhvādho lavaṇaṃ dattvā mūṣāmadhye rasaṃ kṣipet | [ĀK, 1, 24 157.2]
mūṣāmadhye pradātavyaṃ dagdhaśaṅkhādicūrṇakam | [ĀK, 1, 24 158.1]
mukhaṃ tasya dṛḍhaṃ baddhvā loṇamṛttikayā budhaḥ | [ĀK, 1, 24 158.2]
kārayetsandhiloṇaṃ ca chāyāśuṣkaṃ tu kārayet | [ĀK, 1, 24 159.1]
ukto nigalabandho'yaṃ putrasyāpi na kathyate | [ĀK, 1, 24 159.2]
tuṣakarṣāgninā bhūmau mṛdusvedaṃ tu kārayet | [ĀK, 1, 24 160.1]
ahorātraṃ trirātraṃ vā puṭaṃ dattvā prayatnataḥ | [ĀK, 1, 24 160.2]
sudhmātaṃ khadirāṅgārai rasendraṃ khoṭatāṃ nayet | [ĀK, 1, 24 161.1]
sauvīraṃ ṭaṅkaṇaṃ kācaṃ dattvā dattvā tu śodhayet | [ĀK, 1, 24 161.2]
akṣīṇo milate hemni samāvartaśca jāyate | [ĀK, 1, 24 162.1]
samāṃśabhakṣaṇaṃ tattu śuddhasūtena kārayet | [ĀK, 1, 24 162.2]
dhamayet pūrvayogena rasendraṃ khoṭatāṃ nayet | [ĀK, 1, 24 163.1]
bhavetsaṅkalikāyogādvedho daśaguṇottaraḥ | [ĀK, 1, 24 163.2]
palāśabījaniryāsaṃ kokilonmattavāruṇī | [ĀK, 1, 24 164.1]
śūlinīrasasaṃyuktaṃ peṣayetsaindhavānvitam | [ĀK, 1, 24 164.2]
piṣṭikāveṣṭanaṃ kṛtvā nigalena tu bandhayet | [ĀK, 1, 24 165.1]
abhrakasya tu patreṇa vajrārkakṣīrasindhunā | [ĀK, 1, 24 165.2]
tāpyena lohakiṭṭena sikatāmṛṇmayena ca | [ĀK, 1, 24 166.1]
ebhistu nigale baddhaḥ pāradīyo mahārasaḥ | [ĀK, 1, 24 166.2]
nātikrāmati maryādā velāmiva mahodadhiḥ | [ĀK, 1, 24 167.1]
tailārkakṣīrakatakalāṅgalyā nigalottamaḥ | [ĀK, 1, 24 167.2]
kākaviṭ brahmabījāni lāṅgalī nigalo'paraḥ | [ĀK, 1, 24 168.1]
vākucī brahmabījāni karkaṭāsthīni sundari | [ĀK, 1, 24 168.2]
sāmudraṃ śāmbaraṃ caiva lavaṇaṃ nigalottamaḥ | [ĀK, 1, 24 169.1]
snuhyarkasambhavaṃ kṣīraṃ brahmabījāni kārayet | [ĀK, 1, 24 169.2]
kanakasya ca bījāni loṇāṣṭena ca mardayet | [ĀK, 1, 24 170.1]
nigalo'nyastu gojihvāmūlāni strīrajo'paraḥ | [ĀK, 1, 24 170.2]
vākucī brahmabījāni snuhyarkakṣīrasaindhavam | [ĀK, 1, 24 171.1]
jvālinī kākaviṣṭhā ca praśasto nigalottamaḥ | [ĀK, 1, 24 171.2]
lavaṇaṃ ṭaṅkaṇaṃ kṣāraṃ śilātālakagandhakam | [ĀK, 1, 24 172.1]
tathāmlavetasaṃ tāpyaṃ hiṅgulaṃ samabhāgikam | [ĀK, 1, 24 172.2]
snuhyarkapayasā yuktaṃ peṣayennigalottamam | [ĀK, 1, 24 173.1]
piṣṭikāṃ veṣṭayedeṣāmekena nigalena tu | [ĀK, 1, 24 173.2]
loṇamūṣāgataṃ prāgvat khoṭaṃ kṛtvā tu vedhayet | [ĀK, 1, 24 174.1]
dvitīyaṃ golakaṃ vakṣye piṣṭikāstambhamuttamam | [ĀK, 1, 24 174.2]
dvipadīrajamūtreṇa saindhavābhraṃ saguggulam | [ĀK, 1, 24 175.1]
piṣṭīṃ saṃveṣṭya kalkena mṛdā tu punaraṣṭadhā | [ĀK, 1, 24 175.2]
tuṣakarṣāgninā bhūmau mṛdusvedaṃ tu kārayet | [ĀK, 1, 24 176.1]
ahorātraṃ trirātraṃ vā pūrvavatkhoṭatāṃ nayet | [ĀK, 1, 24 176.2]
vākucī brahmabījāni gaganaṃ vimalaṃ maṇim | [ĀK, 1, 24 177.1]
sauvarcalaṃ saindhavaṃ ca ṭaṅkaṇaṃ gugguluṃ tathā | [ĀK, 1, 24 177.2]
dvipadīrajasā mūtraṃ suślakṣṇaṃ taṃ ca mardayet | [ĀK, 1, 24 178.1]
piṣṭīmāveṣṭya kalkena pūrvavatkhoṭatāṃ nayet | [ĀK, 1, 24 178.2]
atha mūrcchāṃ pravakṣyāmi rasasya parameśvari | [ĀK, 1, 24 179.1]
bāhlīkaṃ saindhavaṃ kanyā dhūśaro laśunaṃ vacā | [ĀK, 1, 24 179.2]
meghanādā kākamācī sarvāṃśaṃ mardayedrasam | [ĀK, 1, 24 180.1]
ślakṣṇaṃ taṃ golakaṃ kṛtvā hiṃgunā veṣṭayedbahiḥ | [ĀK, 1, 24 180.2]
samena loṇayantrasthaṃ kṛtvā tadvipaceddinam | [ĀK, 1, 24 181.1]
caṇḍāgninā svāṅgaśītamadhaḥ pātre sthitaṃ rasam | [ĀK, 1, 24 181.2]
cūrṇībhūtaṃ samādāya sāndradviguṇavāsasā | [ĀK, 1, 24 182.1]
baddhvā somānale yantre hyathordhvaṃ gandhakaṃ samam | [ĀK, 1, 24 182.2]
dattvā pacetpunargandhamevaṃ gandhaṃ tu ṣaḍguṇam | [ĀK, 1, 24 183.1]
jārayetsa raso devi mūrchitaḥ sarvarogahā | [ĀK, 1, 24 183.2]
gandhakaṃ navasāraṃ ca śuddhasūtasamaṃ samam | [ĀK, 1, 24 184.1]
yāmaṃ saṃmardayecchlakṣṇaṃ kācakūpyāṃ vinikṣipet | [ĀK, 1, 24 184.2]
saptamṛtkarpaṭair liptvā kūpīṃ gharme viśoṣayet | [ĀK, 1, 24 185.1]
kūpikāṃ vālukāyantre dvādaśapraharaṃ pacet | [ĀK, 1, 24 185.2]
sa raso jāyate devi mūrchito rañjito bhavet | [ĀK, 1, 24 186.1]
rasārdhaṃ gandhakaṃ mardyaṃ yāmayugmaṃ kharātape | [ĀK, 1, 24 186.2]
tataḥ sitajayantyāśca rasaiḥ saṃmardayettryaham | [ĀK, 1, 24 187.1]
tatastu golakaṃ kṛtvā mūṣāyāṃ saṃnirodhayet | [ĀK, 1, 24 187.2]
śoṣayitvā dhamet kiṃcit saṃtaptāṃ tāṃ jale kṣipet | [ĀK, 1, 24 188.1]
taṃ rasendraṃ samādāya bhāvayedgokṣuradravaiḥ | [ĀK, 1, 24 188.2]
mūrchito jāyate sūtaḥ sarvarogaharaḥ śubhaḥ | [ĀK, 1, 24 189.1]
akṣayaśca laghudrāvī tejasvī nirmalo guruḥ | [ĀK, 1, 24 189.2]
sphuṭanaḥ punarāvarto baddhaḥ sūtaḥ sa ucyate | [ĀK, 1, 24 190.1]
rasasyāṣṭamabhāgaṃ tu svarṇaṃ vā nāgameva vā | [ĀK, 1, 24 190.2]
śleṣmātakaphalaṃ pakvaṃ kokilākṣakabījakam | [ĀK, 1, 24 191.1]
tilapiṇyākacūrṇaṃ ca taptakhalve vimardayet | [ĀK, 1, 24 191.2]
śālmalyāścaiva pañcāṅgaṃ rasaṃ tatra vinikṣipet | [ĀK, 1, 24 192.1]
jalūkā jāyate yāvattāvanmardyāttataḥ kṣipet | [ĀK, 1, 24 192.2]
karpūraṃ vākucītailaṃ saindhavaṃ ṭaṅkaṇaṃ kaṇām | [ĀK, 1, 24 193.1]
kapikacchukaromāṇi tatsarvaṃ peṣayejjalaiḥ | [ĀK, 1, 24 193.2]
etatpūrvajalūkāṃ trisaptāhaṃ taptakhalvake | [ĀK, 1, 24 194.1]
jalūkā jāyate divyā mardanākhyā surārcite | [ĀK, 1, 24 194.2]
nārīṇāmṛtukāle tu sā yojyā yonigahvare | [ĀK, 1, 24 195.1]
madadarpaharā tāsāṃ madavihvalakārakā | [ĀK, 1, 24 195.2]
bālye cāṣṭāṅgulā yojyā yauvane sā daśāṅgulā | [ĀK, 1, 24 196.1]
dvādaśāṅgulikā yojyā pragalbhānāṃ jalūkakā | [ĀK, 1, 24 196.2]
yastu tāṃ dhārayenmūrdhni vīryaṃ tasya sthiraṃ bhavet | [ĀK, 1, 24 197.1]
rasendrasyāṣṭamaṃ bhāgaṃ svarṇaṃ vā nāgameva vā | [ĀK, 1, 24 197.2]
śālmalītvagghastikandanīlāmūlamunicchadam | [ĀK, 1, 24 198.1]
eṣāṃ dravaistaptakhalve sarvaṃ mardyamatandritaḥ | [ĀK, 1, 24 198.2]
śleṣmātakaphalaṃ pakvaṃ kokilākṣakabījakam | [ĀK, 1, 24 199.1]
supakvabilvamajjāṃ ca tasminkṣiptvā vimardayet | [ĀK, 1, 24 199.2]
jalūkā jāyate yāvat karpūrādyaṃ ca pūrvavat | [ĀK, 1, 24 200.1]
tasminkṣiptvā trisaptāhaṃ mardayettaptakhalvake | [ĀK, 1, 24 200.2]
manmathākhyā jalūkā syātpūrvavat phaladāyinī | [ĀK, 1, 24 201.1]
sūtakasyāṣṭamaṃ bhāgaṃ hāṭakaṃ sīsameva vā | [ĀK, 1, 24 201.2]
śuṇṭhī bhṛṅgī varā kṣaudrī chāgakṣīraghṛtaṃ gavām | [ĀK, 1, 24 202.1]
mūtraṃ triḥ saptadivasaṃ mardayettaptakhalvake | [ĀK, 1, 24 202.2]
jalūkā jāyate yāvatkarpūrādyaṃ ca pūrvavat | [ĀK, 1, 24 203.1]
ekaviṃśaddinaṃ mardyaṃ jalūkā jāyate śubhā | [ĀK, 1, 24 203.2]
kandarpākhyā sureśāni pūrvavatphaladāyinī | [ĀK, 1, 24 204.1]
tridinaṃ mardayet khalve sūtaniṣkacatuṣṭayam | [ĀK, 1, 24 204.2]
tripalaṃ cāmraniryāsaṃ stokaṃ stokaṃ vinikṣipet | [ĀK, 1, 24 205.1]
payaścaiva mahāśamyā dātavyaṃ mardanakṣamam | [ĀK, 1, 24 205.2]
jalūkā madanākhyeyaṃ jāyate śubhadā nṛṇām | [ĀK, 1, 24 206.1]
rāmāṇāṃ madadarpāṇāṃ drāvikāgnighṛtau yathā | [ĀK, 1, 24 206.2]
pūrvavatkramayogena vīryastambhakaraṃ bhavet | [ĀK, 1, 24 207.1]
nānāvarṇaṃ tathā svacchaṃ dhṛtaṃ yonau jalūkavat | [ĀK, 1, 24 207.2]
badhyate sūtako yastu jalūkābandhalakṣaṇam | [ĀK, 1, 24 208.1]
{ĀK, 1, 25}
paribhāṣāṃ pravakṣyāmi śṛṇu tvaṃ sāvadhānataḥ | [ĀK, 1, 25 1.1]
ardhaṃ siddharasaṃ devi triṣvekaṃ hemabhasma ca | [ĀK, 1, 25 1.2]
pādāṃśakaṃ rūpyabhasma ṣaṣṭhāṃśaṃ tāmrabhasma ca | [ĀK, 1, 25 2.1]
aṣṭamāṃśaṃ hi kāntābhraṃ kalāṃśaṃ navaratnakam | [ĀK, 1, 25 2.2]
raseśvaraṃ samuddiśya rasavaidyāya dhīmate | [ĀK, 1, 25 3.1]
rasācāryāya siddhāya dadyādiṣṭārthasiddhaye | [ĀK, 1, 25 3.2]
dhātubhirgandhakādyaiśca nirdravairmardito rasaḥ | [ĀK, 1, 25 4.1]
suślakṣṇaḥ kajjalābho'sau kajjalī sābhidhīyate | [ĀK, 1, 25 4.2]
sadrave marditaḥ so'pi iti pākarasaḥ smṛtaḥ | [ĀK, 1, 25 5.1]
arkāṃśatulyādrasato'tha gandhānniṣkārdhatulyāttruṭiśo'pi khalve | [ĀK, 1, 25 5.2]
arkātape tīvratare vimardyātpiṣṭirbhavetsā navanītarūpā | [ĀK, 1, 25 5.3]
khalve vimardya gandhena dugdhena saha pāradam | [ĀK, 1, 25 6.1]
peṣaṇātpiṣṭitāṃ yāti sā piṣṭīti matā paraiḥ | [ĀK, 1, 25 7.1]
caturthāṃśasuvarṇena rasena kṛtapiṣṭikā | [ĀK, 1, 25 7.2]
bhavetpātanapiṣṭī sā tathā rūpyādibhiḥ kṛtā | [ĀK, 1, 25 8.1]
rūpyaṃ vā jātarūpaṃ vā rasagandhādibhirhatam | [ĀK, 1, 25 8.2]
samutthitaṃ ca bahuśaḥ sā kṛṣṭī hematārayoḥ | [ĀK, 1, 25 9.1]
kṛṣṭīṃ kṣiptvā suvarṇānte na varṇo hīyate tayā | [ĀK, 1, 25 9.2]
svarṇakṛṣṭyā kṛtaṃ bījaṃ rasasya parirañjanam | [ĀK, 1, 25 10.1]
tāmraṃ tīkṣṇasamāyuktaṃ drutaṃ nikṣipya bhūriśaḥ | [ĀK, 1, 25 10.2]
sagandhe likucadrāve nirgataṃ varalohakam | [ĀK, 1, 25 11.1]
tena raktīkṛtaṃ svarṇaṃ hemaraktītyudāhṛtā | [ĀK, 1, 25 11.2]
nikṣiptā sā drute svarṇe varṇotkarṣavidhāyinī | [ĀK, 1, 25 12.1]
tārasya rañjanī cāpi bījarāgavidhāyinī | [ĀK, 1, 25 12.2]
evameva prakartavyā tāraraktī manoharā | [ĀK, 1, 25 13.1]
rañjanī khalu rūpyasya bījānāmapi rañjanī | [ĀK, 1, 25 13.2]
mṛtena vā baddharasena vānyalohena vā sādhitamanyaloham | [ĀK, 1, 25 14.1]
sitaṃ hi pītatvamupāgataṃ taddalaṃ hi candrānalayoḥ prasiddham | [ĀK, 1, 25 14.2]
ābhāsamṛtabandhena rasena saha yojitam | [ĀK, 1, 25 15.1]
sādhitaṃ vānyalohena sitaṃ pītaṃ hi taddalam | [ĀK, 1, 25 15.2]
tāpyena nihataṃ kāntaṃ saptavāraṃ samutthitam | [ĀK, 1, 25 16.1]
taddvayaṃ dvipalaṃ vātha tāmrabhasma paladvayam | [ĀK, 1, 25 16.2]
sarvaṃ nikṣipya mūṣāyāṃ saptavāraṃ dhameddṛḍham | [ĀK, 1, 25 17.1]
tadayonāgamityuktaṃ sādhakaṃ dehalohayoḥ | [ĀK, 1, 25 17.2]
rasena sāraṇāyantre tadīyā gulikā kṛtā | [ĀK, 1, 25 18.1]
sā dhṛtā vadane hanti meharogān aśeṣataḥ | [ĀK, 1, 25 18.2]
kurute dantadārḍhyaṃ ca dṛśau gṛdhradṛśāviva | [ĀK, 1, 25 19.1]
tathānyān kṣetrajānrogān rogāñ jatrūrdhvasaṃbhavān | [ĀK, 1, 25 19.2]
mākṣikeṇa hataṃ tāmraṃ daśavāraṃ samutthitam | [ĀK, 1, 25 20.1]
tadvadviśuddhanāgaṃ hi dvitayaṃ taccatuṣpalam | [ĀK, 1, 25 20.2]
nīlāñjanahataṃ bhūyaḥ saptavāraṃ samutthitam | [ĀK, 1, 25 21.1]
iti saṃsiddhametaddhi śulbanāgaṃ prakīrtitam | [ĀK, 1, 25 21.2]
sādhitastena sūtendro vadane vidhṛto nṛṇām | [ĀK, 1, 25 22.1]
nihanti māsamātreṇa mehavyūhamaśeṣataḥ | [ĀK, 1, 25 22.2]
pathyāśanasya varṣeṇa palitaṃ valibhiḥ saha | [ĀK, 1, 25 23.1]
gṛdhradṛṣṭir lasaddṛṣṭiḥ sarvārogyasamanvitaḥ | [ĀK, 1, 25 23.2]
lohaṃ lohāntare kṣiptaṃ dhmātaṃ nirvāpitaṃ drave | [ĀK, 1, 25 24.1]
pāṇḍupītaprabhaṃ jātaṃ piñjarītyabhidhīyate | [ĀK, 1, 25 24.2]
bhāgāḥ ṣoḍaśa tārasya tathā dvādaśa bhāsvataḥ | [ĀK, 1, 25 25.1]
ekatrāvartitāste tu candrārkamiti kathyate | [ĀK, 1, 25 25.2]
dhāryalohe 'nyalohaścetprakṣipto vaṅkanālataḥ | [ĀK, 1, 25 26.1]
nirvāpaṇaṃ tu tatproktaṃ vaidyairnirvāhaṇaṃ khalu | [ĀK, 1, 25 26.2]
kṣipennirvāhaṇaṃ dravye nirvāhye samabhāgikam | [ĀK, 1, 25 27.1]
āvāpyaṃ vāpanīyaṃ ca bhāge dṛṣṭe ca dṛṣṭavat | [ĀK, 1, 25 27.2]
mṛtaṃ tarati yattoye lohaṃ vāritaraṃ hi tat | [ĀK, 1, 25 28.1]
aṅguṣṭhatarjanīghṛṣṭaṃ yattadrekhāntare viśet | [ĀK, 1, 25 28.2]
mṛtaṃ lohaṃ taduddiṣṭaṃ rekhāpūrṇābhidhānataḥ | [ĀK, 1, 25 29.1]
guḍaguñjāsukhasparśamadhvājyaiḥ saha yojitam | [ĀK, 1, 25 29.2]
na yāti prakṛtiṃ dhmānādapunarbhavamucyate | [ĀK, 1, 25 30.1]
lohena saha saṃyuktaṃ dhmātaṃ rūpyeṇa cel lihet | [ĀK, 1, 25 30.2]
tadā nirutthamityuktaṃ lohaṃ tadapunarbhavam | [ĀK, 1, 25 31.1]
evaṃ rūpyaṃ satāmraṃ ceddhmātaṃ tāmre lagenna hi | [ĀK, 1, 25 31.2]
tadā nirutthaṃ mantavyaṃ rajataṃ ca bhiṣagvaraiḥ | [ĀK, 1, 25 32.1]
nirvāhaṇaviśeṣeṇa tadvadvarṇaṃ bhavedyadā | [ĀK, 1, 25 32.2]
mṛdulaṃ citrasaṅkāśaṃ tad bījamiti kathyate | [ĀK, 1, 25 33.1]
idameva hi nirdiṣṭaṃ vaidyairuttāraṇaṃ khalu | [ĀK, 1, 25 33.2]
saṃsṛṣṭalohayorekalohasya parināśanam | [ĀK, 1, 25 34.1]
pradhmātaṃ vaṅkanālena tattāḍanamudāhṛtam | [ĀK, 1, 25 34.2]
cūrṇābhraṃ śālisaṃyuktaṃ vastrabaddhaṃ hi kāñjike | [ĀK, 1, 25 35.1]
niryātaṃ mardanādvastrāddhānyābhramiti kathyate | [ĀK, 1, 25 35.2]
kṣārāmladrāvakairyuktaṃ dhmātamākarakoṣṭhake | [ĀK, 1, 25 36.1]
yastato nirgataḥ sāraḥ sattvam ityabhidhīyate | [ĀK, 1, 25 36.2]
koṣṭhikāśikharāpūrṇaiḥ kokilādhmānayogataḥ | [ĀK, 1, 25 37.1]
mūṣākarṇam anuprāptair ekakolīśako mataḥ | [ĀK, 1, 25 37.2]
śikhitrāḥ pāvakocchiṣṭā mṛtāṅgārāśca kokilāḥ | [ĀK, 1, 25 38.1]
kṛṣṇāṅgāḥ kokilāśceti paryāyāste parasparam | [ĀK, 1, 25 38.2]
drāvaṇe sattvapāte ca mādhūkāḥ khādirāḥ śubhāḥ | [ĀK, 1, 25 39.1]
durdrāve vaṃśajāpestu svedane bādarāḥ śubhāḥ | [ĀK, 1, 25 39.2]
vidyādharākhyayantrasthād ārdrakadravamarditāt | [ĀK, 1, 25 40.1]
samākṛṣṭo raso yo'sau hiṅgulākṛṣṭa ucyate | [ĀK, 1, 25 40.2]
svalpatālayutaṃ kāṃsyaṃ vaṅkanālena tāḍitam | [ĀK, 1, 25 41.1]
muktavaṅgaṃ hi tattāmraṃ ghoṣākṛṣṭamudāhṛtam | [ĀK, 1, 25 41.2]
palaviṃśati nāgasya śuddhasya kṛtacakrikam | [ĀK, 1, 25 42.1]
rūpikādugdhasampiṣṭaśilāyāṃ parilepitam | [ĀK, 1, 25 42.2]
śarāvasaṃpuṭe ruddhvā pacet kroḍapuṭena tām | [ĀK, 1, 25 43.1]
tāvadvāraṃ pacedyatnādyāvadbhasma prajāyate | [ĀK, 1, 25 43.2]
guḍagugguluguñjājyaṭaṅkaṇaiḥ parimardya tam | [ĀK, 1, 25 44.1]
mūṣāmadhye nirudhyātha dhmānādutthāpitaṃ punaḥ | [ĀK, 1, 25 44.2]
cakrīṃ tena punaḥ kṛtvā palapramitapāradaiḥ | [ĀK, 1, 25 45.1]
liptvā limpetsitārkasya payasā śilayāpi ca | [ĀK, 1, 25 45.2]
pacedgajapuṭairevaṃ vārāṇāṃ khalu viṃśatiḥ | [ĀK, 1, 25 46.1]
puṭe puṭe ca nāgasya kuryādutthāpanaṃ khalu | [ĀK, 1, 25 46.2]
nīlajyotirdravaiḥ samyagdaśavārāṇi ḍhālayet | [ĀK, 1, 25 47.1]
iti siddhaṃ hi tat sīsaṃ karṣamātrāvaśeṣitam | [ĀK, 1, 25 47.2]
guhyanāgākhyayā proktaṃ śreṣṭhaṃ rasarasāyane | [ĀK, 1, 25 48.1]
niṣkamātraṃ tu nāge'smin lohākhye yā drute sati | [ĀK, 1, 25 48.2]
svato lakṣaguṇāṃ haimīṃ śalākāṃ grasate dhruvam | [ĀK, 1, 25 49.1]
lagettailaprataptaṃ tatsvarṇamudgirati dhruvam | [ĀK, 1, 25 49.2]
guhyanāgo'yamuddiṣṭaḥ śaktisvacchandabhairavaḥ | [ĀK, 1, 25 50.1]
tīkṣṇaṃ nīlāñjanopetaṃ dhmātaṃ hi bahuśo dṛḍham | [ĀK, 1, 25 50.2]
mṛdu kṛṣṇaṃ drutadrāvaṃ varanāgaṃ taducyate | [ĀK, 1, 25 51.1]
mṛtasya punarudbhūtiḥ sā proktotthāpanākhyayā | [ĀK, 1, 25 51.2]
drutadravyasya nikṣepo drave tat ḍhālanaṃ matam | [ĀK, 1, 25 52.1]
triṃśatpalamitaṃ nāgaṃ bhānudugdhena marditam | [ĀK, 1, 25 52.2]
vimṛdya puṭayet tāvad yāvat karṣāvaśeṣakam | [ĀK, 1, 25 53.1]
na tatpuṭasahasreṇa kṣayamāyāti sarvadā | [ĀK, 1, 25 53.2]
capalo'yaṃ samādiṣṭo vārtikairnāgasambhavaḥ | [ĀK, 1, 25 54.1]
itthaṃ hi capalaḥ kāryo vaṅgasyāpi na saṃśayaḥ | [ĀK, 1, 25 54.2]
tatspṛṣṭahastasaṃspṛṣṭaḥ kevalo badhyate rasaḥ | [ĀK, 1, 25 55.1]
sa raso dhātuvādeṣu śasyate na rasāyane | [ĀK, 1, 25 55.2]
ayaṃ hi karpaṇākhyena lokanāthena kīrtitaḥ | [ĀK, 1, 25 56.1]
bhrāmakāśmarajaḥ sūkṣmaṃ pañcamāṃśasamanvitam | [ĀK, 1, 25 56.2]
kumārīmūlatoyena mardayedekavāsaram | [ĀK, 1, 25 57.1]
śārṅgerīsvarase vāpi dinamekamanāratam | [ĀK, 1, 25 57.2]
evaṃ bhūnāgadhautaṃ ca mardayeddivasadvayam | [ĀK, 1, 25 58.1]
athaikapalanāgena tāvatā trapuṇāpi ca | [ĀK, 1, 25 58.2]
daśaniṣkarasendreṇa ślakṣṇapiṣṭaṃ samācaret | [ĀK, 1, 25 59.1]
yojayitvādyakalkena yathāpūrvaṃ vimardayet | [ĀK, 1, 25 59.2]
tataḥ śāṇarasendreṇa sattvena rasakasya ca | [ĀK, 1, 25 60.1]
piṣṭīṃ kṛtvā tu pūrveṇa pūrvakalkaiśca yojayet | [ĀK, 1, 25 60.2]
atha prakṣālya soṣṇena kāñjikena praśoṣayet | [ĀK, 1, 25 61.1]
palārdhaṃ śuddhasasyena aṣṭaguñjārasena ca | [ĀK, 1, 25 61.2]
vimardya kāñjikaiḥ kuryānmaricapramitā vaṭīḥ | [ĀK, 1, 25 62.1]
nirudhya vajramūṣāyāṃ sandhibandhaṃ vidhāya ca | [ĀK, 1, 25 62.2]
śikhitrair navabhiḥ samyagbhastrābhyāṃ pradhametkhalu | [ĀK, 1, 25 63.1]
tato mūṣāgataṃ sattvaṃ samādāya samantataḥ | [ĀK, 1, 25 63.2]
dhametprakaṭamūṣāyāṃ vaṅkanālena śodhayet | [ĀK, 1, 25 64.1]
daśaśāṇaṃ hi tatsatvaṃ bhasmanā lavaṇena ca | [ĀK, 1, 25 64.2]
sakāñjikena saṃpeṣya puṭayogena śodhayet | [ĀK, 1, 25 65.1]
triniṣkapramite tasminpūrvaproktena bhasmanā | [ĀK, 1, 25 65.2]
aśītiguṇitaṃ nāgaṃ dhmātvā nirvāhayet khalu | [ĀK, 1, 25 66.1]
iyatā pūrvasūto'sau kṣīyate na kathaṃcana | [ĀK, 1, 25 66.2]
capalo'yaṃ samuddiṣṭo lokanāthena śambhunā | [ĀK, 1, 25 67.1]
anenāpi rasaḥ śīghraṃ pūrvavad badhyate sukham | [ĀK, 1, 25 67.2]
kāravallījaṭācūrṇairdaśadhā puṭito hi saḥ | [ĀK, 1, 25 68.1]
bhavennāgavinirmukto grāsaṃ gṛhṇātyaśeṣataḥ | [ĀK, 1, 25 68.2]
sukhaṃ prakaṭamūṣāyāṃ bhavec cātiguṇottaraḥ | [ĀK, 1, 25 69.1]
jīrṇagrāso raso hyeṣāṃ dehalohakaro bhavet | [ĀK, 1, 25 69.2]
bhūbhujaṅgaśakṛttoyaiḥ prakṣālyāpahṛtaṃ malam | [ĀK, 1, 25 70.1]
kṛṣṇavarṇaṃ hi tatproktaṃ dhautākhyaṃ rasavādibhiḥ | [ĀK, 1, 25 70.2]
dravyayormelanaṃ dhmānād dvaṃdvānaṃ parikīrtitam | [ĀK, 1, 25 71.1]
bhāgādrūpyādhike kṣepamanuvarṇasavarṇakam | [ĀK, 1, 25 71.2]
dalairvā varṇikāgrāso bhañjanī vādinirmitā | [ĀK, 1, 25 72.1]
pataṅgīkalkato jātā lohe tāratvahematā | [ĀK, 1, 25 72.2]
dināni katicit sthitvā yātyasau phullikā matā | [ĀK, 1, 25 73.1]
rañjitārdharasāllohādanyadvā cirakālataḥ | [ĀK, 1, 25 73.2]
viniryāti sa nirdiṣṭaḥ pataṅgīrāgasaṃjñakaḥ | [ĀK, 1, 25 74.1]
drute dravyāntarakṣepāllohādyaiḥ kriyate hi yaḥ | [ĀK, 1, 25 74.2]
sa āvāpaḥ pratīvāpastadevācchādanaṃ matam | [ĀK, 1, 25 75.1]
drute vahnisthite lohe viramyāṣṭanimeṣakam | [ĀK, 1, 25 75.2]
salilasya parikṣepaḥ so'bhiṣeka iti smṛtaḥ | [ĀK, 1, 25 76.1]
nāgaṃ vā vaṅgaṃ vā pradrāvya niṣecayecchataṃ vārān | [ĀK, 1, 25 76.2]
uktadravye taddravatāḍanametaddhi so'bhiṣekastu | [ĀK, 1, 25 77.1]
taptasyāpsu parikṣepo nirvāpastapanaṃ ca tat | [ĀK, 1, 25 77.2]
prativāpyādikaṃ kāryaṃ drutalohe sunirmale | [ĀK, 1, 25 78.1]
yadā hutāśo dīptārciḥ śuklotthānasamanvitaḥ | [ĀK, 1, 25 78.2]
śuddhāvartastadā jñeyaḥ sa kālaḥ sattvanirgame | [ĀK, 1, 25 79.1]
drāvyadravyanibhā jvālā dṛśyate dhamane yadā | [ĀK, 1, 25 79.2]
dravasyonmukhatā seyaṃ rekhāvartaḥ sa kathyate | [ĀK, 1, 25 80.1]
vahnisthameva śītaṃ yattaduktaṃ svāṅgaśītalam | [ĀK, 1, 25 80.2]
agnerākṛṣṭaśītaṃ yadvahniśītaṃ tadīritam | [ĀK, 1, 25 81.1]
kṣārāmlair auṣadhairvāpi ḍolāyantre sthitasya hi | [ĀK, 1, 25 81.2]
pacanaṃ svedanākhyaṃ syānmalaśaithilyakārakam | [ĀK, 1, 25 82.1]
uddiṣṭairauṣadhaiḥ sārdhaṃ sarvāmlaiḥ kāñjikairapi | [ĀK, 1, 25 82.2]
peṣaṇaṃ mardanākhyaṃ syādbahirmalavināśanam | [ĀK, 1, 25 83.1]
mardanādiṣṭabhaiṣajyair naṣṭapiṣṭitvakārakam | [ĀK, 1, 25 83.2]
tanmūrcchanaṃ hi vāryadribhūjakañcukanāśanam | [ĀK, 1, 25 84.1]
svarūpasya vināśena piṣṭitvāpādanaṃ hi yat | [ĀK, 1, 25 84.2]
vivṛddhir jitasūtena naṣṭapiṣṭiḥ sa ucyate | [ĀK, 1, 25 85.1]
svedatāpādiyogena svarūpāpādanaṃ punaḥ | [ĀK, 1, 25 85.2]
tadutthāpanamityuktaṃ mūrcchāvyāpattināśanam | [ĀK, 1, 25 86.1]
uktauṣadhairmarditapāradasya yantrasthitasyordhvamadhaśca tiryak | [ĀK, 1, 25 86.2]
niryāpanaṃ pātanasaṃjñayoktaṃ vaṅgāhisaṃparkajakañcukaghnam | [ĀK, 1, 25 86.3]
jalasaindhavayuktasya rasasya divasatrayam | [ĀK, 1, 25 87.1]
sthitirāpyāyinī kumbhe yo'sau rodhanamucyate | [ĀK, 1, 25 88.1]
rodhanāllabdhavīryasya capalatvanivṛttaye | [ĀK, 1, 25 88.2]
kriyate yo ghaṭe svedaḥ proktaṃ niyamanaṃ hi tat | [ĀK, 1, 25 89.1]
dhātupāṣāṇamūlādyaiḥ saṃyukto ghaṭamadhyataḥ | [ĀK, 1, 25 89.2]
grāsārthaṃ tridinaṃ svedo dīpanaṃ tanmataṃ budhaiḥ | [ĀK, 1, 25 90.1]
iyanmānasya sūtasya bhojyadravyātmikā mitiḥ | [ĀK, 1, 25 90.2]
iyatītyucyate yo'sau grāsamānamitīritam | [ĀK, 1, 25 91.1]
grāsasya cāraṇaṃ garbhadrāvaṇaṃ jāraṇaṃ tathā | [ĀK, 1, 25 91.2]
iti trirūpā nirdiṣṭā jāraṇā varavārtikaiḥ | [ĀK, 1, 25 92.1]
grāsaḥ piṇḍaḥ parīṇāmastisraścākhyāḥ parāḥ punaḥ | [ĀK, 1, 25 92.2]
samukhā nirmukhā ceti jāraṇā dvividhā matā | [ĀK, 1, 25 93.1]
nirmukhā jāraṇā proktā bījādānena bhāgataḥ | [ĀK, 1, 25 93.2]
śuddhaṃ svarṇaṃ ca rūpyaṃ ca bījamityabhidhīyate | [ĀK, 1, 25 94.1]
catuḥṣaṣṭyaṃśato bījaprakṣepo mukhamucyate | [ĀK, 1, 25 94.2]
evaṃ kṛte raso grāsalolupo mukhavān bhavet | [ĀK, 1, 25 95.1]
kaṭhinānyapi lohāni kṣamo bhavati bhakṣitum | [ĀK, 1, 25 95.2]
iyaṃ hi samukhī proktā jāraṇāmṛtajāraṇā | [ĀK, 1, 25 96.1]
divyauṣadhisamāyogāt sthitaḥ prakaṭakoṣṭhiṣu | [ĀK, 1, 25 96.2]
bhuṅkte nikhilalohādyānyo'sau rākṣasavaktravān | [ĀK, 1, 25 97.1]
rasasya jaṭhare grāsakṣepaṇaṃ cāraṇā matā | [ĀK, 1, 25 97.2]
grastasya drāvaṇaṃ garbhe garbhadrutirudāhṛtā | [ĀK, 1, 25 98.1]
bahireva drutīkṛtya ghanasatvādikaṃ khalu | [ĀK, 1, 25 98.2]
jāraṇāya rasendrasya sā bāhyadrutir ucyate | [ĀK, 1, 25 99.1]
nirlepitvaṃ dravatvaṃ ca tejastvaṃ laghutā tathā | [ĀK, 1, 25 99.2]
asaṃyogaśca sūtena pañcadhā drutilakṣaṇam | [ĀK, 1, 25 100.1]
auṣadhājyādiyogena lohadhātvādikaṃ sadā | [ĀK, 1, 25 100.2]
uttiṣṭhate dravākārā sā drutiḥ parikīrtitā | [ĀK, 1, 25 101.1]
drutagrāsaparīṇāmo biḍayantrādiyogataḥ | [ĀK, 1, 25 101.2]
jāraṇetyucyate tasyāḥ prakārāḥ santi koṭiśaḥ | [ĀK, 1, 25 102.1]
kṣārairamlaiśca gandhādyairmūtraiḥ sapaṭubhistathā | [ĀK, 1, 25 102.2]
rasagrāsasya jīrṇārthaṃ tadbiḍaṃ parikīrtitam | [ĀK, 1, 25 103.1]
saṃsiddhabījasattvādijāraṇena rasasya hi | [ĀK, 1, 25 103.2]
pītādirāgajananaṃ rañjanaṃ samudīritam | [ĀK, 1, 25 104.1]
sūte satailayantrasthe svarṇādikṣepaṇaṃ hi yat | [ĀK, 1, 25 104.2]
vedhādhikyakaraṃ lohe sāraṇā sā prakīrtitā | [ĀK, 1, 25 105.1]
vyavāyibheṣajopeto dravye kṣipto rasaḥ khalu | [ĀK, 1, 25 105.2]
vedha ityucyate tajjñaiḥ sa cānekavidhaḥ smṛtaḥ | [ĀK, 1, 25 106.1]
lepaḥ kṣepaśca kuntaśca śabdākhyo dhūmasaṃjñakaḥ | [ĀK, 1, 25 106.2]
lepena kurute lohaṃ svarṇaṃ vā rajataṃ tathā | [ĀK, 1, 25 107.1]
lepavedhaḥ sa vijñeyaḥ puṭamatra ca saukaram | [ĀK, 1, 25 107.2]
prakṣepaṇaṃ drute lohe vedhaḥ syātkṣepasaṃjñakaḥ | [ĀK, 1, 25 108.1]
saṃdaṃśadhṛtasūtena drutadravyāhatiśca yaḥ | [ĀK, 1, 25 108.2]
suvarṇatvādikaraṇaḥ kuntavedhaḥ sa ucyate | [ĀK, 1, 25 109.1]
vahnau dhūmāyamāne 'ntaḥprakṣiptarasadhūmataḥ | [ĀK, 1, 25 109.2]
svarṇādyāpādanaṃ lohe dhūmavedhaḥ sa īritaḥ | [ĀK, 1, 25 110.1]
mukhasthite rase nālyā lohasya dhamanātkhalu | [ĀK, 1, 25 110.2]
svarṇarūpyatvajananaṃ śabdavedhaḥ sa kīrtitaḥ | [ĀK, 1, 25 111.1]
piṇḍadravyasya sūtena kāluṣyādinivāraṇam | [ĀK, 1, 25 111.2]
prakāśanaṃ ca varṇasya tadutpāṭanamīritam | [ĀK, 1, 25 112.1]
kṣārāmlairauṣadhaiḥ sārdhaṃ bhāṇḍe ruddhvātiyatnataḥ | [ĀK, 1, 25 112.2]
bhūmau nikhanyate yattatsvedanaṃ samudīritam | [ĀK, 1, 25 113.1]
rasasyauṣadhayuktasya bhāṇḍe ruddhasya yatnataḥ | [ĀK, 1, 25 113.2]
sadāgniyutacullyantaḥkṣepaḥ saṃnyāsa ucyate | [ĀK, 1, 25 114.1]
dvāvetau svedasaṃnyāsau rasarājasya niścitam | [ĀK, 1, 25 114.2]
guṇaprabhāvajananau śīghravyāptikarau tathā | [ĀK, 1, 25 115.1]
{ĀK, 1, 26}
raso niyantryate yena yantraṃ taditi kathyate | [ĀK, 1, 26 1.1]
khalvayantraṃ dvidhā proktaṃ mardanādikakarmaṇi | [ĀK, 1, 26 1.2]
khalvaṃ lohamayaṃ devi pāṣāṇotthamathāpi vā | [ĀK, 1, 26 2.1]
khalvayogyā śilā nīlā śyāmā snigdhā dṛḍhā guruḥ | [ĀK, 1, 26 2.2]
khalvayantraṃ dvidhā proktaṃ rasādimukhamardane | [ĀK, 1, 26 3.1]
ṣoḍaśāṅgulikotsedhā navāṅgulisuvistarā | [ĀK, 1, 26 3.2]
caturviṃśāṅgulīdīrghagharṣaṇī dvādaśāṅgulā | [ĀK, 1, 26 4.1]
viṃśatyaṅguladīrghā vā syādutsedhe daśāṅgulā | [ĀK, 1, 26 4.2]
khalvapramāṇaṃ tajjñeyaṃ śreṣṭhaṃ syādrasamardane | [ĀK, 1, 26 5.1]
ṣoḍaśāṅgulavistāraḥ khalvo bhavati vartulaḥ | [ĀK, 1, 26 5.2]
caturaṅgulanimnaṃ ca madhye 'timasṛṇīkṛtam | [ĀK, 1, 26 6.1]
mardanī cipiṭādhastāt sugrahā ca śikhopari | [ĀK, 1, 26 6.2]
ayaṃ hi vartulaḥ khalvo mardane'tisukhapradaḥ | [ĀK, 1, 26 7.1]
ayasā kāntalohena lohakhalvamapīdṛśam | [ĀK, 1, 26 7.2]
adhastād droṇikā kāryā vahniprajvālanocitā | [ĀK, 1, 26 8.1]
utsedhena navāṅgulaḥ khalu kalātulyāṅgulāyāmavān vistāreṇa navāṅgulo rasamitair nimnaistathaivāṅgulaiḥ | [ĀK, 1, 26 8.2]
kaṇṭhe dvyaṅgulavistaro'timasṛṇo droṇārdhacandrākṛtir gharṣaścaiva daśāṅgulaśca tadidaṃ khalvākhyayantraṃ matam | [ĀK, 1, 26 8.3]
asminpañcapalaḥ sūto mardanīyo viśuddhaye | [ĀK, 1, 26 9.1]
tattadaucityayogena khalveṣvanyeṣu śodhayet | [ĀK, 1, 26 10.1]
lohe navāṅgulaḥ khalvo nimnaścaiva ṣaḍaṅgulaḥ | [ĀK, 1, 26 10.2]
mardako'ṣṭāṅgulaścaiva taptakhalvābhidho hyayam | [ĀK, 1, 26 11.1]
kṛtvā khalvākṛtiṃ cullīmaṅgāraiḥ paripūrya tām | [ĀK, 1, 26 11.2]
tasminniveśya taṃ khalvaṃ pārśve bhastrikayā dhamet | [ĀK, 1, 26 12.1]
tasminvimarditā piṣṭiḥ kṣārāmlaiśca susaṃyutā | [ĀK, 1, 26 12.2]
pradravatyativegena sveditā nātra saṃśayaḥ | [ĀK, 1, 26 13.1]
kṛtaḥ kāntāyasā so'yaṃ bhavetkoṭiguṇo rasaḥ | [ĀK, 1, 26 13.2]
yantre lohamaye pātre pārśvayorvalayadvayam | [ĀK, 1, 26 14.1]
tādṛk svalpataraṃ pātraṃ valayadyotakoṣṭhakam | [ĀK, 1, 26 14.2]
pūrvapātropari nyasya svalpapātropari kṣipet | [ĀK, 1, 26 15.1]
rasaṃ saṃmūrchitaṃ sthūlapātramāpūrya kāñjikaiḥ | [ĀK, 1, 26 15.2]
dviyāmaṃ svedayedevaṃ rasotthāpanahetave | [ĀK, 1, 26 16.1]
tatsyāt khavalabhīyantraṃ rasasādguṇyakārakam | [ĀK, 1, 26 16.2]
sūkṣmakāntamaye pātre rasaḥ syādguṇavattaraḥ | [ĀK, 1, 26 17.1]
aṣṭāṅgulamitā samyak vartulā cipiṭā tale | [ĀK, 1, 26 17.2]
caturaṅgulataḥ kaṇṭhādadho droṇyā samanvitā | [ĀK, 1, 26 18.1]
caturaṅgulavistārā nimnayā dṛḍhabaddhayā | [ĀK, 1, 26 18.2]
tadvidhā ca ghaṭī mūle ṣoḍaśāṅgulavistṛtā | [ĀK, 1, 26 19.1]
navāṅgulakavistārakarṇena ca samanvitā | [ĀK, 1, 26 19.2]
pūrve ghaṭe rasaṃ kṣiptvā nyubjāṃ dadyātparāṃ ghaṭīm | [ĀK, 1, 26 20.1]
sordhvaṃ nimnā ca parito dṛḍhapālikayānvitā | [ĀK, 1, 26 20.2]
pālyāṃ droṇyāṃ kṣipettoyaṃ pāvakaṃ jvālayedadhaḥ | [ĀK, 1, 26 21.1]
ūrdhvapātanayantraṃ hi nandinā parikīrtitam | [ĀK, 1, 26 21.2]
upariṣṭāttu tatsthālyāṃ kṣipedanyāmadhomukhīm | [ĀK, 1, 26 22.1]
sthālikāṃ cipiṭībhūtāṃ talāntarliptapāradām | [ĀK, 1, 26 22.2]
kṣiptvā tatpaṅkile garte jvālayenmūrdhni pāvakam | [ĀK, 1, 26 23.1]
adhaḥpātanayantraṃ hi tadetatparikīrtitam | [ĀK, 1, 26 23.2]
kṣipedrasaṃ ghaṭe dīrghe natādhonālasaṃyute | [ĀK, 1, 26 24.1]
tannālaṃ nikṣipedanyaghaṭakukṣyantare khalu | [ĀK, 1, 26 24.2]
tatra ruddhvā mṛdā samyagvadane ghaṭayoradhaḥ | [ĀK, 1, 26 25.1]
adhastādrasakumbhasya jvālayettīvrapāvakam | [ĀK, 1, 26 25.2]
itarasmin ghaṭe toyaṃ prakṣipetsvāduśītalam | [ĀK, 1, 26 26.1]
tiryakpātanametaddhi vārtikairabhidhīyate | [ĀK, 1, 26 26.2]
pātanātritayasyoktaṃ yantrāṇāṃ tritayaṃ khalu | [ĀK, 1, 26 27.1]
pātanaiśca vinā sūto nitarāṃ doṣamṛcchati | [ĀK, 1, 26 27.2]
tribhirevordhvapātaiḥ sa kasmāddoṣairna mucyate | [ĀK, 1, 26 28.1]
dvivibhāgena vipākena dravyān anyonyayogataḥ | [ĀK, 1, 26 28.2]
pātrāntaraparikṣepādguṇāḥ syur vividhāḥ khalu | [ĀK, 1, 26 29.1]
khaṇḍānyulūkhalāṃbhobhis taṇḍulāsyurjalojjhitāḥ | [ĀK, 1, 26 29.2]
pātanaiva mahāśuddhistaṇḍulī parikīrtitā | [ĀK, 1, 26 30.1]
viśālavadane bhāṇḍe toyapūrṇe niveśayet | [ĀK, 1, 26 30.2]
aparaṃ pṛthulaṃ samyak pratarastasya madhyame | [ĀK, 1, 26 31.1]
ālavālaṃ biḍaiḥ kṛtvā tanmadhye pāradaṃ kṣipet | [ĀK, 1, 26 31.2]
ūrdhvādhaśca biḍaṃ dattvā mallenārudhya yatnataḥ | [ĀK, 1, 26 32.1]
puṭamaucityayogena dīyate tannigadyate | [ĀK, 1, 26 32.2]
yantraṃ kacchapasaṃjñaṃ hi taduktaṃ rasajāraṇe | [ĀK, 1, 26 33.1]
kṛtvā lohamayīṃ mūṣāṃ vartulādhārakāriṇīm | [ĀK, 1, 26 33.2]
vitastyā samitāṃ kāntalohena parinirmitām | [ĀK, 1, 26 34.1]
muṇḍalohodbhavāṃ vāpi kaṇṭhādho dvyaṅgulādadhaḥ | [ĀK, 1, 26 34.2]
dvyaṅgulaṃ valayaṃ dadyānmadhyadeśe ca kaṇṭhataḥ | [ĀK, 1, 26 35.1]
pidhānadhārakaṃ ciñcāpatravistīrṇakaṅkaṇam | [ĀK, 1, 26 35.2]
pidhānamantarāviṣṭaṃ saśikhaṃ śliṣṭasandhikam | [ĀK, 1, 26 36.1]
tale pravihatacchidraṃ bhāṇḍaṃ kṛtvā hyadhomukham | [ĀK, 1, 26 36.2]
yantreṇālambayenmūrdhni nirudhya ca viśoṣya ca | [ĀK, 1, 26 37.1]
sthālīkaṇṭhaṃ tato dadyātpuṭānalavidhāraṇam | [ĀK, 1, 26 37.2]
evaṃrūpaṃ bhavedyantram āntarālikasaṃjñakam | [ĀK, 1, 26 38.1]
anena jārayedgandhaṃ drutiṃ garbhakṛtāmapi | [ĀK, 1, 26 38.2]
tāpīmūṣāṃ mṛdā kṛtvā dṛḍhāṃ cāratnimātrikām | [ĀK, 1, 26 39.1]
sudṛḍhāṃ madhyadeśe ca dvyaṅgulacchidrasaṃyutām | [ĀK, 1, 26 39.2]
kāntalohamayīṃ khārīṃ dadyāddravyasya copari | [ĀK, 1, 26 40.1]
tāpikāṃ pūrayecchuddhasikatābhiḥ samantataḥ | [ĀK, 1, 26 40.2]
tāṃ ca cullyāṃ samāropya kṣepaṃ kṣepaṃ biḍadravam | [ĀK, 1, 26 41.1]
pādāṅguṣṭhamitāṃ jvālāṃ jvālayedanalaṃ tataḥ | [ĀK, 1, 26 41.2]
lohābhrakādikaṃ sarvaṃ rasasyopari jārayet | [ĀK, 1, 26 42.1]
tāpikāyantramityuktaṃ sukaraṃ rasajāraṇe | [ĀK, 1, 26 42.2]
sthālyāṃ vinikṣipya rasādivastu svarṇādi khoryāṃ pravidhāya bhūyaḥ | [ĀK, 1, 26 43.1]
amlena cordhvaṃ lavaṇāni dattvā cullyāṃ pacettatpratigarbhayantram | [ĀK, 1, 26 43.2]
khorīmallaṃ tataḥ sthālīṃ nirundhyād atiyatnataḥ | [ĀK, 1, 26 44.1]
sthālyāṃ mallena vā khoryāṃ kṣiptvā vastu nirudhya ca | [ĀK, 1, 26 44.2]
kṣiptvā paṭṭādikaṃ ruddhvā pākaḥ syādgarbhayantrakam | [ĀK, 1, 26 45.1]
caṣakaṃ vartulaṃ lohaṃ vinatāgrordhvadaṇḍakam | [ĀK, 1, 26 45.2]
etaddhi pālikāyantraṃ balijāraṇahetave | [ĀK, 1, 26 46.1]
catuḥprasthajalādhāraṃ caturaṅgulakānanam | [ĀK, 1, 26 46.2]
ghaṭīyantramidaṃ proktaṃ tadāpyāyanake smṛtam | [ĀK, 1, 26 47.1]
vidhāya vartulaṃ gartaṃ mallamatra nidhāya ca | [ĀK, 1, 26 47.2]
vinidhāyeṣṭakāṃ tatra madhyagartavatīṃ śubhām | [ĀK, 1, 26 48.1]
gartasya paritaḥ kuryātpālikāmaṅgulocchrayām | [ĀK, 1, 26 48.2]
tatra sūtaṃ vinikṣipya gartāsye vasanaṃ kṣipet | [ĀK, 1, 26 49.1]
nikṣipedgandhakaṃ tatra mallenāsyaṃ nirudhya ca | [ĀK, 1, 26 49.2]
mallapālikayormadhye mṛdā samyaṅnirudhya ca | [ĀK, 1, 26 50.1]
vanotpalaiḥ puṭaṃ deyaṃ kapotākhyaṃ na cādhikam | [ĀK, 1, 26 50.2]
iṣṭikāyantram etatsyādgandhakaṃ tena jārayet | [ĀK, 1, 26 51.1]
sthālikopari vinyasya sthālīṃ samyaṅnirudhya ca | [ĀK, 1, 26 51.2]
ūrdhvasthālyāṃ jalaṃ kṣiptvā vahniṃ prajvālayedadhaḥ | [ĀK, 1, 26 52.1]
etadvidyādharaṃ yantraṃ hiṅgulākṛṣṭihetave | [ĀK, 1, 26 52.2]
yantraṃ sthālyupari sthālīṃ nyubjāṃ dattvā nirudhyate | [ĀK, 1, 26 53.1]
yantraṃ ḍamarukākhyaṃ tadrasabandhakṛte hitam | [ĀK, 1, 26 53.2]
mallamadhye caredgartaṃ tatra sūtaṃ sagandhakam | [ĀK, 1, 26 54.1]
gartasya paritaḥ kuḍyaṃ prakuryāttryaṅgulocchritam | [ĀK, 1, 26 54.2]
tataścācchādayetsamyaggostanākāramūṣayā | [ĀK, 1, 26 55.1]
samyaktoyamṛdā ruddhvā samyagatrocyamānayā | [ĀK, 1, 26 55.2]
lehavat kṛtabarbūrakvāthena parimiśritam | [ĀK, 1, 26 56.1]
jīrṇakiṭṭarajaḥ sūkṣmaṃ guḍacūrṇaiḥ samanvitam | [ĀK, 1, 26 56.2]
iyaṃ hi jalamṛtproktā durbhedyā salilaiḥ khalu | [ĀK, 1, 26 57.1]
khaṭikāpaṭukiṭṭaiśca mahiṣīdugdhamarditaiḥ | [ĀK, 1, 26 57.2]
vahnimṛtsā bhavedghoravahnitāpasahā khalu | [ĀK, 1, 26 58.1]
etayormṛtsnayo ruddho na gantuṃ kṣamate rasaḥ | [ĀK, 1, 26 58.2]
tato jalaṃ vinikṣipya vahniṃ prajvālayedadhaḥ | [ĀK, 1, 26 59.1]
nābhiyantramidaṃ proktaṃ nandinā tattvavedinā | [ĀK, 1, 26 59.2]
anena jīryate sūte nirdhūmaḥ śuddhagandhakaḥ | [ĀK, 1, 26 60.1]
mūṣā mūṣodarāviṣṭā ādyantasamavartulā | [ĀK, 1, 26 60.2]
cipiṭā ca tale proktaṃ grastayantraṃ manīṣibhiḥ | [ĀK, 1, 26 61.1]
sūtendrabandhanārthaṃ hi rasavidbhirudīritam | [ĀK, 1, 26 61.2]
vṛntākākāramūṣe dve tayoḥ kaṇṭhādadhaḥ khalu | [ĀK, 1, 26 62.1]
prādeśamātrāṃ nalikāmṛjvīṃ lagnāṃ sagandhakām | [ĀK, 1, 26 62.2]
tatraikasyāṃ kṣipetsūtamanyasyāṃ gandhacūrṇakam | [ĀK, 1, 26 63.1]
nirudhya mūṣayorvaktraṃ vālukāyantrake kṣipet | [ĀK, 1, 26 63.2]
adho'gniṃ jvālayedetattulāyantramudāhṛtam | [ĀK, 1, 26 64.1]
śilātālakagandhāśmajāraṇāya prakīrtitam | [ĀK, 1, 26 64.2]
sthālyāṃ tāmrādi nikṣipya mallenāsyaṃ nirudhya ca | [ĀK, 1, 26 65.1]
pacyate sthālisaṃsthaṃ yatsthālīyantramiti smṛtam | [ĀK, 1, 26 65.2]
sthūlabhāṇḍodarasyāntarvālukāṃ nikṣipecchubhām | [ĀK, 1, 26 66.1]
vitastipramitotsedhāṃ tatastatra niveśayet | [ĀK, 1, 26 66.2]
supakvāṃ mṛṇmayīṃ koṣṭhīṃ dvādaśāṅgulakocchrayām | [ĀK, 1, 26 67.1]
ṣaḍaṅgulakavistīrṇāṃ madhye'timasṛṇīkṛtām | [ĀK, 1, 26 67.2]
pañcāṅgulapidhānaṃ ca tīkṣṇāgraṃ mukulīkṛtam | [ĀK, 1, 26 68.1]
na nyūnaṃ nādhikaṃ koṣṭhe kaṇṭhato masṛṇā bahiḥ | [ĀK, 1, 26 68.2]
koṣṭhyāṃ ca nikṣipedgandhaṃ ṣaṭpalaṃ ślakṣṇacūrṇitam | [ĀK, 1, 26 69.1]
tatastraipādikīṃ lauhīṃ niveśya ca sthirīkṛtām | [ĀK, 1, 26 69.2]
tasyāṃ ca vinyasetkhorīṃ lauhīṃ vā kāntalohajām | [ĀK, 1, 26 70.1]
tasyāṃ sūtaṃ kṣipecchuddhaṃ palaviṃśatimānataḥ | [ĀK, 1, 26 70.2]
ṭaṅkagandhakasūtaṃ ca bhāvayellaśunadravaiḥ | [ĀK, 1, 26 71.1]
adhaḥśikhena pūrvoktapidhānena pidhāya ca | [ĀK, 1, 26 71.2]
saṃdhibandhaṃ prakurvīta sudhāmṛtsnāguḍādibhiḥ | [ĀK, 1, 26 72.1]
sandhibandhe viśuṣke ca kṣipedupari vālukām | [ĀK, 1, 26 72.2]
bhāṇḍavaktraṃ nirudhyātha jvālayettadadho'nalam | [ĀK, 1, 26 73.1]
evaṃ yāmatrayaṃ yāvattato gandhakasambhavaḥ | [ĀK, 1, 26 73.2]
pidhānalagnadhūmo'sau galitvā nipatedrase | [ĀK, 1, 26 74.1]
evaṃ ca ṣaḍguṇaṃ gandhaṃ bhuktvā sūto 'ruṇo bhavet | [ĀK, 1, 26 74.2]
karoti kalpanirdiṣṭānviśiṣṭānakhilānguṇān | [ĀK, 1, 26 75.1]
koṣṭhikāyantrametaddhi nandinā parikīrtitam | [ĀK, 1, 26 75.2]
pañcāḍhavālukācūrṇaṃ bhāṇḍe nikṣipya yatnataḥ | [ĀK, 1, 26 76.1]
pacyate rasagolādyaṃ vālukāyantrakaṃ hi tat | [ĀK, 1, 26 76.2]
evaṃ lavaṇanikṣepātproktaṃ lavaṇayantrakam | [ĀK, 1, 26 77.1]
vidhāyāṣṭāṅgulaṃ pātraṃ lohamaṣṭāṃgulocchrayam | [ĀK, 1, 26 77.2]
kaṇṭhādho dvyaṅgule deśe jātādhāraṃ ca tatra ca | [ĀK, 1, 26 78.1]
tiryaglohaśalākāṃ ca tasmiṃstiryagvinikṣipet | [ĀK, 1, 26 78.2]
tanūni svarṇapatrāṇi tasyāmupari vinyaset | [ĀK, 1, 26 79.1]
pātrādho nikṣipeddhūpaṃ vakṣyamāṇamihaiva hi | [ĀK, 1, 26 79.2]
tatpātraṃ nyubjapātreṇa chādayedapareṇa hi | [ĀK, 1, 26 80.1]
mṛdā vilipya sandhiṃ ca vahniṃ prajvālayedadhaḥ | [ĀK, 1, 26 80.2]
tena kṛṣṇāni patrāṇi hatānyuktavidhānataḥ | [ĀK, 1, 26 81.1]
rasaścarati vegena drutiṃ garbhe dravanti ca | [ĀK, 1, 26 81.2]
gandhālakaśilānāṃ hi kajjalyā vā mṛtāhinā | [ĀK, 1, 26 82.1]
dhūpanaṃ svarṇapatrāṇāṃ paramaṃ parikīrtitam | [ĀK, 1, 26 82.2]
tārārthaṃ tārapatrāṇi mṛtavaṅgena dhūpayet | [ĀK, 1, 26 83.1]
dhūpayecca yathāyogaṃ rasairuparasairapi | [ĀK, 1, 26 83.2]
dhūpayantramidaṃ proktaṃ jāraṇādravyaśodhane | [ĀK, 1, 26 84.1]
sthūlasthālyāṃ dravaṃ kṣiptvā vāso baddhvā mukhe dṛḍham | [ĀK, 1, 26 84.2]
tatra svedyaṃ vinikṣipya mṛdāsyaṃ prapidhāya ca | [ĀK, 1, 26 85.1]
adhastājjvālayedagniṃ yantraṃ tatkandukāhvayam | [ĀK, 1, 26 85.2]
bhāṇḍakaṇṭhādadhaśchidre veṇunālaṃ vinikṣipet | [ĀK, 1, 26 86.1]
kāntakāṃsyapātradvayaṃ kṛtvā sampuṭaṃ jalagarbhitam | [ĀK, 1, 26 86.2]
nālāsyaṃ tatra saṃyojyaṃ dṛḍhaṃ taccāpi kārayet | [ĀK, 1, 26 87.1]
yuktadravyair vinikṣiptaḥ pūrvaṃ tatra puṭe rasaḥ | [ĀK, 1, 26 87.2]
agninā tāpito nālāttoye tasminpatatyadhaḥ | [ĀK, 1, 26 88.1]
yāvaduṣṇaṃ bhavetsarvaṃ bhājanaṃ tāvadeva hi | [ĀK, 1, 26 88.2]
jāyate rasasaṃdhānaṃ ḍhekīyantramidaṃ bhavet | [ĀK, 1, 26 89.1]
ūrdhvaṃ vahniradhaścāpo madhye tu rasasaṅgrahaḥ | [ĀK, 1, 26 89.2]
somānalamidaṃ proktaṃ jārayedgaganādikam | [ĀK, 1, 26 90.1]
lohanālagataṃ sūtaṃ bhāṇḍe lavaṇapūritam | [ĀK, 1, 26 90.2]
niruddhaṃ vipacedetannālikāyantramīritam | [ĀK, 1, 26 91.1]
susaṃdhisaṃdhitaṃ kṛtvā divyabhāṇḍe tu sammukham | [ĀK, 1, 26 91.2]
aṣṭāṅgulamukhaṃ taṃ tu dīrghaṃ syātṣoḍaśāṅgulam | [ĀK, 1, 26 92.1]
susaṃdhisaṃdhitaṃ kṛtvā vastramṛttikālepanam | [ĀK, 1, 26 92.2]
tatra pātālayantre tu sūtakādi nipātayet | [ĀK, 1, 26 93.1]
kacchapayantrāntargatamṛṇmayapīṭhasthadīpikāsaṃsthaḥ | [ĀK, 1, 26 93.2]
yasminnipatati sūtaḥ proktaṃ tad dīpikāyantram | [ĀK, 1, 26 94.1]
dvādaśāṅgulamutsedhaṃ ṣoḍaśāṅgulamāyatam | [ĀK, 1, 26 94.2]
tāmrīyaṃ mṛṇmayaṃ vātha suślakṣṇaṃ cipiṭaṃ śubham | [ĀK, 1, 26 95.1]
pātraṃ karṇādadho droṇīṃ dvyaṅgulotsedhamātrakām | [ĀK, 1, 26 95.2]
droṇyāṃ pātraṃ nyased anyattāvanmātraṃ susaṃdhitam | [ĀK, 1, 26 96.1]
nyubjaṃ sandhau tayornālaṃ kuryādgomukhasannibham | [ĀK, 1, 26 96.2]
pācyadravyamadhaḥ pātre dravadravyeṇa yojitam | [ĀK, 1, 26 97.1]
kṣiptvā nidhāya mṛtsaṃdhiṃ yantrordhve jalasecanam | [ĀK, 1, 26 97.2]
cullyāmāropya tadyantraṃ caṇḍāgniṃ jvālayedadhaḥ | [ĀK, 1, 26 98.1]
tasmānnānyadviniryāti tattaddravyāśrito rasaḥ | [ĀK, 1, 26 98.2]
gaṅgāsāgarayantraṃ hi bhaṭṭiyantramidaṃ smṛtam | [ĀK, 1, 26 99.1]
guḍapuṣpaphalādīnām āhared drutimuttamām | [ĀK, 1, 26 99.2]
dravadravyeṇa bhāṇḍasya pūritārdhodarasya ca | [ĀK, 1, 26 100.1]
mukhe tiryakkṛte daṇḍe rasaṃ sūtreṇa lambitam | [ĀK, 1, 26 100.2]
svedayettattalagataṃ ḍolāyantramiti smṛtam | [ĀK, 1, 26 101.1]
cullīṃ caturmukhīṃ kṛtvā tatra bhāṇḍaṃ niveśayet | [ĀK, 1, 26 101.2]
tatrauṣadhaṃ vinikṣipya ruddhvā tadbhāṇḍakānanam | [ĀK, 1, 26 102.1]
koṣṭhīyantramidaṃ nāmnā tatratyaiḥ parikīrtitam | [ĀK, 1, 26 102.2]
tryaṅgulāṃ pariṇāhena dairghyeṇa caturaṅgulām | [ĀK, 1, 26 103.1]
mṛṇmayīṃ sudṛḍhāṃ mūṣāṃ vartulaṃ kārayenmukham | [ĀK, 1, 26 103.2]
loṇasya viṃśatiṃ bhāgānbhāgamekaṃ tu gugguloḥ | [ĀK, 1, 26 104.1]
suślakṣṇaṃ peṣayitvā tu vāraṃ vāraṃ punaḥ punaḥ | [ĀK, 1, 26 104.2]
mūṣālepaṃ dṛḍhaṃ kṛtvā lavaṇārdhamṛdā budhaḥ | [ĀK, 1, 26 105.1]
kārīṣe vā tuṣāgnau vā bhūmau tu svedayenmṛdu | [ĀK, 1, 26 105.2]
ahorātraṃ trirātraṃ vā rasendro bhasmatāṃ vrajet | [ĀK, 1, 26 106.1]
garbhayantramidaṃ proktaṃ piṣṭikābhasmakārakam | [ĀK, 1, 26 106.2]
kharparaṃ sikatāpūrṇaṃ kṛtvā tasyopari nyaset | [ĀK, 1, 26 107.1]
aparaṃ kharparaṃ tatra śanairmṛdvagninā pacet | [ĀK, 1, 26 107.2]
pañcakṣāraistathā mūtrairlavaṇaiśca biḍaṃ tataḥ | [ĀK, 1, 26 108.1]
haṃsapākaḥ samākhyāto yantraṃ tadvārtikottamaiḥ | [ĀK, 1, 26 108.2]
lohamūṣādvayaṃ kṛtvā dvādaśāṅgulamānataḥ | [ĀK, 1, 26 109.1]
mūṣayor mukhayornālaṃ dattvā samyaṅnirodhayet | [ĀK, 1, 26 109.2]
ekasyāṃ sūtakaṃ śuddhamanyasyāṃ śuddhagandhakam | [ĀK, 1, 26 110.1]
deyaṃ jalaṃ sūtakādho vahniṃ gandhopari kṣipet | [ĀK, 1, 26 110.2]
jārayetṣaḍguṇaṃ gandham anenaiva krameṇa hi | [ĀK, 1, 26 111.1]
mūṣāyantramidaṃ jñeyaṃ siddhanāgārjuneritam | [ĀK, 1, 26 111.2]
kāntalohamayaṃ pātramāyataṃ dvādaśāṅgulam | [ĀK, 1, 26 112.1]
dīrghamaṣṭāṅgulaṃ devi pātrādhastryaṅgulaṃ śubham | [ĀK, 1, 26 112.2]
nimnaṃ pātraṃ pidhānīṃ ca lohotthāṃ cipiṭāṃ śubhām | [ĀK, 1, 26 113.1]
stanayantramidaṃ sūtapiṣṭīnāṃ jāraṇe varam | [ĀK, 1, 26 113.2]
vṛntākamūṣāyugalaṃ padmavartalohena kārayet | [ĀK, 1, 26 114.1]
ekasyāṃ nikṣipetsūtamanyasyāṃ garalaṃ kṣipet | [ĀK, 1, 26 114.2]
nāgākāraṃ vaktranālaṃ viṣamūṣāmukhe nyaset | [ĀK, 1, 26 115.1]
mayūrākāranālaṃ hi rasamūṣāmukhe nyaset | [ĀK, 1, 26 115.2]
mayūravadane nāgamukhaṃ saṃyojayetsudhīḥ | [ĀK, 1, 26 116.1]
sandhitrayaṃ vajramṛdā lepaṃ kuryādyathā dṛḍham | [ĀK, 1, 26 116.2]
salilaṃ rasamūṣādho viṣādho'ṅgārapāvakaḥ | [ĀK, 1, 26 117.1]
nāgamāyūrayantraṃ hi viṣadhūpe varaṃ priye | [ĀK, 1, 26 117.2]
hastamātrāyataṃ gartaṃ vitastidvayanimnakam | [ĀK, 1, 26 118.1]
koṣṭhīṃ gartasya madhye tu dvādaśāṃgulamāyatām | [ĀK, 1, 26 118.2]
vitastidvayam utsedhāṃ koṣṭhyāmāpūrayecchubhām | [ĀK, 1, 26 119.1]
vālukāṃ tadbahiśchāṇavahniṃ koṣṭhyāṃ rasaṃ priye | [ĀK, 1, 26 119.2]
cakrayantramidaṃ sūtabhasmakarmaṇi śasyate | [ĀK, 1, 26 120.1]
susthālyāṃ kadalīpuṣpanibhāṃ sacchidramūṣikām | [ĀK, 1, 26 120.2]
adhomukhīṃ prakurvīta lipedvajramṛdā dṛḍham | [ĀK, 1, 26 121.1]
upariṣṭād adhovaktrāṃ sthālīmanyāṃ susaṃdhitām | [ĀK, 1, 26 121.2]
mūṣāyāṃ vatsanābhaṃ tu nikṣiped ūrdhvabhājane | [ĀK, 1, 26 122.1]
rasaṃ vilepayedyuktyā yantrordhvaṃ kaitavo rasaḥ | [ĀK, 1, 26 122.2]
adho mṛdvagninā pākastvetat khecarayantrakam | [ĀK, 1, 26 123.1]
prāyaḥ siddharasendrasya viṣadhūpe varaṃ priye | [ĀK, 1, 26 123.2]
sthālyāṃ sūtādikānkṣiptvā hemarūpyādi khorikām | [ĀK, 1, 26 124.1]
nyubjāṃ sandhiṃ mṛdā liptvā vālukāṃ khorikāntagām | [ĀK, 1, 26 124.2]
kṛtvā mṛdvagninā pākastvetat kāpāliyantrakam | [ĀK, 1, 26 125.1]
sarasāṃ gūḍhavaktrāṃ ca mṛdvastrāṅgulasaṃyutām | [ĀK, 1, 26 125.2]
śoṣitāṃ kācakalaśīṃ pūrayettriṣu bhāgayoḥ | [ĀK, 1, 26 126.1]
bhāṇḍe vitastigambhīre vālukāsu pratiṣṭhitā | [ĀK, 1, 26 126.2]
bhāgasya pūrayitrībhir anyābhir avakuṇṭhayet | [ĀK, 1, 26 127.1]
bhāṇḍavaktraṃ maṇikayā sandhiṃ limpenmṛdā pacet | [ĀK, 1, 26 127.2]
cullyāṃ tṛṇasya cādāhānmaṇikāpṛṣṭhavartinaḥ | [ĀK, 1, 26 128.1]
etaddhi vālukāyantraṃ rasagolādikānpacet | [ĀK, 1, 26 128.2]
evaṃ lavaṇanikṣepātproktaṃ lavaṇayantrakam | [ĀK, 1, 26 129.1]
antaḥkṛtarasālepatāmrapātramukhasya ca | [ĀK, 1, 26 129.2]
liptvā mṛllavaṇenaiva sandhiṃ bhāṇḍatalasya ca | [ĀK, 1, 26 130.1]
tadbhāṇḍaṃ paṭunāpūrya kṣārairvā pūrvavatpacet | [ĀK, 1, 26 130.2]
vālukāgūḍhasarvāṅgāṃ yantre mūṣāṃ rasānvitām | [ĀK, 1, 26 131.1]
dīptotpalaiḥ saṃvṛṇuyādyantraṃ tadbhūdharāhvayam | [ĀK, 1, 26 131.2]
kumbhasya pārśve suṣiraṃ kuryādaṅguṣṭhamātrakam | [ĀK, 1, 26 132.1]
tāvat sthūlam ayonālaṃ veṇunālamathāpi vā | [ĀK, 1, 26 132.2]
chidre saṃyojayennālaṃ nālāgre ghaṭikāṃ nyaset | [ĀK, 1, 26 133.1]
kumbhe sarjādiniryāsaṃ kṣiptvā vaktraṃ nirodhayet | [ĀK, 1, 26 133.2]
adho'gniṃ jvālayedetannālikāyantramucyate | [ĀK, 1, 26 134.1]
śarāvasampuṭāntasthaṃ karīṣeṣvagnimānavit | [ĀK, 1, 26 134.2]
paceta cullyāṃ yāmaṃ vā rasaṃ tatpuṭayantrakam | [ĀK, 1, 26 135.1]
viśālavadanāṃ sthālīṃ garte sajalagomaye | [ĀK, 1, 26 135.2]
vinyasya vadanāntaśca pūrayedaparaṃ ghaṭam | [ĀK, 1, 26 136.1]
pañcasacchidrasahitāṃ sthālīṃ vaktre niveśayet | [ĀK, 1, 26 136.2]
tadghaṭaṃ pūrayet tailapātyaṃdravyair nirodhayet | [ĀK, 1, 26 137.1]
bhāṇḍavaktraṃ śarāveṇa puṭaṃ dadyātsamantataḥ | [ĀK, 1, 26 137.2]
chidrebhyaḥ patitaṃ tailaṃ tattadyogeṣu yojayet | [ĀK, 1, 26 138.1]
idaṃ pātālayantraṃ hi sarvatailaṃ nipātayet | [ĀK, 1, 26 138.2]
kāṣṭhatvagbījamāṃsāsthivaṃśatalaṃ samāharet | [ĀK, 1, 26 139.1]
sthālyāṃ laddiṃ kharādīnāṃ kṣiptvāsye kāṃsyapātrakam | [ĀK, 1, 26 139.2]
sajalaṃ vinyaseddevi vahniṃ prajvālayedadhaḥ | [ĀK, 1, 26 140.1]
kāntapātrasthitaṃ tailaṃ sarvavraṇaviropaṇam | [ĀK, 1, 26 140.2]
dhūpayantramidaṃ devi nandinā parikīrtitam | [ĀK, 1, 26 141.1]
vṛttālābusamasthūlaṃ dīrghanālaṃ sarandhrakam | [ĀK, 1, 26 141.2]
tasminkṣipettailapātyadravyaṃ bījādikaṃ priye | [ĀK, 1, 26 142.1]
tanmukhe nikṣipetkeśānvinyasettadadhomukham | [ĀK, 1, 26 142.2]
sacchidre ca ghaṭe nālaṃ bhāṇḍacchidre niveśayet | [ĀK, 1, 26 143.1]
ghaṭamadhye puṭaṃ dadyānnālādho ghaṭikāṃ nyaset | [ĀK, 1, 26 143.2]
adhaḥpātanayantraṃ hi śreṣṭhaṃ syāttailapātane | [ĀK, 1, 26 144.1]
viśālakāṃsyapātrāntarnyaseduttambhanaṃ samam | [ĀK, 1, 26 144.2]
tadūrdhve mṛṇmayaṃ pātraṃ sudṛḍhaṃ caturaṅgulam | [ĀK, 1, 26 145.1]
vinyasedaparaṃ pātraṃ saṃtaptaṃ pūrvapātrake | [ĀK, 1, 26 145.2]
vinyasya tasmin śrīkhaṇḍakṛṣṇāgarumadhuplutam | [ĀK, 1, 26 146.1]
evaṃ dvitīyaṃ pātraṃ tu tṛtīyamapi tadvidham | [ĀK, 1, 26 146.2]
uparyupari vinyasya tadūrdhvaṃ mṛtkaṭāhakam | [ĀK, 1, 26 147.1]
nyubjaṃ nyasetkāṃsyapātre kaṭāhaṃ mārjayejjalaiḥ | [ĀK, 1, 26 147.2]
adhaḥpātanayantraṃ hi gandhatailaṃ nipātayet | [ĀK, 1, 26 148.1]
mūṣā hi krauñcikā proktā kumudī karahāṭikā | [ĀK, 1, 26 148.2]
pācanī vahnimitrā ca rasavādibhiriṣyate | [ĀK, 1, 26 149.1]
muṣṇāti doṣānmūṣeyaṃ sā mūṣeti nigadyate | [ĀK, 1, 26 149.2]
upādānaṃ bhavettasyā mṛttikā lohameva ca | [ĀK, 1, 26 150.1]
mūṣāmukhaviniṣkrāntā varam ekāpi kākinī | [ĀK, 1, 26 150.2]
durjanapraṇipātena dhiglakṣamapi māninām | [ĀK, 1, 26 151.1]
mūṣāpidhānayorbandhe randhrāṇaṃ suvilepayet | [ĀK, 1, 26 151.2]
andhraṇaṃ randhanaṃ caiva saṃśliṣṭaṃ sandhibandhanam | [ĀK, 1, 26 152.1]
mṛttikā pāṇḍurasthūlaśoṇapāṇḍuramūṣarā | [ĀK, 1, 26 152.2]
cirādhmānasahā sā hi mūṣārthamatiśasyate | [ĀK, 1, 26 153.1]
tadabhāve ca vālmīkī kaulālī vā samīryate | [ĀK, 1, 26 153.2]
yā mṛttikā dagdhatuṣaiḥ śaṇena śikhitrakairvā hayaladdinā ca | [ĀK, 1, 26 154.1]
lohena daṇḍena ca kuṭṭitā sā sādhāraṇā syātkhalu mūṣikārtham | [ĀK, 1, 26 154.2]
śvetāśmānastuṣā dagdhāḥ śikhitrāḥ śaṇakarpaṭam | [ĀK, 1, 26 155.1]
laddikiṭṭaṃ yathāyogaṃ saṃyojyā mūṣikāmṛdi | [ĀK, 1, 26 155.2]
mṛdastribhāgaṃ śaṇaladdibhāgau nāgaśca nirdagdhatuṣopalādeḥ | [ĀK, 1, 26 156.1]
kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte | [ĀK, 1, 26 156.2]
dagdhāṅgāratuṣopetamṛtsnā valmīkasambhavā | [ĀK, 1, 26 157.1]
tattadbiḍasamāyuktā tattadbiḍavilepitā | [ĀK, 1, 26 157.2]
tayā yā vihitā mūṣā yogamūṣeti kathyate | [ĀK, 1, 26 158.1]
anayā sādhitaḥ sūto jāyate guṇavattaraḥ | [ĀK, 1, 26 158.2]
gārabhūnāgadhautābhyāṃ śaṇairdagdhatuṣairapi | [ĀK, 1, 26 159.1]
samaiḥ samā ca mūṣāmṛnmahiṣīdugdhasaṃyutā | [ĀK, 1, 26 159.2]
krauñcikā vakṣyamāṇā hi bahudhā parikīrtitā | [ĀK, 1, 26 160.1]
tayā viracitā mūṣā vajradrāvaṇake hitā | [ĀK, 1, 26 160.2]
yāmayugmaparidhmānānnāsau dravati vahninā | [ĀK, 1, 26 161.1]
dagdhaṣaḍguṇagārāḍhyā kiṭṭāṅgāraśaṇānvitā | [ĀK, 1, 26 161.2]
kṛṣṇamṛdbhiḥ kṛtā mūṣā gāramūṣetyudāhṛtā | [ĀK, 1, 26 162.1]
vastrāṅgāratuṣās tulyās taccaturguṇamṛttikā | [ĀK, 1, 26 162.2]
gārāśca mṛttikā tulyā sarvairetairvinirmitā | [ĀK, 1, 26 163.1]
vajramūṣeti nirdiṣṭā yāmamagniṃ saheta sā | [ĀK, 1, 26 163.2]
raktavargarajoyuktā raktavargāmbusādhitā | [ĀK, 1, 26 164.1]
varamūṣeti nirdiṣṭā svarṇamūṣetyudāhṛtā | [ĀK, 1, 26 164.2]
mṛṇmayā sādhitā mūṣā kṣitikhecaralepitā | [ĀK, 1, 26 165.1]
varṇamūṣeti sā proktā varṇotkarṣe niyujyate | [ĀK, 1, 26 165.2]
evaṃ hi śvetavargeṇa rūpyamūṣā samīritā | [ĀK, 1, 26 166.1]
tattadbiḍamṛdodbhūtā tattadbiḍavilepitā | [ĀK, 1, 26 166.2]
dehalohārthayogārthaṃ biḍamūṣetyudāhṛtā | [ĀK, 1, 26 167.1]
sahate'gniṃ caturyāmaṃ draveṇa vyathitā satī | [ĀK, 1, 26 167.2]
dravībhāvam upeyośca mūṣāyāṃ dhmānayogataḥ | [ĀK, 1, 26 168.1]
kṣaṇamuddharaṇaṃ yat tanmūṣāpyāyanam ucyate | [ĀK, 1, 26 168.2]
vṛntākākāramūṣāyāṃ nālaṃ dvādaśakāṅgulam | [ĀK, 1, 26 169.1]
dhuttūrapuṣpavaccordhvaṃ sudṛḍhaṃ śliṣṭasandhikam | [ĀK, 1, 26 169.2]
aṣṭāṅgulaṃ ca sacchidraṃ sā syād vṛntākamūṣikā | [ĀK, 1, 26 170.1]
anayā kharparādīnāṃ mṛdūnāṃ sattvamāharet | [ĀK, 1, 26 170.2]
mūṣā yā gostanākārā śikhāyuktapidhānakā | [ĀK, 1, 26 171.1]
sattvānāṃ drāvaṇe śuddhau mūṣā sā gostanī bhavet | [ĀK, 1, 26 171.2]
nirdiṣṭā mallamūṣā yā malladvitayasampuṭāt | [ĀK, 1, 26 172.1]
parpaṭyādirasādīnāṃ svedanāya prakīrtitā | [ĀK, 1, 26 172.2]
kulālabhāṇḍarūpā yā dṛḍhā ca paripācitā | [ĀK, 1, 26 173.1]
pakvamūṣeti sā proktā poṭṭalyādivipācane | [ĀK, 1, 26 173.2]
nirvaktrā golakākārā puṭanadravyagarbhiṇī | [ĀK, 1, 26 174.1]
golamūṣeti sā proktā gatvaradravyarodhinī | [ĀK, 1, 26 174.2]
tale yā kūrparākārā kramādupari vistṛtā | [ĀK, 1, 26 175.1]
sthūlavṛntākavatsthūlā mañjumūṣeti saṃsmṛtā | [ĀK, 1, 26 175.2]
sā cāyo'bhrakasatvādeḥ puṭāya drāvaṇāya ca | [ĀK, 1, 26 176.1]
mañjūṣākāramūṣā yā nimnatāyāmavistarā | [ĀK, 1, 26 176.2]
ṣaḍaṅgulapramāṇena mūṣā mañjūṣāsaṃjñakā | [ĀK, 1, 26 177.1]
bhūmau nikhanya tāṃ mūṣāṃ dadyātpuṭamathopari | [ĀK, 1, 26 177.2]
mūṣā yā cipiṭā mūle vartulāṣṭāṅgulocchrayā | [ĀK, 1, 26 178.1]
mūṣā sā musalākhyā ca cakribaddharase tathā | [ĀK, 1, 26 178.2]
dagdhāṅgārasya ṣaḍbhāgā gairikaṃ kṛṣṇamṛttikā | [ĀK, 1, 26 179.1]
gāram aṅgārakiṭṭaṃ ca vajramūṣā prakīrtitā | [ĀK, 1, 26 179.2]
gārā dagdhāstuṣā dagdhā valmīkamṛttikā | [ĀK, 1, 26 180.1]
śaṇatvak ca samāyuktā mūṣā vajropamā matā | [ĀK, 1, 26 180.2]
prakāśā cāndhramūṣā ca mūṣā ca dvividhā smṛtā | [ĀK, 1, 26 181.1]
prakāśamūṣā vijñeyā śarāvākārasaṃyutā | [ĀK, 1, 26 181.2]
dravyanirvahaṇe sā ca vārtikaistu praśasyate | [ĀK, 1, 26 182.1]
andhramūṣā ca kartavyā gostanākārasannibhā | [ĀK, 1, 26 182.2]
pidhānena samāyuktā kiṃcid unnatamastakā | [ĀK, 1, 26 183.1]
patralepe tathā raṅge dvandvamelāpake hitam | [ĀK, 1, 26 183.2]
saiva chidrānvitā nandagambhīrā sāraṇocitā | [ĀK, 1, 26 184.1]
tilabhasma dviraṃśaṃ tu iṣṭakāṃśasamanvitam | [ĀK, 1, 26 184.2]
bhasmamūṣeti vijñeyā tārasaṃśodhane hitā | [ĀK, 1, 26 185.1]
tuṣaṃ vastraṃ samaṃ dagdhaṃ mṛttikā caturaṃśikā | [ĀK, 1, 26 185.2]
kūpīpāṣāṇasaṃyuktā vajramūṣā prakīrtitā | [ĀK, 1, 26 186.1]
kṛṣṇā raktā ca pītā ca śuklavarṇā ca mṛttikā | [ĀK, 1, 26 186.2]
ādyā śreṣṭhā kaniṣṭhāntyā madhyame madhyame mate | [ĀK, 1, 26 187.1]
gajāśvānāṃ malaṃ dagdhvā yāvatkṛṣṇatvatāṃ gatam | [ĀK, 1, 26 187.2]
vāśā vajralatā patraṃ valmīkasya mṛdā saha | [ĀK, 1, 26 188.1]
peṣayedvajratoyena yāvacchuklatvatāṃ gatam | [ĀK, 1, 26 188.2]
mardayettena badhnīyādvaṅkanālaṃ ca koṣṭhikām | [ĀK, 1, 26 189.1]
valmīkamṛttikālohakiṭṭaśvetāśmanāṃ pṛthak | [ĀK, 1, 26 189.2]
ekāṃśau dvau tu dagdhasya tuṣasya strīśiroruhām | [ĀK, 1, 26 190.1]
samāṃśastatsamastaṃ tu chāgīdugdhena mardayet | [ĀK, 1, 26 190.2]
yāmadvayaṃ dṛḍhaṃ tena kuryānmūṣāṃ ca sampuṭam | [ĀK, 1, 26 191.1]
śoṣayitvā rasaṃ kṣiptvā tatra kaṃsaṃ nirodhayet | [ĀK, 1, 26 191.2]
vajramūṣādikaṃ proktaṃ samyaksūtasya māraṇe | [ĀK, 1, 26 192.1]
mokṣakṣārasya bhāgau dvāv iṣṭikakāṃśasaṃyutau | [ĀK, 1, 26 192.2]
yatkṛtau sā tu mūṣā syāduttamā tāraśodhane | [ĀK, 1, 26 193.1]
raktavargeṇa saṃmiśrā raktavargapariplutā | [ĀK, 1, 26 193.2]
raktavargakṛtālepā samuktā svarṇakarmasu | [ĀK, 1, 26 194.1]
śuklavargeṇa saṃmiśrā śuklavargapariplutā | [ĀK, 1, 26 194.2]
śuklavargakṛtālepā śuklaśuddhiṣu śasyate | [ĀK, 1, 26 195.1]
viḍvargeṇa tu saṃmiśrā viḍvargeṇa pariplutā | [ĀK, 1, 26 195.2]
viḍvargeṇa kṛtālepā mūṣā syāddrutijāraṇe | [ĀK, 1, 26 196.1]
kṣāravargeṇa saṃmiśrā kṣāravargapariplutā | [ĀK, 1, 26 196.2]
kṣāravargakṛtālepā mūṣā nirvahaṇe hitā | [ĀK, 1, 26 197.1]
viṣaṭaṅkaṇaguñjābhir mūṣālepaṃ tu kārayet | [ĀK, 1, 26 197.2]
prakāśāyāṃ prakurvīta yadi vāṅgāralepanam | [ĀK, 1, 26 198.1]
tasyāṃ vinyasya mūṣāyāṃ dravyamāvartayedbudhaḥ | [ĀK, 1, 26 198.2]
lepavarṇe puṭe yojyā raktamṛtpaṭubhūkhagāḥ | [ĀK, 1, 26 199.1]
āvartamāne kanake pītā tāre sitaprabhā | [ĀK, 1, 26 199.2]
śulbe jalanibhā tīkṣṇe śuklavarṇā praśasyate | [ĀK, 1, 26 200.1]
yantram evauṣadhībhyaḥ syācchreṣṭhaṃ sūtasya yantraṇe | [ĀK, 1, 26 200.2]
oṣadhīsahite'pyeṣāṃ raso yantreṇa badhyate | [ĀK, 1, 26 201.1]
sattvānāṃ pātanārthāya patitānāṃ viśuddhaye | [ĀK, 1, 26 201.2]
koṣṭhikā vividhākārāstāsāṃ lakṣaṇamucyate | [ĀK, 1, 26 202.1]
rājahastasamutsedhā tadardhāyāmavistarā | [ĀK, 1, 26 202.2]
caturaśrā ca kuḍyena veṣṭitā mṛṇmayena sā | [ĀK, 1, 26 203.1]
ekabhittau careddvāraṃ vitastyābhogasaṃyutam | [ĀK, 1, 26 203.2]
dvāraṃ sārdhavitastyā ca saṃmitaṃ sudṛḍhaṃ śubham | [ĀK, 1, 26 204.1]
dohalyadho vidhātavyaṃ dhamanāya yathocitam | [ĀK, 1, 26 204.2]
prādeśapramitā bhittiruttarāṅgasya cordhvataḥ | [ĀK, 1, 26 205.1]
dvāraṃ copari kartavyaṃ prādeśapramitaṃ khalu | [ĀK, 1, 26 205.2]
tataśceṣṭikayā ruddhvā dvārasandhiṃ vilipya ca | [ĀK, 1, 26 206.1]
śikhitraistāṃ samāpūrya dhamedbhastrādvayena ca | [ĀK, 1, 26 206.2]
śikhitrādhamanadravyam ūrdhvadvāreṇa nikṣipet | [ĀK, 1, 26 207.1]
sattvapātanagolāṃśca pañca pañca punaḥ punaḥ | [ĀK, 1, 26 207.2]
bhaved ākarakoṣṭhīyaṃ kharāṇāṃ sattvapātane | [ĀK, 1, 26 208.1]
dṛḍhabhūmau caredgartaṃ vitastyā saṃmitaṃ śubham | [ĀK, 1, 26 208.2]
vartulaṃ cātha tanmadhye gartamanyaṃ prakalpayet | [ĀK, 1, 26 209.1]
caturaṅgulavistāranimnatvena samanvitam | [ĀK, 1, 26 209.2]
gartāddharaṇiparyantaṃ tiryagdalasamanvitam | [ĀK, 1, 26 210.1]
kiṃcit samunnataṃ bāhyagartābhimukhanimnakam | [ĀK, 1, 26 210.2]
mṛccakrīṃ pañcarandhrāḍhyāṃ garbhagartopari kṣipet | [ĀK, 1, 26 211.1]
āpūrya kokilaiḥ koṣṭhīṃ pradhamedekabhastrayā | [ĀK, 1, 26 211.2]
pātālakoṣṭhikā hyeṣā mṛdūnāṃ sattvapātane | [ĀK, 1, 26 212.1]
dhmānasādhyapadārthānāṃ nandinā parikīrtitā | [ĀK, 1, 26 212.2]
dvādaśāṅgulanimnā yā prādeśapramitā tathā | [ĀK, 1, 26 213.1]
caturaṅgulataścordhvaṃ valayena samanvitā | [ĀK, 1, 26 213.2]
bhūricchidravatīṃ cakrīṃ valayopari nikṣipet | [ĀK, 1, 26 214.1]
śikhitrāṃstatra nikṣipya pradhamedvaṅkanālataḥ | [ĀK, 1, 26 214.2]
mūṣāmṛdbhiḥ prakartavyam aratnipramitaṃ dṛḍham | [ĀK, 1, 26 215.1]
adhomukhaṃ ca tadvaktre nālaṃ pañcāṅgulaṃ khalu | [ĀK, 1, 26 215.2]
vaṅkanālamiti proktaṃ dṛḍhādhmānāya kīrtitam | [ĀK, 1, 26 216.1]
gāragoṣṭhīyamādiṣṭā sṛṣṭalohavināśinī | [ĀK, 1, 26 216.2]
koṣṭhī bandharasādīnāṃ vidhānāya vidhīyate | [ĀK, 1, 26 217.1]
dvādaśāṅgulakotsedhā sā budhnā caturaṅgulā | [ĀK, 1, 26 217.2]
tiryakpradhamanā yā sā mṛdudravyaviśodhanī | [ĀK, 1, 26 218.1]
rasādidravyapākānāṃ pramāṇajñāpanaṃ puṭam | [ĀK, 1, 26 218.2]
neṣṭo nyūnādhikaḥ pākaḥ supākaṃ hitamauṣadham | [ĀK, 1, 26 219.1]
lohāderapunarbhāvo guṇādhikyaṃ tathogratā | [ĀK, 1, 26 219.2]
anapsu majjanaṃ rekhāpūrṇatā puṭato bhavet | [ĀK, 1, 26 220.1]
puṭādrāgo laghutvaṃ ca śīghraṃ vyāptiśca dīpanam | [ĀK, 1, 26 220.2]
jāritādapi sūtendrāllohānāmadhiko guṇaḥ | [ĀK, 1, 26 221.1]
yathāśmani viśedvahnirbahiḥsthaḥ puṭayogataḥ | [ĀK, 1, 26 221.2]
cūrṇatvāddhi guṇāvāptistathā loheṣu niścitam | [ĀK, 1, 26 222.1]
pācyamānauṣadhaṃ kṣiptvā śarāvadvayasampuṭe | [ĀK, 1, 26 222.2]
ruddhvā garuṇḍapacanaṃ puṭaṃ taditi kathyate | [ĀK, 1, 26 223.1]
nimnavistarataḥ kuṇḍe dvihaste caturaśrake | [ĀK, 1, 26 223.2]
vanotpalasahasreṇa pūrite puṭanauṣadham | [ĀK, 1, 26 224.1]
koṣṭhyāṃ ruddhaṃ prayatnena piṣṭikopari nikṣipet | [ĀK, 1, 26 224.2]
vanotpalasahasrārdhaṃ kovikopari nikṣipet | [ĀK, 1, 26 225.1]
vahniṃ prajvālayettatra mahāpuṭamidaṃ smṛtam | [ĀK, 1, 26 225.2]
rājahastapramāṇena caturaśraṃ ca nimnakam | [ĀK, 1, 26 226.1]
pūrṇaṃ copalaśāṭhībhiḥ kaṇṭhāvadhyatha vinyaset | [ĀK, 1, 26 226.2]
vinyasetkumudīṃ tatra puṭanadravyapūritām | [ĀK, 1, 26 227.1]
pūrvacchagaṇato'rdhāni garuṇḍāni vinikṣipet | [ĀK, 1, 26 227.2]
etadgajapuṭaṃ proktaṃ mahāguṇavidhāyakam | [ĀK, 1, 26 228.1]
itthaṃ cāratnike kuṇḍe puṭaṃ vārāhamucyate | [ĀK, 1, 26 228.2]
puṭaṃ bhūmitale yattadvitastidvitayocchrayam | [ĀK, 1, 26 229.1]
tāvacca talavistīrṇaṃ tatsyātkukkuṭakaṃ puṭam | [ĀK, 1, 26 229.2]
yatpuṭaṃ dīyate bhūmāvaṣṭasaṃkhyairvanotpalaiḥ | [ĀK, 1, 26 230.1]
tadbālasūtabhasmārthaṃ kapotapuṭamucyate | [ĀK, 1, 26 230.2]
goṣṭhāntargokhurakṣuṇṇaṃ śuṣkaṃ cūrṇitagomayam | [ĀK, 1, 26 231.1]
gorvaraṃ tatsamādiṣṭaṃ variṣṭhaṃ rasasādhane | [ĀK, 1, 26 231.2]
gorvarairvā tuṣairvāpi puṭaṃ yatra pradīyate | [ĀK, 1, 26 232.1]
tadgorvarapuṭaṃ proktaṃ rasabhasmaprasiddhaye | [ĀK, 1, 26 232.2]
sthūlabhāṇḍe tuṣāpūrṇe madhye mūṣāsamanvite | [ĀK, 1, 26 233.1]
vahninā vihite pāke tadbhāṇḍapuṭamucyate | [ĀK, 1, 26 233.2]
adhastādupariṣṭācca kovikā chādyate khalu | [ĀK, 1, 26 234.1]
vālukābhiḥ prataptābhiryantraṃ tadvālukāpuṭam | [ĀK, 1, 26 234.2]
vahnimatyāṃ kṣitau samyaṅnikhanyāddvyaṅgulādadhaḥ | [ĀK, 1, 26 235.1]
upariṣṭātpuṭaṃ yantraṃ puṭaṃ tadbhūdharāhvayam | [ĀK, 1, 26 235.2]
ūrdhvaṃ ṣoḍaśikāmātraistuṣairvā gorvaraiḥ puṭam | [ĀK, 1, 26 236.1]
yantraṃ tallāvakākhyaṃ syānmṛdudravyasusādhane | [ĀK, 1, 26 236.2]
anuktapuṭamāne tu sādhyadravyabalābalāt | [ĀK, 1, 26 237.1]
puṭaṃ vijñāya dātavyamūhāpohavicakṣaṇaiḥ | [ĀK, 1, 26 237.2]
kācāyomṛdghaṭīnāṃ ca kūpikā caṣakāṇi ca | [ĀK, 1, 26 238.1]
rūpikā kūpikā siddhā golaṃ caiva karaṇḍakam | [ĀK, 1, 26 238.2]
caṣakaṃ ca kaṭhorī ca vāṭikā khorikā tathā | [ĀK, 1, 26 239.1]
kañcolī grāhikā ceti nāmānyekārthakāni hi | [ĀK, 1, 26 239.2]
rasoparasalohānāṃ tridhā saṃskāravahnayaḥ | [ĀK, 1, 26 240.1]
garuṇḍakāṣṭhakolīśasādhanāste pṛthaktridhā | [ĀK, 1, 26 240.2]
garuṇḍasādhanāsteṣu puṭaṃ kukkuṭasaṃjñakam | [ĀK, 1, 26 241.1]
varāhapuṭasaṃjñaṃ hi gajasaṃjñaṃ puṭe bhavet | [ĀK, 1, 26 241.2]
śreṣṭhā vanodbhavacchāṇā madhyamā goṣṭhasambhavāḥ | [ĀK, 1, 26 242.1]
adhamā kṛtrimaṃ kāṣṭhaṃ khadirāsanasambhavam | [ĀK, 1, 26 242.2]
athavā sāravṛkṣotthaṃ vitastidvayadīrghakam | [ĀK, 1, 26 243.1]
sthūlaprakoṣṭhamātraṃ tu śreṣṭhaṃ sūtendrapācane | [ĀK, 1, 26 243.2]
mṛdumadhyamacaṇḍāgnisaṃjñaṃ syāddārusādhanam | [ĀK, 1, 26 244.1]
aṅgārāḥ khadirodbhūtās triphalāvṛkṣasambhavāḥ | [ĀK, 1, 26 244.2]
karṣāḥ sāratarūdbhūtāḥ śreṣṭhā dhamanakarmaṇi | [ĀK, 1, 26 245.1]
{ĀK, 2, 1}
śrībhairavī | [ĀK, 2, 1 1.1]
devadeva cidānanda saccidānandadāyaka | [ĀK, 2, 1 1.2]
tvayaiva pratibuddhāsmi pūrvaṃ rasavidhānakam | [ĀK, 2, 1 1.3]
idānīṃ tvatprasādena śrotumicchāmyahaṃ prabho | [ĀK, 2, 1 2.1]
gandhādyuparasānāṃ ca lohānāṃ hemapūrviṇām | [ĀK, 2, 1 2.2]
padmarāgādiratnānāṃ lakṣaṇaṃ jātimāhvayam | [ĀK, 2, 1 3.1]
saṃskāraṃ ca guṇānbrūhi yathā jānāmyahaṃ prabho | [ĀK, 2, 1 3.2]
śrībhairavaḥ | [ĀK, 2, 1 4.1]
gandhatālaśilātāpyaghanahiṅgulagairikāḥ | [ĀK, 2, 1 4.2]
capalāśmajabhūnāgaharidrāśmāgnijārakāḥ | [ĀK, 2, 1 4.3]
kharparītutthakaṅkuṣṭhagirisindūraṭaṅkaṇāḥ | [ĀK, 2, 1 5.1]
kampillaviṣakāsīsagaurīpāṣāṇabhūkhagāḥ | [ĀK, 2, 1 5.2]
poddāraśṛṅgī sindūrastuvariśca rasāñjanam | [ĀK, 2, 1 6.1]
nīlāñjanaṃ ca sauvīraṃ srotoñjanam aphenakam | [ĀK, 2, 1 6.2]
puṣpāñjanaṃ śaṅkhaśuktiśambūkāśca varāṭakāḥ | [ĀK, 2, 1 7.1]
sābuṇī ca navakṣāracīnakṣārākhumārakāḥ | [ĀK, 2, 1 7.2]
sarjaguggululākṣāśca kṣārāśca lavaṇāni ca | [ĀK, 2, 1 8.1]
gorocano'mlavetaśca kācacchagaṇavālukāḥ | [ĀK, 2, 1 8.2]
ete uparasāḥ khyātā rasarājasya karmaṇi | [ĀK, 2, 1 9.1]
svarṇarūpyārkakāntābhrasattvaṃ tīkṣṇaṃ ca muṇḍakam | [ĀK, 2, 1 9.2]
bhujaṅgaṃ trapusaṃ caiva rītiḥ kāṃsyaṃ ca vartakam | [ĀK, 2, 1 10.1]
dvādaśaitāni lohāni maṇḍūro lohakiṭṭakam | [ĀK, 2, 1 10.2]
māṇikyamuktāphalavidrumāṇi tārkṣyaṃ ca puṣyaṃ bhiduraṃ ca nīlam | [ĀK, 2, 1 11.1]
gomedhakaṃ cātha viḍūrakaṃ ca krameṇa ratnāni navagrahāṇām | [ĀK, 2, 1 11.2]
sūryakāntaś candrakāntas tārakāntastu kāntakaḥ | [ĀK, 2, 1 12.1]
vaikrāntaśca nṛpāvartaḥ sasyako vimalā tathā | [ĀK, 2, 1 12.2]
perojaśca navaitāni hyuparatnāni nirdiśet | [ĀK, 2, 1 13.1]
utpattilakṣaṇaṃ jātiṃ gandhakaṃ śodhayedataḥ | [ĀK, 2, 1 13.2]
sājyaṃ bhāṇḍe payaḥ kṣiptvā mukhaṃ vastreṇa bandhayet | [ĀK, 2, 1 14.1]
tatpṛṣṭhe cūrṇitaṃ gandhaṃ kṣiptvā śrāveṇa rodhayet | [ĀK, 2, 1 14.2]
bhāṇḍaṃ nikṣipya bhūmyantarūrdhvaṃ deyaṃ puṭaṃ laghu | [ĀK, 2, 1 15.1]
tataḥ kṣīre drutaṃ gandhaṃ śuddhaṃ yogeṣu yojayet | [ĀK, 2, 1 15.2]
kaṅguṇīsarṣapairaṇḍatailaṃ vātha kusumbhajam | [ĀK, 2, 1 16.1]
meṣīkṣīraṃ ghṛtaṃ vātha gokṣīraṃ cāranālakam | [ĀK, 2, 1 16.2]
eteṣvekaṃ tu bhāṇḍāntaḥ kiṃcidūnaṃ prapūrayet | [ĀK, 2, 1 17.1]
ruddhvā vastreṇa tadvaktraṃ gandhacūrṇaṃ tata upari | [ĀK, 2, 1 17.2]
lohapātreṇa ruddhvātha pṛṣṭhe sthāpya ca kharparam | [ĀK, 2, 1 18.1]
sāgnim utpalakaiḥ pūrṇameva drāvya samuddharet | [ĀK, 2, 1 18.2]
taddhuttūradravaiḥ piṣṭvā śuṣkaṃ drāvyaṃ ca pūrvavat | [ĀK, 2, 1 19.1]
punarevaṃ prakartavyaṃ suśuddho gandhako bhavet | [ĀK, 2, 1 19.2]
yāmaikaṃ gandhakaṃ mardyaṃ bṛhatyā cājagandhayā | [ĀK, 2, 1 20.1]
bhṛṅgīdhuttūrayorvātha tilaparṇyāśca taddravaiḥ | [ĀK, 2, 1 20.2]
tamādāya ghṛtaistulyair lohapātre kṣaṇaṃ pacet | [ĀK, 2, 1 21.1]
baddhvāgninā drutaṃ taṃ vai hyajākṣīre vinikṣipet | [ĀK, 2, 1 21.2]
ityevaṃ saptadhā kuryācchuddhimāyāti gandhakaḥ | [ĀK, 2, 1 22.1]
karañjairaṇḍatailaṃ ca chāgīdugdhaṃ ca bhāṇḍake | [ĀK, 2, 1 22.2]
kṣiptvā tasya mukhaṃ baddhvā svacchavastreṇa buddhimān | [ĀK, 2, 1 23.1]
gandhakaṃ dhūrtajair drāvairdinaṃ bhāvyaṃ viśoṣayet | [ĀK, 2, 1 23.2]
taccūrṇaṃ pūrvabhāṇḍasya vastropari nidhāpayet | [ĀK, 2, 1 24.1]
ācchādya śrāvakenaiva pṛṣṭhe deyaṃ puṭaṃ laghu | [ĀK, 2, 1 24.2]
drutaṃ gandhaṃ samādāya bhāvyaṃ dhuttūrajairdravaiḥ | [ĀK, 2, 1 25.1]
tadvaddrāvyaṃ punarbhāvyaṃ drāvayecca punastataḥ | [ĀK, 2, 1 25.2]
ādāya matsyapittena saptadhā bhāvyamātape | [ĀK, 2, 1 26.1]
tataḥ kośātakībījacūrṇena saha peṣayet | [ĀK, 2, 1 26.2]
bhāvayedbhṛṅgajairdrāvaiḥ saptāhamātape khare | [ĀK, 2, 1 27.1]
toyena kṣālitaṃ śoṣyaṃ tato mṛdvagninā kṣaṇam | [ĀK, 2, 1 27.2]
ghṛtākte lohapātre tu drāvitaṃ ḍhālayettataḥ | [ĀK, 2, 1 28.1]
bhṛṅgarājadravāntasthaḥ samyak śuddhaḥ sa jāyate | [ĀK, 2, 1 28.2]
gandhakaṃ yāmamātraṃ vā madyabrāhmyajagandhayoḥ | [ĀK, 2, 1 29.1]
bhṛṅgadhuttūrayorvāpi tilaparṇīrasena vā | [ĀK, 2, 1 29.2]
tadādāya ghṛtopetaṃ lohapātre kṣaṇaṃ pacet | [ĀK, 2, 1 30.1]
laghvagninā drutaṃ tacca meṣīkṣīre vinikṣipet | [ĀK, 2, 1 30.2]
evaṃ kṛtaṃ saptavāraṃ śuddhaṃ bhavati gandhakam | [ĀK, 2, 1 31.1]
devadālyamlaparṇī vā nāraṅgaṃ vātha dāḍimam | [ĀK, 2, 1 31.2]
mātuluṅgaṃ yathālābhaṃ dravamekasya cāharet | [ĀK, 2, 1 32.1]
gandhakasya tu pādāṃśaṃ ṭaṅkaṇaṃ dravasaṃyutam | [ĀK, 2, 1 32.2]
ātape tridinaṃ śuṣkaṃ dravaṃ deyaṃ punaḥ punaḥ | [ĀK, 2, 1 33.1]
dhuttūratulasīkṛṣṇalaśunaṃ devadālikā | [ĀK, 2, 1 33.2]
śigrumūlaṃ kākamācī karpūraṃ śaṃkhinīdvayam | [ĀK, 2, 1 34.1]
kṛṣṇāgaru ca kastūrī vandhyā karkoṭakī samam | [ĀK, 2, 1 34.2]
mātuluṅgarasaiḥ piṣṭvā kṣipederaṇḍatailake | [ĀK, 2, 1 35.1]
anena lohapātrasthaṃ bhāvayetpūrvagandhakam | [ĀK, 2, 1 35.2]
trivāraṃ kṣaudratulyaṃ tajjāyate gandhavarjitam | [ĀK, 2, 1 36.1]
idaṃ gandhakatailaṃ syātsarvayogeṣu yojayet | [ĀK, 2, 1 36.2]
athavārkasnuhīkṣīrairvastraṃ lepyaṃ tu saptadhā | [ĀK, 2, 1 37.1]
gandhakaṃ navanītena piṣṭvā vastraṃ lipettu tām | [ĀK, 2, 1 37.2]
tailaṃ patedadho bhāṇḍe grāhyaṃ yogeṣu yojayet | [ĀK, 2, 1 38.2]
gandhakastu kuberākṣītailena ciramarditaḥ | [ĀK, 2, 1 39.1]
dṛḍhaṃ prakaṭamūṣāyāṃ dhmātaḥ sattvaṃ vimuñcati | [ĀK, 2, 1 39.2]
yadvā bhāṇḍodare kṣiptvā gandhakaṃ pūrvaśodhitam | [ĀK, 2, 1 40.1]
pidhāya tāmrapātreṇa tasmiñśītodakaṃ kṣipet | [ĀK, 2, 1 40.2]
mandaṃ prajvālya tadadho vahnimuṣṇaṃ jalaṃ haret | [ĀK, 2, 1 41.1]
evaṃ punaḥ punaḥ śītajalamūrdhvaṃ vinikṣipet | [ĀK, 2, 1 41.2]
gandhakasyāgnitaḥ sattvaṃ svarṇābhaṃ sarvakāryakṛt | [ĀK, 2, 1 42.1]
na cāsya sattvam ādadyāt sattvarūpo hi gandhakaḥ | [ĀK, 2, 1 42.2]
iti gandhakatattvajñāḥ kecidanye pracakṣate | [ĀK, 2, 1 43.1]
yadvā saṃcūrṇitaṃ gandhaṃ kaṭutailasamanvitam | [ĀK, 2, 1 43.2]
vastre nikṣipya tadvastraṃ kārayedvartikāṃ dṛḍhām | [ĀK, 2, 1 44.1]
tataḥ sūtreṇa saṃveṣṭya goghṛtena pariplutām | [ĀK, 2, 1 44.2]
saṃdaṃśenoddhṛtaṃ kṛtvā vartiṃ cādhaḥ pradīpayet | [ĀK, 2, 1 45.1]
pakvāmraphalasambhūtarasavarṇā bhaveddrutiḥ | [ĀK, 2, 1 45.2]
gandhakaḥ kaṭukaḥ pāke vīryoṣṇo vimalaḥ saraḥ | [ĀK, 2, 1 46.1]
visarpakuṣṭhakaṇḍūtikrimigulmakṣayāpahaḥ | [ĀK, 2, 1 46.2]
akṣirogapraśamano vṛṣyo viṣagadārtijit | [ĀK, 2, 1 47.1]
sarvasiddhiprado balyastridoṣaghno rasāyanaḥ | [ĀK, 2, 1 47.2]
haritālaṃ ca godantī tālakaṃ naṭamaṇḍanam | [ĀK, 2, 1 48.1]
girijālalitaṃ pītam atigandhaṃ biḍālakam | [ĀK, 2, 1 48.2]
haritālaṃ dvidhā proktaṃ patrākhyaṃ piṇḍasaṃjñakam | [ĀK, 2, 1 49.1]
svarṇavarṇaṃ guru snigdhaṃ tanupattraṃ ca bhāsuram | [ĀK, 2, 1 49.2]
tatpattratālakaṃ proktaṃ bahupatraṃ rasāyanam | [ĀK, 2, 1 50.1]
niṣpatraṃ piṇḍasadṛśaṃ svalpasattvaṃ tathā guru | [ĀK, 2, 1 50.2]
strīpuṣpaharaṇaṃ tattu guṇālpaṃ piṇḍatālakam | [ĀK, 2, 1 51.1]
vātaśleṣmapramehādikaram āyurnibarhaṇam | [ĀK, 2, 1 51.2]
tāpasphoṭāṅgasaṃkocaṃ haritālamaśodhitam | [ĀK, 2, 1 52.1]
tālakaṃ kaṇaśaḥ kṛtvā daśāṃśena tu ṭaṅkaṇam | [ĀK, 2, 1 52.2]
jambīrotthadravaiḥ kṣālyaṃ kāñjikaiḥ kṣālayetpunaḥ | [ĀK, 2, 1 53.1]
vastre caturguṇe baddhvā ḍolāyantre dinaṃ pacet | [ĀK, 2, 1 53.2]
sacūrṇenāranālena dinaṃ kūṣmāṇḍajai rasaiḥ | [ĀK, 2, 1 54.1]
svedyaṃ vā śālmalītoyaistālakaṃ śuddhimāpnuyāt | [ĀK, 2, 1 54.2]
madhutulye ghanībhūte kaṣāye brahmamūlaje | [ĀK, 2, 1 55.1]
trivāraṃ tālakaṃ bhāvyaṃ piṣṭvā mūtre'tha māhiṣe | [ĀK, 2, 1 55.2]
utpalairdaśabhirdeyaṃ puṭaṃ kuryātpunaḥ punaḥ | [ĀK, 2, 1 56.1]
evaṃ dvādaśadhā pācyaṃ śuddhaṃ yogeṣu yojayet | [ĀK, 2, 1 56.2]
tālakaṃ poṭṭalaṃ baddhvā sacūrṇe kāñjike pacet | [ĀK, 2, 1 57.1]
dolāyantreṇa yāmaikaṃ tataḥ kūṣmāṇḍaje rase | [ĀK, 2, 1 57.2]
tilataile pacedyāmaṃ yāmaṃ ca triphalājale | [ĀK, 2, 1 58.1]
evaṃ yantre caturyāmaṃ pācyaṃ śudhyati tālakam | [ĀK, 2, 1 58.2]
lākṣā rājī tilāḥ śigru ṭaṅkaṇaṃ lavaṇaṃ guḍam | [ĀK, 2, 1 59.1]
tālakārghyeṇa saṃmardya chidramūṣāṃ nirodhayet | [ĀK, 2, 1 59.2]
puṭetpātālayantreṇa sattvaṃ patati niścayam | [ĀK, 2, 1 60.1]
tālakaṃ mardayeddugdhaiḥ sarpākṣyā vā kaṣāyakaiḥ | [ĀK, 2, 1 60.2]
pūrvavajjanayetsattvaṃ chidramūṣānirodhitam | [ĀK, 2, 1 61.1]
lākṣā rājī guḍaṃ śigru ṭaṅkaṇaṃ lavaṇaṃ tilāḥ | [ĀK, 2, 1 61.2]
ebhistulyaṃ sattvatālaṃ mardayed ravidugdhakaiḥ | [ĀK, 2, 1 62.1]
dinaṃ vā vajriṇīdugdhaiḥ kūśmāṇḍasya dravaiśca vā | [ĀK, 2, 1 62.2]
tena kalkena liptvāntaśchidramūṣāṃ nirodhayet | [ĀK, 2, 1 63.1]
puṭādvā dhamanāt sattvaṃ grāhyaṃ pātālayantrake | [ĀK, 2, 1 63.2]
tālakādaṣṭamāṃśena deyaṃ sūtaṃ ca ṭaṅkaṇam | [ĀK, 2, 1 64.1]
kūśmāṇḍasya rasaiḥ snuhyāḥ kṣīrair mardyāddinatrayam | [ĀK, 2, 1 64.2]
tadgolaṃ chidramūṣāyāṃ grāhyaṃ sattvaṃ ca pūrvavat | [ĀK, 2, 1 65.1]
bhāgāḥ ṣoḍaśa tālasya viṣapāradaṭaṅkaṇāḥ | [ĀK, 2, 1 65.2]
śvetābhravaṅgayoścūrṇaṃ pratibhāgaṃ vimiśrayet | [ĀK, 2, 1 66.1]
samaṃ snuhyarkapayasā mardayeddivasadvayam | [ĀK, 2, 1 66.2]
tadgolaṃ kācakupyantaḥ kṣiptvā tāṃ kācakūpikām | [ĀK, 2, 1 67.1]
sarvato'ṅgulamānena limpedvastre mṛdā dṛḍham | [ĀK, 2, 1 67.2]
śuṣkāṃ tāṃ vālukāyantre śanairmandāgninā pacet | [ĀK, 2, 1 68.1]
śuṣke drave nirudhyātha samyaṅmṛllavaṇairmukham | [ĀK, 2, 1 68.2]
caṇḍāgninā pacedyāvattāvaddvādaśayāmakam | [ĀK, 2, 1 69.1]
svāṅgaśītaṃ samuddhṛtya bhittvā kūpīṃ samāharet | [ĀK, 2, 1 69.2]
ūrdhvalagnaṃ tālasattvaṃ sphaṭikopalasannibham | [ĀK, 2, 1 70.1]
bhāvitaṃ snukpayaḥ siktaṃ snuhīdrāvairdvisaptadhā | [ĀK, 2, 1 70.2]
tilasarṣapaśigrūṇi lavaṇaṃ mitrapañcakam | [ĀK, 2, 1 71.1]
ebhistulyaṃ śuddhatālaṃ dinamekaṃ vimardayet | [ĀK, 2, 1 71.2]
bhūdhare chidramūṣāntardhmātaṃ sattvaṃ vimuñcati | [ĀK, 2, 1 72.1]
tālakaṃ śodhitaṃ śreṣṭhaṃ kuṣṭhamṛtyujarāpaham | [ĀK, 2, 1 72.2]
saubhāgyasaugandhyakaraṃ paramāyurvivardhanam | [ĀK, 2, 1 73.1]
manaḥśilā syātkunaṭī nāgāsyā raktagandhakaḥ | [ĀK, 2, 1 73.2]
nepālikā nāgajihvā kalyāṇī saptanāmakā | [ĀK, 2, 1 74.1]
manaḥśilā tridhā proktā śyāmāṅgī kaṇavīrakā | [ĀK, 2, 1 74.2]
khaṇḍākhyā caiva tadrūpaṃ vivicya parikalpyate | [ĀK, 2, 1 75.1]
śyāmā raktā kharāṅgā ca bhārāḍhyā śyāmikā matā | [ĀK, 2, 1 75.2]
tejasvinī ca nirbhārā tāmrābhā kaṇavīrakā | [ĀK, 2, 1 76.1]
cūrṇībhūtātiraktāṅgī sabhārā khaṇḍapūrvikā | [ĀK, 2, 1 76.2]
uttaroktā guṇaiḥ śreṣṭhā bhūrisattvā prakīrtitā | [ĀK, 2, 1 77.1]
aśmarīṃ mūtrakṛcchraṃ ca mandāgniṃ malabaddhatām | [ĀK, 2, 1 77.2]
karoti kuṣṭhaṃ tāpaṃ ca śuddhihīnā manaḥśilā | [ĀK, 2, 1 78.1]
ajāmūtraistryahaṃ pacyāddolāyantre manaḥśilām | [ĀK, 2, 1 78.2]
saptadhā dadhyajāpittairgharme tāpyaṃ viśuddhaye | [ĀK, 2, 1 79.1]
jīvantībhṛṅgarāḍraktāgastyadrāvairmanaḥśilām | [ĀK, 2, 1 79.2]
dolāyantre pacedyāmaṃ yāmaṃ chāgotthamūtrakaiḥ | [ĀK, 2, 1 80.1]
kṣālayedāranālena sarvayogeṣu yojayet | [ĀK, 2, 1 80.2]
agastyasya rase bhāvyā saptāhācchodhitā śilā | [ĀK, 2, 1 81.1]
tālavacca śilāsattvaṃ pātanaṃ śodhanaṃ tathā | [ĀK, 2, 1 81.2]
gomāṃsair mātuluṅgāmlair dinaṃ bhāvyā manaḥśilā | [ĀK, 2, 1 82.1]
tāṃ raktapītapuṣpāṇāṃ rasaiḥ pītaiśca bhāvayet | [ĀK, 2, 1 82.2]
dinānte mardayedyāmaṃ mitrapañcakasaṃyutam | [ĀK, 2, 1 83.1]
gulikāṃ kācakūpyantaḥ kṣiptvā tāṃ kācakūpikām | [ĀK, 2, 1 83.2]
sarvato'ṅgulamānena limpedvastramṛdā dṛḍham | [ĀK, 2, 1 84.1]
śuṣkāṃ tāṃ vālukāyantre śanairmandāgninā pacet | [ĀK, 2, 1 84.2]
śuṣke drave nirudhyātha samyaṅmṛllavaṇairmukham | [ĀK, 2, 1 85.1]
caṇḍāgninā pacedyāvattāvaddvādaśayāmakam | [ĀK, 2, 1 85.2]
svāṅgaśītaṃ samuddhṛtya bhittvā kūpīṃ samāharet | [ĀK, 2, 1 86.1]
ūrdhvalagnaṃ śilāsattvaṃ bālārkasadṛśopamam | [ĀK, 2, 1 86.2]
agastyaśigrujaistoyais tryahaṃ bhāvyā manaḥśilā | [ĀK, 2, 1 87.1]
tālakauṣadhayogena sattvaṃ hemanibhaṃ bhavet | [ĀK, 2, 1 87.2]
manaḥśilā kaṭūṣṇā ca satiktā kaphavātajit | [ĀK, 2, 1 88.1]
kaṇḍūtikṣayakāsaghnī viṣabhūtāgnimāndyahṛt | [ĀK, 2, 1 88.2]
mākṣikaṃ madhudhātu syānmākṣīkaṃ hemamākṣikam | [ĀK, 2, 1 89.1]
tāpyaṃ ca tāpijaṃ tārkṣyaṃ tāpīdeśasamudbhavam | [ĀK, 2, 1 89.2]
mākṣīkaṃ dvividhaṃ hemamākṣikaṃ tāramākṣikam | [ĀK, 2, 1 90.1]
tatrādyaṃ mākṣikaṃ kānyakubjotthaṃ svarṇasannibham | [ĀK, 2, 1 90.2]
tapatītīrasambhūtaṃ pañcavarṇaṃ suvarṇavat | [ĀK, 2, 1 91.1]
pāṣāṇabahalaḥ proktastāpyākhyo'sau guṇātmakaḥ | [ĀK, 2, 1 91.2]
suvarṇākārabhedācca pratyekaṃ tatpunastridhā | [ĀK, 2, 1 92.1]
kādambaṃ kāravellākhyaṃ taṇḍulīyakasaṃjñakam | [ĀK, 2, 1 92.2]
prāṇaviṣṭambhadaurbalyavahnisādākṣirogakṛt | [ĀK, 2, 1 93.1]
mākṣikaṃ mārayatyeva śuddhihīnaṃ surārcite | [ĀK, 2, 1 93.2]
mākṣikaṃ naramūtreṇa kvāthaiḥ kaulutthakodbhavaiḥ | [ĀK, 2, 1 94.1]
vetasenāmlavargeṇa ṭaṅkaṇena kaṭutrikaiḥ | [ĀK, 2, 1 94.2]
ḍolāyantre dinaṃ pācyaṃ sūraṇasyaiva madhyagam | [ĀK, 2, 1 95.1]
dinaṃ rambhādravaiḥ pacyāduddhṛtaṃ peṣayed ghṛtaiḥ | [ĀK, 2, 1 95.2]
eraṇḍatailasaṃyuktaiḥ puṭe pacyanviśodhayet | [ĀK, 2, 1 96.1]
mākṣikasya trayo bhāgā bhāgaikaṃ ṭaṅkaṇasya ca | [ĀK, 2, 1 96.2]
mātuluṅgadravairvātha jambīrotthadravaiḥ pacet | [ĀK, 2, 1 97.1]
lohapātre pacettāvadyāvatpātraṃ sulohitam | [ĀK, 2, 1 97.2]
tāmravarṇamayo vāpi tāvacchudhyati mākṣikam | [ĀK, 2, 1 98.1]
agastipuṣpaniryāsaiḥ śigrumūlaṃ nigharṣayet | [ĀK, 2, 1 98.2]
dravaiḥ pāṣāṇabhedyāśca peṣyam ebhiśca mākṣikam | [ĀK, 2, 1 99.1]
tadvaṭīṃ cātha mūṣāyāṃ daśabhirutpalaiḥ puṭet | [ĀK, 2, 1 99.2]
punaḥ punaśca piṣṭvātha puṭaiḥ ṣaḍbhirviśudhyati | [ĀK, 2, 1 100.1]
kṣaudrakṣīrāranālāśca aṣṭabhāgāḥ pṛthak pṛthak | [ĀK, 2, 1 100.2]
gavyaṃ takraṃ caturbhāgaṃ bhāgaḥ kaulutthajo rasaḥ | [ĀK, 2, 1 101.1]
sarvaṃ sampūrayed bhāṇḍe bhāgaikaṃ mākṣikaṃ pacet | [ĀK, 2, 1 101.2]
ḍolāyantreṇa mṛdvagnau yāmamātraṃ punaḥ pacet | [ĀK, 2, 1 102.1]
uddhṛtya mātuluṅgāmlaiḥ piṣṭvā daśabhirutpalaiḥ | [ĀK, 2, 1 102.2]
puṭe punaḥ punaḥ kuryādevaṃ dvādaśavāsaram | [ĀK, 2, 1 103.1]
śuddhaṃ bhavati mākṣīkaṃ sarvayogeṣu yojayet | [ĀK, 2, 1 103.2]
mākṣikaṃ kaṇaśaḥ kṛtvā jālinīmeghanādayoḥ | [ĀK, 2, 1 104.1]
piṇḍe nikṣipya vipaceddolāyantre kulutthaje | [ĀK, 2, 1 104.2]
kvāthe tacchuddhatāṃ yāti praśastaṃ lohamāraṇe | [ĀK, 2, 1 105.1]
taile takre gavāṃ mūtre kaulutthe vāmlakāñjike | [ĀK, 2, 1 105.2]
mākṣikaṃ śodhayetprājño giridoṣanivṛttaye | [ĀK, 2, 1 106.1]
kulutthakodravakvāthanaramūtrāmlavetasaiḥ | [ĀK, 2, 1 106.2]
ṭaṅkaṇenāmlavargeṇa kaṭukatritayena vā | [ĀK, 2, 1 107.1]
ḍolāyantre dinaṃ pācyaṃ sūraṇakandamadhyagam | [ĀK, 2, 1 107.2]
dinaṃ rambhādravaiḥ pācyaṃ dhmātamuddhṛtya peṣitam | [ĀK, 2, 1 108.1]
eraṇḍatailasarpirbhyāṃ puṭaiḥ śudhyati mākṣikam | [ĀK, 2, 1 108.2]
suvarṇavarṇavimalaṃ tāpyaṃ vā kaṇaśaḥ kṛtam | [ĀK, 2, 1 109.1]
punarnavāyāḥ kalkasthaṃ kaulutthe svedayedrase | [ĀK, 2, 1 109.2]
saindhavair bījapūrāktairyuktaṃ vā poṭṭalīkṛtam | [ĀK, 2, 1 110.1]
ḍolāyantre dinaṃ svedyaṃ śuddhimāyāti niścitam | [ĀK, 2, 1 110.2]
godugdhaiśca snuhīkṣīrair bhāvyameraṇḍatailakaiḥ | [ĀK, 2, 1 111.1]
mākṣikaṃ dinamekaṃ tu marditaṃ vaṭakīkṛtam | [ĀK, 2, 1 111.2]
abhravaddhamane satvaṃ sasyakasyāpyayaṃ vidhiḥ | [ĀK, 2, 1 112.1]
dolāyantre sāranāle mākṣikaṃ svedayeddinam | [ĀK, 2, 1 112.2]
cūrṇitaṃ madhusarpirbhyāṃ lohapātre paceddinam | [ĀK, 2, 1 113.1]
ādāya bhāvayed gharme vajrīkṣīrairdināvadhi | [ĀK, 2, 1 113.2]
gṛhadhūmair ghṛtaiḥ kṣaudraiḥ saṃyuktair mardayeddinam | [ĀK, 2, 1 114.1]
andhamūṣāgataṃ dhmātaṃ sattvaṃ guñjānibhaṃ bhavet | [ĀK, 2, 1 114.2]
kadalīkandatoyena mākṣikaṃ śatadhātape | [ĀK, 2, 1 115.1]
bhāvitaṃ pācayedyāmaṃ sājyairvātāritailakaiḥ | [ĀK, 2, 1 115.2]
pūrvavaddhamanāt sattvam indragopasamaṃ bhavet | [ĀK, 2, 1 116.1]
snuhyarkapayasā stanyair mākṣikaṃ mardayeddinam | [ĀK, 2, 1 116.2]
kaṅkuṣṭhaṃ ṭaṅkaṇaṃ caiva pratipādāṃśamiśritam | [ĀK, 2, 1 117.1]
mūkamūṣāgataṃ dhmātaṃ satvaṃ maṇinibhaṃ bhavet | [ĀK, 2, 1 117.2]
kadalīkandatulasījambīrāṇāṃ dravaiḥ kramāt | [ĀK, 2, 1 118.1]
bhāvayenmākṣikaṃ ślakṣṇaṃ pratidrāveṇa saptadhā | [ĀK, 2, 1 118.2]
ruddhvā dhmāte patet sattvaṃ śukatuṇḍanibhaṃ śubham | [ĀK, 2, 1 119.1]
mūtravargāmlavargābhyāṃ dvisaptāhaṃ vibhāvayet | [ĀK, 2, 1 119.2]
mākṣīkaṃ tīvragharmeṇa dinamamlaiśca mardayet | [ĀK, 2, 1 120.1]
mitrapañcakasaṃyuktaṃ vaṭīkṛtya dhamed dṛḍham | [ĀK, 2, 1 120.2]
vyomavadvaṅkanālena sattvaṃ śulbanibhaṃ bhavet | [ĀK, 2, 1 121.1]
snuhīkṣīrair gavāṃ kṣīrair bhāvyam eraṇḍatailakaiḥ | [ĀK, 2, 1 121.2]
mākṣikaṃ pañcamitrāktaṃ saptāhānte vaṭīkṛtam | [ĀK, 2, 1 122.1]
pūrvavadvidhamettena sattvaṃ lākṣānibhaṃ bhavet | [ĀK, 2, 1 122.2]
stanyaiḥ kaṅkuṣṭhakaiścaiva kadalītoyasaṃyutaiḥ | [ĀK, 2, 1 123.1]
mitrapañcakasaṃyuktairmākṣikaṃ dinasaptakam | [ĀK, 2, 1 123.2]
bhāvitaṃ mardayedyāmaṃ dinaṃ vātāritailakaiḥ | [ĀK, 2, 1 124.1]
mṛdvagninā pacettāvadyāvaddravati golakam | [ĀK, 2, 1 124.2]
sattvaṃ kiṃśukapuṣpābhaṃ vyomavaddhamanādbhavet | [ĀK, 2, 1 125.1]
vimalānāṃ ca sarveṣāṃ sasyakasyāpyayaṃ vidhiḥ | [ĀK, 2, 1 125.2]
saṃcūrṇya mākṣikaṃ śuddhaṃ mardyamamlena kenacit | [ĀK, 2, 1 126.1]
kṣālayedāranālena hyadhaḥsthaṃ svarṇacūrṇavat | [ĀK, 2, 1 126.2]
jārayettatsamāhṛtya dhamet sattvaṃ vimuñcati | [ĀK, 2, 1 127.1]
yojayedvāpane cedaṃ bījānāṃ yatra yatra vai | [ĀK, 2, 1 127.2]
kadalīpatrajairnīrairmākṣikaṃ bhāvayeddrutam | [ĀK, 2, 1 128.1]
gandharvatailamadhvājyaiḥ pakvamekadinaṃ tataḥ | [ĀK, 2, 1 128.2]
tattāpyaṃ vajramūṣāyāṃ pakvāyāṃ nikṣipettataḥ | [ĀK, 2, 1 129.1]
lohasaṃdhānakaraṇaṃ tatsamaṃ tatra nikṣipet | [ĀK, 2, 1 129.2]
dṛḍhaṃ pramūkamūṣāyāṃ koṣṭhikāyāṃ niveśayet | [ĀK, 2, 1 130.1]
aṅgāraiḥ khadirodbhūtair dhamedbhastrādvayena vai | [ĀK, 2, 1 130.2]
vaṅkanālayujā sattvaṃ tāpyasya patati dhruvam | [ĀK, 2, 1 131.1]
māṇivandhyaṃ vaiṣṇavaṃ ca gṛhṇīyātsamabhāgataḥ | [ĀK, 2, 1 131.2]
phalapūrarasaiḥ piṣṭvā sampuṭe sudṛḍhaṃ kṣipet | [ĀK, 2, 1 132.1]
samyagliptvā vanodbhūtaiśchāṇakaiḥ puṭayettataḥ | [ĀK, 2, 1 132.2]
kukuptotthaṃ tadākṛṣyaṃ svāṃgaśītaṃ pramardayet | [ĀK, 2, 1 133.1]
phalapūrarasaiḥ pakvairmardayitvātha pūrvavat | [ĀK, 2, 1 133.2]
puṭanaṃ chagaṇenaiva tāvatkuryādvicakṣaṇaḥ | [ĀK, 2, 1 134.1]
yāvattatpuṭitaṃ kalkaṃ phalapūrāmlamarditam | [ĀK, 2, 1 134.2]
śāṇottejitanistriṃśaliptaṃ tattāmratām iyāt | [ĀK, 2, 1 135.1]
itthaṃ śuddhaṃ ca garuḍaṃ ṭaṅkaṇaṃ nīrajaṃ rasam | [ĀK, 2, 1 135.2]
ghṛtena madhunā yuktaṃ saguḍaṃ guñjayā samam | [ĀK, 2, 1 136.1]
prāgvanmūṣāgataṃ kṛtvā dhamettat khadirāgninā | [ĀK, 2, 1 136.2]
mṛdusattvaṃ nāgasamam indragopakasannibham | [ĀK, 2, 1 137.1]
patatyeva na saṃdehaḥ sarvajñavacanaṃ tathā | [ĀK, 2, 1 137.2]
śukladīptiraśabdaśca yadā vaiśvānaro bhavet | [ĀK, 2, 1 138.1]
tadā tu sattvaṃ patitaṃ jānīyānnānyathā kvacit | [ĀK, 2, 1 138.2]
kaṣāyatiktamadhuraṃ kaṭukaṃ mākṣikadvayam | [ĀK, 2, 1 139.1]
uṣṇaṃ rasāyanaṃ kuṣṭhaśoṣahidhmāvamipraṇut | [ĀK, 2, 1 139.2]
mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ | [ĀK, 2, 1 140.1]
durmelalohadvayamelakaśca guṇottaraḥ pūrvarasāyanāgryaḥ | [ĀK, 2, 1 140.2]
utpattyādi ghanasyādau kathitaṃ tadrasāyane | [ĀK, 2, 1 141.1]
adhunā sampravakṣyāmi tatkriyās tadguṇānapi | [ĀK, 2, 1 141.2]
dhānyābhrakaṃ meghanādadravaiḥ saṃmardayed dinam | [ĀK, 2, 1 142.1]
śatāṃśaṃ ṭaṅkaṇaṃ dattvā tato gajapuṭe pacet | [ĀK, 2, 1 142.2]
mustāsūraṇavarṣābhūrasair vyastaiḥ puṭaṃ tridhā | [ĀK, 2, 1 143.1]
kāsamardarasaiḥ pañca varāgomūtrakairapi | [ĀK, 2, 1 143.2]
nyagrodhasya jaṭākvāthair mardyaṃ daśapuṭaṃ punaḥ | [ĀK, 2, 1 144.1]
ṣaṭ ca jambīranīreṇa gokṣīreṇa puṭatrayam | [ĀK, 2, 1 144.2]
peṣaṇaṃ gharmapākaṃ ca sthālīpākaṃ puṭaṃ kramāt | [ĀK, 2, 1 145.1]
kuryāccatvāri karmāṇi ṭaṅkaṇaṃ ca puṭe puṭe | [ĀK, 2, 1 145.2]
niścandraṃ jāyate hyabhraṃ sarvayogeṣu yojayet | [ĀK, 2, 1 146.1]
ayaṃ sāmānyasaṃskāro viśeṣastu nigadyate | [ĀK, 2, 1 146.2]
niścandrakaṃ mṛtavyoma sāmānyasaṃskṛtam | [ĀK, 2, 1 147.1]
tattadrogaharadravyakvāthaiḥ piṣṭvā puṭe pacet | [ĀK, 2, 1 147.2]
yantraistriḥ saptadhā kuryāttattadrogaharaṃ bhavet | [ĀK, 2, 1 148.1]
ayaṃ viśeṣasaṃskārastattadrogaharo bhavet | [ĀK, 2, 1 148.2]
pūrvāhne peṣaṇaṃ kāryaṃ madhyāhne gharmapācanam | [ĀK, 2, 1 149.1]
sāyāhne sthālikāpākaṃ kuryād rātrau puṭaṃ kramāt | [ĀK, 2, 1 149.2]
saṃskāraḥ pañcadhā prokto ghanasya parameśvari | [ĀK, 2, 1 150.1]
dhānyābhrakaraṇaṃ sattvapātanaṃ nirmalakriyā | [ĀK, 2, 1 150.2]
sumṛtīkaraṇaṃ caiva tvamṛtīkaraṇaṃ tathā | [ĀK, 2, 1 151.1]
māraṇe ghanasattvasya ghanapatrasya māraṇe | [ĀK, 2, 1 151.2]
kramācchreṣṭhatamau proktau śastau daradaṭaṅkaṇau | [ĀK, 2, 1 152.1]
mustākvāthena dhānyābhraṃ pañcaviṃśatpuṭe pacet | [ĀK, 2, 1 152.2]
gomūtraiśca tathā kvāthaistriphalāyāḥ sureśvari | [ĀK, 2, 1 153.1]
kāsamardadravairekaṃ gokṣīreṇa puṭaṃ tridhā | [ĀK, 2, 1 153.2]
niścandraṃ jāyate hyabhraṃ sarvayogeṣu yojayet | [ĀK, 2, 1 154.1]
viśeṣasaṃskārayutaṃ tattadrogaharaṃ bhavet | [ĀK, 2, 1 154.2]
dhānyābhrakasya bhāgaikaṃ bhāgau dvau ṭaṅkaṇasya ca | [ĀK, 2, 1 155.1]
piṣṭvā tadandhamūṣāyāṃ ruddhvā tīvrāgninā dhamet | [ĀK, 2, 1 155.2]
svabhāvaśītalaṃ cūrṇaṃ sarvayogeṣu yojayet | [ĀK, 2, 1 156.1]
viśeṣasaṃskārayutaṃ tattadrogaharaṃ bhavet | [ĀK, 2, 1 156.2]
dhānyābhraṃ mardayedamlairgharme saṃsthāpayettataḥ | [ĀK, 2, 1 157.1]
puṭaṃ kuryāttato'mlena secanaṃ mardanaṃ punaḥ | [ĀK, 2, 1 157.2]
viṃśadvāraṃ tato dugdhe puṭanistabdham abhrakam | [ĀK, 2, 1 158.1]
kṣipettaṃ mardayeddugdhair dugdhe kṣiptvātape nyaset | [ĀK, 2, 1 158.2]
puṭaṃ triḥ saptavārāṇi kuryādevaṃ punaḥ punaḥ | [ĀK, 2, 1 159.1]
taṇḍulaṃ vajravallī ca tālamūlī punarnavā | [ĀK, 2, 1 159.2]
śārṅgerī maricaṃ caiva balā ca payasā saha | [ĀK, 2, 1 160.1]
pūrvābhraṃ peṣayedetaiḥ pratyekaiśca tryahaṃ tryaham | [ĀK, 2, 1 160.2]
kṣiptvātape puṭe pacyātpratyekena punaḥ punaḥ | [ĀK, 2, 1 161.1]
evaṃ niścandrakaṃ vyoma kajjalābhaṃ mṛtaṃ bhavet | [ĀK, 2, 1 161.2]
dhānyābhrakasya śuṣkasya daśāṃśaṃ maricaṃ kṣipet | [ĀK, 2, 1 162.1]
peṣayedamlavargeṇa amlairbhāvyaṃ dinatrayam | [ĀK, 2, 1 162.2]
tacchuṣkaṃ sampuṭe dhāmyaṃ khadirāṅgārakairdṛḍham | [ĀK, 2, 1 163.1]
ūrdhvapātre nivāryātha siñcedamlena kena tam | [ĀK, 2, 1 163.2]
dhānyaṃ tatraiva ṣaḍvāramamlaiḥ siñcyātpunaḥ punaḥ | [ĀK, 2, 1 164.1]
agastyaśigruvarṣābhūmūlapatrabhavai rasaiḥ | [ĀK, 2, 1 164.2]
piṣṭvābhraṃ secayettena ṣaḍdhā dhāmyaṃ ca secayet | [ĀK, 2, 1 165.1]
sitāmadhvājyagokṣīrais taddhautaṃ peṣyamabhrakam | [ĀK, 2, 1 165.2]
ruddhvā ṣaḍbhiḥ puṭaiḥ pācyaṃ piṣṭvā caiva punaḥ punaḥ | [ĀK, 2, 1 166.1]
matsyākṣyāścaikavīrāyā dravaiḥ piṣṭvā tridhā pacet | [ĀK, 2, 1 166.2]
evaṃ gajapuṭaiḥ pācyaṃ niścandramayate 'bhrakam | [ĀK, 2, 1 167.1]
pattrābhrakasya sindūraṃ sarvayogeṣu yojayet | [ĀK, 2, 1 167.2]
dhānyābhraṃ mardayedyāmaṃ matsyākṣīsvarasaistataḥ | [ĀK, 2, 1 168.1]
pacedgajapuṭairevaṃ saptadhā tulasīrasaiḥ | [ĀK, 2, 1 168.2]
kokilākṣarasaiḥ sapta kumārīsvarasaistathā | [ĀK, 2, 1 169.1]
śvetadūrvārasaistadvadvyāghrīkandarasaistathā | [ĀK, 2, 1 169.2]
punarnavārasaiḥ sapta tadvat pañcāmṛtais tataḥ | [ĀK, 2, 1 170.1]
niścandraṃ jāyate hyabhraṃ sarvayogeṣu yojayet | [ĀK, 2, 1 170.2]
dhānyābhraṃ ṭaṅkaṇaṃ tulyaṃ gomūtraistulasīdravaiḥ | [ĀK, 2, 1 171.1]
vākucyā sūraṇairnālyā dinaṃ piṣṭvā puṭe pacet | [ĀK, 2, 1 171.2]
dravaiḥ punaḥ punaḥ piṣṭvā dinānteṣu puṭe pacet | [ĀK, 2, 1 172.1]
ruddhvā ruddhvā puṭaistvevaṃ niścandraṃ cābhrakaṃ bhavet | [ĀK, 2, 1 173.1]
piṣṭvā sāmlāranālena peṭālīmūlajatvacam | [ĀK, 2, 1 173.2]
taddravairmardayedabhraṃ dinaṃ gajapuṭe pacet | [ĀK, 2, 1 174.1]
evaṃ saptapuṭaṃ kāryaṃ dadhnā ca puṭasaptakam | [ĀK, 2, 1 174.2]
yavaciñcādravaistadvanniścandraṃ jāyate'bhrakam | [ĀK, 2, 1 175.1]
dhānyābhrakaṃ ravikṣīrai ravimūladravaiśca vā | [ĀK, 2, 1 175.2]
mardyaṃ mardyaṃ puṭe pacyātsaptadhā mriyate dhruvam | [ĀK, 2, 1 176.1]
dhānyābhrakaṃ tuṣāmlāntarātape sthāpayeddinam | [ĀK, 2, 1 176.2]
yāmaṃ mardyaṃ tu tadgolaṃ ruddhvā gajapuṭe pacet | [ĀK, 2, 1 177.1]
evaṃ kārpāsatoyāntaḥ sthāpyaṃ pācyaṃ puṭe pacet | [ĀK, 2, 1 177.2]
evaṃ gokṣīramadhyasthaṃ sthāpyaṃ peṣyaṃ puṭe pacet | [ĀK, 2, 1 178.1]
paścādamlaiśca gokṣīraiḥ kārpāsaiśca punaḥ punaḥ | [ĀK, 2, 1 178.2]
gharmapākaṃ mardanaṃ ca sthālīpākaṃ puṭaṃ kramāt | [ĀK, 2, 1 179.1]
ekaviṃśatpuṭe prāpte niścandraṃ jāyate'bhrakam | [ĀK, 2, 1 179.2]
sarveṣāṃ ghātitābhrāṇām amṛtīkaraṇe vidhiḥ | [ĀK, 2, 1 180.1]
abhrakaṃ gaganaṃ bhṛṅgaṃ bahuputram umābhavam | [ĀK, 2, 1 180.2]
patrābhrakasya sindūramamṛtaṃ paramaṃ hitam | [ĀK, 2, 1 181.1]
tridoṣaghnaṃ balakaraṃ vṛṣyamārogyadaṃ śuci | [ĀK, 2, 1 181.2]
sarvarogaharaṃ saumyaṃ viṣaghnaṃ ca rasāyanam | [ĀK, 2, 1 182.1]
hiṅgulo daradaṃ cūrṇapāradaśca rasodbhavaḥ | [ĀK, 2, 1 182.2]
rasagarbhaḥ suraṅgaśca lohaghnaḥ siddhipāradaḥ | [ĀK, 2, 1 183.1]
hiṅgulastrividho jñeyaścarmāraḥ śukatuṇḍakaḥ | [ĀK, 2, 1 183.2]
haṃsapādaśca tatrādyaṃ tārakarmaṇi yojayet | [ĀK, 2, 1 184.1]
adhamaṃ taṃ vijānīyācchukatuṇḍaṃ ca madhyamam | [ĀK, 2, 1 184.2]
hematārakriyāmārge yojayetparameśvari | [ĀK, 2, 1 185.1]
haṃsapādo mahāśreṣṭhaḥ sarvakarmakaro hi saḥ | [ĀK, 2, 1 185.2]
tasya sattvaṃ sūta eva daradasya tribhedataḥ | [ĀK, 2, 1 186.1]
hemakiṭṭasya sadṛśastadrūpas tīkṣṇamārakaḥ | [ĀK, 2, 1 186.2]
carmārastīkṣṇarūpaḥ syātsuprītaḥ śukatuṇḍakaḥ | [ĀK, 2, 1 187.1]
japākusumasaṅkāśo haṃsapādo mahottamaḥ | [ĀK, 2, 1 187.2]
rasāyane sarvasūtaharaṇe sarvarañjane | [ĀK, 2, 1 188.1]
lohānāṃ māraṇe śreṣṭho varṇotkarṣaṇakarmaṇi | [ĀK, 2, 1 188.2]
rasakasya tathā rāgabandhe dhaureyakaḥ smṛtaḥ | [ĀK, 2, 1 189.1]
maladoṣādikaṃ nāsti sarvakāryeṣu pūjyate | [ĀK, 2, 1 189.2]
meṣīkṣīreṇa daradamamlavargaiśca bhāvitam | [ĀK, 2, 1 190.1]
saptavāraṃ prayatnena śuddhimāyāti niścitam | [ĀK, 2, 1 190.2]
daradaṃ pātanāyantre pātitaṃ ca jalāśaye | [ĀK, 2, 1 191.1]
sattvaṃ sūtakasaṅkāśaṃ vimuñcati na saṃśayaḥ | [ĀK, 2, 1 191.2]
ye guṇāḥ pārade proktāste guṇāḥ santi hiṅgule | [ĀK, 2, 1 192.1]
navajvaraharaḥ proktaḥ sampātajvaranāśanaḥ | [ĀK, 2, 1 192.2]
gairikaṃ giridhātuḥ syādraktadhāturgavedhukam | [ĀK, 2, 1 193.1]
gairikaṃ dvividhaṃ proktaṃ tatrādyaṃ svarṇagairikam | [ĀK, 2, 1 193.2]
pāṣāṇagairikaṃ cānyatpūrvaṃ śreṣṭhatamaṃ guṇaiḥ | [ĀK, 2, 1 194.1]
śoṇitaṃ masṛṇaṃ snigdhaṃ svādu vṛṣyaṃ himaṃ laghu | [ĀK, 2, 1 194.2]
cakṣuṣyaṃ raktapittaghnaṃ viṣahidhmāvamipraṇut | [ĀK, 2, 1 195.1]
tāpajvaraharaṃ śreṣṭhaṃ hemaghnaṃ raktagairikam | [ĀK, 2, 1 195.2]
pāṣāṇagairikaṃ proktaṃ kaṭhinaṃ tāmravarṇakam | [ĀK, 2, 1 196.1]
dehavedhī lohavedhī capalā rasabandhinī | [ĀK, 2, 1 196.2]
capalā bahubhedā ca sarvalohasvarūpataḥ | [ĀK, 2, 1 197.1]
hemastāro ravimayaḥ sīsātmā vaṅgarūpadhṛk | [ĀK, 2, 1 197.2]
tīkṣṇarūpaḥ kāṃsyarūpo rakto viṣamayastathā | [ĀK, 2, 1 198.1]
sattvalohasvarūpāste viṣo haritalohabhāk | [ĀK, 2, 1 198.2]
viṣākhyaṃ capalaṃ prāpya nirjīve tasya dāpayet | [ĀK, 2, 1 199.1]
puṭenāraṇyajaiś chāṇaiḥ sadhūmaṃ sarvathā tyajet | [ĀK, 2, 1 199.2]
naśyeta tasya dhūmaṃ vai sparśanaṃ dūratastyajet | [ĀK, 2, 1 200.1]
aśanāttasya saṃsparśānmriyate sadya eva hi | [ĀK, 2, 1 200.2]
dhūmāvalokanācchīrṣapīḍā saṃjāyate jvaraḥ | [ĀK, 2, 1 201.1]
evaṃ dattapuṭe śānte gṛhṇīyāccapalaṃ tataḥ | [ĀK, 2, 1 201.2]
tasya saṃsparśamātreṇa hīrako mriyate kṣaṇāt | [ĀK, 2, 1 202.1]
sarveṣāṃ capalānāṃ vai svabhāvaḥ samudāhṛtaḥ | [ĀK, 2, 1 202.2]
vaṅgastambhe nāgarāje krame vātīva śasyate | [ĀK, 2, 1 203.1]
sarvalohāni kurvanti suvarṇaṃ tārameva ca | [ĀK, 2, 1 203.2]
yuktyātha śodhitaḥ sūte vinā bījaṃ ca vā tathā | [ĀK, 2, 1 204.1]
śataṃ vāpi sahasraṃ vā lakṣaṃ koṭiṃ ca vedhayet | [ĀK, 2, 1 204.2]
vajreṇa rasarājena bījena ca samāśritā | [ĀK, 2, 1 205.1]
dhūmato vedhayellohān rasajīrṇaḥ svayaṃ galet | [ĀK, 2, 1 205.2]
niṣpatya tena dehasya capalena mahātmanā | [ĀK, 2, 1 206.1]
aśmajaṃ girijaṃ śailamaśmalākṣā śilājatu | [ĀK, 2, 1 206.2]
śilādhāturdvidhā prokto gomūtrādyo rasāyanam | [ĀK, 2, 1 207.1]
karpūrapūrvakaścānyastatrādyo dvividhaḥ smṛtaḥ | [ĀK, 2, 1 207.2]
sasattvaścaiva niḥsattvastayoḥ pūrvo guṇādhikaḥ | [ĀK, 2, 1 208.1]
grīṣme tīvrārkataptebhyaḥ pādebhyo himabhūbhṛtaḥ | [ĀK, 2, 1 208.2]
svarṇarūpyārkagarbhebhyaḥ śilādhātur viniḥsaret | [ĀK, 2, 1 209.1]
svarṇagarbhagirer jātaṃ japāpuṣpanibhaṃ guru | [ĀK, 2, 1 209.2]
sasattvaṃ svādu paramaṃ paramaṃ tadrasāyanam | [ĀK, 2, 1 210.1]
rūpyagarbhagirerjātaṃ madhuraṃ pāṇḍuraṃ guru | [ĀK, 2, 1 210.2]
śilājaṃ pāṇḍurogaghnaṃ viśeṣātpittarogajit | [ĀK, 2, 1 211.1]
tāmragarbhagirerjātaṃ nīlavarṇaṃ ghanaṃ guru | [ĀK, 2, 1 211.2]
śilājaṃ kaphavātaghnaṃ tīkṣṇoṣṇaṃ dīpanaṃ param | [ĀK, 2, 1 212.1]
vahnau kṣiptaṃ bhavedyattalliṅgākāraṃ hyadhūmakam | [ĀK, 2, 1 212.2]
salile'pyavalīnaṃ ca tatsiddhaṃ hi śilājatu | [ĀK, 2, 1 213.1]
gomūtragandhi kṛṣṇaṃ guggulukābhaṃ saśarkaraṃ mṛtsnam | [ĀK, 2, 1 213.2]
snigdhamanamlakaṣāyaṃ mṛdu guru ca śilājatu śreṣṭham | [ĀK, 2, 1 213.3]
sarvaṃ ca tiktakaṭukaṃ svādu nātyuṣṇaśītalam | [ĀK, 2, 1 214.1]
vṛṣyaṃ tridoṣajidbhedi cakṣuṣyaṃ ca rasāyanam | [ĀK, 2, 1 215.1]
kṣayaśophodarārśoghnaṃ mehamūtragrahāpaham | [ĀK, 2, 1 215.2]
nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca yakṣmaśamanaṃ mūlāmayonmūlanam | [ĀK, 2, 1 216.1]
plīhavināśanaṃ jaṭharahṛcchūlaghnam āmāpahaṃ sarvatvaggadanāśanaṃ kimaparaṃ dehe ca lohe hitam | [ĀK, 2, 1 216.2]
rasoparasasūtendraratnaloheṣu ye guṇāḥ | [ĀK, 2, 1 217.1]
vasanti te śilādhātau jarāmṛtyujigīṣayā | [ĀK, 2, 1 217.2]
bhūnāgaḥ kṣitināgaśca bhūlatā raktajantukaḥ | [ĀK, 2, 1 218.1]
kṣitijaḥ kṣitijantuśca viṣaghno raktatuṇḍakaḥ | [ĀK, 2, 1 218.2]
yāsāṃ chede na raktaṃ prabhavati satataṃ prāyaśo raktabhūmau | [ĀK, 2, 1 219.1]
saṃgrāhyā bhūlatāstā viṣaharadhanadaṃ pātayettāsu sattvam | [ĀK, 2, 1 219.2]
tadyuktyā pāradendraścarati yadi samaṃ sāraṇāyantrayogaiḥ | [ĀK, 2, 1 219.3]
baddho'yaṃ koṭivedhī samaravirajate yojayedbhāskare vā | [ĀK, 2, 1 219.4]
sattvaṃ bhūnāgajaṃ kṣvelayakṣarākṣasamṛtyujit | [ĀK, 2, 1 220.1]
sarvavaśyakaraṃ sarvarogaghnaṃ ca rasāyanam | [ĀK, 2, 1 220.2]
rasendre jāraṇākarmajāritaṃ koṭivedhakṛt | [ĀK, 2, 1 221.1]
suvarṇādīni lohāni raktāni grasati kṣaṇāt | [ĀK, 2, 1 221.2]
raktabhūjātabhūnāgamṛttikāṃ kṣālayejjalaiḥ | [ĀK, 2, 1 222.1]
yāvat sattvāvaśeṣaṃ syād dhautasattvaṃ tadeva hi | [ĀK, 2, 1 222.2]
mitrapañcakayuktaṃ tanmūṣāyāṃ dhamayed dṛḍham | [ĀK, 2, 1 223.1]
nirbhidya mūṣāṃ tatsattvaṃ gṛhītvā kiṭṭakaṃ punaḥ | [ĀK, 2, 1 223.2]
evaṃ trivāraṃ dhamanātsattvaśeṣaṃ samāharet | [ĀK, 2, 1 224.1]
bhūnāgamṛttikāṃ bhāṇḍe bhūnāgaiḥ saha nikṣipet | [ĀK, 2, 1 224.2]
ṣaṇmāsāntaṃ samāntaṃ vā jalaiḥ siñcenmuhurmuhuḥ | [ĀK, 2, 1 225.1]
asya sattvaṃ vidhānena gṛhṇīyād abhrasattvavat | [ĀK, 2, 1 225.2]
raktabhūmijabhūnāgān pañjarasthena barhiṇā | [ĀK, 2, 1 226.1]
bhakṣayettu śaratkāle nityaṃ tanmalamāharet | [ĀK, 2, 1 226.2]
lākṣāsarjarasaḥ sarjī guggulurmitrapañcakam | [ĀK, 2, 1 227.1]
ūrṇā kṣārāśca paṭavo nīlasarpendragopakau | [ĀK, 2, 1 227.2]
matsyaśca nīlasaraṭaḥ kūrmapṛṣṭhaṃ śaśāsthi ca | [ĀK, 2, 1 228.1]
mākṣīkaṃ śikhiśaṃkhatutthaṃ ca sarvāṃśaṃ barhiṇo malam | [ĀK, 2, 1 228.2]
sarvaṃ nikṣipya mūṣāyāṃ dhamet tīvrāgninā dṛḍham | [ĀK, 2, 1 229.1]
nirbhidya mūṣāṃ tatsattvaṃ gṛhītvā kiṭṭakaṃ punaḥ | [ĀK, 2, 1 229.2]
evaṃ trivāradhamanāt sattvaśeṣaṃ samāharet | [ĀK, 2, 1 230.1]
haridrāśmā niśāgrāvaḥ pītāṅgaḥ pītakarṣaṇaḥ | [ĀK, 2, 1 230.2]
tatsattvakaṃ sitaṃ svarṇaṃ śreṣṭhaṃ rasarasāyane | [ĀK, 2, 1 231.1]
agnijāro'gniniryāso'pyagnigarbho 'gnijaḥ smṛtaḥ | [ĀK, 2, 1 231.2]
vaḍabāgnimalo jñeyo jarāyuścārṇavodbhavaḥ | [ĀK, 2, 1 232.1]
agnijvālo'gnijāraśca proktaḥ sindhuplavo daśa | [ĀK, 2, 1 232.2]
sāmudrasyāgninakrasya jarāyurbahirujjhitaḥ | [ĀK, 2, 1 233.1]
saṃśuṣko bhānutāpena so'gnijāra iti smṛtaḥ | [ĀK, 2, 1 233.2]
jārābhaṃ dahati sparśātpicchilaṃ sāgarotplavam | [ĀK, 2, 1 234.1]
jarāyustaccaturvarṇaṃ śreṣṭhaṃ teṣu salohitam | [ĀK, 2, 1 234.2]
syādagnijāraḥ kaṭukoṣṇavīryaḥ tundāmayaghnaḥ kaphavātahārī | [ĀK, 2, 1 235.1]
pittapradaḥ śoṇitasannipātaśūlādivātāmayanāśakaśca | [ĀK, 2, 1 235.2]
agnijāras tridoṣaghno dhanurvātādivātanut | [ĀK, 2, 1 236.1]
mardano rasavīryasya dīpano jāraṇastathā | [ĀK, 2, 1 236.2]
kharparī rasakaṃ tutthakharparyamṛtasambhavā | [ĀK, 2, 1 237.1]
rasako dvividhaḥ prokto darduraḥ kāravellakaḥ | [ĀK, 2, 1 237.2]
sadaṃśo darduraḥ prokto nirdaṃśaḥ kāravellakaḥ | [ĀK, 2, 1 238.1]
sattvapāte śubhaḥ pūrvo dvitīyaścauṣadhādiṣu | [ĀK, 2, 1 238.2]
ghanasattvanibhaṃ bāhye śubhaṃ hāridravattataḥ | [ĀK, 2, 1 239.1]
acchaṃ kharparavat tuttham uttamaṃ satodaram | [ĀK, 2, 1 239.2]
rasakaḥ sarvadoṣaghnaḥ kaphapittavināśanaḥ | [ĀK, 2, 1 240.1]
cakṣūrogakṣayaghnaśca lohapāradarañjanaḥ | [ĀK, 2, 1 240.2]
nāgārjunena nirdiṣṭau rasasya rasakāvubhau | [ĀK, 2, 1 241.1]
śreṣṭhau siddharasau khyātau dehalohakarau parau | [ĀK, 2, 1 241.2]
rasaśca rasakaś cobhau yenāgnisahanau kṛtau | [ĀK, 2, 1 242.1]
dehalohamayīṃ siddhiṃ dāsyatastu na saṃśayaḥ | [ĀK, 2, 1 242.2]
jayantītriphalācūrṇaṃ haridrāguḍaṭaṅkaṇam | [ĀK, 2, 1 243.1]
pādāṃśaṃ rasakasyedaṃ piṣṭvā mūṣāḥ pralepayet | [ĀK, 2, 1 243.2]
nalikāsampuṭaṃ baddhvā śoṣayed ātape khare | [ĀK, 2, 1 244.1]
grāhyaṃ pātālayantreṇa sattvaṃ dhmāte puṭe'tha vā | [ĀK, 2, 1 244.2]
rajasvalārajomūtrai rasakaṃ bhāvayeddinam | [ĀK, 2, 1 245.1]
taireva dinamekaṃ tu mardayecchuddhimāpnuyāt | [ĀK, 2, 1 245.2]
mayūratutthaṃ tutthaṃ ca nīlāśmā tāmrabhasma ca | [ĀK, 2, 1 246.1]
mayūragrīvakaṃ kṣveḍanāśanaṃ sasyakaṃ priye | [ĀK, 2, 1 246.2]
mayūragrīvasaṅkāśaṃ ghṛṣṭe gokṣīrasannibham | [ĀK, 2, 1 247.1]
apsu ca plavate kṣiptametanmāyūratutthakam | [ĀK, 2, 1 247.2]
athavā śukapicchābhamantaḥ kāñcanabindubhiḥ | [ĀK, 2, 1 248.1]
aṅkitaṃ gharṣayettuttham āyase cāmlasaṃyute | [ĀK, 2, 1 248.2]
bhaved ayastāmranibham etanmāyūratutthakam | [ĀK, 2, 1 249.1]
viṣṭhayā mardayettutthaṃ mārjārakakapotayoḥ | [ĀK, 2, 1 249.2]
daśāṃśaṃ ṭaṅkaṇaṃ dattvā pācyaṃ mṛdupuṭe tataḥ | [ĀK, 2, 1 250.1]
puṭaṃ dadhnā puṭaṃ kṣaudrairdeyaṃ tutthaviśuddhaye | [ĀK, 2, 1 250.2]
tutthaṃ ca ṭaṅkaṇaṃ caiva tulyaṃ ślakṣṇaṃ vimardayet | [ĀK, 2, 1 251.1]
mūṣāyāṃ taṃ vinikṣipya ruddhvā tīvrāgninā dhamet | [ĀK, 2, 1 251.2]
indragopanibhaṃ sattvaṃ patatyeva na saṃśayaḥ | [ĀK, 2, 1 252.1]
tutthaṃ kaṭukaṣāyoṣṇaṃ śvitranetrāmayāpaham | [ĀK, 2, 1 252.2]
viṣadoṣeṣu sarveṣu praśastaṃ kāntikārakam | [ĀK, 2, 1 253.1]
kaṅkuṣṭhaṃ kākakuṣṭhaṃ ca recakaṃ rāgadāyakam | [ĀK, 2, 1 253.2]
kaṃkuṣṭhaṃ ca dvidhā proktaṃ hematārātmakaṃ tathā | [ĀK, 2, 1 254.1]
vraṇajantujvaraghnaṃ ca śūlodāvartagulmahṛt | [ĀK, 2, 1 254.2]
mahāgiriṣu cāllova pāṣāṇāntasthito rasaḥ | [ĀK, 2, 1 255.1]
śuṣkaḥ śoṇaḥ sa nirdiṣṭo girisindūrasaṃjñayā | [ĀK, 2, 1 255.2]
tridoṣaśamanaṃ bhedi rasabandhanakārakam | [ĀK, 2, 1 256.1]
dehalohakaraṃ netryaṃ girisindūramīritam | [ĀK, 2, 1 256.2]
ṭaṅkaṇaṃ ṭaṅkaṇakṣāro rasakṣāro rasādhikaḥ | [ĀK, 2, 1 257.1]
lohadrāvī rasaghnaśca subhago raṅgadaśca saḥ | [ĀK, 2, 1 257.2]
mālatītīrasambhūtaḥ kṣāraśreṣṭho navāhvayaḥ | [ĀK, 2, 1 258.1]
aśmarīmatisāraṃ ca nihanyātsthāvaraṃ viṣam | [ĀK, 2, 1 258.2]
rasasiddhikaraḥ prokto nāgārjunapuraḥsaraiḥ | [ĀK, 2, 1 259.1]
iṣṭacūrṇasya saṅkāśaścandrikāḍhyo'tirekaḥ | [ĀK, 2, 1 259.2]
saurāṣṭradeśakhanijaḥ sa hi kampillako mataḥ | [ĀK, 2, 1 260.1]
pittavraṇādhmānavibandhanaghnaḥ śleṣmodarārtikrimigulmahārī | [ĀK, 2, 1 260.2]
mūlāmaśūlajvaraśophahārī kaṃpillako ricya malāpahārī | [ĀK, 2, 1 260.3]
utpatyādi viṣasyādau kathitaṃ hi rasāyanam | [ĀK, 2, 1 261.1]
amṛtaṃ syādvatsanābho viṣam ugraṃ mahauṣadham | [ĀK, 2, 1 262.1]
garalaṃ maraṇaṃ nāgaḥ stokakaṃ prāṇahārakam | [ĀK, 2, 1 262.2]
sarvakuṣṭhaharaṃ proktaṃ sarvavyādhivināśanam | [ĀK, 2, 1 263.1]
sannipātādirogāṇāṃ vinivṛttikaraṃ priye | [ĀK, 2, 1 263.2]
kāsīsaṃ dhātukāsīsaṃ kesaraṃ haṃsalomaśam | [ĀK, 2, 1 264.1]
śodhanaṃ pāṃśukāsīsaṃ śubhraṃ sattvāhvayaṃ matam | [ĀK, 2, 1 264.2]
kāsīsaṃ trividhaṃ śubhraṃ kṛṣṇaṃ pītamiti smṛtam | [ĀK, 2, 1 265.1]
kāsīsaṃ puṣpakāsīsaṃ hīrakāsīsamityatha | [ĀK, 2, 1 265.2]
pītaṃ kṛṣṇaṃ sitaṃ raktaṃ caturdheti pare jaguḥ | [ĀK, 2, 1 266.1]
kāsīsamuṣṇaṃ sakṣārakaṣāyāmlaṃ satiktakam | [ĀK, 2, 1 266.2]
vātaśleṣmapraśamanaṃ cakṣuṣyaṃ rañjakaṃ param | [ĀK, 2, 1 267.1]
mūtrakṛcchrāśmarīkuṣṭhakaṇḍūvraṇaviṣāpaham | [ĀK, 2, 1 267.2]
gaurīpāṣāṇakaḥ pīto vyaktadehaśca cūrṇakaḥ | [ĀK, 2, 1 268.1]
rasabandhakaraḥ snigdho doṣaghno rasavīryakṛt | [ĀK, 2, 1 268.2]
bhūmistuvarikā phullatuvarī rañjikā kṣitiḥ | [ĀK, 2, 1 269.1]
citrabhūś cīnakāraśca mañjiṣṭhārāgadāyinī | [ĀK, 2, 1 269.2]
khagastu phaṭakī dugdhapāṣāṇo netrarogahā | [ĀK, 2, 1 270.1]
karpūrākhyaśilādhātur mañjiṣṭhārāgarañjakaḥ | [ĀK, 2, 1 270.2]
sadalaṃ pītavarṇaṃ ca bhavedgurjaramaṇḍale | [ĀK, 2, 1 271.1]
arjunasya gireḥ pārśve jātaṃ podāraśṛṅgikam | [ĀK, 2, 1 271.2]
sīsasattvaṃ marucchleṣmaśamanaṃ puṅgadāpaham | [ĀK, 2, 1 272.1]
rasabandhanam utkṛṣṭaṃ keśarañjanamuttamam | [ĀK, 2, 1 272.2]
sindūranāgagarbhe saimantikavīrapāṃsu nāgabhavam | [ĀK, 2, 1 273.1]
raktaṃ ca nāgareṇuḥ gaṇapatibhūṣā suraṅga ityākhyā | [ĀK, 2, 1 273.2]
saubhāgyaṃ caiva śṛṅgāraṃ maṅgalyam aruṇaṃ rajaḥ | [ĀK, 2, 1 274.1]
sindūraṃ kaṭukaṃ tiktamuṣṇaṃ vraṇaviropaṇam | [ĀK, 2, 1 274.2]
kilāsaviṣakaṇḍūtivisarpaśamanaṃ param | [ĀK, 2, 1 275.1]
hiṅgule ye guṇāḥ santi te guṇāstimurau priye | [ĀK, 2, 1 275.2]
rasāñjanaṃ rasodbhūtaṃ rasagarbhaṃ rasāgrajam | [ĀK, 2, 1 276.1]
rītyāṃ tu dhāmyamānāyāṃ tatkiṭṭaṃ tu rasāñjanam | [ĀK, 2, 1 276.2]
tadabhāve tu kartavyaṃ dārvīkvāthasamudbhavam | [ĀK, 2, 1 277.1]
kṛtakaṃ bālabhaiṣajyaṃ dārvīkvāthodbhavaṃ tathā | [ĀK, 2, 1 277.2]
dārvīkvāthabhavaṃ kaṇṭhavikāsi kṣiptam akṣṇi yat | [ĀK, 2, 1 278.1]
tad rasāñjanamuddiṣṭaṃ kaṣāyaṃ kaṭu tiktakam | [ĀK, 2, 1 278.2]
kiṃcid uṣṇaṃ kaphaharaṃ chedanaṃ lekhanaṃ laghu | [ĀK, 2, 1 279.1]
raktapittapraśamanaṃ netrarogavināśanam | [ĀK, 2, 1 279.2]
rasāñjanaṃ tārkṣyaśailaṃ jñeyaṃ varyañjanaṃ tathā | [ĀK, 2, 1 280.1]
rasanābhaṃ cāgnisāraṃ dvādaśāhvayakīrtitam | [ĀK, 2, 1 280.2]
nīlaṃ nīlāñjanaṃ caiva cakṣuṣyaṃ vārisambhavam | [ĀK, 2, 1 281.1]
kapotakaṃ ca kāpotaṃ samproktaṃ śakrabhūmijam | [ĀK, 2, 1 281.2]
śītaṃ nīlāñjanaṃ proktaṃ kaṭutiktakaṣāyakam | [ĀK, 2, 1 282.1]
cakṣuṣyaṃ kaphavātaghnaṃ viṣaghnaṃ ca rasāyanam | [ĀK, 2, 1 282.2]
sauvīramañjanaṃ snigdhamavaghṛṣṭaṃ śilātale | [ĀK, 2, 1 283.1]
añjanābhaṃ śilārūpametacchreṣṭham akṛtrimam | [ĀK, 2, 1 283.2]
sauvīramañjanaṃ caiva raktapittaharaṃ hitam | [ĀK, 2, 1 284.1]
viṣahidhmākṣirogaghnaṃ vraṇaśodhanaropaṇam | [ĀK, 2, 1 284.2]
srotodbhavaṃ srotanadībhavaṃ ca srotoñjanaṃ vāribhavaṃ tathānyam | [ĀK, 2, 1 285.1]
sauvīrasāraṃ ca kapotasāraṃ valmīkaśīrṣaṃ munisaṃmitāhvam | [ĀK, 2, 1 285.2]
valmīkaśikharākāraṃ bhaṅge nīlotpaladyutiḥ | [ĀK, 2, 1 286.1]
gharṣaṇe gairikacchāyaṃ srotoñjanamidaṃ bhavet | [ĀK, 2, 1 286.2]
sroto'ñjanaṃ śītakaṭukaṣāyaṃ krimināśanam | [ĀK, 2, 1 287.1]
rasāyanaṃ rase yojyaṃ stanyavṛddhikaraṃ param | [ĀK, 2, 1 287.2]
sroto'ñjanaṃ himaṃ snigdhaṃ tṛṣṇāhṛtsvādu lekhanam | [ĀK, 2, 1 288.1]
netryaṃ hidhmāvamicchardikaphapittāsrakopanut | [ĀK, 2, 1 288.2]
śrāntasya mathanākṣobhād vāsuker vadanotthitāḥ | [ĀK, 2, 1 289.1]
dvīpāntare patanti sma saviṣāḥ svedabindavaḥ | [ĀK, 2, 1 289.2]
yatra yatra patanti sma prarūḍhā gulmarūpataḥ | [ĀK, 2, 1 290.1]
teṣu jātaṃ tu niryāsamaphenaṃ bruvate janāḥ | [ĀK, 2, 1 290.2]
caturvidhamaphenaṃ syājjāraṇaṃ māraṇaṃ tathā | [ĀK, 2, 1 291.1]
dhāraṇaṃ sāraṇaṃ caiva kramādvakṣyāmi lakṣaṇam | [ĀK, 2, 1 291.2]
śvetaṃ tu jāraṇaṃ proktaṃ kṛṣṇavarṇaṃ tu māraṇam | [ĀK, 2, 1 292.1]
dhāraṇaṃ pītavarṇaṃ ca karburaṃ sāraṇaṃ tathā | [ĀK, 2, 1 292.2]
jāraṇaṃ jarayedannaṃ māraṇaṃ mṛtyudāyakam | [ĀK, 2, 1 293.1]
dhāraṇaṃ ca vayaḥstambhaṃ sāraṇaṃ malasārakam | [ĀK, 2, 1 293.2]
aphenaṃ sannipātaghnaṃ vṛṣyaṃ balyaṃ ca mohadam | [ĀK, 2, 1 294.1]
grahaṇīmatisāraṃ ca nāśayetṣaṇḍatāmapi | [ĀK, 2, 1 294.2]
puṣpāñjanaṃ puṣpaketuḥ kaustubhaḥ kusumāñjanam | [ĀK, 2, 1 295.1]
rītikaṃ rītikusumaṃ rītipuṣpaṃ ca puṣpakam | [ĀK, 2, 1 295.2]
puṣpāñjanaṃ hitaṃ proktaṃ pittahikkāpradāhanut | [ĀK, 2, 1 296.1]
nāśayed viṣakāsārtisarvanetrāmayāpaham | [ĀK, 2, 1 296.2]
śaṅkho'rṇavabhavaḥ kambur jalajaḥ pāvanadhvaniḥ | [ĀK, 2, 1 297.1]
kuṭilo'ntarmahānādaḥ śvetapītaḥ sunādakaḥ | [ĀK, 2, 1 297.2]
sasvano dīrghanādaśca bahunādo harapriyaḥ | [ĀK, 2, 1 298.1]
kṣullakaḥ kṣudraśaṅkhaḥ syācchaṃbūko nakhaśaṅkhakaḥ | [ĀK, 2, 1 298.2]
śaṅkhaḥ kaṭurasaḥ śītaḥ puṣṭivīryabalapradaḥ | [ĀK, 2, 1 299.1]
gulmaśūlakaphaśvāsanāśano viṣadoṣahā | [ĀK, 2, 1 299.2]
kṣullakaḥ kaṭukaḥ snigdhaḥ śūlahārī ca dīpanaḥ | [ĀK, 2, 1 300.1]
śuktir muktāprasūścaiva mahāśuktiśca śuktikā | [ĀK, 2, 1 300.2]
muktāsphoṭastautikastu mauktikaprasavā ca sā | [ĀK, 2, 1 301.1]
jñeyā mauktikasūścaiva muktāmātā tathā smṛtā | [ĀK, 2, 1 301.2]
muktāśuktiḥ kaṭuḥ snigdhā śvāsahṛdrogahāriṇī | [ĀK, 2, 1 302.1]
śūlapraśamanī rucyā madhurā dīpanī parā | [ĀK, 2, 1 302.2]
jalaśuktiḥ kṣudraśuktiḥ krimisusphuṭikā ca sā | [ĀK, 2, 1 303.1]
jalaśuktiḥ kaṭuḥ snigdhā dīpanī gulmaśūlanut | [ĀK, 2, 1 303.2]
tathā viṣaharā rucyā pācanī baladāyinī | [ĀK, 2, 1 304.1]
kapardako varāṭaśca kapardaśca varāṭikā | [ĀK, 2, 1 304.2]
carācaraścaro varyo bālakrīḍanakaśca sa | [ĀK, 2, 1 305.1]
pītābhā granthilā pṛṣṭhe dīrghavṛttā varāṭikā | [ĀK, 2, 1 305.2]
rasavaidyairvinirdiṣṭā sā carācarasaṃjñakā | [ĀK, 2, 1 306.1]
sārdhaniṣkabharā śreṣṭhā niṣkabhārā ca madhyamā | [ĀK, 2, 1 306.2]
pādonaniṣkabhārā ca kaniṣṭhā parikīrtitā | [ĀK, 2, 1 307.1]
pariṇāmādiśūlaghnī grahaṇīkṣayanāśanī | [ĀK, 2, 1 307.2]
kaṭūṣṇā dīpanī vṛṣyā netryā vātakaphāpahā | [ĀK, 2, 1 308.1]
rasendrajāraṇe proktā biḍadravyeṣu śasyate | [ĀK, 2, 1 308.2]
tadanye puṃvarāṭāḥ syur guravaḥ śleṣmapittalāḥ | [ĀK, 2, 1 309.1]
kapardaḥ kaṭutiktoṣṇaḥ karṇaśūlavraṇāpahaḥ | [ĀK, 2, 1 309.2]
gulmaśūlāmayaghnaśca netradoṣanikṛntanaḥ | [ĀK, 2, 1 310.1]
sarvakṣāro bahukṣāraḥ samūhakṣārasābuṇiḥ | [ĀK, 2, 1 310.2]
stomakṣāro mahākṣāro malāriḥ kṣāramelakaḥ | [ĀK, 2, 1 311.1]
sarvakṣāram atikṣāraṃ cakṣuṣyaṃ bastiśodhanam | [ĀK, 2, 1 311.2]
udāvartakrimighnaṃ ca biḍavadvastraśodhanam | [ĀK, 2, 1 312.1]
karīrapīlukāṣṭheṣu pacyamāneṣṭakodbhavaḥ | [ĀK, 2, 1 312.2]
kṣāro'sau navasāraḥ syāccūlikālavaṇābhidhaḥ | [ĀK, 2, 1 313.1]
rasendrajāraṇaṃ lohadrāvaṇaṃ jaṭharāgnikṛt | [ĀK, 2, 1 313.2]
gulmaplīhāsyaśoṣaghnaṃ bhuktamāṃsādijāraṇam | [ĀK, 2, 1 314.1]
gopittena śataṃ vārānsaurāṣṭrīṃ bhāvayettataḥ | [ĀK, 2, 1 314.2]
dhamitvā pātayetsatvaṃ krāmaṇaṃ cātiguhyakam | [ĀK, 2, 1 315.1]
mūṣakasyābhidhā pūrvaṃ pāṣāṇasyābhidhā tataḥ | [ĀK, 2, 1 315.2]
ākhupāṣāṇanāmāyaṃ lohasaṅkarakārakaḥ | [ĀK, 2, 1 316.1]
ākhugrāvā saro rūkṣo vamiśītajvarāpahaḥ | [ĀK, 2, 1 316.2]
tārakarmaṇi saṃpūjyo medodurmāṃsakṛntanaḥ | [ĀK, 2, 1 317.1]
rālaḥ sarjarasaścaiva yakṣadhūpo 'gnivallabhaḥ | [ĀK, 2, 1 317.2]
deveṣṭaḥ śālaniryāsaḥ surabhir dhūpavallabhaḥ | [ĀK, 2, 1 318.1]
rālastu pañcadhā prokto raktaḥ pītaḥ sito'sitaḥ | [ĀK, 2, 1 318.2]
nānāvarṇaśca vijñeyaḥ kṛṣṇasteṣu guṇottaraḥ | [ĀK, 2, 1 319.1]
rālastu śiśiraḥ snigdhaḥ kaṣāyastiktako rase | [ĀK, 2, 1 319.2]
vātapittaharaḥ sphoṭakaṇḍūtivraṇanāśanaḥ | [ĀK, 2, 1 320.1]
dānavendravijitānpurā surān bhraṣṭakāntidhṛtidhairyatejasaḥ | [ĀK, 2, 1 320.2]
vīkṣya viṣṇuramṛtaṃ kilāsṛjat gugguluṃ balavapurjayapradam | [ĀK, 2, 1 320.3]
marubhūmiṣu jāyante prāyaśaḥ purapādapāḥ | [ĀK, 2, 1 321]
bhānor mayūkhaiḥ saṃtaptā grīṣme muñcanti guggulum | [ĀK, 2, 1 322.1]
gugguluḥ pañcadhā prokto mahiṣākṣaśca nīlakaḥ | [ĀK, 2, 1 322.2]
padmastu kumudaścaiva suvarṇaḥ pañcamaḥ priye | [ĀK, 2, 1 323.1]
mahiṣākṣaśca nīlaśca dantināṃ guṇadāyakau | [ĀK, 2, 1 323.2]
vājināṃ kumudaḥ padmo narāṇāṃ svarṇavarṇakaḥ | [ĀK, 2, 1 324.1]
eraṇḍabījataile vā tilataile'thavā ghṛte | [ĀK, 2, 1 324.2]
pañcatiktaśṛtaiḥ kvāthaiḥ śuddhiṃ kuryātsuguggulum | [ĀK, 2, 1 325.1]
dolāyantre pacettāvadyāvannirmalatā bhavet | [ĀK, 2, 1 325.2]
evaṃ viśuddhaṃ saṃgrāhyaṃ tattadyogeṣu yojayet | [ĀK, 2, 1 326.1]
piṭakāgaṇḍamālādyā naśyanti ca marudgadāḥ | [ĀK, 2, 1 326.2]
yavakṣāro'mṛtaḥ pākyo yavajo yavaśūkajaḥ | [ĀK, 2, 1 327.1]
yavaśūko yavāhvaśca yavapākyo yavārujaḥ | [ĀK, 2, 1 327.2]
yavakṣāraḥ kaṭūṣṇaśca kaphavātodarārtinut | [ĀK, 2, 1 328.1]
āmaśūlāśmarīkṛcchraviṣadoṣaharaḥ paraḥ | [ĀK, 2, 1 328.2]
sadyaḥkṣāraḥ sarjikaśca kṣāraḥ sajjī suvarjikaḥ | [ĀK, 2, 1 329.1]
sarjīkaḥ kaṭurūkṣaśca tīkṣṇo vātakaphārtinut | [ĀK, 2, 1 329.2]
gulmānāhavamighnaśca mehajāṭhararogahṛt | [ĀK, 2, 1 330.1]
loṇāraṃ lavaṇotthaṃ lavaṇāsuraṃ ca lavaṇamedaśca | [ĀK, 2, 1 330.2]
jatujaṃ lavaṇakṣāraṃ lavaṇaṃ ca kṣāralavaṇaṃ ca | [ĀK, 2, 1 331.1]
loṇakakṣāram atyuṣṇaṃ tīkṣṇaṃ pittapravṛddhidam | [ĀK, 2, 1 331.2]
kṣāraṃ lavaṇam īṣacca vātagulmādiśūlanut | [ĀK, 2, 1 332.1]
vajrakaṃ vajrakakṣāraṃ kṣāraśreṣṭhaṃ vidārakam | [ĀK, 2, 1 332.2]
sāraṃ candanasāraṃ ca dhūmotthaṃ dhūmajaṃ gajāḥ | [ĀK, 2, 1 333.1]
vajrakakṣāram atyuṣṇaṃ tīkṣṇaṃ kṣāraṃ ca rodhanam | [ĀK, 2, 1 333.2]
gulmodarārtiviṣṭambhaśūlapraśamanaṃ param | [ĀK, 2, 1 334.1]
sāmudrakaṃ tu sāmudraṃ sāmudralavaṇaṃ śivam | [ĀK, 2, 1 334.2]
sāmudraṃ laghu hṛdyaṃ ca vāritāsṛjapittalam | [ĀK, 2, 1 335.1]
vidāhi kaphavātaghnaṃ dīpanaṃ rucikṛt priyam | [ĀK, 2, 1 335.2]
saindhavaṃ syācchītaśivaṃ nādeyaṃ sindhujaṃ śivam | [ĀK, 2, 1 336.1]
śuddhaṃ śivātmakaṃ pathyaṃ māṇimanthaṃ navābhidham | [ĀK, 2, 1 336.2]
saindhavaṃ lavaṇaṃ vṛṣyaṃ cakṣuṣyaṃ dīpanaṃ ruci | [ĀK, 2, 1 337.1]
pūtaṃ nasyāttridoṣaghnaṃ vraṇadoṣavibandhajit | [ĀK, 2, 1 337.2]
saindhavaṃ dvividhaṃ jñeyaṃ sitaṃ raktamiti kramāt | [ĀK, 2, 1 338.1]
rasavīryavipākeṣu guṇāḍhyaṃ pūtanaṃ sitam | [ĀK, 2, 1 338.2]
nīlakācodbhavaṃ kācatilakaṃ caiva kācasambhavam | [ĀK, 2, 1 339.1]
kākasauvarcalaṃ kācalavaṇaṃ pākyajaṃ smṛtam | [ĀK, 2, 1 339.2]
kācotthaṃ hṛdyagandhaṃ ca tatkālalavaṇaṃ tathā | [ĀK, 2, 1 340.1]
kuruvindaṃ kācamalaṃ katimaṃ ca caturdaśa | [ĀK, 2, 1 340.2]
kācākhyaṃ lavaṇaṃ rucyamīṣatkṣāraṃ sapittalam | [ĀK, 2, 1 341.1]
dāhadaṃ kaphavātaghnaṃ dīpanaṃ gulmaśūlahṛt | [ĀK, 2, 1 341.2]
biḍaṃ ca biḍakaṃ khaṇḍaṃ kṛtakṣāraṃ ca āsuram | [ĀK, 2, 1 342.1]
supākyaṃ lavaṇaṃ khaṇḍaṃ dhūrtaṃ kṛtrimakaṃ daśa | [ĀK, 2, 1 342.2]
biḍam uṣṇaṃ salavaṇaṃ dīpanaṃ vātanāśanam | [ĀK, 2, 1 343.1]
rucyaṃ cājīrṇaśūlaghnaṃ gulmamehavināśanam | [ĀK, 2, 1 343.2]
sauvarcalaṃ ca rucakaṃ tilakaṃ hṛdyagandhakam | [ĀK, 2, 1 344.1]
akṣaṃ ca kṛṣṇalavaṇaṃ rucyaṃ kodravikaṃ tathā | [ĀK, 2, 1 344.2]
sauvarcalaṃ laghu kṣāraṃ kaṭūṣṇaṃ gulmaśūlanut | [ĀK, 2, 1 345.1]
ūrdhvavātāmaśūlārtivibandhārocakaṃ jayet | [ĀK, 2, 1 345.2]
amlo'mlavetaso vedhī rasāmlo vītavetasaḥ | [ĀK, 2, 1 346.1]
vetasāraś cāmlasāraḥ śaravedhī ca vedhakaḥ | [ĀK, 2, 1 346.2]
nīlaśca bhedano bhedī rājāmlaścāmlabhedanaḥ | [ĀK, 2, 1 347.1]
amlāṅkuśo raktasāraḥ phalāmlaścāmlanāyakaḥ | [ĀK, 2, 1 347.2]
sahasravedhī vīrāmlo gulmaketur dharākṣidhā | [ĀK, 2, 1 348.1]
śaṅkhamāṃsādidrāvī syād dvidhā caivāmlavetasaḥ | [ĀK, 2, 1 348.2]
amlavetasamatyamlaṃ kaṣāyoṣṇāmavātajit | [ĀK, 2, 1 349.1]
kaphārśaḥsamagulmāmam arocakaharaṃ param | [ĀK, 2, 1 349.2]
kācas tuṣārasāraśca rasakhoṭamalāpahaḥ | [ĀK, 2, 1 350.1]
śṛṅgārī cābhradhārī ca sarvanetrāmayāpahā | [ĀK, 2, 1 350.2]
piṣṭakaṃ chagaṇaśchāṇamutpalaṃ ca vanotpalam | [ĀK, 2, 1 351.1]
kariṇḍopalaśāṭhī ca varaṭī chagaṇābhidhā | [ĀK, 2, 1 351.2]
rasalohadoṣahāri khyātaṃ tadbhasma duritasaṃhṛtaye | [ĀK, 2, 1 352.1]
śikhitrāḥ pāvakocchiṣṭā aṅgārāḥ koliśā matāḥ | [ĀK, 2, 1 352.2]
kokilāśceti cāṅgārā nirvāṇāḥ payasā vinā | [ĀK, 2, 1 353.1]
sikatā pravāhajanitā siktā pānīyacūrṇakā sūkṣmā | [ĀK, 2, 1 353.2]
sā vālukā śramaghnī saṃsekātsannipātaghnī | [ĀK, 2, 1 354.1]
kāsīsaṃ bhāvayed gharme dinaṃ jambīrajairdravaiḥ | [ĀK, 2, 1 354.2]
śudhyate ṭaṅkaṇaṃ gairī kaṅkuṣṭhaṃ ca varāṭikā | [ĀK, 2, 1 355.1]
śaṅkhaṃ nīlāñjanaṃ caiva pṛthak śodhyaṃ dine dine | [ĀK, 2, 1 355.2]
godugdhaistriphalākvāthair bhṛṅgadrāvaiḥ śilājatu | [ĀK, 2, 1 356.1]
mardayedāyase pātre dinaikaṃ tacca śudhyati | [ĀK, 2, 1 356.2]
meṣīkṣīreṇa daradamamlavargaiśca bhāvitam | [ĀK, 2, 1 357.1]
saptavāraṃ prayatnena śuddhimāyāti niścayam | [ĀK, 2, 1 357.2]
sūryāvartaṃ vajrakandaṃ kadalī devadālikā | [ĀK, 2, 1 358.1]
śigruḥ kośātakī vandhyā kākamācī ca vālukā | [ĀK, 2, 1 358.2]
āsāmekarasenaiva trikṣārair lavaṇaiḥ saha | [ĀK, 2, 1 359.1]
bhāvayedamlavargaiśca dinamekaṃ prayatnataḥ | [ĀK, 2, 1 359.2]
sauvīraṃ kāntapāṣāṇaḥ śuddhā bhūnāgamṛttikā | [ĀK, 2, 1 360.1]
sarve uparasāścātha pṛthagbhāvyaṃ dinaṃ dinam | [ĀK, 2, 1 360.2]
tataḥ pācyaṃ ca taddrāvairḍolāyantre dinaṃ sudhīḥ | [ĀK, 2, 1 361.1]
śudhyante nātra sandehaḥ sarve uparasāḥ pṛthak | [ĀK, 2, 1 361.2]
punarnavāmeghanādakapijambīratindukaiḥ | [ĀK, 2, 1 362.1]
agastipuṣpakumudayavaciñcāmlavetasaiḥ | [ĀK, 2, 1 362.2]
vanasūraṇabhūdhātrīmaṇḍūkīkaravīrakaiḥ | [ĀK, 2, 1 363.1]
kāravallīkṣīrakandaraktotpalaśamīghanaiḥ | [ĀK, 2, 1 363.2]
meṣaśṛṅgīśaśavasāśakravāruṇiṭaṅkaṇaiḥ | [ĀK, 2, 1 364.1]
tailamatsyavasāvyoṣadravair etaiḥ sakāñjikaiḥ | [ĀK, 2, 1 364.2]
etaiḥ samastair vyastairvā ḍolāyantre dinatrayam | [ĀK, 2, 1 365.1]
abhrapatrādyuparasān śuddhihetoḥ prapācayet | [ĀK, 2, 1 365.2]
{ĀK, 2, 2}
śrībhairavaḥ | [ĀK, 2, 2 1.1]
svarṇādisarvalohānāmutpattyādikramaṃ bruve | [ĀK, 2, 2 1.2]
svarṇaṃ suvarṇakanakojjvalakāñcanāni kalyāṇahāṭakahiraṇyamanoharāṇi | [ĀK, 2, 2 1.3]
gāṅgeyagairikamahārajatāgnivīryarukmāni hematapanīyakabhāsvarāṇi | [ĀK, 2, 2 1.4]
jāmbūnadāṣṭāpadajātarūpapiñjānacāmīkarakarburāṇi | [ĀK, 2, 2 2.1]
kārtasvarāpiñjaravarṇabhūritejāṃsi dīptāmaladīpipītakāni | [ĀK, 2, 2 2.2]
maṅgalyasaumeravaśātakumbhaśṛṅgāracandrārajajāmbavāni | [ĀK, 2, 2 3.1]
āgneyaniṣkāgniśikhāni ceti netrābdhinirdhāritahemanāma | [ĀK, 2, 2 3.2]
prākṛtaṃ sahajaṃ vahnisambhūtaṃ khanisambhavam | [ĀK, 2, 2 4]
rasendravedhasaṃjātaṃ svarṇaṃ pañcavidhaṃ smṛtam | [ĀK, 2, 2 5.1]
brahmāṇḍaṃ saṃvṛtaṃ yena rajoguṇabhuvā khalu | [ĀK, 2, 2 5.2]
tatprākṛtamiti proktaṃ devānāmapi durlabham | [ĀK, 2, 2 6.1]
brahmā yenāvṛto jātaḥ suvarṇaṃ sahajaṃ hi tat | [ĀK, 2, 2 6.2]
visṛṣṭamagninā śaivaṃ tejaḥ pītaṃ suduḥsaham | [ĀK, 2, 2 7.1]
abhūtsvarṇaṃ taduddiṣṭaṃ suvarṇaṃ vahnisaṃbhavam | [ĀK, 2, 2 7.2]
etatsvarṇatrayaṃ divyaṃ varṇaiḥ ṣoḍaśabhiryutam | [ĀK, 2, 2 8.1]
dhāraṇādeva tatkuryāccharīramajarāmayam | [ĀK, 2, 2 8.2]
girīṇāṃ khanisambhūtaṃ tatsvarṇaṃ khanijaṃ smṛtam | [ĀK, 2, 2 9.1]
taccaturdaśavarṇāḍhyaṃ bhakṣitaṃ sarvarogahṛt | [ĀK, 2, 2 9.2]
rasendravedhasambhūtaṃ tadvedhajamudāhṛtam | [ĀK, 2, 2 10.1]
rasāyanaṃ mahāśreṣṭhaṃ pavitraṃ vedhajaṃ hi tat | [ĀK, 2, 2 10.2]
raktābhaṃ pītavarṇaṃ ca dvividhaṃ kāñcanaṃ bhavet | [ĀK, 2, 2 11.1]
dāhe raktaṃ sitaṃ chede nikaṣe kuṅkumaprabham | [ĀK, 2, 2 11.2]
guru snigdhaṃ mṛdu svacchaṃ nirdalaṃ raktapītakam | [ĀK, 2, 2 12.1]
hema ṣoḍaśavarṇāḍhyaṃ śasyate dehalohayoḥ | [ĀK, 2, 2 12.2]
śvetāṅgaṃ kaṭhinaṃ rūkṣaṃ vivarṇaṃ samalaṃ dalam | [ĀK, 2, 2 13.1]
dāhe śvetāsitaṃ śvetaṃ nikaṣe laghu ca vrajet | [ĀK, 2, 2 13.2]
na śuddhaṃ na mṛtaṃ svarṇaṃ rogavargaṃ karoti ca | [ĀK, 2, 2 14.1]
saukhyaṃ vīryaṃ balaṃ hanti tasmācchuddhirudīryate | [ĀK, 2, 2 14.2]
valmīkamṛttikā dhūmaṃ gairikaṃ ceṣṭakā paṭu | [ĀK, 2, 2 15.1]
ityete mṛttikāḥ pañca jambīrair vāranālakaiḥ | [ĀK, 2, 2 15.2]
piṣṭvā limpetsvarṇapatraṃ bhasmacchannaṃ tu karpare | [ĀK, 2, 2 16.1]
yāvaddravaṃ puṭaṃ tāvatkuryāttena viśudhyati | [ĀK, 2, 2 16.2]
mṛttikāṃ mātuluṅgāmlaiḥ pañcavāsarabhāvitām | [ĀK, 2, 2 17.1]
sabhasmalavaṇaṃ hema śodhayet puṭapākataḥ | [ĀK, 2, 2 17.2]
bhāvayenmātuluṅgāmlaistridinaṃ pañcamṛttikām | [ĀK, 2, 2 18.1]
saindhavaṃ bhūmibhasmābhiḥ svarṇaṃ śudhyati pūrvavat | [ĀK, 2, 2 18.2]
taile takre gavāṃ mūtre hyāranāle kulutthake | [ĀK, 2, 2 19.1]
kramānniṣecayet taptaṃ saptavāraṃ dravair dravaiḥ | [ĀK, 2, 2 19.2]
svarṇādilohapatrāṇāṃ śuddhireṣā praśasyate | [ĀK, 2, 2 20.1]
drāvitau nāgavaṅgau ca tadvatsiñcedviśuddhaye | [ĀK, 2, 2 20.2]
suvarṇaṃ ḍhālayet pūrvaṃ kāñcanārodbhave rase | [ĀK, 2, 2 21.1]
saptavāraṃ tataḥ karmayogyaṃ hema bhaved dhruvam | [ĀK, 2, 2 21.2]
nāgacūrṇaṃ śilāyuktaṃ vajrīkṣīrasamanvitam | [ĀK, 2, 2 22.1]
lepanātpuṭayogācca hemapatrāṇi lepayet | [ĀK, 2, 2 22.2]
mṛtaṃ nāgaṃ snuhīkṣīrair athavāmlena kenacit | [ĀK, 2, 2 23.1]
piṣṭvā lepyaṃ svarṇapatraṃ ruddhvā gajapuṭe pacet | [ĀK, 2, 2 23.2]
ādāya peṣayedamle mṛtanāgaṃ cāṣṭamāṃśakam | [ĀK, 2, 2 24.1]
pacedgajapuṭe ruddhvā pūrvavannāgasaṃyutam | [ĀK, 2, 2 24.2]
evaṃ punaḥ punaḥ pākādaṣṭadhā mriyate dhruvam | [ĀK, 2, 2 25.1]
śuddhasūtasamaṃ gandhaṃ mākṣikaṃ ca sahāmlakaiḥ | [ĀK, 2, 2 25.2]
aṣṭabhiśca puṭairhema mriyate pūrvavatkriyā | [ĀK, 2, 2 26.1]
śuddhasūtasamaṃ svarṇaṃ khalve kuryācca golakam | [ĀK, 2, 2 26.2]
ūrdhvādho gandhakaṃ dattvā sarvatulyaṃ nirudhya ca | [ĀK, 2, 2 27.1]
triṃśadvanotpalair dadyāt puṭānevaṃ caturdaśa | [ĀK, 2, 2 27.2]
nirutthaṃ jāyate bhasma gandhaṃ deyaṃ punaḥ punaḥ | [ĀK, 2, 2 28.1]
svarṇamāvartya tolaikaṃ māṣaikaṃ śuddhanāgakam | [ĀK, 2, 2 28.2]
kṣiptvādāya tu taccūrṇaṃ tattulye gandhamākṣike | [ĀK, 2, 2 29.1]
amlena mardayedyāmaṃ ruddhvā laghupuṭe pacet | [ĀK, 2, 2 29.2]
gandhaṃ punaḥ punardeyaṃ mriyate daśabhiḥ puṭaiḥ | [ĀK, 2, 2 30.1]
hemapatrāṇi kurvīta vilimpedrasabhasmanā | [ĀK, 2, 2 30.2]
amlapiṣṭena puṭayeddhema nirjīvatāṃ vrajet | [ĀK, 2, 2 31.1]
athavā tāpyapuṭitaṃ svarṇaṃ gacchati bhasmatām | [ĀK, 2, 2 31.2]
yadvā mṛtena kariṇā śilāyogena bhasmayet | [ĀK, 2, 2 32.1]
athavā mṛtavajreṇa yoginyaṃśavilepitam | [ĀK, 2, 2 32.2]
bhasmatāṃ yātyuparasai rasaiścaiva mahārasaiḥ | [ĀK, 2, 2 33.1]
amlapiṣṭair viliptaṃ ca puṭitaṃ yāti bhasmatām | [ĀK, 2, 2 33.2]
svarṇasya dviguṇaṃ sūtaṃ yāmamamlena mardayet | [ĀK, 2, 2 34.1]
āroṭaṃ mākṣikaṃ kṣiptvā mūṣāyāṃ svarṇatulyakam | [ĀK, 2, 2 34.2]
tatpṛṣṭhe marditaṃ hema tatpṛṣṭhe śuddhamākṣikam | [ĀK, 2, 2 35.1]
deyaṃ svarṇasamaṃ tacca pṛṣṭhe gandhaṃ ca tatsamam | [ĀK, 2, 2 35.2]
sarvaṃ ca cūrṇitaṃ dadyād ruddhvā mūṣāṃ dhameddṛḍham | [ĀK, 2, 2 36.1]
svabhāvaśītalaṃ grāhyaṃ bhasma tadbhāgapañcakam | [ĀK, 2, 2 36.2]
ṭaṅkaṇaṃ śvetakācaṃ ca bhāgaikaikaṃ prapeṣayet | [ĀK, 2, 2 37.1]
tritayaṃ madhunājyena melakaṃ golakīkṛtam | [ĀK, 2, 2 37.2]
dhānyābhrasya ca bhāgaikamadhaścordhvaṃ ca dāpayet | [ĀK, 2, 2 38.1]
nirudhya taddhamedgāḍhaṃ mūṣāyāṃ ghaṭikādvayam | [ĀK, 2, 2 38.2]
nirutthaṃ jāyate bhasma tattadyogeṣu yojayet | [ĀK, 2, 2 39.1]
hemnaḥ pādaṃ mṛtaṃ sūtaṃ piṣṭamamlena kenacit | [ĀK, 2, 2 39.2]
patre liptvā puṭe pacyādaṣṭabhirmriyate dhruvam | [ĀK, 2, 2 40.1]
śuddhānāṃ sarvalohānāṃ māraṇe rītirīdṛśī | [ĀK, 2, 2 40.2]
śuddhamākṣīkabhāgaikaṃ bhāgaṃ cāroṭamākṣikam | [ĀK, 2, 2 41.1]
dvibhāgaṃ sūtakaṃ kṣiptvā trayamamlena mardayet | [ĀK, 2, 2 41.2]
bhāgaikaṃ hemapatraṃ ca liptvā cāmlena mardayet | [ĀK, 2, 2 42.1]
tadgolaṃ pātanāyantre haṭhād yāmatrayaṃ pacet | [ĀK, 2, 2 42.2]
ityevaṃ mriyate svarṇaṃ nirutthaṃ nātra saṃśayaḥ | [ĀK, 2, 2 43.1]
yavaciñcārajovṛkṣabhallātaiṣṭaṅkaṇena ca | [ĀK, 2, 2 43.2]
liptvā svarṇasya patrāṇi ruddhvā gajapuṭe pacet | [ĀK, 2, 2 44.1]
tair dravaiḥ piṣṭyā mriyate saptadhā puṭaiḥ | [ĀK, 2, 2 44.2]
pīlukaṅkuṣṭhabukkāṇasauvarcalam apeṣitam | [ĀK, 2, 2 45.1]
liptvā svarṇasya patrāṇi mriyate saptabhiḥ puṭaiḥ | [ĀK, 2, 2 45.2]
suvarṇaṃ bṛṃhaṇaṃ snigdhaṃ madhuraṃ rasapākayoḥ | [ĀK, 2, 2 46.1]
viṣadoṣaharaṃ śītaṃ sakaṣāyaṃ satiktakam | [ĀK, 2, 2 46.2]
hṛdyaṃ kāntipradaṃ balyaṃ saṃrasanaṃ guru lekhanam | [ĀK, 2, 2 47.1]
buddhimedhāsmṛtikaraṃ vraṇaghnaṃ vāgviśuddhidam | [ĀK, 2, 2 47.2]
kṣayonmādapraśamanaṃ cakṣuṣyaṃ ca rasāyanam | [ĀK, 2, 2 48.1]
tridoṣaśamanaṃ saumyamāyuṣyaṃ ruciraṃ śuci | [ĀK, 2, 2 48.2]
prajñāvīryasvarakaram aiśvaryaṃ dhāraṇādbhavet | [ĀK, 2, 2 49.1]
{ĀK, 2, 3}
śrībhairavaḥ | [ĀK, 2, 3 1.1]
raupyaṃ śubhraṃ vasuśreṣṭhaṃ ruciraṃ candralohakam | [ĀK, 2, 3 1.2]
rajataṃ taptarūpyaṃ ca candrabhūtistu raupyakam | [ĀK, 2, 3 1.3]
kaladhautaṃ ca saudhaṃ ca candrahāsaṃ ca tārakam | [ĀK, 2, 3 2.1]
sahajaṃ khanisaṃjātaṃ kṛtrimaṃ ca tridhā matam | [ĀK, 2, 3 2.2]
rajataṃ pūrvapūrvaṃ hi svaguṇairuttarottaram | [ĀK, 2, 3 3.1]
kailāsādyadrisambhūtaṃ sahajaṃ rajataṃ bhavet | [ĀK, 2, 3 3.2]
tatspṛṣṭaṃ hi mahāvyādhināśanaṃ dehināṃ bhavet | [ĀK, 2, 3 4.1]
himācalādikūṭeṣu yadrūpyaṃ jāyate hi tat | [ĀK, 2, 3 4.2]
khanijaṃ kathyate tajjñaiḥ paramaṃ hi rasāyanam | [ĀK, 2, 3 5.1]
śrīrāmapādukānyastaṃ vaṅgaṃ yadrūpyatāṃ gatam | [ĀK, 2, 3 5.2]
tatpādarūpyamityuktaṃ kṛtrimaṃ sarvaroganut | [ĀK, 2, 3 6.1]
ghanaṃ snigdhaṃ guru snigdhaṃ dāhe chede sitaṃ mṛdu | [ĀK, 2, 3 6.2]
varṇāḍhyaṃ candravatsvacchaṃ dāhe chede samaprabham | [ĀK, 2, 3 7.1]
śaṅkhābhaṃ masṛṇaṃ sphoṭarahitaṃ rajataṃ śubham | [ĀK, 2, 3 7.2]
dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu | [ĀK, 2, 3 8.1]
sthūlāṅgaṃ karkaśāṅgaṃ ca rajataṃ tyājyamaṣṭadhā | [ĀK, 2, 3 8.2]
kaṭhinaṃ kṛtrimaṃ rūkṣaṃ vivarṇaṃ samalaṃ dalam | [ĀK, 2, 3 9.1]
dāhe chede ghane naṣṭaṃ madhyamaṃ rajataṃ matam | [ĀK, 2, 3 9.2]
karoti tāpaṃ viḍbhedaṃ kṣayaṃ śuklabalāyuṣām | [ĀK, 2, 3 10.1]
na śuddhaṃ na mṛtaṃ tāraṃ tasmācchuddhaṃ ca mārayet | [ĀK, 2, 3 10.2]
nāgena ṭaṅkaṇenaiva drāvitaṃ śuddhimṛcchati | [ĀK, 2, 3 11.1]
tāraṃ trivāraṃ nikṣiptaṃ taile jyotiṣmatībhave | [ĀK, 2, 3 11.2]
taptaṃ taptaṃ tārapatraṃ secayecchuddhim āpnuyāt | [ĀK, 2, 3 12.1]
piśācasaṃbhave yadvā prakṣiptaṃ śuddhimāpnuyāt | [ĀK, 2, 3 12.2]
rajataṃ doṣanirmuktaṃ nāgottīrṇaṃ samāharet | [ĀK, 2, 3 13.1]
śvetakumbhodbhave nīre ḍhālayetsaptavārakān | [ĀK, 2, 3 13.2]
kuraṇḍamunipuṣpotthasalilaiḥ saṃpramardayet | [ĀK, 2, 3 14.1]
tārapatrāṇi liptāni puṭayecca vanotpalaiḥ | [ĀK, 2, 3 14.2]
mriyate nātra sandehaḥ liptaṃ vā rasabhasmanā | [ĀK, 2, 3 15.1]
amlavargapraliptena pūrvavatpuṭayogataḥ | [ĀK, 2, 3 15.2]
mriyate tālakaṃ sūtaṃ vaṅgamamlena peṣayet | [ĀK, 2, 3 16.1]
tārapatrāṇi saṃlipya puṭitvā bhasmatāṃ nayet | [ĀK, 2, 3 16.2]
mriyate gandhayogādyair vaiṣṇavena vipadyate | [ĀK, 2, 3 17.1]
snuhīkṣīraiḥ pacettāpyaṃ tārapatrāṇi lepayet | [ĀK, 2, 3 17.2]
ruddhvā gajapuṭe paktvā pūrvoktaiḥ pācayetpunaḥ | [ĀK, 2, 3 18.1]
catvāriṃśatpuṭairevaṃ pacettāraṃ mṛtaṃ bhavet | [ĀK, 2, 3 18.2]
bhūdhātrīṃ mākṣikaṃ tulyaṃ pippalīṃ saindhavāmlakaiḥ | [ĀK, 2, 3 19.1]
liptvā tārasya patrāṇi ruddhvā saptapuṭaiḥ pacet | [ĀK, 2, 3 19.2]
dravaiḥ punaḥ punaḥ piṣṭvā mriyate nātra saṃśayaḥ | [ĀK, 2, 3 20.1]
likucadravasūtābhyāṃ tārapiṣṭīṃ prakalpayet | [ĀK, 2, 3 20.2]
ruddhvādho gandhakaṃ dattvā mūṣāgarbhe nirudhya ca | [ĀK, 2, 3 21.1]
svedayed vālukāyantre dinamekaṃ dṛḍhāgninā | [ĀK, 2, 3 21.2]
svāṅgaśītalatāṃ piṣṭiṃ sāmlatālena marditam | [ĀK, 2, 3 22.1]
puṭeddvādaśavārāṇi bhasmībhavati rūpyakam | [ĀK, 2, 3 22.2]
mākṣikaṃ cūrṇaluṅgāmlamarditaṃ puṭitaṃ śanaiḥ | [ĀK, 2, 3 23.1]
triṃśadvāreṇa tattāraṃ nirutthaṃ bhasma jāyate | [ĀK, 2, 3 23.2]
rāgaḥ syāt sarvalohānāṃ puṭādhikye na saṃśayaḥ | [ĀK, 2, 3 24.1]
tārapattraṃ caturbhāgā bhāgaikaṃ śuddhatālakam | [ĀK, 2, 3 24.2]
mardyaṃ jambīrajairdrāvaistārapatrāṇi lepayet | [ĀK, 2, 3 25.1]
śoṣayedandhayettaṃ ca triṃśadvanotpalaiḥ puṭet | [ĀK, 2, 3 25.2]
caturdaśapuṭairevaṃ nirutthaṃ mriyate dhruvam | [ĀK, 2, 3 26.1]
raupyapatraṃ caturbhāgā bhāgaikaṃ mṛtavaṅgakam | [ĀK, 2, 3 26.2]
athavā gandhabhāgaikaṃ lepyaṃ jambīrapeṣitaiḥ | [ĀK, 2, 3 27.1]
ruddhvā tribhiḥ puṭaiḥ pācyaṃ pañcaviṃśadvanotpalaiḥ | [ĀK, 2, 3 27.2]
mriyate nātra sandeho gandho deyaḥ punaḥ punaḥ | [ĀK, 2, 3 28.1]
rasagandhau samaṃ kṛtvā kākatuṇḍasya mūlakam | [ĀK, 2, 3 28.2]
mardayenmahiṣīkṣīraiḥ piṣṭiṃ tāṃ kṣālayejjalaiḥ | [ĀK, 2, 3 29.1]
haridrāgolake kṣiptvā golaṃ hayapurīṣake | [ĀK, 2, 3 29.2]
kṣiptvā dinaikaviṃśacca tadgarbhād uddharetpunaḥ | [ĀK, 2, 3 30.1]
tatpiṣṭvā tārapatrāṇi lepyamamlena kenacit | [ĀK, 2, 3 30.2]
puṭair viṃśatibhir bhasma jāyate nātra saṃśayaḥ | [ĀK, 2, 3 31.1]
bhasmanā hyamlapiṣṭena limpettāmramayaṃ kṣuram | [ĀK, 2, 3 31.2]
jāyate taṃ mṛtaṃ vidyādbhasma hāṭakatārayoḥ | [ĀK, 2, 3 32.1]
raupyaṃ snigdhaṃ kaṣāyāmlaṃ vipāke madhuraṃ rasam | [ĀK, 2, 3 32.2]
vayasaḥ sthāpanaṃ śītaṃ lekhanaṃ vātapittajit | [ĀK, 2, 3 33.1]
vṛṣyaṃ rucikaraṃ balyaṃ jaṭharāgnipradīpanam | [ĀK, 2, 3 33.2]
{ĀK, 2, 4}
śrībhairavaḥ | [ĀK, 2, 4 1.1]
tāmraṃ mlecchamukhaṃ śulbaṃ tapaneṣṭamudumbaram | [ĀK, 2, 4 1.2]
tryambakaṃ cāravindaṃ ca ravilohaṃ ravipriyam | [ĀK, 2, 4 1.3]
raktaṃ naipālakaṃ caiva raktadhātuḥ karendudhā | [ĀK, 2, 4 2.1]
mlecchaṃ nepālakaṃ ceti tayornepālamuttamam | [ĀK, 2, 4 2.2]
nepālād anyakhanyutthaṃ mlecchamityabhidhīyate | [ĀK, 2, 4 3.1]
susnigdhaṃ mṛdulaṃ śoṇaṃ ghanaghātakṣayaṃ guru | [ĀK, 2, 4 3.2]
nirvikāraṃ guru śreṣṭhaṃ tāmraṃ nepālamucyate | [ĀK, 2, 4 4.1]
sitakṛṣṇāruṇacchāyaṃ vāmabhedi kaṭhorakam | [ĀK, 2, 4 4.2]
kṣālitaṃ ca punaḥ kṛṣṇam etanmlecchakatāmrakam | [ĀK, 2, 4 5.1]
pāṇḍuraṃ kṛṣṇaśoṇaṃ ca laghu sphuṭanasaṃyutam | [ĀK, 2, 4 5.2]
rūkṣāṅgaṃ sadalaṃ tāmraṃ neṣyate rasakarmaṇi | [ĀK, 2, 4 6.1]
utkledamohabhramadāhabhedāḥ tāmrasya doṣāḥ khalu durdharāste | [ĀK, 2, 4 6.2]
viśodhanāt tadvigatasvadoṣaṃ sudhāsamaṃ syādrasavīryapāke | [ĀK, 2, 4 6.3]
vāntimūrcchābhramonmādanānārukkuṣṭhaśūlakṛt | [ĀK, 2, 4 7]
āyuḥkāntibalabhraṃśakaraṃ dhātupradūṣaṇam | [ĀK, 2, 4 8.1]
nu śuddhaṃ na mṛtaṃ tāmraṃ tena saṃśodhya mārayet | [ĀK, 2, 4 8.2]
tāmraṃ kṣārāmlasaṃyuktaṃ drāvitaṃ taptagairikam | [ĀK, 2, 4 9.1]
nikṣiptaṃ mahiṣītakrachagaṇe saptavārakam | [ĀK, 2, 4 9.2]
pañcadoṣavinirmuktaṃ saptavāreṇa jāyate | [ĀK, 2, 4 10.1]
tāmranirdalapattrāṇi liptvā nimbavasindhunā | [ĀK, 2, 4 10.2]
dhmātvā sauvīrake kṣepādviśudhyatyaṣṭavārataḥ | [ĀK, 2, 4 11.1]
nimbvambupaṭuliptāni tāpitānyaṣṭavārakam | [ĀK, 2, 4 11.2]
viśudhyantyarkapatrāṇi nirguṇḍīrasamardanāt | [ĀK, 2, 4 12.1]
kumārīpatramadhye tu śulvapatraṃ niveśitam | [ĀK, 2, 4 12.2]
puṭitaṃ doṣanirmuktaṃ pāṇḍuraṃ ca prajāyate | [ĀK, 2, 4 13.1]
itthaṃ viśodhitaṃ tāmraṃ sarvadoṣavivarjitam | [ĀK, 2, 4 13.2]
bhavedrasāyanakaraṃ dehalohakaraṃ param | [ĀK, 2, 4 14.1]
imāṃ śuddhiṃ vijānīyācchivo vā nandikeśvaraḥ | [ĀK, 2, 4 14.2]
balinā nihataṃ tāmraṃ saptavāraṃ samutthitam | [ĀK, 2, 4 15.1]
sarvadoṣavinirmuktaṃ bhavedamṛtasannibham | [ĀK, 2, 4 15.2]
snuhyarkakṣīralavaṇakāñjikais tāmrapatrakam | [ĀK, 2, 4 16.1]
liptvā pratāpya nirguṇḍīrasaiḥ siñcyāt punaḥ punaḥ | [ĀK, 2, 4 16.2]
vārān dvādaśataḥ śuddhaṃ lepāttāpācca secanāt | [ĀK, 2, 4 17.1]
khaṭikāṃ lavaṇaṃ takrairāranālaiśca peṣayet | [ĀK, 2, 4 17.2]
tena liptaṃ tāmrapatraṃ taptaṃ taptaṃ niṣecayet | [ĀK, 2, 4 18.1]
ṣaḍvāram amlatakrāntar nirguṇḍyāśca viśuddhaye | [ĀK, 2, 4 18.2]
taptāni tāmrapatrāṇi secayettiktakārasaiḥ | [ĀK, 2, 4 19.1]
liptvāmlatakralavaṇakāñjikena punaḥ punaḥ | [ĀK, 2, 4 19.2]
taptaṃ taptaṃ tridhā siñcyācchuddhimāyāti niścayam | [ĀK, 2, 4 20.1]
gomūtreṇa pacedyāmaṃ tāmrapātraṃ dṛḍhāgninā | [ĀK, 2, 4 20.2]
śudhyate nātra sandeho māraṇaṃ cāpyathocyate | [ĀK, 2, 4 21.1]
gandhena tāmratulyena hyamlapiṣṭena lepayet | [ĀK, 2, 4 21.2]
kaṇṭavedhīkṛtaṃ patramandhayitvā puṭe pacet | [ĀK, 2, 4 22.1]
uddhṛtya cūrṇayettasminpādāṃśaṃ gandhakaṃ kṣipet | [ĀK, 2, 4 22.2]
jambīrair āranālair vā mṛgadūrvāthavā dravaiḥ | [ĀK, 2, 4 23.1]
piṣṭvā piṣṭvā pacedruddhaṃ sagandhaṃ ca catuṣpuṭaiḥ | [ĀK, 2, 4 23.2]
mātuluṅgadravaiḥ piṣṭvā puṭamekaṃ pradāpayet | [ĀK, 2, 4 24.1]
sitaśarkarayāpyekaṃ puṭaṃ deyaṃ mṛtaṃ bhavet | [ĀK, 2, 4 24.2]
pāṣāṇabhedimatsyākṣīdravair dviguṇagandhakam | [ĀK, 2, 4 25.1]
tāmrasya lepayet piṣṭiṃ ruddhvā gajapuṭe pacet | [ĀK, 2, 4 25.2]
samāṃśena punargandhaṃ dattvā drāvaiśca lolayet | [ĀK, 2, 4 26.1]
evaṃ saptapuṭaiḥ pakvaṃ tāmrabhasma bhaved dhruvam | [ĀK, 2, 4 26.2]
tāmrasya triguṇaṃ sūtaṃ jambīrāmlena mardayet | [ĀK, 2, 4 27.1]
ādau mūṣāntare kṣiptvā dhuttūrasya tu patrakam | [ĀK, 2, 4 27.2]
tatpṛṣṭhe tāmratulyaṃ ca gandhakaṃ cūrṇitaṃ kṣipet | [ĀK, 2, 4 28.1]
tatpṛṣṭhe marditaṃ tāmraṃ pūrvatulyaṃ ca gandhakam | [ĀK, 2, 4 28.2]
ācchādya dhūrtapatraistu ruddhvā gajapuṭe pacet | [ĀK, 2, 4 29.1]
svāṅgaśītaṃ tataścūrṇaṃ mṛtaṃ bhavati niścitam | [ĀK, 2, 4 29.2]
kiṃcidgandhena vāmlena kṣālayettāmrapatrakam | [ĀK, 2, 4 30.1]
tāmrapādena sūtena sārdraṃ patraṃ pralepayet | [ĀK, 2, 4 30.2]
tāmradviguṇagandhena cāmlapiṣṭena tatpunaḥ | [ĀK, 2, 4 31.1]
liptvā hyadhordhvagaṃ deyā supiṣṭā cāmlaparṇikā | [ĀK, 2, 4 31.2]
tatpiṇḍaṃ bhāṇḍagarbhe tu ruddhvā cullyāṃ vipācayet | [ĀK, 2, 4 32.1]
yāmaikaṃ tāmrapākena bhasmībhavati niścitam | [ĀK, 2, 4 32.2]
sūtamekaṃ dvidhā gandhaṃ yāmaṃ kanyā vimardayet | [ĀK, 2, 4 33.1]
dvayos tulye tāmrapatre sthālyā garbhe nirodhayet | [ĀK, 2, 4 33.2]
samyaṅmṛllavaṇaiḥ sandhiṃ pārśve bhasma nidhāpayet | [ĀK, 2, 4 34.1]
caturyāmaṃ paceccullyāṃ pātrapṛṣṭhe sagomayam | [ĀK, 2, 4 34.2]
jalaṃ punaḥ punardeyaṃ svāṅgaśītaṃ vicūrṇayet | [ĀK, 2, 4 35.1]
mriyate nātra sandehaḥ sarvayogeṣu yojayet | [ĀK, 2, 4 35.2]
jīrṇaṃ tāmraṃ samādāya tatra caitānvinikṣipet | [ĀK, 2, 4 36.1]
vaṅgaṃ ghoṣaṃ gajaṃ tīkṣṇasāraṃ kāntaṃ ca ṣaṭ samān | [ĀK, 2, 4 36.2]
pratyekaṃ tāmramānena sarvānekatra dhāmayet | [ĀK, 2, 4 37.1]
vaṅkanālena tāvattadyāvadarko'vaśiṣyate | [ĀK, 2, 4 37.2]
tamarkaṃ ḍhālayetpūrvaṃ nirguṇḍīsalilāntare | [ĀK, 2, 4 38.1]
saptavārāṃśca tanmūlacūrṇamarke pravāpayet | [ĀK, 2, 4 38.2]
tena tāmreṇa kurvīta vaṭikāmavraṇāṃ śubhām | [ĀK, 2, 4 39.1]
dviguṇaṃ gandhakaṃ liptvā balestryaṃśaṃ ca pāradam | [ĀK, 2, 4 39.2]
śuddhaṃ hiṅgulajaṃ vāpi mardayedbījapūrakaiḥ | [ĀK, 2, 4 40.1]
jambīrajairvā likucanīraiḥ samyak pramardayet | [ĀK, 2, 4 40.2]
tridinaṃ tadviśoṣyātha bhāṇḍāntastanniveśayet | [ĀK, 2, 4 41.1]
upariṣṭāttāmraghaṭīm adhovaktrāṃ nidhāya ca | [ĀK, 2, 4 41.2]
dṛḍhaṃ vilepayetpaścāt kaṭorīṃ mṛṇmayīṃ kṣipet | [ĀK, 2, 4 42.1]
atiprayatnāllimpet tāṃ yathā vārā na bhidyate | [ĀK, 2, 4 42.2]
adhiculli tato dattvā pūrayitvā jalairadhaḥ | [ĀK, 2, 4 43.1]
prajvālayedvītihotraṃ mṛdumadhyottamakramāt | [ĀK, 2, 4 43.2]
dināni ṣaṭ samādāya svāṅgaśītaṃ tu pātrakam | [ĀK, 2, 4 44.1]
nirbhidya śulvaṃ gṛhṇīta mṛtaṃ sūtena yatnataḥ | [ĀK, 2, 4 44.2]
tataḥ khalve vicūrṇyaitad yatheṣṭaṃ viniyojayet | [ĀK, 2, 4 45.1]
nānāvidhaṃ mṛtaṃ tāmraṃ śuddhyarthaṃ bhāgapañcakam | [ĀK, 2, 4 45.2]
bhāgaikaṃ śvetakācaṃ ca bhāgaṃ śvetaṃ ca ṭaṅkaṇam | [ĀK, 2, 4 46.1]
mūṣāyāṃ miśritaṃ kṣiptvā bhāgaikaṃ cābhrapatrakam | [ĀK, 2, 4 46.2]
ūrdhvaṃ dattvā nirudhyātha dhmāte grāhyaṃ suśītalam | [ĀK, 2, 4 47.1]
nirdoṣaṃ tu bhavettāmraṃ sarvarogaharaṃ bhavet | [ĀK, 2, 4 47.2]
athavā māritaṃ tāmram amlenaikena mardayet | [ĀK, 2, 4 48.1]
tadgolaṃ sūraṇasyāntaḥ ruddhvā sarvatra lepayet | [ĀK, 2, 4 48.2]
śuṣkaṃ gajapuṭe pacyātsarvadoṣaharaṃ bhavet | [ĀK, 2, 4 49.1]
vāntiṃ bhrāntiṃ virekaṃ ca na karoti kadācana | [ĀK, 2, 4 49.2]
vilipya likucadrāvapiṣṭagandhāśmapaṅkataḥ | [ĀK, 2, 4 50.1]
tāmrapatrāṇi saṃchādya sthālīmadhye nirudhya ca | [ĀK, 2, 4 50.2]
yāmamātraṃ pacetsamyak śītānyākṛṣya cūrṇayet | [ĀK, 2, 4 51.1]
tadbhasma vallamātraṃ hi tāmbūlīdalaveṣṭitam | [ĀK, 2, 4 51.2]
bhakṣitaṃ vāmayitvātha recayitvā dviyāmataḥ | [ĀK, 2, 4 52.1]
jvaraṃ vināśayennṝṇāṃ śūlādhmānasamanvitam | [ĀK, 2, 4 52.2]
viṣaṃ garaṃ ca vegena vāmayatyeva niścitam | [ĀK, 2, 4 53.1]
pathyamatra pradātavyaṃ gavyaṃ takraṃ ca bhaktakam | [ĀK, 2, 4 53.2]
atireke'tivāntau ca samohe cātimātrake | [ĀK, 2, 4 54.1]
tattadaucityayogena kuryācchītāṃ pratikriyām | [ĀK, 2, 4 54.2]
ativāntau bhajed bhraṣṭam ikṣudaṇḍaṃ suśītalam | [ĀK, 2, 4 55.1]
yadvā bilvabhavaṃ kvāthaṃ sitayā saha pācayet | [ĀK, 2, 4 55.2]
barbūratvagrasaḥ peyo vireke takrasaṃyutaḥ | [ĀK, 2, 4 56.1]
śulbatulyena sūtena balinā tatsamena ca | [ĀK, 2, 4 56.2]
tadardhāṃśena tālena śilayā ca tadardhayā | [ĀK, 2, 4 57.1]
vidhāya kajjalīṃ ślakṣṇāṃ bhinnakajjalasannibhām | [ĀK, 2, 4 57.2]
yantrādhyāyavinirdiṣṭagarbhayantrodarāntare | [ĀK, 2, 4 58.1]
kajjalīṃ tāmrapatrāṇi paryāyeṇa vinikṣipet | [ĀK, 2, 4 58.2]
prapacedyāmaparyantaṃ svāṅgaśītaṃ vicūrṇayet | [ĀK, 2, 4 59.1]
tattadrogaharānupānasahitaṃ tāmraṃ dvivallonmitaṃ sallīḍhaṃ pariṇāmaśūlamudaraṃ śūlaṃ ca pāṇḍujvaram | [ĀK, 2, 4 59.2]
gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hareddhruvamidaṃ sarvāmayadhvaṃsanam | [ĀK, 2, 4 59.3]
tāmraṃ tiktakaṣāyakaṃ ca madhuraṃ pāke'tha vīryoṣṇakaṃ koṣṇaṃ pittakaphāpahaṃ jaṭhararukkuṣṭhāmajūrtyantakṛt | [ĀK, 2, 4 60.1]
ūrdhvādhaḥpariśodhanaṃ ca viṣahṛtsthaulyāpahaṃ kṣutkaraṃ durnāmakṣayapāṇḍurogaśamanaṃ netryaṃ paraṃ lekhanam | [ĀK, 2, 4 60.2]
{ĀK, 2, 5}
śrībhairavaḥ | [ĀK, 2, 5 1.1]
kāntāyastīkṣṇamuṇḍākhyalohotpattir athocyate | [ĀK, 2, 5 1.2]
devāsurasamūhena mathyamāne mahodadhau | [ĀK, 2, 5 1.3]
samutpannaṃ purā tasminnamṛtaṃ devajīvanam | [ĀK, 2, 5 2.1]
pīyamānātsuraistasmānnipetuḥ kṣudrabindavaḥ | [ĀK, 2, 5 2.2]
jñātvā tān bhūgatān yantā gopayāmāsa dhūrjaṭiḥ | [ĀK, 2, 5 3.1]
lohapāṣāṇarūpeṇa kṛtvā tānvasudhātale | [ĀK, 2, 5 3.2]
pāparogābhibhūtā ye mānavā na bhajantvamūn | [ĀK, 2, 5 4.1]
ityevaṃ śivaguptā ye sudhāyā bindavaḥ purā | [ĀK, 2, 5 4.2]
teṣāṃ mayā samāsena kathyate sādhanaṃ sphuṭam | [ĀK, 2, 5 5.1]
kuṣṭhādiroganāśārthaṃ yathābuddhyanusārataḥ | [ĀK, 2, 5 5.2]
kāntāyastīkṣṇamuṇḍākhyaṃ lohamevamapi tridhā | [ĀK, 2, 5 6.1]
rasāyanebhyaḥ sarvebhyo vidyācchataguṇādhikam | [ĀK, 2, 5 6.2]
ayaskāntaṃ kāntalohaṃ kāntaṃ syāt kṛṣṇalohakam | [ĀK, 2, 5 7.1]
kāntāyasaṃ mahālohaṃ kālalohaṃ ca saptadhā | [ĀK, 2, 5 7.2]
hṛtpīḍāṃ vahnidaurbalyaṃ mahārogānmṛtiṃ tathā | [ĀK, 2, 5 8.1]
karoti sevanālloham aśodhitam amāritam | [ĀK, 2, 5 8.2]
tasmātkāntasya saṃśuddhir māraṇaṃ ca vidhīyate | [ĀK, 2, 5 9.1]
madonmattagajaḥ sūtaḥ kāntamaṅkuśamucyate | [ĀK, 2, 5 9.2]
kṣetraṃ jñātvā gṛhītavyaṃ tatprayatnena bhūyasā | [ĀK, 2, 5 10.1]
mārutātapanikṣiptaṃ varjayetsurasundari | [ĀK, 2, 5 10.2]
bhūmisthitaṃ ca yatkāntaṃ chāgaraktena bhāvayet | [ĀK, 2, 5 11.1]
chāgaraktapraliptena carmaṇā tatpraveṣṭayet | [ĀK, 2, 5 11.2]
chāgacarma parīveṣṭya vinyasetpūrvavatkṣitau | [ĀK, 2, 5 12.1]
uddhṛtaṃ saptabhirmāsaistoyakumbhe vinikṣipet | [ĀK, 2, 5 12.2]
raktapuṣpaiḥ sadā pūjyaṃ raktagandhānulepanaiḥ | [ĀK, 2, 5 13.1]
pūritaṃ madyamāṃsaiśca yojyaṃ rasarasāyane | [ĀK, 2, 5 13.2]
saṃskṛtaṃ chāgaraktena bhrāmakaṃ cumbakaṃ bhavet | [ĀK, 2, 5 14.1]
anena kramayogena drāvakaṃ bhavati priye | [ĀK, 2, 5 14.2]
kāntalohaṃ vinā sūto dehe na krāmati kvacit | [ĀK, 2, 5 15.1]
na kāntena vinā sūtaḥ kāntaḥ sūtavivarjitaḥ | [ĀK, 2, 5 15.2]
kāntasūtasamāyuktaḥ prayogo dehadhārakaḥ | [ĀK, 2, 5 16.1]
purā proktaṃ mayā sarvaṃ kāntasatvaṃ yathāvidhi | [ĀK, 2, 5 16.2]
adhunā sampravakṣyāmi kāntasaṃskāratadguṇān | [ĀK, 2, 5 17.1]
śaśaraktena saṃliptaṃ kāntapatraṃ sudhāmitam | [ĀK, 2, 5 17.2]
trivāraṃ cāgninā devi doṣaṃ naisargikaṃ tyajet | [ĀK, 2, 5 18.1]
triphalāṣṭaguṇe toye triphalā ṣoḍaśaṃ palam | [ĀK, 2, 5 18.2]
tatkvāthapādaśeṣaṃ ca kāntasya palapañcakam | [ĀK, 2, 5 19.1]
kṛtvā patrāṇi taptāni saptavāraṃ niṣecayet | [ĀK, 2, 5 19.2]
eva pralīyate doṣo girijo lohasaṃbhavaḥ | [ĀK, 2, 5 20.1]
kāntalohamayaṃ cūrṇaṃ gomūtre'ṣṭaguṇe pacet | [ĀK, 2, 5 20.2]
dhānyāmlaiḥ kṣālitaṃ bhūyaḥ śoṣitaṃ śuddhimāpnuyāt | [ĀK, 2, 5 21.1]
ratnamālā haṃsapādī gojihvā triphalāmṛtā | [ĀK, 2, 5 21.2]
gopālī tumbururdantī gomūtre peṣayedimāḥ | [ĀK, 2, 5 22.1]
tatkalke kāntapatraṃ tu taptaṃ taptaṃ dvisaptadhā | [ĀK, 2, 5 22.2]
secayetkāntalohaṃ tu sarvadoṣanivṛttaye | [ĀK, 2, 5 23.1]
kramaḥ kāntasya siddhyarthaṃ kartavyo mantrapūrvakam | [ĀK, 2, 5 23.2]
udbhavodbhavaśabdaḥ syāccaturthyanto 'mṛtātparam | [ĀK, 2, 5 24.1]
svāhāntaḥ praṇavaścādau mantro'yaṃ mardane sthitaḥ | [ĀK, 2, 5 24.2]
rakṣāyai loharasayorayamevaikamudbhavam | [ĀK, 2, 5 25.1]
vinā svāheti tasyānte phaḍantaṃ yojayetpriye | [ĀK, 2, 5 25.2]
praṇavordhvaṃ namaścaṇḍaṃ vajrapāṣāṇa ityapi | [ĀK, 2, 5 26.1]
tataḥ paraṃ mahāvajrasenādhipataye namaḥ | [ĀK, 2, 5 26.2]
dviruktasaruśabdaḥ syān mahāvidyābalāya ca | [ĀK, 2, 5 27.1]
tatastvāheti mantro'yaṃ balikarmaṇi pūjitaḥ | [ĀK, 2, 5 27.2]
anenaiva baliṃ kṛtvā yathoktāmācaretkriyām | [ĀK, 2, 5 28.1]
stanyena hiṅgulasyātha peṣayetpalapañcakam | [ĀK, 2, 5 28.2]
tenaiva patraṃ kāntasya limpetpañcapalonmitam | [ĀK, 2, 5 29.1]
ruddhvā gajapuṭe pācyaṃ kaṣāyaistraiphalaiḥ punaḥ | [ĀK, 2, 5 29.2]
jambīrair āranalairvā viṃśatyaṃśena hiṅgulam | [ĀK, 2, 5 30.1]
piṣṭvālipya puṭe ruddhvā tallohe pācayetpunaḥ | [ĀK, 2, 5 30.2]
ruddhaṃ puṭetpacedrātrau prātar drāvaiśca bhāvayet | [ĀK, 2, 5 31.1]
evamaṣṭadinaṃ kuryāttrividhaṃ mriyate hyayaḥ | [ĀK, 2, 5 31.2]
ciñcāpatranibhaṃ kuryātkāntaṃ tīkṣṇaṃ ca muṇḍakam | [ĀK, 2, 5 32.1]
mṛtpātrasthaṃ kṣiped gharme dantīdrāvaiḥ prapūrayet | [ĀK, 2, 5 32.2]
patraṃ punaḥ punastāvadyāvattarati tatsvayam | [ĀK, 2, 5 33.1]
mriyate tīvragharmeṇa taccūrṇīkṛtya yojayet | [ĀK, 2, 5 33.2]
kāntāyastīkṣṇamuṇḍānāṃ cūrṇaṃ matsyākṣijairdravaiḥ | [ĀK, 2, 5 34.1]
ātape tridinaṃ bhāvyaṃ tridinaṃ citrakadravaiḥ | [ĀK, 2, 5 34.2]
tryahaṃ trikaṇṭakarasaiḥ sahadevīdravair dinam | [ĀK, 2, 5 35.1]
gomūtraistriphalākvāthairbhāvayecca tryahaṃ tryaham | [ĀK, 2, 5 35.2]
uktadrāvaistato mardyaṃ kramāddeyaṃ puṭaṃ puṭam | [ĀK, 2, 5 36.1]
ruddhvā gajapuṭairevaṃ mṛtaṃ yogeṣu yojayet | [ĀK, 2, 5 36.2]
sthālyāṃ vā lohapātre vā lohadarvyā vicālayan | [ĀK, 2, 5 37.1]
pācayettriphalākvāthair dinaṃ lohacūrṇakam | [ĀK, 2, 5 37.2]
tatpiṇḍaṃ triphalātoyaiḥ piṣṭvā ruddhvā puṭe pacet | [ĀK, 2, 5 38.1]
ṣoḍaśāṅgulagartāntar nirvāte 'harniśaṃ pacet | [ĀK, 2, 5 38.2]
evaṃ tridhā prakartavyaṃ sthālīpākaṃ puṭāntakam | [ĀK, 2, 5 39.1]
bhṛṅgārdrakaṃ tālamūlaṃ hastikarṇyāśca mūlakam | [ĀK, 2, 5 39.2]
śatāvarīvidāryośca mūlaṃ tattriphalāmbhasi | [ĀK, 2, 5 40.1]
saṃpeṣya pūrvavatsthālyāṃ pācyaṃ peṣyaṃ tridhā puṭaiḥ | [ĀK, 2, 5 40.2]
pācyaṃ tataḥ punarnavyāḥ kvāthaiśca daśamūlataḥ | [ĀK, 2, 5 41.1]
bṛhatyāśca kaṣāyeṇa bījapūrasya ca dravaiḥ | [ĀK, 2, 5 41.2]
brahmabījarasaiḥ śigrukvāthair gopayasāpi ca | [ĀK, 2, 5 42.1]
pratyekaṃ saṃprapeṣyādau pūrvagarte puṭe pacet | [ĀK, 2, 5 42.2]
bhāvayettaddraveṇaiva puṭānte yāmamātrakam | [ĀK, 2, 5 43.1]
pratyekamevaṃ saṃpeṣya puṭayed bhāvayetkramāt | [ĀK, 2, 5 43.2]
mriyate nātra sandehaḥ kāntaṃ tīkṣṇaṃ ca muṇḍakam | [ĀK, 2, 5 44.1]
śuddhasūtaṃ dvidhā gandhaṃ khalve kṛtvā tu kajjalīm | [ĀK, 2, 5 44.2]
dvayoḥ samaṃ kāntacūrṇaṃ mardayetkanyakādravaiḥ | [ĀK, 2, 5 45.1]
yāmadvayātsamuddhṛtya tadgolaṃ tāmrapātrake | [ĀK, 2, 5 45.2]
ācchādyairaṇḍapatraiśca yāmārdhe 'tyuṣṇatāṃ gatam | [ĀK, 2, 5 46.1]
dhānyarāśau nyasetpaścāttridinānte samuddharet | [ĀK, 2, 5 46.2]
saṃpeṣya gālayedvastre satyaṃ vāritaraṃ bhavet | [ĀK, 2, 5 47.1]
kāntaṃ tīkṣṇaṃ ca muṇḍaṃ ca nirutthaṃ jāyate mṛtam | [ĀK, 2, 5 47.2]
svarṇādīnmārayedevaṃ cūrṇīkuryācca lohavat | [ĀK, 2, 5 48.1]
siddhayogam athākhyātaṃ siddhānāṃ saṃmukhāgatam | [ĀK, 2, 5 48.2]
anubhūtaṃ mayā devi sarvarogāpahārakam | [ĀK, 2, 5 49.1]
nāyaḥ pacetpañcapalapramāṇād adho na cordhvaṃ tridaśapramāṇāt | [ĀK, 2, 5 49.2]
arjunasya tvacaḥ peṣyāḥ kāñjikenātilolitāḥ | [ĀK, 2, 5 50.1]
tanmadhye kāntacūrṇaṃ ca kāṃsyapātre vinikṣipet | [ĀK, 2, 5 50.2]
dinaikaṃ dhārayedgharme dravaiḥ pūryaṃ punaḥ punaḥ | [ĀK, 2, 5 51.1]
arjunaiḥ sāranālairvā trividhaṃ mārayedayaḥ | [ĀK, 2, 5 51.2]
dravaiḥ kukkuṭapatrotthaiḥ kāntacūrṇaṃ vimardayet | [ĀK, 2, 5 52.1]
dinaṃ ca hyātape tīvre dravairmardyaṃ trikaṇṭajaiḥ | [ĀK, 2, 5 52.2]
vandhyābhṛṅgapunarnavyāḥ sagomūtrair dinaṃ punaḥ | [ĀK, 2, 5 53.1]
gomūtrais triphalā kvāthyā tatkaṣāyeṇa bhāvayet | [ĀK, 2, 5 53.2]
trisaptāhaṃ prayatnena dinaikaṃ mardayettataḥ | [ĀK, 2, 5 54.1]
ruddhvā gajapuṭe pacyāddinaṃ kvāthena mardayet | [ĀK, 2, 5 54.2]
divā mardyaṃ puṭed rātrāvekaviṃśaddināvadhi | [ĀK, 2, 5 55.1]
ekaviṃśatpuṭairevaṃ mriyate trividhaṃ hyayaḥ | [ĀK, 2, 5 55.2]
mākṣikaṃ ca śilā hyamlairharidrā maricāṅghri ca | [ĀK, 2, 5 56.1]
piṣṭvā lepyaṃ kāntapatraṃ taptaṃ taptaṃ niṣecayet | [ĀK, 2, 5 56.2]
saptadhā traiphale kvāthe jalena kṣālayetpunaḥ | [ĀK, 2, 5 57.1]
kuṭṭayellohadaṇḍena peṣayettraiphale jale | [ĀK, 2, 5 57.2]
ṣoḍaśāṃśena lohasya dātavyaṃ mākṣikaṃ śilā | [ĀK, 2, 5 58.1]
amlena marditaṃ ruddhvā gajākhyaikapuṭe pacet | [ĀK, 2, 5 58.2]
nirutthaṃ jāyate bhasma kāntaṃ tīkṣṇaṃ ca muṇḍakam | [ĀK, 2, 5 59.1]
tindūphalasya majjāyāṃ khaḍgaṃ liptvātape khare | [ĀK, 2, 5 59.2]
dhārayetkāṃsyapātrāntardinaikena sphuṭatyalam | [ĀK, 2, 5 60.1]
lepaṃ punaḥ punaḥ kuryāddinānte taṃ prapeṣayet | [ĀK, 2, 5 60.2]
triphalākvāthasaṃyuktaṃ dinaikena mṛto bhavet | [ĀK, 2, 5 61.1]
toyāṣṭabhāgaśeṣeṇa triphalā palapañcakam | [ĀK, 2, 5 61.2]
ghṛtaṃ kvāthasya tulyaṃ syādghṛtatulyaṃ mṛtāyasam | [ĀK, 2, 5 62.1]
pācayettāmrapātre tu lohadarvyā vicālayan | [ĀK, 2, 5 62.2]
mṛdvagninā pacedyāvattāvajjīryati taddravam | [ĀK, 2, 5 63.1]
lohatulyā sitā yojyā supakvāmavatārayet | [ĀK, 2, 5 63.2]
yogavāham idaṃ khyātaṃ mṛtalohaṃ mahāmṛtam | [ĀK, 2, 5 64.1]
itthaṃ kāntasya tīkṣṇasya muṇḍasyāpi hyayaṃ vidhiḥ | [ĀK, 2, 5 64.2]
ghṛtatulyaṃ mṛtaṃ lohaṃ lohapātragataṃ pacet | [ĀK, 2, 5 65.1]
jīrṇe ghṛte samādāya sarvayogeṣu yojayet | [ĀK, 2, 5 65.2]
oṃ oṃ amṛtendra bhakṣayāmi namaḥ | [ĀK, 2, 5 66.1]
pātre yasminpraviśati jale tailabindurna sarpet hiṅgurgandhaṃ visṛjati nijāṃ tiktatāṃ nimbakalkaḥ | [ĀK, 2, 5 66.2]
pāke dugdhaṃ bhavati śikharākāratā naiva bhūmau kāntaṃ lohaṃ tadidamuditaṃ lakṣaṇoktaṃ na cānyat | [ĀK, 2, 5 66.3]
lohapākastridhā prokto mṛdumadhyakharātmakaḥ | [ĀK, 2, 5 67.1]
paṅkotkarasamaḥ pūrvaḥ piṇḍapākastu madhyamaḥ | [ĀK, 2, 5 67.2]
tṛtīyaḥ kharapākaḥ syād vālukāsadṛśaḥ priye | [ĀK, 2, 5 68.1]
pākaṃ varṇaṃ tathā gandhaṃ jñātvā lohasya vahnitaḥ | [ĀK, 2, 5 68.2]
uttāryātha tataḥ śuddhaṃ lohapātrāntare nyaset | [ĀK, 2, 5 69.1]
lohamātaṅgapañcāsyā gandhamākṣīkahiṅgulāḥ | [ĀK, 2, 5 69.2]
sarvametanmṛtaṃ lohaṃ dhmātavyaṃ mitrapañcakaiḥ | [ĀK, 2, 5 70.1]
yadyevaṃ syānnirutthānaṃ sevyaṃ vāritaraṃ hitam | [ĀK, 2, 5 70.2]
madhvājyena samāyuktaṃ lohaṃ tāreṇa saṃyutam | [ĀK, 2, 5 71.1]
andhamūṣāgataṃ dhmātaṃ gṛhṇīyāt svāṅgaśītalam | [ĀK, 2, 5 71.2]
lohamadhyagataṃ tāraṃ pūrvamānaṃ bhavedyadi | [ĀK, 2, 5 72.1]
tadā lohaṃ nirutthaṃ syādanyathā sādhayetpunaḥ | [ĀK, 2, 5 72.2]
gandhakaṃ cotthitaṃ lohaṃ tulyaṃ khalve vimardayet | [ĀK, 2, 5 73.1]
dinaikaṃ kanyakādrāvai ruddhvā gajapuṭe pacet | [ĀK, 2, 5 73.2]
ityevaṃ sarvalohānāṃ kartavyetthaṃ nirutthitiḥ | [ĀK, 2, 5 74.1]
kāntasindūramāyuṣyamārogyaṃ balavīryadam | [ĀK, 2, 5 74.2]
dehadārḍhyakaraṃ śreṣṭhaṃ kuryādindriyapāṭavam | [ĀK, 2, 5 75.1]
tridoṣaśamanaṃ rājayakṣmarogavināśanam | [ĀK, 2, 5 75.2]
jvarāsṛkpittapāṇḍvādīn hanyād aṣṭamahāgadān | [ĀK, 2, 5 76.1]
yadyadrogaharair yogais tattadrogaharaṃ bhavet | [ĀK, 2, 5 76.2]
tīkṣṇaṃ śastrāyasaṃ śastraṃ piṇḍaṃ piṇḍāyasaṃ śaṭham | [ĀK, 2, 5 77.1]
āyasaṃ niśitaṃ tīvraṃ lohakhaḍgaṃ ca muṇḍajam | [ĀK, 2, 5 77.2]
ayaścitrāyasaṃ proktaṃ cīnajaṃ ca tripañcadhā | [ĀK, 2, 5 78.1]
muṇḍaṃ muṇḍāyasaṃ lohaṃ kṛṣṇalauhaṃ śilodbhavam | [ĀK, 2, 5 78.2]
kāntalohaprakāreṇa māraṇaṃ tīkṣṇamuṇḍayoḥ | [ĀK, 2, 5 79.1]
tīkṣṇalohaṃ kaṣāyāmlaṃ tiktakaṃ kaṭukaṃ laghu | [ĀK, 2, 5 79.2]
śītalaṃ lekhanaṃ rūkṣaṃ kaphapittāsrapāṇḍujit | [ĀK, 2, 5 80.1]
pramehasarvaśūlaghnaṃ tīkṣṇaṃ muṇḍādhikaṃ guṇaiḥ | [ĀK, 2, 5 80.2]
cakṣuṣyaṃ muṇḍalohaṃ tu kaṣāyaṃ svādu tiktakam | [ĀK, 2, 5 81.1]
lekhanaṃ vātahṛcchītaṃ kṛmipittakaphapraṇut | [ĀK, 2, 5 81.2]
śvayathūdaraśūlārśaḥkuṣṭhapāṇḍupramehajit | [ĀK, 2, 5 82.1]
{ĀK, 2, 6}
śrībhairavaḥ | [ĀK, 2, 6 1.1]
khurakaṃ miśrakaṃ ceti dvividhaṃ vaṅgamucyate | [ĀK, 2, 6 1.2]
khuraṃ tatra guṇaiḥ śreṣṭhaṃ guṇahīnaṃ tu miśrakam | [ĀK, 2, 6 1.3]
dhavalaṃ mṛdulaṃ snigdhaṃ drutadrāvaṃ sagauravam | [ĀK, 2, 6 2.1]
niḥśabdaṃ khuravaṅgaṃ syānmiśrakaṃ śyāmaśubhrakam | [ĀK, 2, 6 2.2]
trapu trapusamārūpaṃ vaṅgaṃ ca kuṭilaṃ himam | [ĀK, 2, 6 3.1]
kurūpyaṃ viccaṭaṃ raṅgaṃ pūtigandhaṃ rasāhvayam | [ĀK, 2, 6 3.2]
svaccham uṣṇāsahaṃ śītaṃ sūkṣmapatrakaraṃ laghu | [ĀK, 2, 6 4.1]
ruṅnāśe rūpyakaraṇe tadvaṅgaṃ śreṣṭhamucyate | [ĀK, 2, 6 4.2]
drāvayitvā niśāyukte kṣiptaṃ nirguṇḍikārasaiḥ | [ĀK, 2, 6 5.1]
viśudhyati trivāreṇa khuravaṅgaṃ na saṃśayaḥ | [ĀK, 2, 6 5.2]
amlatakravinipiṣṭavarṣābhūvṛṣasindhubhiḥ | [ĀK, 2, 6 6.1]
kaṭvalābugataṃ vaṅgaṃ dvitayaṃ pariśudhyati | [ĀK, 2, 6 6.2]
satālenārkadugdhena liptvā vaṅgadalānyatha | [ĀK, 2, 6 7.1]
bodhiciñcātvacaḥ kṣārair dadyāllaghupuṭāni ca | [ĀK, 2, 6 7.2]
mardayitvā caredbhasma tadrasādiṣu kīrtitam | [ĀK, 2, 6 8.1]
nāgavacchodhayed vaṅgaṃ tadvadaśvatthaciñcayoḥ | [ĀK, 2, 6 8.2]
tadbhasma haritālaṃ ca tulyamamlena mardayet | [ĀK, 2, 6 9.1]
palāśotthadravair vātha lolayitvāndhrayetpuṭe | [ĀK, 2, 6 9.2]
uddhṛtya daśamāṃśena tālena saha mardayet | [ĀK, 2, 6 10.1]
pūrvadrāvaiḥ sahāloḍya ruddhvā gajapuṭe pacet | [ĀK, 2, 6 10.2]
ekaviṃśatpuṭairvaṅgo mṛto bhavati rogahā | [ĀK, 2, 6 11.1]
śirīṣarajanīcūrṇaiḥ kumāryā yutagolakam | [ĀK, 2, 6 11.2]
sūtaliptaṃ vaṅgapatraṃ golakaṃ samamarditam | [ĀK, 2, 6 12.1]
ruddhvā laghupuṭaiḥ pakvaṃ mṛtaṃ syātpūrvasaṃkhyayā | [ĀK, 2, 6 12.2]
akṣabhallātakītoyaiḥ piṣṭvā patrāṇi lepayet | [ĀK, 2, 6 13.1]
tatastilakharīmadhye kṣiptvā ruddhvā puṭaiḥ pacet | [ĀK, 2, 6 13.2]
catvāriṃśadgajapuṭair vaṅgakaṃ bhasma jāyate | [ĀK, 2, 6 14.1]
vaṅgaṃ tīkṣṇoṣṇakaṭukamīṣadvātaprakopanam | [ĀK, 2, 6 14.2]
medaḥśleṣmāmayaghnaṃ ca krimighnaṃ mehanāśanam | [ĀK, 2, 6 15.1]
himaṃ kaṣāyalavaṇaṃ pāṇḍudāhaharaṃ saram | [ĀK, 2, 6 15.2]
lekhanaṃ pittalaṃ kiṃcit trapu sīsaṃ ca tadguṇam | [ĀK, 2, 6 16.1]
sīsakaṃ tu jaḍaṃ śītaṃ yavaneṣṭaṃ bhujaṅgamam | [ĀK, 2, 6 16.2]
yogīṣṭaṃ nāgam uragaṃ kuvaṅgaṃ paripiṣṭakam | [ĀK, 2, 6 17.1]
mṛdu kṛṣṇāyasaṃ pakṣmatāraśuddhikaraṃ smṛtam | [ĀK, 2, 6 17.2]
sirāvṛttaṃ ca vaṅgaṃ syāccīnapiṣṭaṃ ca ṣoḍaśa | [ĀK, 2, 6 18.1]
sīsaṃ tu vaṅgasāmyaṃ syādrasavīryavipākataḥ | [ĀK, 2, 6 18.2]
pākahīnau nāgavaṅgau kuṣṭhagulmarujākarau | [ĀK, 2, 6 19.1]
mehapāṇḍujvaraśleṣmavātapittapradau smṛtau | [ĀK, 2, 6 19.2]
drutadrāvaṃ mahābhāraṃ chede kṛṣṇaṃ samujjvalam | [ĀK, 2, 6 20.1]
pūtigandhaṃ bahiḥ kṛṣṇaṃ śuddhaṃ sīsamato'nyathā | [ĀK, 2, 6 20.2]
nirguṇḍīmūlacūrṇena sārkadugdhena lepayet | [ĀK, 2, 6 21.1]
nāgapatraṃ tataḥ śuṣkaṃ drāvayitvā niṣecayet | [ĀK, 2, 6 21.2]
liptvā drāvyaṃ punaḥ secyaṃ saptavāraṃ viśuddhaye | [ĀK, 2, 6 22.1]
niśātumburubījāni kokilākṣīkuberakam | [ĀK, 2, 6 22.2]
gaurīphalaṃ mallikā ca mokṣo brahmā mayūrakam | [ĀK, 2, 6 23.1]
yathālābhaṃ tu bhasmaiṣāṃ vajrīkṣīreṇa bhāvayet | [ĀK, 2, 6 23.2]
tanmadhye drāvitaṃ nāgaṃ śuddhaṃ secyaṃ tu saptadhā | [ĀK, 2, 6 24.1]
mahiṣasyāsthicūrṇena supākaṃ mūtrasecanāt | [ĀK, 2, 6 24.2]
vaṅgaṃ śuddhaṃ bhavettadvannāgo nāgāsthimūtrataḥ | [ĀK, 2, 6 25.1]
aśvatthaciñcātvagbhasma nāgasya caturaṃśataḥ | [ĀK, 2, 6 25.2]
kṣiptvā cullyāṃ pacedagnau cālayellohacaṭṭunā | [ĀK, 2, 6 26.1]
yāvadbhasma tamuddhṛtya bhasmatulyāṃ manaḥśilām | [ĀK, 2, 6 26.2]
jambīrair āranālair vā piṣṭvā ruddhvā puṭe pacet | [ĀK, 2, 6 27.1]
svāṅgaśītaṃ punaḥ piṣṭvā viṃśatyaṃśe śilāmlake | [ĀK, 2, 6 27.2]
evaṃ ṣaṣṭipuṭaiḥ paktvā nāgaḥ syāttu nirutthitaḥ | [ĀK, 2, 6 28.1]
athavā nāgapatrāṇi cūrṇaliptāni kharpare | [ĀK, 2, 6 28.2]
alpāgnau pācayedyāmaṃ bhasma taccitrakadravaiḥ | [ĀK, 2, 6 29.1]
bharjayellohapātre tatpārthadaṇḍena cālayan | [ĀK, 2, 6 29.2]
yāmaṣoḍaśaparyantaṃ dravaṃ deyaṃ punaḥ punaḥ | [ĀK, 2, 6 30.1]
daṇḍena mardayedgāḍhamuddhṛtaṃ citrakadavaiḥ | [ĀK, 2, 6 30.2]
lolayitvā nirudhyātha ṣaṭpuṭair mriyate laghu | [ĀK, 2, 6 31.1]
ciñcākṣamikṣubhallātavāśāvajralatābhavaiḥ | [ĀK, 2, 6 31.2]
apāmārgārjunāśvatthasamudbhūtaiśca bhasmabhiḥ | [ĀK, 2, 6 32.1]
dṛḍhaṃ pālāśadaṇḍena lohapātre tu bharjayet | [ĀK, 2, 6 32.2]
saptabhirdivasaireva mriyate nātra saṃśaya | [ĀK, 2, 6 33.1]
piṣṭvāgastyaṃ ca bhūnāgaṃ liptvā bhāṇḍaṃ viśodhayet | [ĀK, 2, 6 33.2]
tadbhāṇḍe drāvayennāgaṃ drute nāge vinikṣipet | [ĀK, 2, 6 34.1]
vāśāciñcaṭayoḥ kṣāraṃ vāśākāṣṭhena ghaṭṭayet | [ĀK, 2, 6 34.2]
yāmaikaṃ pācayeccullyāṃ samuddhṛtya vimiśrayet | [ĀK, 2, 6 35.1]
saṃcūrṇya ca śilātāpye vāśakakṣārasaṃyutam | [ĀK, 2, 6 35.2]
catustulyaṃ pūrvanāgaṃ viṃśatyekapuṭaiḥ pacet | [ĀK, 2, 6 36.1]
dvipuṭaṃ ciñcikakṣārair deyaṃ vāśārasānvitaiḥ | [ĀK, 2, 6 36.2]
nāgaḥ sindūravarṇābho mriyate sarvakāryakṛt | [ĀK, 2, 6 37.1]
atyuṣṇaṃ sīsakaṃ snigdhaṃ tiktaṃ vātakaphāpaham | [ĀK, 2, 6 37.2]
pramehatoyadoṣaghnaṃ dīpanaṃ cāmavātanut | [ĀK, 2, 6 38.1]
{ĀK, 2, 7}
śrībhairavaḥ | [ĀK, 2, 7 1.1]
rītiḥ kṣudrasuvarṇaṃ sitakanakaṃ piṅgalaṃ ca pittalakam | [ĀK, 2, 7 1.2]
lohitakamārakūṭaṃ piṅgalalohaṃ ca pītakaṃ navadhā | [ĀK, 2, 7 1.3]
rītikā kākatuṇḍīti dvividhaṃ pittalaṃ bhavet | [ĀK, 2, 7 2.1]
saṃtaptā kāñjike kṣiptā tāmrābhā rītikā matā | [ĀK, 2, 7 2.2]
evaṃ yā jāyate kṛṣṇā kākatuṇḍīti sā matā | [ĀK, 2, 7 3.1]
gurvī mṛdvī ca pītākapotābhā sārāṅgī tāḍanakṣamā | [ĀK, 2, 7 3.2]
susnigdhā masṛṇāṅgī ca rītiretādṛśī śubhā | [ĀK, 2, 7 4.1]
śuddhā snigdhā mṛduḥ śītā suraṅgā sūtrapattriṇī | [ĀK, 2, 7 4.2]
hemopamā śubhāśvatthā jātyā rītiḥ prakīrtitā | [ĀK, 2, 7 5.1]
pāṇḍuḥ pītā kharā rūkṣā barbarā ghaṭṭanākṣamā | [ĀK, 2, 7 5.2]
pūtigandhā tathā laghvī rītirneṣṭā rasādiṣu | [ĀK, 2, 7 6.1]
rītistiktarasā rūkṣā jantughnī sāsrapittanut | [ĀK, 2, 7 6.2]
kṛṣṇā kuṣṭhaharā yogāduṣṇavīryā ca śītalā | [ĀK, 2, 7 7.1]
kākatuṇḍī kṛtasnehā rājarītiguṇānugā | [ĀK, 2, 7 7.2]
rājarītistu nirdiṣṭā rītikāsadṛśī guṇaiḥ | [ĀK, 2, 7 8.1]
rītikāyugalaṃ rūkṣaṃ satiktaṃ lavaṇaṃ saram | [ĀK, 2, 7 8.2]
śobhanaṃ pāṇḍuvātaghnaṃ balavīryāyurvardhanam | [ĀK, 2, 7 9.1]
rītikā kaṭutiktoṣṇā plīhānāhanibarhaṇī | [ĀK, 2, 7 9.2]
rūkṣā kaphāsrapittaṃ ca hanyātsvādu prayojitā | [ĀK, 2, 7 10.1]
rājarītiḥ kākatuṇḍī rājaputrī maheśvarī | [ĀK, 2, 7 10.2]
brāhmaṇī brahmarītiśca kapilā piṅgalāpi ca | [ĀK, 2, 7 11.1]
kāṃsyaṃ saurāṣṭrikaṃ ghoṣaṃ kaṃsīyaṃ vahnilohakam | [ĀK, 2, 7 11.2]
dīptalohaṃ ghoṣayuṣyaṃ dīptakaṃ ca navāhvayam | [ĀK, 2, 7 12.1]
aṣṭabhāgena tāmreṇa dvibhāgakuṭilena ca | [ĀK, 2, 7 12.2]
vidrutena bhavetkāṃsyaṃ tatsaurāṣṭrabhavaṃ śubham | [ĀK, 2, 7 13.1]
tīkṣṇaśabdaṃ mṛdu snigdham īṣacchyāmalaśubhrakam | [ĀK, 2, 7 13.2]
nirmalaṃ dāharaktaṃ ca ṣoḍhā kāṃsyaṃ praśasyate | [ĀK, 2, 7 14.1]
śvetadīptaṃ mṛdujyoti śabdāḍhyaṃ snigdhanirmalam | [ĀK, 2, 7 14.2]
ghanāgnisahasūtrāṅgaṃ kāṃsyamuttamamīritam | [ĀK, 2, 7 15.1]
tatpītaṃ dahane tāmraṃ ghanaṃ rūkṣaṃ ghanāsaham | [ĀK, 2, 7 15.2]
mandanādaṃ gatajyoti saptadhā kāṃsyam utsṛjet | [ĀK, 2, 7 16.1]
ghṛtamekaṃ vinā cānyatsarvaṃ kāṃsyagataṃ nṛṇām | [ĀK, 2, 7 16.2]
bhuktamārogyasukhadaṃ hitaṃ sātmyakaraṃ tathā | [ĀK, 2, 7 17.1]
kāṃsyaṃ tu laghutiktoṣṇaṃ lekhanaṃ dṛkprasādanam | [ĀK, 2, 7 17.2]
kṛmikoṣṭhaharaṃ vātapittaghnaṃ bhojane hitam | [ĀK, 2, 7 18.1]
vartalohaṃ vartatīkṣṇaṃ vartakaṃ lohasaṃkaraḥ | [ĀK, 2, 7 18.2]
nīlikā nīlalohaṃ ca lohakaṃ vaṭṭalohakam | [ĀK, 2, 7 19.1]
kāṃsyārkarītilohāhijātaṃ tadvartalohakam | [ĀK, 2, 7 19.2]
tadeva pañcalohākhyaṃ lohavidbhirudāhṛtam | [ĀK, 2, 7 20.1]
tadbhāṇḍasādhitaṃ sarvamanyavyañjanapūrvakam | [ĀK, 2, 7 20.2]
amlena varjitaṃ cātidīpanaṃ pācanaṃ śubham | [ĀK, 2, 7 21.1]
drutamaśvajale kṣiptaṃ vartalohaṃ viśudhyati | [ĀK, 2, 7 21.2]
mriyate gandhatālābhyāṃ puṭitaṃ vartalohakam | [ĀK, 2, 7 22.1]
teṣu teṣu vibhāgeṣu yojanīyaṃ yathāvidhi | [ĀK, 2, 7 22.2]
vartalohaṃ kaṭūṣṇaṃ ca tiktaṃ ca śiśiraṃ tathā | [ĀK, 2, 7 23.1]
kaphajitpittaśamanaṃ madhuraṃ dāhamehanut | [ĀK, 2, 7 23.2]
rūkṣaṃ rucyaṃ kṛmighnaṃ ca netryaṃ malaviśodhanam | [ĀK, 2, 7 24.1]
trikṣāraṃ pañcalavaṇaṃ saptadhāmlena bhāvayet | [ĀK, 2, 7 24.2]
kāṃsyāraghoṣapatrāṇi tena kalkena lepayet | [ĀK, 2, 7 25.1]
ruddhvā puṭedgajapuṭe śuddhimāyāti nānyathā | [ĀK, 2, 7 25.2]
tāmravanmāraṇaṃ teṣāṃ kṛtvā sarvatra yojayet | [ĀK, 2, 7 26.1]
mṛtāni lohānyamṛtībhavanti nighnanti yuktāni mahāmayāṃśca | [ĀK, 2, 7 26.2]
abhyāsayogāddṛḍhadehasiddhiṃ kurvanti rugjanmajarāvināśam | [ĀK, 2, 7 26.3]
nāgena svarṇaṃ rajataṃ ca tāpyaiḥ gandhena tāmraṃ śilayā ca nāgam | [ĀK, 2, 7 27.1]
tālena vaṅgaṃ trividhaṃ tu lohaṃ nārīpayo ghnanti ca hiṅgulena | [ĀK, 2, 7 27.2]
tathābhrasatvaṃ balinopalohaṃ vajreṇa sūtaṃ vinihanti sadyaḥ | [ĀK, 2, 7 28]
vajrābhrakasya satsatvaṃ vakṣyāmi śṛṇu bhairavi | [ĀK, 2, 7 29.1]
caturdhābhrakasatvaṃ syātkaṭhinaṃ mṛdulaṃ drutiḥ | [ĀK, 2, 7 29.2]
bījaṃ ca guṇavajjñeyaṃ tatkramād uttarottaram | [ĀK, 2, 7 30.1]
dhānyābhrakaṃ ravikṣīre gharme sthāpyaṃ dināvadhi | [ĀK, 2, 7 30.2]
tacchlakṣṇaṃ peṣayetpaṭṭe śarāve taṃ nirodhayet | [ĀK, 2, 7 31.1]
samyak pacedgajapuṭe ravikṣīre pacetpunaḥ | [ĀK, 2, 7 31.2]
mardanaṃ puṭapākaṃ ca kuryādevaṃ tu saptadhā | [ĀK, 2, 7 32.1]
tathā jambīranīre ca niculasya rase tathā | [ĀK, 2, 7 32.2]
etat siddhaghanaṃ śreṣṭhaṃ niścandraṃ sattvapātane | [ĀK, 2, 7 33.1]
ghanamārakasārair vā vyastair vātha samastakaiḥ | [ĀK, 2, 7 33.2]
piṣṭvā dhānyābhrakaṃ ślakṣṇaṃ ruddhvā gajapuṭe pacet | [ĀK, 2, 7 34.1]
lākṣāgugguludagdhorṇāsarjasarjarasaṃ paṭu | [ĀK, 2, 7 34.2]
śaśāsthi kṣudramatsyāśca haridrā mitrapañcakam | [ĀK, 2, 7 35.1]
pañcamāhiṣakaṃ cāpi bhallātaṃ ca samaṃ samam | [ĀK, 2, 7 35.2]
sarvatulyaṃ siddhaghanaṃ niścandraṃ peṣayeddinam | [ĀK, 2, 7 36.1]
tatsarvaṃ tena vaṭakāḥ kāryāste karṣamātrakāḥ | [ĀK, 2, 7 36.2]
koṣṭhīyantre dhamedgāḍhamaṅgāraiḥ khadirodbhavaiḥ | [ĀK, 2, 7 37.1]
triyāmadhamanād eva sattvaṃ patati nirmalam | [ĀK, 2, 7 37.2]
kaṭhinaṃ sūkṣmaravakaṃ kācaṭaṅkaṇavarjitam | [ĀK, 2, 7 38.1]
trivāramevaṃ kurvīta tatkiṭṭaiḥ sattvapātane | [ĀK, 2, 7 38.2]
punaranyaṃ pravakṣyāmi mṛdusattvaṃ sureśvari | [ĀK, 2, 7 39.1]
gugguluṃ ṭaṅkaṇaṃ guñjāṃ sarjasarjarasaṃ guḍam | [ĀK, 2, 7 39.2]
kṣudramīnaṃ yavakṣāraṃ kācapiṇyākasūraṇam | [ĀK, 2, 7 40.1]
bhūlatā triphalā vahniḥ kṣīrakandaṃ punarnavam | [ĀK, 2, 7 40.2]
dhuttūraṃ lāṅgalī pārā balā gandhakasevakam | [ĀK, 2, 7 41.1]
gokṣīraṃ pañcalavaṇaṃ sarvaṃ ca dviguṇaṃ madhu | [ĀK, 2, 7 41.2]
ṣaḍbindu kṣudraśaṃbūkamasthīni śaśakasya ca | [ĀK, 2, 7 42.1]
pārāvatamalaṃ tryūṣamindragopaṃ saśigrukam | [ĀK, 2, 7 42.2]
godhūmasarṣapaṃ tāpyaṃ chāgakṣīreṇa mardayet | [ĀK, 2, 7 43.1]
evaṃ vyastaṃ samastaṃ vā yāmamātreṇa marditam | [ĀK, 2, 7 43.2]
asya piṇḍasya bhāgaikaṃ dvibhāgaṃ siddham abhrakam | [ĀK, 2, 7 44.1]
pañcamāhiṣabhāgaikaṃ sarvamekatra loḍayet | [ĀK, 2, 7 44.2]
karṣābhā vaṭikāḥ kāryāḥ kiṃcicchāyāviśoṣitāḥ | [ĀK, 2, 7 45.1]
khadirāṅgārasaṃtapte koṣṭhīyantre kṣipetkṣipet | [ĀK, 2, 7 45.2]
ghuṭīpañcakapañcaiva vaṅkanāle dhameddṛḍham | [ĀK, 2, 7 46.1]
mṛdusattvaṃ bhavecchubhraṃ rugjarāmṛtyunāśanam | [ĀK, 2, 7 46.2]
trivāramevaṃ kurvīta tatkiṭṭaṃ sattvapātanam | [ĀK, 2, 7 47.1]
anena kramayogena kāntasasyakamākṣikam | [ĀK, 2, 7 47.2]
kaṭhinoparasāścānyaiḥ śuddhā bhūnāgamṛttikā | [ĀK, 2, 7 48.1]
muñcanti drutisaṅghātaṃ gṛhṇantīmaṃ pṛthakpṛthak | [ĀK, 2, 7 48.2]
abhrasatvaṃ samādāya samāṃśaṃ kācaṭaṅkaṇam | [ĀK, 2, 7 49.1]
dattvā dattvā trivāraṃ tadvajramūṣāgataṃ dhamet | [ĀK, 2, 7 49.2]
amlavargaṃ snuhīpatraṃ bimbībījaṃ savalkalam | [ĀK, 2, 7 50.1]
kalkayettatra saṃtaptaṃ saptavāraṃ niṣecayet | [ĀK, 2, 7 50.2]
mṛdu śubhraṃ bhavet tasya rugjarāmṛtyunāśanam | [ĀK, 2, 7 51.1]
siddhābhraṃ daśabhāgaṃ syācchuddhabhāgaṃ tribhāgakam | [ĀK, 2, 7 51.2]
ṭaṅkaṇaṃ mākṣikaṃ sūtaṃ bhāgaikaṃ ca suśodhitam | [ĀK, 2, 7 52.1]
ūrṇāsarjayavakṣāraṃ bhāgaṃ bhāgaṃ vimiśrayet | [ĀK, 2, 7 52.2]
mardyaṃ mūtrāmlavargābhyāṃ yathā proktaṃ dināvadhi | [ĀK, 2, 7 53.1]
ajāpañcāṅgasaṃyuktaṃ pūrvavat sattvapātanam | [ĀK, 2, 7 53.2]
kṛtvādāya mṛtaṃ sākṣānnirmalaṃ mṛdu jāyate | [ĀK, 2, 7 54.1]
bījapākaṃ pravakṣyāmi ghanasyaitatparaṃ hitam | [ĀK, 2, 7 54.2]
siddhābhrakaṃ śatapalaṃ svarṇarūpyārkakāntakam | [ĀK, 2, 7 55.1]
rasatrigandhamākṣīkaṃ vimalābhūlatādrijam | [ĀK, 2, 7 55.2]
nīlāñjanaṃ ca kaṅkuṣṭhaṃ kāsīsaṃ daradaṃ tathā | [ĀK, 2, 7 56.1]
pratyekaṃ daśaniṣkaṃ syāttato gairikaṭaṅkaṇam | [ĀK, 2, 7 56.2]
indragopaṃ guḍaṃ guñjā madhu sarpiśca gugguluḥ | [ĀK, 2, 7 57.1]
sarjakṣāro yavakṣāro matkuṇā navapañcakam | [ĀK, 2, 7 57.2]
kṣudramīnaśaśāsthīni māhiṣaṃ śṛṅgamālakam | [ĀK, 2, 7 58.1]
pṛthakpṛthakpañcamūlaṃ pañcamāhiṣaṃ mardayet | [ĀK, 2, 7 58.2]
teṣāṃ ca vaṭikā kāryā kiṃcicchāyāviśoṣitā | [ĀK, 2, 7 59.1]
pūrvavat pātayet sattvaṃ rugjarādainyamṛtyuhṛt | [ĀK, 2, 7 59.2]
bījasatvamidaṃ śreṣṭhaṃ vaidye vāde rasāyane | [ĀK, 2, 7 60.1]
nirmalīkaraṇaṃ vakṣye ghanasatvasya pārvati | [ĀK, 2, 7 60.2]
tatsatvaṃ kaṇaśaḥ kṛtvā mitrapañcakasaṃyutam | [ĀK, 2, 7 61.1]
mūṣāyāṃ tadvinikṣipya kācaṃ tadadharottaram | [ĀK, 2, 7 61.2]
ruddhvā haṭhāgnau dhamayetkhadirāṅgārayogataḥ | [ĀK, 2, 7 62.1]
evaṃ krameṇa dhamayetsaptadhā nirmalaṃ bhavet | [ĀK, 2, 7 62.2]
sasatvaṃ nirmalībhūtaṃ lohakhalve vicūrṇayet | [ĀK, 2, 7 63.1]
mardayet triphalākvāthair yāmaṃ gharme viśoṣayet | [ĀK, 2, 7 63.2]
pākaṃ puṭaṃ ca vidhivatkuryādevaṃ punaḥ punaḥ | [ĀK, 2, 7 64.1]
catvāriṃśatpuṭaṃ kuryādevaṃ mārkavajairdravaiḥ | [ĀK, 2, 7 64.2]
pṛthakpañcāmṛtaiḥ pañcapuṭaṃ cekṣurasais tridhā | [ĀK, 2, 7 65.1]
udayādityasaṅkāśaṃ ghanasatvaṃ susiddhidam | [ĀK, 2, 7 65.2]
cūrṇīkuryāllohakhalve nirmalīkṛtamabhrakam | [ĀK, 2, 7 66.1]
niṣkāṇāṃ śatakaṃ tasmin niṣkaikaṃ gandhakaṃ kṣipet | [ĀK, 2, 7 66.2]
peṣayeddinamekaṃ tu kumārīrasayogataḥ | [ĀK, 2, 7 67.1]
yāmaṃ tattāpayed gharme tato gajapuṭe pacet | [ĀK, 2, 7 67.2]
evaṃ śatapuṭaṃ kuryādgandhaṃ dadyātpunaḥ punaḥ | [ĀK, 2, 7 68.1]
sindūrapāṭalacchāyam abhrasatvaṃ bhavecchive | [ĀK, 2, 7 68.2]
ghanasatvaṃ suvimalaṃ lohakhalve vicūrṇayet | [ĀK, 2, 7 69.1]
śataniṣkaṃ tatastasmin niṣkārdhaṃ mākṣikaṃ kṣipet | [ĀK, 2, 7 69.2]
arkakṣīrairdinaṃ mardya ruddhvā gajapuṭe pacet | [ĀK, 2, 7 70.1]
evaṃ śatapuṭaṃ kuryānmākṣīkaṃ ca puṭe puṭe | [ĀK, 2, 7 70.2]
etatsyāt sattvasindūraṃ rugjarāmṛtyunāśanam | [ĀK, 2, 7 71.1]
tatsatvaṃ ravakānhitvā lohakhalve subuddhimān | [ĀK, 2, 7 71.2]
mardayellohadaṇḍena varākvāthasamanvitam | [ĀK, 2, 7 72.1]
yāmamātraṃ khare gharme sthāpayellohapātragam | [ĀK, 2, 7 72.2]
sthālīpākaṃ kharaṃ kṛtvā rātrau gajapuṭe pacet | [ĀK, 2, 7 73.1]
evaṃ saptapuṭaṃ kuryānmārkavasvarasaistathā | [ĀK, 2, 7 73.2]
kumārīsvarasaistadvaccitramūlarasaistathā | [ĀK, 2, 7 74.1]
nīlīpatrarasaistadvatpunarnavarasaistathā | [ĀK, 2, 7 74.2]
meghanādadravaiḥ sapta kvāthairvaṭajaṭodbhavaiḥ | [ĀK, 2, 7 75.1]
evaṃ susūkṣmacūrṇaṃ tu śatāṃśaṃ gandhakaṃ kṣipet | [ĀK, 2, 7 75.2]
mardayedāranālena gharme sthālyāṃ puṭe pacet | [ĀK, 2, 7 76.1]
evaṃ daśadinaṃ kuryāt punastāpyaṃ śatāṃśataḥ | [ĀK, 2, 7 76.2]
kṣiptvāranālaiḥ saṃmardya gharme sthālyāṃ puṭe pacet | [ĀK, 2, 7 77.1]
evaṃ daśadinaṃ kuryātpunaḥ pañcāmṛtaiḥ pacet | [ĀK, 2, 7 77.2]
pañcapañcekṣujarasaiḥ pañcadhā puṭamācaret | [ĀK, 2, 7 78.1]
sindūrābhe'bhrabhasite nikṣipecchuddhahiṅgulam | [ĀK, 2, 7 78.2]
viṃśatyaṃśaṃ ghanasyātha stanyaiḥ saṃmardya saṃpuṭe | [ĀK, 2, 7 79.1]
ruddhvātha bhūdhare yantre kṣiptvā laghupuṭaṃ vidhet | [ĀK, 2, 7 79.2]
evaṃ viṃśatpuṭaṃ kuryād dattvā dattvātha hiṅgulam | [ĀK, 2, 7 80.1]
anena kramayogena satvaṃ sindūrasannibham | [ĀK, 2, 7 80.2]
ayaṃ sāmānyasaṃskāro viśeṣastu nigadyate | [ĀK, 2, 7 81.1]
yadyadrogaharair dravyais tattadrogaharaṃ bhavet | [ĀK, 2, 7 81.2]
ghanasatvaṃ suvimalaṃ lohakhalve vicūrṇayet | [ĀK, 2, 7 82.1]
muṇḍīpatrarasair mardyaṃ dinaṃ gajapuṭe pacet | [ĀK, 2, 7 82.2]
evaṃ daśapuṭaṃ kāryaṃ nirguṇḍīsvarasaistathā | [ĀK, 2, 7 83.1]
tathā vaṭajaṭākvāthaiḥ peṭārīmūlajai rasaiḥ | [ĀK, 2, 7 83.2]
kakubhasya rasaistadvajjambūtvaksvarasaistathā | [ĀK, 2, 7 84.1]
evaṃ ṣaṣṭipuṭaṃ kāryaṃ tatastasminvinikṣipet | [ĀK, 2, 7 84.2]
viṃśatyaṃśena daradaṃ stanyaiḥ saṃmardayed dinam | [ĀK, 2, 7 85.1]
tatastatsampuṭe ruddhvā bhūdhare tu puṭaṃ laghu | [ĀK, 2, 7 85.2]
evaṃ viṃśatidhā kuryātsindūrābhaṃ bhaveddhruvam | [ĀK, 2, 7 86.1]
sthālīpākastridhā prokto mṛdur madhyaḥ kharātmakaḥ | [ĀK, 2, 7 86.2]
paṅkotkarasamaḥ pūrvaḥ piṇḍapākastu madhyamaḥ | [ĀK, 2, 7 87.1]
tṛtīyaḥ kharapākaḥ syād vālukāsadṛśaḥ priye | [ĀK, 2, 7 87.2]
sthālīpāko rase yuktaḥ saṃyukto daradena vā | [ĀK, 2, 7 88.1]
mṛdumadhyamapākābhyāṃ kartavyo bhūdhare tataḥ | [ĀK, 2, 7 88.2]
kṣiptvā laghupuṭe deyaṃ rasahiṅgulavarjitaḥ | [ĀK, 2, 7 89.1]
kharapākaḥ prakartavyo vidhirgajapuṭe pacet | [ĀK, 2, 7 89.2]
sarveṣāṃ māritānāṃ ca lohānāmabhrakasya ca | [ĀK, 2, 7 90.1]
vakṣyāmi paramaṃ guhyamamṛtīkaraṇaṃ śṛṇu | [ĀK, 2, 7 90.2]
triphalotthakaṣāyasya bhāgānādāya ṣoḍaśa | [ĀK, 2, 7 91.1]
goghṛtasya palānyaṣṭau mṛtābhrakapalāndaśa | [ĀK, 2, 7 91.2]
ekīkṛtvā lohapātre pācayenmṛduvahninā | [ĀK, 2, 7 92.1]
drave jīrṇe samādāya sarvayogeṣu yojayet | [ĀK, 2, 7 92.2]
anupānaṃ vinā hyabhraṃ jarāmṛtyurujāpaham | [ĀK, 2, 7 93.1]
yojayedanupānairvā tattadrogaharaṃ bhavet | [ĀK, 2, 7 93.2]
kaṭhinasyābhrasatvasya sindūraṃ palitaṃ valim | [ĀK, 2, 7 94.1]
indriyāṇāṃ paṭutvaṃ ca patrābhrakaguṇā api | [ĀK, 2, 7 94.2]
mṛdusatvasya sindūraṃ sarvāmayanibarhaṇam | [ĀK, 2, 7 95.1]
valīpalitadāridryamṛtyughnaṃ surasāyanam | [ĀK, 2, 7 95.2]
tridoṣaśamanaṃ saumyaṃ dīpanaṃ pācanaṃ śubham | [ĀK, 2, 7 96.1]
nihanti jvarajālaṃ ca grahaṇīmatisārakam | [ĀK, 2, 7 96.2]
aśmarīṃ mūtrakṛcchraṃ ca kṣayaṃ pāṇḍuhalīmakam | [ĀK, 2, 7 97.1]
durnāmamehakuṣṭhāni vātajān pittajānapi | [ĀK, 2, 7 97.2]
kaphajāndustarānrogān vidradhyādivraṇānapi | [ĀK, 2, 7 98.1]
nānāvidhāni śūlāni puṃstrīvandhyatvabhañjanam | [ĀK, 2, 7 98.2]
yadyadrogaharair yogais tattadroganibarhaṇam | [ĀK, 2, 7 99.1]
pārade ye guṇāḥ santi bījasatve'pi te guṇāḥ | [ĀK, 2, 7 99.2]
akṣāṅgārairdhamet kiṭṭaṃ lohajaṃ tadgavāṃ jalaiḥ | [ĀK, 2, 7 100.1]
secayedakṣapātrāntaḥ ṣaḍvāraṃ ca punaḥ punaḥ | [ĀK, 2, 7 100.2]
maṇḍūro'yaṃ samākhyātaḥ śuddhaṃ ślakṣṇaṃ niyojayet | [ĀK, 2, 7 101.1]
gomūtre triphalā kvāthyā tatkvāthe secayecchanaiḥ | [ĀK, 2, 7 101.2]
lohakiṭṭaṃ sutaptaṃ ca yāvacchīryati tatsvayam | [ĀK, 2, 7 102.1]
tacchīrṇaṃ grāhayetpeṣyaṃ maṇḍūraṃ yaṃ prayojayet | [ĀK, 2, 7 102.2]
ye guṇā mārite muṇḍe te guṇā muṇḍakiṭṭake | [ĀK, 2, 7 103.1]
tasmātsarvatra maṇḍūraṃ rogaśāntyai prayojayet | [ĀK, 2, 7 103.2]
kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam | [ĀK, 2, 7 104.1]
tīkṣṇāllakṣaguṇaṃ kāntaṃ bhakṣaṇāt kurute guṇam | [ĀK, 2, 7 104.2]
maṇḍūraṃ pāṇḍuśoṣārśograhaṇīkāmalāpaham | [ĀK, 2, 7 105.1]
sarvaśūlapramehaghnaṃ dīpanaṃ paramaṃ hitam | [ĀK, 2, 7 105.2]
śītaṃ tiktaṃ kaṣāyāmlaṃ hṛdrogaplīhanāśanam | [ĀK, 2, 7 106.1]
rasendraṃ śodhayeddevi palānāṃ dvisahasrakam | [ĀK, 2, 7 106.2]
sahasraṃ vā śataṃ vāpi pañcāśadvā tadardhakam | [ĀK, 2, 7 107.1]
na kuryādrasakarmāṇi hīnaṃ vai pañcaviṃśateḥ | [ĀK, 2, 7 107.2]
lohasya pacanaṃ triṃśatpalādūrdhvaṃ na kārayet | [ĀK, 2, 7 108.1]
arvāk pañcapalāddevi ghanasatvaṃ tathā pacet | [ĀK, 2, 7 108.2]
svarṇaṃ pañcapalād ūrdhvaṃ palādarvāṅna śodhayet | [ĀK, 2, 7 109.1]
tathā rūpyaṃ ca tāmraṃ ca śodhayenmārayet priye | [ĀK, 2, 7 109.2]
lohavadghanasatvaṃ ca ghanapatraṃ tathaiva ca | [ĀK, 2, 7 110.1]
hīnaṃ pañcapalādūrdhvaṃ na kuryātpalaviṃśateḥ | [ĀK, 2, 7 110.2]
drāvaṇaṃ śodhanaṃ devi māraṇaṃ nāgavaṅgayoḥ | [ĀK, 2, 7 111.1]
vajraṃ niṣkādadhaścordhvaṃ na kuryācchodhanaṃ mṛtim | [ĀK, 2, 7 111.2]
padmarāgādiratnāni tathā kuryātsureśvari | [ĀK, 2, 7 112.1]
{ĀK, 2, 8}
śrībhairavaḥ | [ĀK, 2, 8 1.1]
mahāmburāśau sariti parvate kānane'pi vā | [ĀK, 2, 8 1.2]
ratnānāmākaraṃ devi sthānamādheyagauravāt | [ĀK, 2, 8 1.3]
teṣu rakṣoviṣavyālavyādhidoṣaharāṇi ca | [ĀK, 2, 8 2.1]
prādurbhavanti ratnāni tathaiva viguṇāni ca | [ĀK, 2, 8 2.2]
praduṣṭenopajātāni jantunopahatāni ca | [ĀK, 2, 8 3.1]
doṣaistānyupacīyante hīyante guṇasaṃpadā | [ĀK, 2, 8 3.2]
māṇikyaṃ śoṇaratnaṃ ca ratnarāṭ raviratnakam | [ĀK, 2, 8 4.1]
śṛṅgāri raṅgamāṇikyaṃ taralo ratnanāyakaḥ | [ĀK, 2, 8 4.2]
rāgadṛk padmarāgaśca ratnaṃ śoṇopalastathā | [ĀK, 2, 8 5.1]
saugandhikaṃ lohitakaṃ kuruvindaṃ śarendukam | [ĀK, 2, 8 5.2]
māṇikyaṃ padmarāgākhyaṃ dvitīyaṃ nīlagandhi ca | [ĀK, 2, 8 6.1]
kuśeśayadalacchāyaṃ svacchaṃ snigdhaṃ guru sphuṭam | [ĀK, 2, 8 6.2]
vṛttāyataṃ samaṃ gātraṃ māṇikyaṃ śreṣṭham ucyate | [ĀK, 2, 8 7.1]
parīkṣāpariśuddhānāṃ ratnānāṃ pṛthivībhṛtā | [ĀK, 2, 8 7.2]
dhāraṇaṃ sarvadā kāryaṃ śreyaḥśrīkīrtikāṅkṣiṇā | [ĀK, 2, 8 8.1]
tatastu śāstratasteṣāṃ parīkṣādikamucyate | [ĀK, 2, 8 8.2]
yat siṃhalaṃ kālapuram andhraṃ tumburusaṃsthitam | [ĀK, 2, 8 9.1]
kṣetraṃ caturvidhaṃ tasya māṇikyasya samudbhave | [ĀK, 2, 8 9.2]
siṃhale tu bhavedraktaṃ padmarāgam anuttamam | [ĀK, 2, 8 10.1]
pītaṃ kālapurodbhūtaṃ kuruvindamiti smṛtam | [ĀK, 2, 8 10.2]
aśokapallavacchāyam andhraṃ saugandhikaṃ priye | [ĀK, 2, 8 11.1]
tumburau chāyamānīlaṃ nīlagandhi ca kīrtitam | [ĀK, 2, 8 11.2]
madhyame madhyamaṃ jñeyaṃ māṇikyaṃ kṣetrabhedataḥ | [ĀK, 2, 8 12.1]
māṇikyasya guṇāḥ proktāścatvāro munipuṅgavaiḥ | [ĀK, 2, 8 12.2]
snigdhacchāyā gurutvaṃ ca nairmalyam atiraktatā | [ĀK, 2, 8 13.1]
māṇikyaṃ dīpanaṃ vṛṣyaṃ kaphavātakṣayārtihṛt | [ĀK, 2, 8 13.2]
bhūtavetālapāpaghnaṃ karmajavyādhināśanam | [ĀK, 2, 8 14.1]
māṇikyaṃ ca mahāpuṇyaṃ mahābhāgyakaraṃ param | [ĀK, 2, 8 14.2]
sarvabhūtagrahonmādaviṣaghnaṃ doṣajitparam | [ĀK, 2, 8 15.1]
muktā saumyā mauktikaṃ śauktikeyaṃ tāraṃ tārā śauktikaṃ tārakā ca | [ĀK, 2, 8 15.2]
ambhaḥsāraṃ śītalaṃ nīrajaṃ ca nakṣatraṃ syād induratnaṃ valakṣam | [ĀK, 2, 8 15.3]
muktāphalaṃ binduphalaṃ ca muktā śaukteyakaṃ śuktimaṇiḥ śaśipriyam | [ĀK, 2, 8 16.1]
svacchaṃ himaṃ haimavataṃ ca śubhraṃ sudhāṃśuratnaṃ ca bhasaṃkhyakāhvam | [ĀK, 2, 8 16.2]
mātaṅgoragamīnapotriśirasastvaksāraśaṅkhāmbubhṛcchuktīnām udarācca mauktikamaṇiḥ spaṣṭaṃ bhavedaṣṭadhā | [ĀK, 2, 8 17.1]
chāyāḥ pāṭalanīlapītadhavalāstatrāpi sāmānyataḥ saptānāṃ bahuśo na labdhir itaracchaukteyakaṃ tūlvaṇam | [ĀK, 2, 8 17.2]
nakṣatrābhaṃ śuddhamatyantamuktaṃ snigdhaṃ sthūlaṃ nirmalaṃ nirvraṇaṃ ca | [ĀK, 2, 8 18.1]
yastaṃ dhatte gauravaṃ yattulāyāṃ tannirmaulyaṃ mauktikaṃ saukhyadāyi | [ĀK, 2, 8 18.2]
mauktikaṃ ca madhuraṃ suśītalaṃ dṛṣṭirogaśamanaṃ viṣāpaham | [ĀK, 2, 8 19.1]
rājayakṣaparikopanāśanaṃ kṣīṇavīryabalapuṣṭivardhakam | [ĀK, 2, 8 19.2]
mauktikaṃ śiśiraṃ snigdhaṃ viśadaṃ kāntivardhanam | [ĀK, 2, 8 20]
dāhatṛḍbhramamūrcchāsṛkpittajvaraviṣāpaham | [ĀK, 2, 8 21.1]
cakṣuṣyaṃ pavanāsrapittaviṣajit sarvendriyāhlādanaṃ tṛḍdāhajvaraśokamohaśamanaṃ śītaṃ śramaghnaṃ hitam | [ĀK, 2, 8 21.2]
dhanyaṃ maṅgalamāyuṣaḥ sthitikaraṃ saubhāgyakāntipradaṃ muktā hāravibhūṣaṇaṃ tad akhilaṃ mūlaṃ śaśī prīyate | [ĀK, 2, 8 21.3]
pravālo'ṅgārakamaṇirvidrumo 'mbhodhipallavaḥ | [ĀK, 2, 8 22]
bhaumaratnaṃ ca raktāṅgo raktāṅkuralatāmaṇiḥ | [ĀK, 2, 8 23.1]
setau sāgaramadhye yā jāyate vallarī śubhā | [ĀK, 2, 8 23.2]
vidrumākhyā suraktā sā durlabhā dīptarūpiṇī | [ĀK, 2, 8 24.1]
pāṣāṇatvaṃ bhajatyeṣā pākataḥ kaṭhinā satī | [ĀK, 2, 8 24.2]
pravālanāma tadraktaṃ varṇasaubhāgyakāntidam | [ĀK, 2, 8 25.1]
siddhaṃ svacchaṃ snigdharūpaṃ vṛttaṃ kāntaṃ samaṃ guru | [ĀK, 2, 8 25.2]
raṅgagātraṃ dṛḍhaṃ piṇḍaṃ pravālaṃ śreṣṭhamucyate | [ĀK, 2, 8 26.1]
pakvabiṃbaphalābhāsaṃ japākusumasaṃnibham | [ĀK, 2, 8 26.2]
śukatuṇḍasamacchāyaṃ pravālam atiśobhanam | [ĀK, 2, 8 27.1]
śāradābhaṃ dalaṃ sūkṣmaṃ vakraṃ rūkṣaṃ sakoṭaram | [ĀK, 2, 8 27.2]
viddhaṃ kṛṣṇaṃ laghutamaṃ pravālaṃ doṣakṛd bhavet | [ĀK, 2, 8 28.1]
gauraraṅgaṃ jalākrāntaṃ pravālamaśubhaṃ tyajet | [ĀK, 2, 8 28.2]
pravālaṃ komalaṃ snigdhaṃ surāgaṃ vidrumaṃ hitam | [ĀK, 2, 8 29.1]
dhanadhānyakaraṃ medhyaṃ viṣāhibhayanāśanam | [ĀK, 2, 8 29.2]
pravālo madhurāmlaśca kaphapittādidoṣanut | [ĀK, 2, 8 30.1]
vīryakāntikaraḥ strīṇāṃ dhṛto maṅgaladāyakaḥ | [ĀK, 2, 8 30.2]
marakataṃ rauhiṇeyaṃ gārutmantaṃ harinmaṇiḥ | [ĀK, 2, 8 31.1]
sauparṇaṃ garuḍodgīrṇaṃ budharatnāśmagarbhaje | [ĀK, 2, 8 31.2]
garalārir vāyavīryaṃ gāruḍaṃ rudrasaṃmitam | [ĀK, 2, 8 32.1]
turuṣkaviṣayāṃbhodhau samīrārohaṇācale | [ĀK, 2, 8 32.2]
tacchāyāśyāmalo deśaḥ so 'bhūnmarakatākaraḥ | [ĀK, 2, 8 33.1]
tadviśeṣānmarakataṃ jātaṃ doṣaguṇānvitam | [ĀK, 2, 8 33.2]
doṣāḥ saptavidhāstasya guṇāḥ pañcavidhāḥ smṛtāḥ | [ĀK, 2, 8 34.1]
bhavedaṣṭavidhā chāyā maṇermarakatasya ca | [ĀK, 2, 8 34.2]
asnigdhaṃ rūkṣamityuktaṃ visphoṭaṃ piṭakaṃ tathā | [ĀK, 2, 8 35.1]
jaṭharaṃ kāntihīnaṃ ca vicchāyaṃ malinaṃ tathā | [ĀK, 2, 8 35.2]
saśarkaraṃ sapāṣāṇaṃ karkaśaṃ sūtrasaṃyutam | [ĀK, 2, 8 36.1]
kalmāṣavarṇaṃ śabalaṃ samastabhayadāyakam | [ĀK, 2, 8 36.2]
nirmalaṃ kathitaṃ svacchaṃ guru syād gurudāyutam | [ĀK, 2, 8 37.1]
snigdhaṃ rūkṣaṃ vinirmuktam arajaskam areṇukam | [ĀK, 2, 8 37.2]
surāgaṃ rāgabahulamiti pañca guṇāḥ smṛtāḥ | [ĀK, 2, 8 38.1]
etairyuktaṃ marakataṃ sarvapāpaharaṃ param | [ĀK, 2, 8 38.2]
marakataṃ viṣaghnaṃ ca śītalaṃ madhuraṃ rase | [ĀK, 2, 8 39.1]
āmapittaharaṃ rucyaṃ puṣṭidaṃ bhūtanāśanam | [ĀK, 2, 8 39.2]
snigdhaṃ marakataṃ svacchaṃ sarvadoṣaharaṃ śubham | [ĀK, 2, 8 40.1]
kāntisaubhāgyadaṃ medhyaṃ bhūtagrahaviṣāpaham | [ĀK, 2, 8 40.2]
pītastu puṣparāgaḥ pītasphuṭikaṃ ca pītaratnaṃ ca | [ĀK, 2, 8 41.1]
pītāśmā gururatnaṃ pītamaṇiḥ puṣyarāgaśca | [ĀK, 2, 8 41.2]
īṣat pītaṃ pavicchāyaṃ svacchaṃ kāntyā manoharam | [ĀK, 2, 8 42.1]
puṣyarāga iti khyātaṃ ratnaṃ ratnaparīkṣakaiḥ | [ĀK, 2, 8 42.2]
hemacchāyaṃ śirovṛttaṃ jyotiraṅgāranirmalam | [ĀK, 2, 8 43.1]
pītagātraṃ guru snigdhaṃ puṣyarāgaṃ praśasyate | [ĀK, 2, 8 43.2]
rūkṣaṃ kṣatalaghu śvetaṃ kṛṣṇaṃ gauraṃ saśarkaram | [ĀK, 2, 8 44.1]
malinaṃ bindumadratnaṃ puṣyarāgaṃ na śasyate | [ĀK, 2, 8 44.2]
puṣyarāgo'mlaśītaśca vātajiddīpanaḥ param | [ĀK, 2, 8 45.1]
āyuḥ śriyaṃ ca prajñāṃ ca dhāraṇātkurute nṛṇām | [ĀK, 2, 8 45.2]
puṣyarāgaṃ śubhaṃ medhyaṃ vastusaubhāgyakīrtidam | [ĀK, 2, 8 46.1]
vākpaṭutvakaraṃ hṛdyaṃ viṣaghnaṃ doṣajitparam | [ĀK, 2, 8 46.2]
vajramindrāyudhaṃ vīraṃ bhiduraṃ kuliśaṃ paviḥ | [ĀK, 2, 8 47.1]
abhedyam asiraṃ ratnaṃ dṛḍhaṃ bhārgavakaṃ smṛtam | [ĀK, 2, 8 47.2]
svacchaṃ vidyutprabhaṃ snigdhaṃ sundaraṃ laghu lekhanam | [ĀK, 2, 8 48.1]
ṣaḍāraṃ tīkṣṇadhāraṃ ca susaumyāraṃ śriyaṃ diśet | [ĀK, 2, 8 48.2]
pauṇḍramataṅgahimācalasaurāṣṭrasupārakosalakaliṅgāḥ | [ĀK, 2, 8 49.1]
peṇṇānadītaṭaś cetyaṣṭau vajrākarā vinirdiṣṭāḥ | [ĀK, 2, 8 49.2]
śyāmaṃ prapauṇḍraprabhavaṃ kiṃcit pītaṃ mataṅgagirijātam | [ĀK, 2, 8 50.1]
himavatsurāṣṭrasaṃbhavam ātāmraṃ kṛṣṇakānti saupāram | [ĀK, 2, 8 50.2]
phullaśirīṣacchāyaṃ kosalajaṃ kanakakānti kāliṅgam | [ĀK, 2, 8 51.1]
peṇṇānadītaṭodbhavam āhur vajraṃ sudhāṃśunibham | [ĀK, 2, 8 51.2]
kaliṅgakosalau deśau mataṅgādrihimālayau | [ĀK, 2, 8 52.1]
saurāṣṭrapauṇḍrakauverākarasūpārakau tathā | [ĀK, 2, 8 52.2]
kṛtādiṣu yugeṣvetau vajrāṇāmākarau smṛtau | [ĀK, 2, 8 53.1]
ākareṣveva vajrāṇāṃ khaniḥ srotaḥ prakīrṇakam | [ĀK, 2, 8 53.2]
samutpattisthalaṃ tredhā nirdiṣṭaṃ suranāyike | [ĀK, 2, 8 54.1]
koṭyaḥ pārśvāni dhārāśca ṣaḍaṣṭau dvādaśaiva ca | [ĀK, 2, 8 54.2]
ityacchatīkṣṇadhārāgrā vajrasyāhuratho guṇān | [ĀK, 2, 8 55.1]
malo binduśca rekhā ca trāsaḥ kākapadaṃ tathā | [ĀK, 2, 8 55.2]
ete doṣāḥ samākhyātāḥ pañca vajreṣu saṃsthitāḥ | [ĀK, 2, 8 56.1]
kuryādaśodhitaṃ vajraṃ kuṣṭhadāhāṅgagauravam | [ĀK, 2, 8 56.2]
hṛtpārśvapīḍāṃ pāṇḍuṃ ca tatastacchuddhirucyate | [ĀK, 2, 8 57.1]
gṛhītvātha śubhraṃ vajraṃ vyāghrīkandodare kṣipet | [ĀK, 2, 8 57.2]
mahiṣīśakṛdālipya karīṣāgnau vipācayet | [ĀK, 2, 8 58.1]
ahorātrātsamuddhṛtya hayamūtreṇa secayet | [ĀK, 2, 8 58.2]
evaṃ punaḥ punaḥ pakvaṃ saptarātrādviśudhyati | [ĀK, 2, 8 59.1]
meghanādāśamīśyāmāśṛṅgīmadanakodbhavaiḥ | [ĀK, 2, 8 59.2]
kulutthavetasāgastyasindhuvārākhukarṇikāḥ | [ĀK, 2, 8 60.1]
eteṣāṃ hayamūtreṇa kaṣāyaṃ sādhitaṃ punaḥ | [ĀK, 2, 8 60.2]
jambīre kuliśaṃ kṣiptvā hayamūtraistryahaṃ pacet | [ĀK, 2, 8 61.1]
ḍolāyantravidhānena tataḥ śuddhimavāpnuyāt | [ĀK, 2, 8 61.2]
kulutthakodravakvāthairḍolāyantre vipācayet | [ĀK, 2, 8 62.1]
vyāghrīkandagataṃ vajraṃ saptāhācchuddhimāpnuyāt | [ĀK, 2, 8 62.2]
kulatthakodravakvāthaṃ hayamūtraṃ snuhīpayaḥ | [ĀK, 2, 8 63.1]
kṣiptvā bhāṇḍe pacettasmin vyāghrīkandagataṃ pavim | [ĀK, 2, 8 63.2]
ḍolāyantre divārātraṃ samuddhṛtya punaḥ kṣipet | [ĀK, 2, 8 64.1]
vajrakande mṛdā kandaṃ liptvā gajapuṭe pacet | [ĀK, 2, 8 64.2]
tatpakvaṃ pācanadrāvaiḥ secitaṃ śuddhimāpnuyāt | [ĀK, 2, 8 65.1]
vyāghrīkandagataṃ vajraṃ mṛdā liptaṃ puṭe pacet | [ĀK, 2, 8 65.2]
ahorātrātsamuddhṛtya hayamūtreṇa secayet | [ĀK, 2, 8 66.1]
vajrīkṣīreṇa vā siñcyādevaṃ śuddhaṃ tu mārayet | [ĀK, 2, 8 66.2]
vakṣyate viprajātyādeḥ śuddhavajrasya māraṇam | [ĀK, 2, 8 67.1]
aśvatthabadarībhaṇḍīmākṣikaṃ karkaṭāsthi ca | [ĀK, 2, 8 67.2]
samaṃ snukpayasā piṣṭvā mūṣāmadhye pralepayet | [ĀK, 2, 8 68.1]
tanmadhye prakṣipedvajramauṣadhaistaistataḥ param | [ĀK, 2, 8 68.2]
vajramācchādya yatnena tato mūṣāṃ nirodhayet | [ĀK, 2, 8 69.1]
kuñjarākhyena puṭayetpuṭena mahatā punaḥ | [ĀK, 2, 8 69.2]
viprajātīyakaṃ vajraṃ puṭenaikena sidhyati | [ĀK, 2, 8 70.1]
karavīraṃ meṣaśṛṅgī daradaṃ ca hyudumbaram | [ĀK, 2, 8 70.2]
arkadugdhaiḥ samaṃ piṣṭvā tatkṛte golake kṣipet | [ĀK, 2, 8 71.1]
vajraṃ kṣatriyajātīyaṃ pūrvavanmārayed dhruvam | [ĀK, 2, 8 71.2]
sūraṇaṃ laśunaṃ śaṃkhaṃ śilāyāṃ peṣayetsamam | [ĀK, 2, 8 72.1]
balāmatibalāṃ gandhaṃ kacchapāsthi ca peṣayet | [ĀK, 2, 8 72.2]
uttarāvāruṇīdugdhaistatkṛte golake kṣipet | [ĀK, 2, 8 73.1]
vajraṃ tu vaiśyajātīyaṃ pūrvavattanmṛtaṃ bhavet | [ĀK, 2, 8 73.2]
sūraṇaṃ laśunaṃ śaṅkhaṃ śilāṃ saṃpeṣayetsamam | [ĀK, 2, 8 74.1]
vaṭakṣīreṇa tatkﾱpte golake pūrvavatpacet | [ĀK, 2, 8 74.2]
vajraṃ tacchūdrajātīyaṃ tena samyagbhavenmṛtam | [ĀK, 2, 8 75.1]
strīpuṃvajraṃ tu pūrvoktairmriyate tattadauṣadhaiḥ | [ĀK, 2, 8 75.2]
caturjātyauṣadhaireva mṛtirvajre napuṃsake | [ĀK, 2, 8 76.1]
sāmānyaḥ sarvavajrāṇāṃ vakṣyate māraṇakramaḥ | [ĀK, 2, 8 76.2]
śuddhaṃ vajraṃ matkuṇānāṃ raktairliptvā dhametpunaḥ | [ĀK, 2, 8 77.1]
agnivarṇaṃ kṣipenmūtre gardabhasya punaḥ punaḥ | [ĀK, 2, 8 77.2]
lepitaṃ dhmāpitaṃ tadvadevaṃ kuryāttrisaptadhā | [ĀK, 2, 8 78.1]
tālakaṃ matkuṇaiḥ piṣṭvā tasmingole kṣipettu tam | [ĀK, 2, 8 78.2]
ruddhvā mūṣāṃ dhamedgāḍhaṃ hayamūtre vinikṣipet | [ĀK, 2, 8 79.1]
samuddhṛtya punastadvatsaptavārairmṛto bhavet | [ĀK, 2, 8 79.2]
meṣaśṛṅgaṃ bhujaṅgāsthi kūrmapṛṣṭhaṃ śilājatu | [ĀK, 2, 8 80.1]
gandhakaṃ kāntapāṣāṇaṃ munipuṣpaṃ satālakam | [ĀK, 2, 8 80.2]
trikṣāraṃ pañcalavaṇaṃ meṣaśṛṅgīndravāruṇī | [ĀK, 2, 8 81.1]
vajravallī mūṣakarṇī badarī kuḍmalāni ca | [ĀK, 2, 8 81.2]
mūṣakasya malaṃ stanyaṃ snuhyarkakṣīramatkuṇam | [ĀK, 2, 8 82.1]
pañcāṅgaṃ śarapuṃkhasya hyasthinī kharameṣayoḥ | [ĀK, 2, 8 82.2]
peṭāribījaṃ strīpuṣpaṃ pārāvatamalaṃ śilā | [ĀK, 2, 8 83.1]
puṣpāṇi caiva vākucyāḥ pañcāṅgaṃ timirasya ca | [ĀK, 2, 8 83.2]
dhātrīvṛkṣasya pañcāṅgaṃ gorambhā vājimūtrakam | [ĀK, 2, 8 84.1]
haṃsapādī vajrakandaṃ bṛhatīphalasūraṇam | [ĀK, 2, 8 84.2]
gojihvā karkaṭaṃ māṃsaṃ mūtravargaṃ ca miśrayet | [ĀK, 2, 8 85.1]
etatsamastaṃ vyastaṃ vā yathālābhaṃ supiṇḍitam | [ĀK, 2, 8 85.2]
tatpiṇḍe nikṣipedvajramandhamūṣāgataṃ puṭet | [ĀK, 2, 8 86.1]
kulutthakodravaṃ piṣṭvā hayamūtre vilolayet | [ĀK, 2, 8 86.2]
tanmadhye secayettaptāṃ mūṣāpuṭavinirgatām | [ĀK, 2, 8 87.1]
evaṃ punaḥ punaḥ kuryādekaviṃśativārakam | [ĀK, 2, 8 87.2]
ādāya tatpunarvajraṃ tāle matkuṇapeṣite | [ĀK, 2, 8 88.1]
golake nikṣiped ruddhvā mūṣāṃ tīvrānale dhamet | [ĀK, 2, 8 88.2]
ityevaṃ saptadhā dhmātaṃ hayamūtre niṣecayet | [ĀK, 2, 8 89.1]
anena kramayogena mṛto bhavati niścitam | [ĀK, 2, 8 89.2]
tanmṛtaṃ cūrṇayet khalve siddhayoga udāhṛtaḥ | [ĀK, 2, 8 90.1]
bhrāmakaṃ ca mṛtaṃ tāpyaṃ peṭālībījaṭaṅkaṇam | [ĀK, 2, 8 90.2]
kṣīraṃ cottaravāruṇyā gandhakaṃ tālakaṃ śilā | [ĀK, 2, 8 91.1]
ciñcābījaṃ meṣaśṛṅgī strīpuṣpaṃ cāmlavetasaḥ | [ĀK, 2, 8 91.2]
pañcāṅgaṃ śarapuṃkhāyāḥ śaśadantaṃ śilājatu | [ĀK, 2, 8 92.1]
etatsamastaṃ vyastaṃ vā yathālābhaṃ sucūrṇayet | [ĀK, 2, 8 92.2]
snuhyarkottaravāruṇyāḥ kṣīraiḥ stanyairvimardayet | [ĀK, 2, 8 93.1]
tadgolake kṣiped vajraṃ ruddhvā caitāndhameddṛḍham | [ĀK, 2, 8 93.2]
guḍūcī saindhavaṃ hiṅgu samustottaravāruṇī | [ĀK, 2, 8 94.1]
kvāthaiḥ kaulutthakaiḥ piṣṭvā tasminkvāthe vinikṣipet | [ĀK, 2, 8 94.2]
taṃ vajraṃ pūrvavadgole kṛtvā ruddhvā dhamettathā | [ĀK, 2, 8 95.1]
secanāntaṃ tataḥ kuryādekaviṃśativārakam | [ĀK, 2, 8 95.2]
tālakaṃ matkuṇāyoge saptavāraṃ punardhamet | [ĀK, 2, 8 96.1]
secayedaśvamūtreṇa tad vajraṃ mriyate dhruvam | [ĀK, 2, 8 96.2]
trivarṣīyotthakārpāsamūlamādāya peṣayet | [ĀK, 2, 8 97.1]
trivarṣanāgavallyā vā nijadrāvaiḥ prapeṣayet | [ĀK, 2, 8 97.2]
tadgolake kṣipedvajraṃ ruddhvā gajapuṭe pacet | [ĀK, 2, 8 98.1]
evaṃ saptapuṭaiḥ pakvamekaikena kṛtaṃ bhavet | [ĀK, 2, 8 98.2]
tālakāsīsasaurāṣṭrīmapāmārgasya bhasma ca | [ĀK, 2, 8 99.1]
piṣṭvā kaulutthakaiḥ kvāthaistasminvajraṃ sutāpitam | [ĀK, 2, 8 99.2]
kṣipettrisaptavārāṇi mriyate nātra saṃśayaḥ | [ĀK, 2, 8 100.1]
vaikrāntabhasmanā sārdhaṃ peṣayedamlavetasam | [ĀK, 2, 8 100.2]
tadgole nikṣipedvajramandhamūṣāgataṃ dhamet | [ĀK, 2, 8 101.1]
secayedaśvamūtreṇa pūrvagole punaḥ kṣipet | [ĀK, 2, 8 101.2]
ruddhvā dhmātaḥ punaḥ secyamevaṃ kuryāt trisaptadhā | [ĀK, 2, 8 102.1]
mriyate nātra sandehaḥ sarvayogeṣu yojayet | [ĀK, 2, 8 102.2]
uttarāvāruṇīkṣīraiḥ kāntapāṣāṇajaṃ mukham | [ĀK, 2, 8 103.1]
kṣaṇaṃ piṣṭvā tu tadgolaṃ kṣiptvā tasminpaceddinam | [ĀK, 2, 8 103.2]
nṛtaile gandhatailena mriyate nātra saṃśayaḥ | [ĀK, 2, 8 104.1]
bhūnāgaṃ gandhakaṃ cātha nārīstanyena peṣayet | [ĀK, 2, 8 104.2]
tadgolasthaṃ pacedvajraṃ pūrvataile mṛtaṃ bhavet | [ĀK, 2, 8 105.1]
snuhīkṣīreṇa vimalāṃ piṣṭvā tadgolake kṣipet | [ĀK, 2, 8 105.2]
vajraṃ nirudhya mūṣāṃ tu śuṣkāṃ tīvrāgninā dhamet | [ĀK, 2, 8 106.1]
kṣiptāmaśvasya mūtre tu kṣiptvā vajraṃ samāharet | [ĀK, 2, 8 106.2]
ityevaṃ saptadhā kuryāttatastālakamatkuṇaiḥ | [ĀK, 2, 8 107.1]
piṣṭvā golaṃ kṣipettasminvajramūṣāṃ nirudhya ca | [ĀK, 2, 8 107.2]
dhmāpitaṃ pūrvavatsecyaṃ saptavārairmṛtaṃ bhavet | [ĀK, 2, 8 108.1]
vajraṃ matkuṇaraktena liptvā liptvātape kṣipet | [ĀK, 2, 8 108.2]
śuṣkaṃ lepyaṃ punaḥ śoṣyaṃ yāvatsaptadināvadhi | [ĀK, 2, 8 109.1]
viṣṇukrāntāpeṭakāryor dravaiḥ siñcetpunaḥ punaḥ | [ĀK, 2, 8 109.2]
taptaṃ taptaṃ ca tadvajraṃ śatavārairmṛtaṃ bhavet | [ĀK, 2, 8 110.1]
gandhakaṃ cūrṇitaṃ bhāvyaṃ strīpuṣpeṇa tu saptadhā | [ĀK, 2, 8 110.2]
punaḥ strīrajasāloḍyaṃ tasmin vajraṃ sutāpitam | [ĀK, 2, 8 111.1]
secayettāpayedekaviṃśadvārānmṛtaṃ bhavet | [ĀK, 2, 8 111.2]
vajraṃ nadīmahāśuktau kṣiptvā bhāvyaṃ muhurmuhuḥ | [ĀK, 2, 8 112.1]
snuhyarkottamakanyānāṃ draveṇaikena cātape | [ĀK, 2, 8 112.2]
kṛṣṇakakaṭamāṃsena peṣitaṃ veṣṭayetpunaḥ | [ĀK, 2, 8 113.1]
bhūnāgasya mṛdā samyagdhṛtaṃ bhasmatvamāpnuyāt | [ĀK, 2, 8 113.2]
raktamūlasya mūlaiśca meghanādasya kuḍmalaiḥ | [ĀK, 2, 8 114.1]
peṣitairveṣṭitaṃ dhmātaṃ vajraṃ bhasma bhavatyalam | [ĀK, 2, 8 114.2]
mātuluṅgagataṃ vajraṃ ruddhvā limpenmṛdā bahiḥ | [ĀK, 2, 8 115.1]
puṭe pacetsamuddhṛtya tadvacchatapuṭe pacet | [ĀK, 2, 8 115.2]
nāgaparṇīdravairliptaṃ tatpatreṇaiva veṣṭitam | [ĀK, 2, 8 116.1]
jānumadhye sthitaṃ yāmaṃ tad vajraṃ mṛdutāṃ vrajet | [ĀK, 2, 8 116.2]
mātṛvāhakabījasya madhye vajraṃ vinikṣipet | [ĀK, 2, 8 117.1]
jambīrodaragaṃ vātha dolāyantre dinaṃ pacet | [ĀK, 2, 8 117.2]
kulutthakodravakvāthe traiphale vā kaṣāyake | [ĀK, 2, 8 118.1]
ahorātrātsamuddhṛtya jambīrāntaḥ punaḥ kṣipet | [ĀK, 2, 8 118.2]
mātṛvāhakabīje vā pacetprakṣipya pūrvavat | [ĀK, 2, 8 119.1]
punaḥ kṣepyaṃ punaḥ pācyaṃ tridinānte samuddharet | [ĀK, 2, 8 119.2]
badarīvaṭanimbānāmaṅkurāṇi samāharet | [ĀK, 2, 8 120.1]
piṣṭvā tadgolake vajraṃ pūrvapakvaṃ vinikṣipet | [ĀK, 2, 8 120.2]
aśvatthapatrake veṣṭya tadgolaṃ jānumadhyagam | [ĀK, 2, 8 121.1]
dinaṃ vā dhārayetkakṣe mṛdurbhavati niścitam | [ĀK, 2, 8 121.2]
pāradaṃ tīkṣṇacūrṇaṃ ca dinamamlena mardayet | [ĀK, 2, 8 122.1]
tadgole nikṣipedvajraṃ sūtreṇāveṣṭayedbahiḥ | [ĀK, 2, 8 122.2]
nāgavallīdalaiścaiva veṣṭitaṃ dhānyarāśigam | [ĀK, 2, 8 123.1]
māsānte tatsamuddhṛtya limpennāgalatādravaiḥ | [ĀK, 2, 8 123.2]
taddalairveṣṭitaṃ jānumadhyasthaṃ mṛdutāṃ vrajet | [ĀK, 2, 8 124.1]
kāntapāṣāṇavaktraṃ vā cūrṇaṃ vā kāntalohajam | [ĀK, 2, 8 124.2]
sasūtamamlayogena dinamekaṃ vimardayet | [ĀK, 2, 8 125.1]
tadgole nikṣipedvajraṃ nimbakārpāsakodravaiḥ | [ĀK, 2, 8 125.2]
patraiḥ piṣṭaiḥ susaṃpeṣya nāgavallīdalaistataḥ | [ĀK, 2, 8 126.1]
veṣṭitaṃ jānumadhyasthaṃ dinānte mṛdutāṃ vrajet | [ĀK, 2, 8 126.2]
eraṇḍavṛkṣamadhye tu tatphale vā kṣipetpavim | [ĀK, 2, 8 127.1]
māsamātrātsamuddhṛtya jānumadhye ca pūrvavat | [ĀK, 2, 8 127.2]
komalaṃ jāyate vajraṃ dinānte nātra saṃśayaḥ | [ĀK, 2, 8 128.1]
vajraṃ tittirimāṃsena veṣṭitaṃ nikṣipenmukhe | [ĀK, 2, 8 128.2]
atisthūlasya bhekasya mukhaṃ sūtreṇa veṣṭayet | [ĀK, 2, 8 129.1]
nikhaneddhastamātrāyāṃ kṣoṇyāṃ māsātsamuddharet | [ĀK, 2, 8 129.2]
maṇḍūkaṃ sampuṭe ruddhvā samyaggajapuṭe pacet | [ĀK, 2, 8 130.1]
tadvajraṃ pūrvagolasthaṃ jānumadhyagataṃ dinam | [ĀK, 2, 8 130.2]
bhavedvajraudanaṃ sākṣātpaścādāhārya yojayet | [ĀK, 2, 8 131.1]
sarvavajraudanānāṃ tu māraṇaṃ pūrvavadbhavet | [ĀK, 2, 8 131.2]
kṣāratrayaṃ rāmaṭhaṃ ca caṇakāmlāmlavetasam | [ĀK, 2, 8 132.1]
jvālāmukhīṃ cekṣurakaṃ sthalakumbhīphalāni ca | [ĀK, 2, 8 132.2]
snuhyarkapayasā ślakṣṇaṃ piṣṭvā tadgolake kṣipet | [ĀK, 2, 8 133.1]
vajraṃ viśodhitaṃ samyagvastre baddhvā haṭhātpacet | [ĀK, 2, 8 133.2]
ḍolāyantreṇa dhānyāmle drutaṃ māsāṣṭakādbhavet | [ĀK, 2, 8 134.1]
vajravallyantarasthaṃ vā kṛtvā vajraṃ nirodhitam | [ĀK, 2, 8 134.2]
amlabhāṇḍagataṃ secyaṃ saptāhād dravatāṃ vrajet | [ĀK, 2, 8 135.1]
bhasmaudanaṃ drutiśceti trividhaṃ vajramāraṇam | [ĀK, 2, 8 135.2]
rasabandhakaraṃ proktaṃ nāgārjunapuraḥsaraiḥ | [ĀK, 2, 8 136.1]
vajraṃ ca ṣaḍrasopetaṃ sarvarogāpahārakam | [ĀK, 2, 8 136.2]
sarvāghaśamanaṃ saukhyaṃ dehadārḍhyaṃ rasāyanam | [ĀK, 2, 8 137.1]
vajraṃ ratnottamaṃ puṇyaṃ śrīsaubhāgyavivardhanam | [ĀK, 2, 8 137.2]
āyuṣyaṃ dhanyamojasyaṃ yaśasyaṃ sarvapāpmajit | [ĀK, 2, 8 138.1]
āyurbalaṃ dehasaukhyaṃ rūpaṃ kāntiṃ karoti ca | [ĀK, 2, 8 138.2]
sevitaṃ hanti rogāṃśca mṛtaṃ vajraṃ na saṃśayaḥ | [ĀK, 2, 8 139.1]
nīlastu sauriratnaṃ syānnīlāśmā nīlaratnakaḥ | [ĀK, 2, 8 139.2]
nīlopalastṛṇagrāhī mahānīlaḥ sunīlakaḥ | [ĀK, 2, 8 140.1]
indranīlamaṇistatra caturdhā jātibhedataḥ | [ĀK, 2, 8 140.2]
sitacchāyo bhavedvipro raktaḥ kṣatriyajātikaḥ | [ĀK, 2, 8 141.1]
pītastu vaiśyajātiryo vṛṣalaḥ kṛṣṇadīdhitiḥ | [ĀK, 2, 8 141.2]
nīlīrasasamābhāsā vaiṣṇavīpuṣpasaṃnibhā | [ĀK, 2, 8 142.1]
lavalīpuṣpasaṅkāśā nīlendīvarasaprabhā | [ĀK, 2, 8 142.2]
atasīpuṣpasaṅkāśā cāṣapakṣasamadyutiḥ | [ĀK, 2, 8 143.1]
kṛṣṇatrikarṇikāpuṣpasamānadyutidhāriṇī | [ĀK, 2, 8 143.2]
mayūrakaṇṭhasacchāyā śambhoḥ kaṇṭhanibhā tathā | [ĀK, 2, 8 144.1]
viṣṇudehasamābhāsā bhṛṅgapatrasamaprabhā | [ĀK, 2, 8 144.2]
etāśchāyāḥ śubhakarā indranīlamahāmaṇeḥ | [ĀK, 2, 8 145.1]
gurutvaṃ snigdhakāntitvaṃ surāgaṃ pārśvarañjanam | [ĀK, 2, 8 145.2]
tṛṇagrāhitvamityete guṇāḥ pañca prakīrtitāḥ | [ĀK, 2, 8 146.1]
na vimlo nirmalo gātro masṛṇo gurudīptikaḥ | [ĀK, 2, 8 146.2]
tṛṇagrāhī mṛdurnīlo durlabho lakṣaṇānvitaḥ | [ĀK, 2, 8 147.1]
indranīlaṃ śubhaṃ varṇyaṃ sarvapāpanibarhaṇam | [ĀK, 2, 8 147.2]
āyuryaśo balaṃ lakṣmīmārogyaṃ ca prayacchati | [ĀK, 2, 8 148.1]
nīlaḥ satiktakoṣṇaśca kaphapittānilāpahaḥ | [ĀK, 2, 8 148.2]
yo dadhāti śarīre'sya saurir maṅgalado bhavet | [ĀK, 2, 8 149.1]
gomedakastu gomedo rāhuratnaṃ tamomaṇiḥ | [ĀK, 2, 8 149.2]
svarbhānavaḥ ṣaḍāhvo'yaṃ piṅgasphaṭika ityapi | [ĀK, 2, 8 150.1]
gomūtrābhaṃ yanmṛdu snigdhamuṣṇaṃ śuddhacchāyaṃ gauravaṃ yacca dhatte | [ĀK, 2, 8 150.2]
hemāraktaṃ śrīmatāṃ yogyametat gomedākhyaṃ ratnam ākhyāti santaḥ | [ĀK, 2, 8 150.3]
madhubindusamacchāyaṃ gomūtrājyasamaprabham | [ĀK, 2, 8 151]
hemaraktaṃ guru svacchaṃ snigdhaṃ gomedakaṃ śubham | [ĀK, 2, 8 152.1]
śvetaṃ kṛṣṇaṃ raṅgahīnaṃ trāsarekhādidūṣitam | [ĀK, 2, 8 152.2]
karkaśaṃ pāṭalākāraṃ duṣṭaṃ gomedakaṃ tyajet | [ĀK, 2, 8 153.1]
medhyaṃ gomedakaṃ ratnaṃ yaśasyaṃ śrīvivardhanam | [ĀK, 2, 8 153.2]
maṅgalyaṃ kāntijananaṃ snigdhaṃ sarvaviṣāpaham | [ĀK, 2, 8 154.1]
gomedako'mlamuṣṇaṃ ca vātakopavikārajit | [ĀK, 2, 8 154.2]
dīpanaṃ pācanaṃ caiva dhṛto'yaṃ pāpanāśanaḥ | [ĀK, 2, 8 155.1]
vaiḍūryaṃ keturatnaṃ ca khaśabdāṅkurajaṃ tathā | [ĀK, 2, 8 155.2]
viḍūrabhūmijaṃ ratnaṃ prāvṛṣyaṃ pañcanāma ca | [ĀK, 2, 8 156.1]
kalpāntakālakṣubhitāmburāśinidāhakalpād ditijendranādāt | [ĀK, 2, 8 156.2]
vaiḍūryamutpannamanekavarṇaṃ śobhābhirāmadyutiratnavaryam | [ĀK, 2, 8 156.3]
avidūre viḍūrasya girer uttuṅgarodhasaḥ | [ĀK, 2, 8 157]
koṅkacolakasīmānte maṇestasyākaraḥ smṛtaḥ | [ĀK, 2, 8 158.1]
tatra daityendraninadaṃ prati meghasugarjitaiḥ | [ĀK, 2, 8 158.2]
samudbhavanti vaiḍūryamaṇayaḥ prāvṛḍāgame | [ĀK, 2, 8 159.1]
sitābhradhūmasaṅkāśamīṣatkṛṣṇaṃ sitaṃ tu yat | [ĀK, 2, 8 159.2]
vaiḍūryaṃ nāma tatproktaṃ ratnavarṇaparīkṣakaiḥ | [ĀK, 2, 8 160.1]
veṇupatrabiḍālākṣiśikhikaṇṭhasamadyuti | [ĀK, 2, 8 160.2]
snigdhagātraṃ guru svacchaṃ vaiḍūryaṃ guṇavanmatam | [ĀK, 2, 8 161.1]
rekhābhinnaṃ laghu spaṣṭaṃ śilāṅgārakakardamam | [ĀK, 2, 8 161.2]
vivarṇaṃ paruṣaṃ kṛṣṇaṃ vaiḍūryaṃ doṣavattyajet | [ĀK, 2, 8 162.1]
vaiḍūryaṃ viśadaṃ snigdhaṃ prītyāyurbalavardhanam | [ĀK, 2, 8 162.2]
maṅgalyaṃ dhāraṇāttaddhi sarvagrahaviṣāpaham | [ĀK, 2, 8 163.1]
vaiḍūryamamlamuṣṇaṃ ca kaphamārutanāśanam | [ĀK, 2, 8 163.2]
gulmaśūlapraśamanaṃ bhūṣitaṃ ca śubhāvaham | [ĀK, 2, 8 164.1]
māṇikyaṃ mauktikaṃ vajraṃ nīlaṃ marakataṃ tathā | [ĀK, 2, 8 164.2]
pañcaratnam iti proktaṃ pāpmālakṣmīviṣāpaham | [ĀK, 2, 8 165.1]
gomedakaṃ puṣparāgaṃ vaiḍūryamapi vidrumam | [ĀK, 2, 8 165.2]
pañcaratnaiḥ sahaitāni navaratnāni nirdiśet | [ĀK, 2, 8 166.1]
atha bhavati sūryakāntaḥ tapanamaṇistāpanaśca ravikāntaḥ | [ĀK, 2, 8 166.2]
dīptopalo'gnigarbho jvalanāśmārkopalaśca vasunāmā | [ĀK, 2, 8 166.3]
śvetābhrakasamaṃ varṇairhimādrau candrasannibham | [ĀK, 2, 8 167]
nirmalaṃ ca prabhāyuktaṃ sphaṭikaṃ śreṣṭhamucyate | [ĀK, 2, 8 168.1]
himālaye siṃhale ca vindhye revātaṭe tathā | [ĀK, 2, 8 168.2]
padmarāgodbhave sthāne vividhaṃ sphaṭikaṃ bhavet | [ĀK, 2, 8 169.1]
sūryakāntaṃ ca tatraikaṃ candrakāntaṃ tathāparam | [ĀK, 2, 8 169.2]
sūryāṃśusparśamātreṇa vahniṃ vamati tatkṣaṇāt | [ĀK, 2, 8 170.1]
sūryakāntaṃ tadākhyātaṃ sphaṭikaṃ ratnavedhitam | [ĀK, 2, 8 170.2]
sūryakānto bhaveduṣṇo nirmalaśca rasāyanam | [ĀK, 2, 8 171.1]
vātaśleṣmaharo medhyaḥ pūjanādravituṣṭidaḥ | [ĀK, 2, 8 171.2]
indukāntaścandrakāntaścandrāśmā saṃsravopalaḥ | [ĀK, 2, 8 172.1]
śītāśmā candrikādrāvaḥ śaśikāntaśca saptadhā | [ĀK, 2, 8 172.2]
snigdhaṃ śvetaṃ pītam atrāsamantād dhatte cittaṃ svasthatāṃ yanmunīnām | [ĀK, 2, 8 173.1]
yacca drāvaṃ yāti candrāṃśusaṅge jātyaṃ ratnaṃ candrakāntākhyametat | [ĀK, 2, 8 173.2]
candrakāntas tu śiśiraḥ snigdhaḥ pittāsradāhanut | [ĀK, 2, 8 174.1]
śivaprītikaraḥ svaccho grahālakṣmīviṣāpahaḥ | [ĀK, 2, 8 174.2]
sphaṭikaḥ sitopalaḥ syād amalamaṇis tārakopalaḥ svacchaḥ | [ĀK, 2, 8 175.1]
śītoṣṇavīryam akṣṇaḥ pittaṃ vātaṃ nihanti śophaghnam | [ĀK, 2, 8 175.2]
purā proktaṃ hi kāntasya mayā te lakṣaṇādikam | [ĀK, 2, 8 176.1]
vaikrāntaṃ caiva vikrāntaṃ nīlavajraṃ kuvajrakam | [ĀK, 2, 8 176.2]
gonāsaṃ kṣudrakuliśaṃ cūrṇavajraṃ ca gonasam | [ĀK, 2, 8 177.1]
śveto raktaśca pītaśca nīlaḥ pārāvatacchaviḥ | [ĀK, 2, 8 177.2]
śyāmalaḥ kṛṣṇavarṇaśca karburaścāṣṭadhā hi sa | [ĀK, 2, 8 178.1]
vajrābhāve tu vaikrāntaṃ rasavīryādike samam | [ĀK, 2, 8 178.2]
aṣṭāsraś cāṣṭaphalakaḥ ṣaṭkoṇo masṛṇo guruḥ | [ĀK, 2, 8 179.1]
śuddhamiśritavarṇaiśca yukto vaikrānta ucyate | [ĀK, 2, 8 179.2]
kulutthakvāthasaṃsvinno vaikrāntaḥ pariśudhyati | [ĀK, 2, 8 180.1]
trikṣāraiḥ pañcalavaṇairvasāmūtrāmlakodravaiḥ | [ĀK, 2, 8 180.2]
matsyatailaghṛtaistulyaiḥ kulutthaiḥ kāñjikānvitaiḥ | [ĀK, 2, 8 181.1]
saptāhaṃ dolikāyantre vyāghrīkandagataṃ pacet | [ĀK, 2, 8 181.2]
taptavarṇaṃ tu vaikrāntaṃ śuddhimāyāti niścitam | [ĀK, 2, 8 182.1]
hayamūtreṇa tatsecyaṃ taptaṃ taptaṃ dvisaptadhā | [ĀK, 2, 8 182.2]
tataścottaravāruṇyāḥ pañcāṅgair golake kṣipet | [ĀK, 2, 8 183.1]
ruddhvā mūṣāṃ puṭe paktvā punaruddhṛtya golake | [ĀK, 2, 8 183.2]
kṣiptvā ruddhvā puṭedevaṃ saptadhā bhasmatāṃ vrajet | [ĀK, 2, 8 184.1]
vaikrāntasya palaikaṃ tu palaikaṃ ṭaṅkaṇasya ca | [ĀK, 2, 8 184.2]
ravikṣīre dinaṃ bhāvyaṃ mardyaṃ śigrudravairdinam | [ĀK, 2, 8 185.1]
guñjāpiṇyākavahnīnāṃ pratikarṣaṃ viyojayet | [ĀK, 2, 8 185.2]
anena gulikā kṛtvā koṣṭhīyantre dhameddṛḍham | [ĀK, 2, 8 186.1]
śaṅkhakundendusaṅkāśaṃ satvaṃ vaikrāntajaṃ bhavet | [ĀK, 2, 8 186.2]
vaikrāntaṃ vajrakandaṃ ca samaṃ snukpayasā saha | [ĀK, 2, 8 187.1]
mahiṣīnavanītaṃ ca sakṣaudraṃ mardayeddinam | [ĀK, 2, 8 187.2]
pūrvavaddhamanātsatvamindragopanibhaṃ bhavet | [ĀK, 2, 8 188.1]
vandhyācūrṇaṃ savaikrāntaṃ chāyāyāṃ mardayetsamam | [ĀK, 2, 8 188.2]
ajāmūtrairdinaikaṃ tu sattvaṃ rajatavadbhavet | [ĀK, 2, 8 189.1]
mriyate 'ṣṭapuṭairgandhanimbukadravasaṃyutaḥ | [ĀK, 2, 8 189.2]
sattvapātanayogena marditaśca vaṭīkṛtaḥ | [ĀK, 2, 8 190.1]
mūṣāyāṃ ghaṭikāṃ dhmāto vaikrāntaḥ sattvamutsṛjet | [ĀK, 2, 8 190.2]
śvetavarṇaṃ tu vaikrāntamamlavetasabhāvitam | [ĀK, 2, 8 191.1]
saptāhānnātra sandehaḥ khare gharme dravatyalam | [ĀK, 2, 8 191.2]
ketakīsvarasaṃ tutthaṃ saindhavaṃ svarṇapuṣpikam | [ĀK, 2, 8 192.1]
indragopasamaṃ yuktaṃ sarvaṃ bhāṇḍe vinikṣipet | [ĀK, 2, 8 192.2]
saptāhaṃ svedayettasminvaikrāntaṃ dravatāṃ vrajet | [ĀK, 2, 8 193.1]
āyuḥpradaśca balavarṇakaro'tivṛṣyaḥ prajñāpradaḥ sakaladoṣamadāpahārī | [ĀK, 2, 8 193.2]
dīptāgnikṛt pavisamānaguṇastarasvī vaikrāntakaḥ khalu vapurbalalohakārī | [ĀK, 2, 8 193.3]
āvartamaṇirāvarto rājāvarto'nalāhvayaḥ | [ĀK, 2, 8 194]
rājāvartarasasyātha lakṣaṇaṃ kathayāmyaham | [ĀK, 2, 8 195.1]
varṇena bhramarābhaḥ syād dviḥprakāraḥ prakarmataḥ | [ĀK, 2, 8 195.2]
ekaścūrṇākṛtirjñeyo dvitīyo golakātmakaḥ | [ĀK, 2, 8 196.1]
svarṇabindusamāyuktaḥ sthirarāgaḥ sthiratvadaḥ | [ĀK, 2, 8 196.2]
rasadodbhavarāgasya varṇotkarṣe'tidakṣiṇaḥ | [ĀK, 2, 8 197.1]
nāgasya rañjane śreṣṭhastāre rañjanakarmaṇi | [ĀK, 2, 8 197.2]
sarveṣāṃ calarāgāṇāṃ rāgabandhanakṛnmataḥ | [ĀK, 2, 8 198.1]
rājāvarto 'lparaktorunīlikāmiśritaprabhaḥ | [ĀK, 2, 8 198.2]
guruśca masṛṇaḥ śreṣṭhastadanyo madhyamaḥ smṛtaḥ | [ĀK, 2, 8 199.1]
nimbudravaiḥ sagomūtraiḥ sakṣāraiḥ sveditāḥ khalu | [ĀK, 2, 8 199.2]
dvitrivāreṇa śudhyanti rājāvartādidhātavaḥ | [ĀK, 2, 8 200.1]
luṅgāmbugandhakopeto rājāvarto vicūrṇitaḥ | [ĀK, 2, 8 200.2]
puṭanāt saptavāreṇa rājāvarto mṛto bhavet | [ĀK, 2, 8 201.1]
rājāvartam ayaḥpātre pācayenmāhiṣairghṛtaiḥ | [ĀK, 2, 8 201.2]
payobhiśca dinaṃ caikaṃ mitrapañcakamiśritam | [ĀK, 2, 8 202.1]
rajanyā pañcarātreṇa piṇḍībhūtaṃ tu kārayet | [ĀK, 2, 8 202.2]
khādirāṅgārayogena koṣṭhyāṃ satvaṃ vimuñcati | [ĀK, 2, 8 203.1]
pramehakṣayadurnāmapāṇḍuśleṣmānilāpahaḥ | [ĀK, 2, 8 203.2]
dīpanaḥ pācano vṛṣyo rājāvarto rasāyanaḥ | [ĀK, 2, 8 204.1]
sasyako garuḍodgāraḥ kālajid viṣasārakaḥ | [ĀK, 2, 8 204.2]
kālakūṭaviṣaṃ pītvā garuḍaḥ soḍhumakṣamaḥ | [ĀK, 2, 8 205.1]
tadā nirgatya taccañcor bahudhā sasyako'bhavat | [ĀK, 2, 8 205.2]
mahārasaḥ sasyakaḥ syātprabhābhiḥ pañcabhiryutaḥ | [ĀK, 2, 8 206.1]
dhavalo mecakaḥ pīto haritaś cātilohitaḥ | [ĀK, 2, 8 206.2]
atisthito vītihotraḥ sarvataḥ sarvarūpabhāk | [ĀK, 2, 8 207.1]
dhavalo haritaścaiva śasyate tārakarmaṇi | [ĀK, 2, 8 207.2]
lohito mecakaḥ pītaḥ śasyate hemakarmaṇi | [ĀK, 2, 8 208.1]
sasyakaḥ sarvarogaghno viṣamṛtyubhayāpahaḥ | [ĀK, 2, 8 208.2]
vimalo nirmalaḥ svaccho vimalaḥ svacchadhātukaḥ | [ĀK, 2, 8 209.1]
bāṇasaṃkhyābhidhaṃ śastaṃ tārahema dvidhākṛtaḥ | [ĀK, 2, 8 209.2]
vimalastrividhaḥ prokto hemādyastārapūrvikaḥ | [ĀK, 2, 8 210.1]
tṛtīyaḥ kāṃsyavimalastatra kāntyā sa lakṣyate | [ĀK, 2, 8 210.2]
vartulaḥ koṇasaṃyuktaḥ snigdhaśca phalakānvitaḥ | [ĀK, 2, 8 211.1]
marutpittaharo vṛṣyo vimalo'tirasāyanaḥ | [ĀK, 2, 8 211.2]
pūrvo hemakriyāsūkto dvitīyo vṛṣyakarmaṇi | [ĀK, 2, 8 212.1]
tṛtīyo bheṣaje teṣu pūrvapūrvo guṇottaraḥ | [ĀK, 2, 8 212.2]
āṭarūṣarase svinno vimalo vimalo bhavet | [ĀK, 2, 8 213.1]
kadalīkandatoyena vimalaṃ prathamaṃ pacet | [ĀK, 2, 8 213.2]
amlavetasadhānyāmlameṣīmūtre tataḥ pacet | [ĀK, 2, 8 214.1]
ḍolāyantre caturyāmaṃ śuddhireṣāṃ mahottamā | [ĀK, 2, 8 214.2]
kārkoṭīmeṣaśṛṅgyutthair dravair jaṃbīrajair dinam | [ĀK, 2, 8 215.1]
bhāvayedātape tīvre vimalā śudhyati dhruvam | [ĀK, 2, 8 215.2]
vimalaṃ śigrutoyena kāṃkṣīkāsīsaṭaṅkaṇaiḥ | [ĀK, 2, 8 216.1]
vajrakandasamāyuktairbhāvayetkadalīrasaiḥ | [ĀK, 2, 8 216.2]
mokṣakakṣārasaṃyuktamandhamūṣāgataṃ dhamet | [ĀK, 2, 8 217.1]
satvaṃ candrārkasaṅkāśaṃ patatyasya na saṃśayaḥ | [ĀK, 2, 8 217.2]
haritāśmā ca perojo viṣārātirharinmaṇiḥ | [ĀK, 2, 8 218.1]
rasavīryavipākeṣu sasyakasya guṇānugaḥ | [ĀK, 2, 8 218.2]
{ĀK, 2, 9}
śrībhairavī | [ĀK, 2, 9 1.1]
kīdṛśī oṣadhī nātha rasakarmakarī śubhā | [ĀK, 2, 9 1.2]
kena vā bhasma sūtaśca kena vā khoṭabandhanam | [ĀK, 2, 9 1.3]
nirjīvatvaṃ gataḥ sūtaḥ kathaṃ jīvaṃ dadāti saḥ | [ĀK, 2, 9 2.1]
nirjīvena tu jīvatvaṃ kathaṃ jīvati śaṅkara | [ĀK, 2, 9 2.2]
etanme saṃśayaṃ brūhi yathā jānāmyahaṃ śiva | [ĀK, 2, 9 3.1]
śrībhairavaḥ | [ĀK, 2, 9 3.2]
śṛṇu bhairavi tatsarvamapūrvaṃ kathayāmi te | [ĀK, 2, 9 3.3]
brahmaviṣṇusurendrādyairna jñātaṃ vīravandite | [ĀK, 2, 9 4.1]
valīpalitarogaghnā mṛtyudāridryabhañjanāḥ | [ĀK, 2, 9 4.2]
rasakarmakarā divyāḥ kulauṣadhyaḥ susiddhidāḥ | [ĀK, 2, 9 5.1]
bhramanti paśavo mūḍhāḥ kulauṣadhivivarjitāḥ | [ĀK, 2, 9 5.2]
tṛṇauṣadhirasānāṃ ca naiva siddhiḥ prajāyate | [ĀK, 2, 9 6.1]
tasmātsarvaprayatnena jñātavyā tu kulauṣadhiḥ | [ĀK, 2, 9 6.2]
divyauṣadhyaścatuḥṣaṣṭiḥ kulamadhye vyavasthitāḥ | [ĀK, 2, 9 7.1]
naiva jānanti mūḍhāstāḥ śivamohena mohitāḥ | [ĀK, 2, 9 7.2]
adivyāstu tṛṇauṣadhyo jāyante girigahvare | [ĀK, 2, 9 8.1]
tṛṇauṣadhyā rase sūtaṃ naiva bandhaṃ kadācana | [ĀK, 2, 9 8.2]
akṣayaṃ naiva tiṣṭhettu kulauṣadhivivarjitam | [ĀK, 2, 9 9.1]
kulauṣadhyā vihīnāstu gaganaṃ ca na hanti te | [ĀK, 2, 9 9.2]
sa rasastu varārohe vahnimadhye na tiṣṭhati | [ĀK, 2, 9 10.1]
na khoṭo na ca vā bhasma naiva dravyaṃ karoti saḥ | [ĀK, 2, 9 10.2]
kiṃciddravyaṃ prakurvanti dhāmyamānaṃ na tiṣṭhati | [ĀK, 2, 9 11.1]
patre pāke kaṣe chede naiva tiṣṭhati kāñcanam | [ĀK, 2, 9 11.2]
naiva vedhaṃ śatādūrdhvaṃ karoti sa rasaḥ priye | [ĀK, 2, 9 12.1]
yāvanna cābdamekaṃ tu vikrītaṃ tattu kāñcanam | [ĀK, 2, 9 12.2]
dharmārthakāmamokṣeṣu naiva dadyāttu tatpriye | [ĀK, 2, 9 13.1]
divyauṣadhyā yadā devi rasendro mardito bhavet | [ĀK, 2, 9 13.2]
kālikārahitaḥ sūtaḥ sadā bhavati pārvati | [ĀK, 2, 9 14.1]
parasya harate kālaṃ kālikārahito rasaḥ | [ĀK, 2, 9 14.2]
aṣṭānāṃ caiva lohānāṃ malaṃ śamayati kṣaṇāt | [ĀK, 2, 9 15.1]
mahāmūrcchāgataṃ sūtaṃ ko vāpi kathayenmṛtam | [ĀK, 2, 9 15.2]
divyauṣadhyā rasenaiva jāyate naṣṭacetanaḥ | [ĀK, 2, 9 16.1]
pañcabhūtātmakaḥ sūtastiṣṭhate ca sadāśivaḥ | [ĀK, 2, 9 16.2]
rasauṣadhyo mahauṣadhyaḥ siddhauṣadhyastathāparāḥ | [ĀK, 2, 9 17.1]
divyauṣadhya iti proktā mayā proktāścaturvidhāḥ | [ĀK, 2, 9 17.2]
divyauṣadhyo nigadyante tāsu tā guṇavattarāḥ | [ĀK, 2, 9 18.1]
vṛkṣavallīlatāgulmatṛṇavandānikā iti | [ĀK, 2, 9 18.2]
rasabandhakarauṣadhyaḥ ṣaḍvidhāḥ parikīrtitāḥ | [ĀK, 2, 9 19.1]
somavallī mahāgulmā yakṣaśreṣṭhā dhanurlatā | [ĀK, 2, 9 19.2]
somāhvā gulmavallī ca yajñavallī dvijapriyā | [ĀK, 2, 9 20.1]
somakṣīrā ca somā ca yajñā divyalatā smṛtā | [ĀK, 2, 9 20.2]
somavallī kaṭuḥ śītā madhurā pittadāhanut | [ĀK, 2, 9 21.1]
tṛṣṇāviśeṣaśamanī pācanī ca rasāyanī | [ĀK, 2, 9 21.2]
pañcāṅgakā pañcadaśacchadāḍhyā sarpākṛtiḥ śoṇitaparvadeśā | [ĀK, 2, 9 22.1]
sā somavallī rasabandhakarma karoti rākādivasopanītā | [ĀK, 2, 9 22.2]
kṛṣṇe pakṣe pragalati dalaṃ pratyahaṃ caikamekaṃ śukle pakṣe prabhavati punar lambamānā latā syāt | [ĀK, 2, 9 23.1]
tasyāḥ kandaḥ kalayatitarāṃ pūrṇimāyāṃ gṛhīto baddhvā sūtaṃ kanakasahitaṃ dehalohaṃ vidhatte | [ĀK, 2, 9 23.2]
iyaṃ somalatā nāma vallī paramadurlabhā | [ĀK, 2, 9 24.1]
anayā baddhasūtendro lakṣavedhī prajāyate | [ĀK, 2, 9 24.2]
caturviṃśatisomānāṃ lakṣma vyaktaṃ rasāyane | [ĀK, 2, 9 25.1]
karoti somavṛkṣo'pi rasabandhavadhādikam | [ĀK, 2, 9 25.2]
pūrṇimādivasānītastayorvallī guṇādhikā | [ĀK, 2, 9 26.1]
proktā mahiṣavallī ca pratisomāntravallikā | [ĀK, 2, 9 26.2]
apattravallikā proktā kāṇḍaśākhā payasvinī | [ĀK, 2, 9 27.1]
rasavīryavipākeṣu somavallīsamā smṛtā | [ĀK, 2, 9 27.2]
athātaḥ sthalapadminyā divyauṣadhyā vidhiṃ śṛṇu | [ĀK, 2, 9 28.1]
padminīsadṛśā patraiḥ puṣpairapi ca tādṛśī | [ĀK, 2, 9 28.2]
bhaṅge caiva sravetkṣīraṃ raktavarṇaṃ suśobhanam | [ĀK, 2, 9 29.1]
ākramya vāmapādena paśyedgaganamaṇḍalam | [ĀK, 2, 9 29.2]
paśyecca tārakāyuktaṃ grahanakṣatramaṇḍalam | [ĀK, 2, 9 30.1]
lakṣayojanato devi sā jñeyā sthalapadminī | [ĀK, 2, 9 30.2]
gonasākāravallī syāccitramaṇḍalamaṇḍitā | [ĀK, 2, 9 31.1]
jarāruṅmṛtyuśamanī rasabandhavadhakṣamā | [ĀK, 2, 9 31.2]
athoccaṭāṃ pravakṣyāmi rasabandhakarīṃ priye | [ĀK, 2, 9 32.1]
ekameva bhavennālaṃ tasyā romapraveṣṭanam | [ĀK, 2, 9 32.2]
tasyāgre ca bhavetpuṣpaṃ śukatuṇḍasya sannibham | [ĀK, 2, 9 33.1]
tatpatrāṇi ca deveśi śukapicchanibhāni ca | [ĀK, 2, 9 33.2]
tatkandaṃ kūrmasaṃsthānaṃ kṣīraṃ sindūrasannibham | [ĀK, 2, 9 34.1]
jalaṃ sravenmadhūcchiṣṭe tatsamādāya pārvati | [ĀK, 2, 9 34.2]
vedhayetsarvalohāni kāñcanāni bhavanti ca | [ĀK, 2, 9 35.1]
īśvarītyucyate kācidīśvarītulyarūpiṇī | [ĀK, 2, 9 35.2]
bhūrikṣīraparisrāvā sabījarasabandhinī | [ĀK, 2, 9 36.1]
nimbapatrasadṛkpatrā bhūtakeśīti kathyate | [ĀK, 2, 9 36.2]
na vadhyate yayā sūtaḥ sūto'sau hi nibandhakaḥ | [ĀK, 2, 9 37.1]
bhinnakajjalasaṅkāśā latā kṛṣṇalatetyasau | [ĀK, 2, 9 37.2]
nirbījamapi badhnāti rasaṃ sarvaviṣāpahā | [ĀK, 2, 9 38.1]
nāmnā laśunavallī ca taddalaiḥ sadṛśacchadā | [ĀK, 2, 9 38.2]
kṣaratkṣīrā sukandā ca rasaṃ badhnāti vegataḥ | [ĀK, 2, 9 39.1]
caṇapatropamaiḥ patraiḥ puṣpairapi ca tādṛśī | [ĀK, 2, 9 39.2]
rudantī nāma vikhyātā hyadhastājjalavarṣiṇī | [ĀK, 2, 9 40.1]
rudantīva janāndṛṣṭvā mṛtyudainyajarākulān | [ĀK, 2, 9 40.2]
caturvidhā tu sā jñeyā pītā raktā sitāsitā | [ĀK, 2, 9 41.1]
jāritābhraṃ rasaṃ hanyādbadhnāti ca rasāyanī | [ĀK, 2, 9 41.2]
musalīkandavatkandā taddalākāravaddalā | [ĀK, 2, 9 42.1]
sukṣīrā romaśā soktā vārāhī rasabandhanī | [ĀK, 2, 9 42.2]
saptapallavasampūrṇāṃ saptapattrītyasau matā | [ĀK, 2, 9 43.1]
rasāyanī jarāghnī ca badhyate pāradastayā | [ĀK, 2, 9 43.2]
nāginītyuditā vallī nāgabhogasamāṅgikā | [ĀK, 2, 9 44.1]
sarpādikaviṣaghnī ca sā svaccharasabandhinī | [ĀK, 2, 9 44.2]
sarpiṇī latikā cānyā sarpavadvakrayaṣṭikā | [ĀK, 2, 9 45.1]
sakṣīrā snigdhapatrā ca bālapāradabandhinī | [ĀK, 2, 9 45.2]
chatravaddaṇḍapatrā yā nātinīcā na connatā | [ĀK, 2, 9 46.1]
sukṣīrā chattriṇī nāma rasabandhakarī matā | [ĀK, 2, 9 46.2]
parvate'śmasamudbhūtā gokandākṛtikandayuk | [ĀK, 2, 9 47.1]
kṣatā muñcati sā kṣīraṃ gośṛṅgī rasabandhinī | [ĀK, 2, 9 47.2]
jyotirnāmnī tridhā proktā vṛkṣakandatṛṇātmikā | [ĀK, 2, 9 48.1]
girau jvalati sā rātrau latāpāradabandhinī | [ĀK, 2, 9 48.2]
raktakṣīradalāṅgā yā nātivistaravallikā | [ĀK, 2, 9 49.1]
raktavallītyasau divyā nirdiṣṭā rasabandhinī | [ĀK, 2, 9 49.2]
yā padmapatrākṛtipatravallī sā patravallītyuditā rasajñaiḥ | [ĀK, 2, 9 50.1]
sakṣīrakandā salilodbhavā ca kṣitau na tiṣṭhedrasabandhanī sā | [ĀK, 2, 9 50.2]
sthūlakaṇṭakavarṇāḍhyā sā proktā kākinī latā | [ĀK, 2, 9 51.1]
rasabandhakarī saiṣā jarāmṛtyuvināśinī | [ĀK, 2, 9 51.2]
cāṇḍālīti vinirdiṣṭā tricatuḥpatradhāriṇī | [ĀK, 2, 9 52.1]
sā ca raktā kṣīrakandā tayā sūto nibadhyate | [ĀK, 2, 9 52.2]
proktaś caṇḍālakandaḥ syād ekapatro dvipattrakaḥ | [ĀK, 2, 9 53.1]
tripattro'tha catuṣpattraḥ pañcapattraśca bhedataḥ | [ĀK, 2, 9 53.2]
tāmravarṇalatāpatrapuṣpakṣīrasamanvitā | [ĀK, 2, 9 54.1]
sā tāmravallikā proktā rasalohādisādhanī | [ĀK, 2, 9 54.2]
pītapatralatāpuṣparasayuktātidurlabhā | [ĀK, 2, 9 55.1]
sā pītavalliketyuktā rasabandhavidhau hitā | [ĀK, 2, 9 55.2]
sitakṣīrāḍhakīpatrachadanā nātivistṛtā | [ĀK, 2, 9 56.1]
vikhyātā vijayetyeṣā rasabandhavidhau hitā | [ĀK, 2, 9 56.2]
trikoṇakandasaṃyuktā citrakacchadanacchadā | [ĀK, 2, 9 57.1]
mahauṣadhīti sā proktā rasabandhe paraṃ hitā | [ĀK, 2, 9 57.2]
śikhikaṇṭhābhapatrāḍhyā candanāmodamedurā | [ĀK, 2, 9 58.1]
devadālītyasau divyā rasaṃ badhnāti sā kṣaṇāt | [ĀK, 2, 9 58.2]
navanītakagandhīti tiktā mrakṣaṇagandhinī | [ĀK, 2, 9 59.1]
sakṣīrā raktapuṣpā ca rasendro badhyate tayā | [ĀK, 2, 9 59.2]
sakṣīrā raktapuṣpā ca badarīdalavaddalā | [ĀK, 2, 9 60.1]
uktā gāruḍavallīti śīghraṃ badhnāti pāradam | [ĀK, 2, 9 60.2]
tumbinītyuditā vallī tatpatrakusumānvitā | [ĀK, 2, 9 61.1]
tiktaraktapayoyuktā tatphalā rasabandhinī | [ĀK, 2, 9 61.2]
yā tumbinīpatrasamānapatrā bhūtumbinī nātivisarpiṇī sā | [ĀK, 2, 9 62.1]
nimbūsamānaiśca phalairupetā sarvāmayaghnī rasabandhanī ca | [ĀK, 2, 9 62.2]
eraṇḍapatravatpatrā sakṣīrā nātivistṛtā | [ĀK, 2, 9 63.1]
gandharvetyuditā sā hi tayā bandhaṃ raso vrajet | [ĀK, 2, 9 63.2]
vyāghrāṅghrisamapatrā yā raktapuṣpā payasvinī | [ĀK, 2, 9 64.1]
vyāghrapādīti nirdiṣṭā rasaṃ badhnāti niścitam | [ĀK, 2, 9 64.2]
saptacchadasadṛkpatrā kṛśāṅgī nātivistṛtā | [ĀK, 2, 9 65.1]
mahauṣadhītyasau proktā rasaṃ badhnāti hanti ca | [ĀK, 2, 9 65.2]
gomārīnāmikā vallī veṇupatrasamacchadā | [ĀK, 2, 9 66.1]
tasyā mūlaṃ samāsādya śastaḥ sūto nibadhyate | [ĀK, 2, 9 66.2]
triśūlākārapatrā yā śamyākaphalavatphalā | [ĀK, 2, 9 67.1]
triśūlīti samākhyātā vikhyātā rasabandhane | [ĀK, 2, 9 67.2]
rutasīpatravatpatraphalā sā kṣīrakandayuk | [ĀK, 2, 9 68.1]
rutasī valliketyuktā girijā rasabandhanī | [ĀK, 2, 9 68.2]
supuṣpā tilakopetā raktatyatriphalānvitā | [ĀK, 2, 9 69.1]
rasabandhavidhau proktā tridaṇḍīti kṛtābhidhā | [ĀK, 2, 9 69.2]
bhṛṅgavadvarṇapatrāḍhyā kṣīriṇī pītapuṣpikā | [ĀK, 2, 9 70.1]
bhṛṅgavallīti sā proktā prayuktā rasabandhane | [ĀK, 2, 9 70.2]
camarākārapatrāḍhyā kṣīrayukcandradhāriṇī | [ĀK, 2, 9 71.1]
latā camarikā nāma sā ca badhnāti pāradam | [ĀK, 2, 9 71.2]
hayamārasamākāradalapuṣpavatī latā | [ĀK, 2, 9 72.1]
karavīralatetyuktā nitarāṃ sūtabandhinī | [ĀK, 2, 9 72.2]
koraṇḍapatrachadanopamānaprasūnapatrā ca sadugdhakandā | [ĀK, 2, 9 73.1]
sā vajravallī kaṭutiktasārā vajrāṅkapatrā rasabandhinī ca | [ĀK, 2, 9 73.2]
raktakṣīravatī bilvadalopamadalānvitā | [ĀK, 2, 9 74.1]
vāravallīti sā sūtabandhanī roganāśinī | [ĀK, 2, 9 74.2]
śaṇapuṣpadalākāradaśapuṣpā ca dugdhayuk | [ĀK, 2, 9 75.1]
sā rohiṇīti nirdiṣṭā rasarājasya bandhanī | [ĀK, 2, 9 75.2]
jyotiṣmatīdalākāravarṇaparṇā yaśasvinī | [ĀK, 2, 9 76.1]
rasabandhavidhau proktā bilvinīti nigadyate | [ĀK, 2, 9 76.2]
gorocanaprabhāyuktadalavallīsamanvitā | [ĀK, 2, 9 77.1]
gorocanalatā bhūtamocanī rasabandhanī | [ĀK, 2, 9 77.2]
śrīśailaśikharodbhūtā mārkaṇḍīsadṛśauṣadhī | [ĀK, 2, 9 78.1]
raktaṃ kṣīraṃ kṣatā muñcetkarīrī rasabandhinī | [ĀK, 2, 9 78.2]
pattrasīsā pattravatpatrā trivarṣātphaladāyinī | [ĀK, 2, 9 79.1]
akṣareti samākhyātā rasasyātinibandhinī | [ĀK, 2, 9 79.2]
somavallīva niṣpatrā kajjalābharasānvitā | [ĀK, 2, 9 80.1]
apattrāsau bhaved vindhye nātyuccā rasabandhinī | [ĀK, 2, 9 80.2]
ādye varṣe bhavedamlā bhavettiktā dvitīyake | [ĀK, 2, 9 81.1]
tṛtīye'bde ca madhuraiḥ phalairyuktā prajāyate | [ĀK, 2, 9 81.2]
pittajvaraharā sadyaḥ supatraphalasaṃyutā | [ĀK, 2, 9 82.1]
latā kuṭajavallīti tatphalā taddalānvitā | [ĀK, 2, 9 82.2]
madhurā rudhiragranthiḥ sūtarājanibandhinī | [ĀK, 2, 9 83.1]
mūlakandeti vikhyātā mūlavatphalapattriṇī | [ĀK, 2, 9 83.2]
latā kṣīrānvitā sūtabandhanaṃ kurute dhruvam | [ĀK, 2, 9 84.1]
pārijātādrijā vallī śatapuṣpadalacchadā | [ĀK, 2, 9 84.2]
kṛṣṇakṣīraphalā proktā brāhmaṇī rasabandhinī | [ĀK, 2, 9 85.1]
agastipatratatpatrā tadrūpāruṇapuṣpiṇī | [ĀK, 2, 9 85.2]
ghṛtagandhā rasaghnī sā munivallīti kathyate | [ĀK, 2, 9 86.1]
dalaiḥ puṣpaiḥ phalairvallī niṃbavṛkṣasya sannibhā | [ĀK, 2, 9 86.2]
tanmūlairbadhyate sūtaḥ sā proktā nimbakā latā | [ĀK, 2, 9 87.1]
tilakandeti vikhyātā mūlavatphalapattriṇī | [ĀK, 2, 9 87.2]
latā kṣīravatī sūtaṃ nibadhnātyātape khare | [ĀK, 2, 9 88.1]
atasya iva puṣpāṇi phalāni ca dalāni ca | [ĀK, 2, 9 88.2]
atasīvallikā sā hi pāradasya nibandhinī | [ĀK, 2, 9 89.1]
uktā bodhilatā bodhipattradugdhena saṃyutā | [ĀK, 2, 9 89.2]
badhnāti rasarājaṃ sā dānavendramivācyutaḥ | [ĀK, 2, 9 90.1]
madyagandheti vikhyātā niṣpatrā phalapatrayuk | [ĀK, 2, 9 90.2]
tasyāḥ kando rasaṃ śīghraṃ bandhanaṃ nayati dhruvam | [ĀK, 2, 9 91.1]
uktā kūrmalatā kūrmarūpakandā payo'nvitā | [ĀK, 2, 9 91.2]
mallikopamatatpatraprasavā rasabandhinī | [ĀK, 2, 9 92.1]
mādhavīmūlavanmūlā nāgavallīdalānvitā | [ĀK, 2, 9 92.2]
mādhavītyuditā vallī tanmūlairbadhyate rasaḥ | [ĀK, 2, 9 93.1]
śvetapatratayā vallī śvetapuṣpaphalā tathā | [ĀK, 2, 9 93.2]
viśāleti vinirdiṣṭā sāpi pāradabandhinī | [ĀK, 2, 9 94.1]
nāgakuṇḍalavatkandā tatphaṇāsadṛśacchadā | [ĀK, 2, 9 94.2]
mahānāgetyasau vallī vinibadhnāti pāradam | [ĀK, 2, 9 95.1]
maṇḍūkākāravatkandā maṇḍūkīdalavaddalā | [ĀK, 2, 9 95.2]
maṇḍūkalatiketyeṣā tanmūlairbadhyate rasaḥ | [ĀK, 2, 9 96.1]
udumbaraphalākāraphalavaddalavaddalā | [ĀK, 2, 9 96.2]
sodumbaralatetyuktā sūtarājasya bandhinī | [ĀK, 2, 9 97.1]
yā dugdhakandā vaṭapatrapatrā vicitraparṇoruphalā sudīrghā | [ĀK, 2, 9 97.2]
sā citravallītyuditā rasendro nibadhyate tatphalamadhyasaṃsthaḥ | [ĀK, 2, 9 97.3]
catuḥṣaṣṭiriti proktā divyauṣadhyo mahābalāḥ | [ĀK, 2, 9 98]
ābhirbaddho raso nṝṇāṃ dehalohārthasādhakaḥ | [ĀK, 2, 9 99.1]
somavallī somavṛkṣaḥ sthalapadminikā tataḥ | [ĀK, 2, 9 99.2]
gonasā kāravallī ca uccaṭā īśvarī tataḥ | [ĀK, 2, 9 100.1]
bhūtakeśī kṛṣṇalatā jñeyā laśunavallarī | [ĀK, 2, 9 100.2]
rudantī caiva vārāhī saptapattrī ca nāginī | [ĀK, 2, 9 101.1]
sarpiṇī chattriṇī caiva gośṛṅgī sarvasiddhidā | [ĀK, 2, 9 101.2]
jyotirnāmnī tridhā raktavallarī patravallarī | [ĀK, 2, 9 102.1]
kākinī caiva cāṇḍālī vallarī tāmravallarī | [ĀK, 2, 9 102.2]
pītavallī ca vijayā vijñeyā ca mahauṣadhī | [ĀK, 2, 9 103.1]
jñātavyā devadālī ca syānnavānītagandhinī | [ĀK, 2, 9 103.2]
jñeyā garuḍavallī ca tumbinī bhūmituṃbinī | [ĀK, 2, 9 104.1]
gandharvā vyāghrapādī ca vijñeyā ca mahauṣadhī | [ĀK, 2, 9 104.2]
gomārī ca triśūlī ca rutasī ca tridaṇḍikā | [ĀK, 2, 9 105.1]
bhṛṅgavallī camarikā karavīralatā tataḥ | [ĀK, 2, 9 105.2]
vajravallī vāravallī rohiṇī bilvinī tathā | [ĀK, 2, 9 106.1]
gorocanalatā caiva karīrī cākṣarā tathā | [ĀK, 2, 9 106.2]
apattrī kuṭajā vallī mūlakandā ca brāhmaṇī | [ĀK, 2, 9 107.1]
ghṛtagandhā nimbavallī tilakandātasī tathā | [ĀK, 2, 9 107.2]
bodhivallī madyagandhā kūrmavallī ca mādhavī | [ĀK, 2, 9 108.1]
viśālā ca mahānāgā jñeyā maṇḍūkavallī | [ĀK, 2, 9 108.2]
udumbaralatā citravallī caiva surārcite | [ĀK, 2, 9 109.1]
catuḥṣaṣṭiriti proktā divyauṣadhyo mahābalāḥ | [ĀK, 2, 9 109.2]
{ĀK, 2, 10}
śrībhairavaḥ | [ĀK, 2, 10 1.1]
himajā kāñcanakṣīrī yavaciñcā mahādrijā | [ĀK, 2, 10 1.2]
himāvatī pītadugdhā recanī paṭuparṇikā | [ĀK, 2, 10 1.3]
taddugdhaṃ hemakaṅkuṣṭhaṃ pulakaṃ recanaṃ tathā | [ĀK, 2, 10 2.1]
tejovatī bahurasā kanakaprabhānyā tīkṣṇāgnigarbhā suravallarī ca | [ĀK, 2, 10 2.2]
himajā kaṭukā tiktā recanī sarvavātanut | [ĀK, 2, 10 3.1]
kṛmiśoṣodaraghnī ca pittajvaraharā tu sā | [ĀK, 2, 10 3.2]
kāravī kāravallī ca kaṣāyoṣṇā kaphāpahā | [ĀK, 2, 10 4.1]
kāsaśvāsaharā balyā jñeyā rasaniyāmikā | [ĀK, 2, 10 4.2]
kaṭutumbī kaṭuphalā rājaputrī mahatphalā | [ĀK, 2, 10 5.1]
kaṭutumbī kaṭustiktā vāntikṛcchvāsavāntijit | [ĀK, 2, 10 5.2]
kāsaghnī śodhanī śophavraṇaśūlaviṣāpahā | [ĀK, 2, 10 6.1]
tiktatumbī tu tiktā syātkaṭukā kaṭutumbikā | [ĀK, 2, 10 6.2]
tumbī ca kaṭutiktāditumbīparyāyagā smṛtā | [ĀK, 2, 10 7.1]
jyotiṣmatī nāma latānalaprabhā jyotirlatā sā kaṭabhī supiṅgalā | [ĀK, 2, 10 7.2]
dīpyā ca medhyā matidā ca durjarā sārasvatī syādamṛtārkasaṃkhyā | [ĀK, 2, 10 7.3]
liṅginī bahuputrī syādīśvarī śaivavallarī | [ĀK, 2, 10 8]
svayambhūr liṅgasambhūtā laiṅgī citraphalānvitā | [ĀK, 2, 10 9.1]
ayaḥstambhakarī liṅgabījā ca śivavallarī | [ĀK, 2, 10 9.2]
liṅginī kaṭurūkṣā ca durgandhā ca rasāyanī | [ĀK, 2, 10 10.1]
sarvasiddhikarī divyā rasarājaniyāmikā | [ĀK, 2, 10 10.2]
pātālagaruḍī tārkṣī sauvarṇī garuḍī tathā | [ĀK, 2, 10 11.1]
vatsādanī dīrghakāṇḍā dṛḍhakāṇḍā mahābalā | [ĀK, 2, 10 11.2]
dīrghavallī dṛḍhalatā darśanāmāni pārvati | [ĀK, 2, 10 12.1]
sarvavaśyakarī saiṣā sarpādiviṣanāśanī | [ĀK, 2, 10 12.2]
girikarṇī ca kaṭabhī gardabhī dadhipuṣpikā | [ĀK, 2, 10 13.1]
sitapuṣpī viṣaghnī ca śvetāśvakhurapuṣpikā | [ĀK, 2, 10 13.2]
girikarṇī himā tiktā pittopadravanāśinī | [ĀK, 2, 10 14.1]
cakṣuṣyā viṣadoṣaghnī tridoṣaśamanī ca sā | [ĀK, 2, 10 14.2]
nīlapuṣpā mahānīlā syānnīlagirikarṇikā | [ĀK, 2, 10 15.1]
nīlādrikarṇī śiśirā satiktā raktātisārajvaradāhahantrī | [ĀK, 2, 10 15.2]
pratardikonmādamadaśramārtiśvāsārtihā syādviṣahāriṇī ca | [ĀK, 2, 10 15.3]
ākhukarṇī bhūmicarā dravantī bahupādikā | [ĀK, 2, 10 16]
sutaśreṇī dravantī ca nyagrodhā mākṣikāhvayā | [ĀK, 2, 10 17.1]
citrā mūṣakapucchī ca pratyakśreṇī ca śabarī | [ĀK, 2, 10 17.2]
sutaśreṇī ca cakṣuṣyā kaṭukākhuviṣāpahā | [ĀK, 2, 10 18.1]
vraṇadoṣaharā caiva netrāmayavināśinī | [ĀK, 2, 10 18.2]
kṛṣṇikā bahuparṇī ca pratyakśoṇī ca śabarī | [ĀK, 2, 10 19.1]
pūtiparṇī śivā cākhukarṇavat parvaśālinī | [ĀK, 2, 10 19.2]
ākhukarṇī kaṭūṣṇā ca kaphapittaharā sarā | [ĀK, 2, 10 20.1]
ānāhaśūlajūrtyartināśanī pācanī parā | [ĀK, 2, 10 20.2]
vārāhī syāt sūkarī kroḍakanyā gṛṣṭirviṣvaksenakāntā kumārī | [ĀK, 2, 10 21.1]
kaumārī syād brahmapattrī trinetrā krauḍīkanyā gṛṣṭikā mādhaveṣṭā | [ĀK, 2, 10 21.2]
vārāhī tiktakaṭukā viṣapittakaphāpahā | [ĀK, 2, 10 22.1]
kuṣṭhamehakṛmiharā vṛṣyā balyā rasāyanī | [ĀK, 2, 10 22.2]
devadālī tridhā proktā śvetā kṛṣṇā ca pītalā | [ĀK, 2, 10 23.1]
sā śvetā vyādhiśamanī kṛṣṇā pītā rasāyane | [ĀK, 2, 10 23.2]
devadālī kośaphalā dālī lomaśapattrikā | [ĀK, 2, 10 24.1]
kṛṣṇabījā kaṭuphalā vṛttakośāmlavallarī | [ĀK, 2, 10 24.2]
jīmūtaṃ kaṇṭakaphalā veṇī cākhuviṣāpahā | [ĀK, 2, 10 25.1]
turaṅgikā jālaphalā garāriḥ sāramūṣikā | [ĀK, 2, 10 25.2]
devadālī tu tīkṣṇoṣṇā kaṭuḥ pāṇḍukaphāpahā | [ĀK, 2, 10 26.1]
durnāmaśvāsakāsaghnī kāmilālūtikāpahā | [ĀK, 2, 10 26.2]
sarvalohadrutikarā pīnasāhiviṣāpahā | [ĀK, 2, 10 27.1]
aindrīndravāruṇyaruṇā mṛgādinī gavādanī kṣudrasahendracidbhaṭā | [ĀK, 2, 10 27.2]
sūryā viṣaghnī ruṇakarṇikāmarā suparṇikā syāt phalatārakā ca | [ĀK, 2, 10 27.3]
vṛṣabhākṣī gavākṣī ca pītapuṣpendravallarī | [ĀK, 2, 10 28]
hemapuṣpī kṣudraphalā vāruṇī bālakapriyā | [ĀK, 2, 10 29.1]
raktorvārurviṣalatā cakravallī viṣāpahā | [ĀK, 2, 10 29.2]
amṛtā ca viśālā ca jñeyonatriṃśadāhvayā | [ĀK, 2, 10 30.1]
indravāruṇikā tiktā kaṭuḥ śītā ca recanī | [ĀK, 2, 10 30.2]
gulmapittodaraśleṣmakṛmikuṣṭhajvarāpahā | [ĀK, 2, 10 31.1]
mahendravāruṇī ramyā cakravallī mahāphalā | [ĀK, 2, 10 31.2]
sā mahendrī vṛttaphalā trapusī trapusā tathā | [ĀK, 2, 10 32.1]
ātmarakṣā viśālā ca dīrghavallī mahāphalā | [ĀK, 2, 10 32.2]
syādbṛhadvāruṇī saumyā nāmānyasyāścaturdaśa | [ĀK, 2, 10 33.1]
māhendravāruṇī jñeyā pūrvoktā guṇavāhinī | [ĀK, 2, 10 33.2]
rase vīrye vipāke ca kiṃcideṣā guṇādhikā | [ĀK, 2, 10 34.1]
gojihvā kṣurapattrī syād adhaḥpuṣpā tvadhomukhī | [ĀK, 2, 10 34.2]
gojihvā kaṭukā tīvrā śītalā pittanāśinī | [ĀK, 2, 10 35.1]
vraṇapraśamanī caiva saptadantaviṣāpanut | [ĀK, 2, 10 35.2]
kākatuṇḍī kākanāsā kākasiṃhī ca raktalā | [ĀK, 2, 10 36.1]
kākadantī kākapīlur vṛttaraktaphalā tathā | [ĀK, 2, 10 36.2]
kākaprāṇā valkaśalyā kṛṣṇabījā ca rañjakī | [ĀK, 2, 10 37.1]
kākatuṇḍī ca madhurā śiśirā pittahāriṇī | [ĀK, 2, 10 37.2]
rasāyanī dārḍhyakarī viśeṣāt palitāpahā | [ĀK, 2, 10 38.1]
raktapādī śamīpattrapattrā khadirapattrikā | [ĀK, 2, 10 38.2]
saṃkocanī samaṅgā ca namaskārī prasāraṇī | [ĀK, 2, 10 39.1]
lajjāluḥ saptaparṇī syātkhadirī maṇḍamālikā | [ĀK, 2, 10 39.2]
raktamūlā tāmramūlā svaguptāñjalikārikā | [ĀK, 2, 10 40.1]
lajjāluśca kaṭuḥ śītā pittātīsāranāśinī | [ĀK, 2, 10 40.2]
śophadāhajvaraśvāsavraṇakuṣṭhakaphārtinut | [ĀK, 2, 10 41.1]
lajjālurvaiparītyāhvaḥ kaṭuruṣṇaḥ kaphāmanut | [ĀK, 2, 10 41.2]
rase niyāmake 'tyantaṃ nānāvijñānakārakaḥ | [ĀK, 2, 10 42.1]
punarnavā tridhā proktā śvetā raktā ca mecakā | [ĀK, 2, 10 42.2]
punarnavā viṣaharā kaṭhillā netrarogahā | [ĀK, 2, 10 43.1]
pṛthvīkā sitavarṣābhūr dīrghapattrā sitāṅgakā | [ĀK, 2, 10 43.2]
śvetā punarnavā soṣṇā tiktā kaphaviṣāpahā | [ĀK, 2, 10 44.1]
kāsahṛdrogaśūlāsrapāṇḍuśophānilārtinut | [ĀK, 2, 10 44.2]
punarnavānyā raktākhyā kṛtamaṇḍalapattrikā | [ĀK, 2, 10 45.1]
vaiśākhī raktasarvāṅgā śophaghnī viṣahā parā | [ĀK, 2, 10 45.2]
punarnavo navo navyā prāvṛṣeṇyā ca sāriṇī | [ĀK, 2, 10 46.1]
raktā punarnavā tiktā sāraṇī śophanāśinī | [ĀK, 2, 10 46.2]
raktapradaradoṣaghnī pāṇḍupittapramardanī | [ĀK, 2, 10 47.1]
śyāmākhyā nīlavarṣābhūr dīrghapattrā punarnavā | [ĀK, 2, 10 47.2]
nīlā punarnavā tiktā kaṭūṣṇā ca rasāyanī | [ĀK, 2, 10 48.1]
hṛdrogapāṇḍuśvayathuśvāsavātakaphāpahā | [ĀK, 2, 10 48.2]
atyamlaparṇī tīkṣṇāmlā kaṇḍūlā vallisārasā | [ĀK, 2, 10 49.1]
vanasthāraṇyavāsī ca kandāḍhyā karkaśacchadā | [ĀK, 2, 10 49.2]
atyamlaparṇī tīkṣṇāmlā plīhaśūlavināśinī | [ĀK, 2, 10 50.1]
vātahṛddīpanī rucyā gulmaśleṣmāmayāpahā | [ĀK, 2, 10 50.2]
kārkoṭakī dvidhā vandhyā śreṣṭhānyā phalamāriṇī | [ĀK, 2, 10 51.1]
mṛdukaṇṭakinī vṛttaphalā sā vanavāsinī | [ĀK, 2, 10 51.2]
vandhyā devī vandhyakārkoṭakī syānnāgārātir nāgahantrī manojñā | [ĀK, 2, 10 52.1]
pathyā divyā putradātrī trikandā śrīkandā sā kandavallī viṣaghnī | [ĀK, 2, 10 52.2]
yogīśvarī vyāghrapādī kanyā syātṣoḍaśāhvayā | [ĀK, 2, 10 53.1]
vandhyā karkoṭakī tiktā kaṭūṣṇā ca kaphāpahā | [ĀK, 2, 10 53.2]
sthāvarādiviṣaghnī syādrasabandhe rasāyane | [ĀK, 2, 10 54.1]
śarābhidhānapuṅkhā syāccharapuṅkhīti kathyate | [ĀK, 2, 10 54.2]
śarapuṅkhī tridhā śvetā raktā kṛṣṇā ca kaṇṭakā | [ĀK, 2, 10 55.1]
śvetāpyeṣā guṇāḍhyā syātprayoge ca rasāyane | [ĀK, 2, 10 55.2]
anyā tu kaṇṭapuṅkhā syāt kaṇṭasāyakapuṅkhikā | [ĀK, 2, 10 56.1]
kaṇṭaspṛśeva kuṇḍī kaṇṭakaśarapuṅkhamūlaniryūhaḥ | [ĀK, 2, 10 56.2]
tūrṇam ajīrṇaviṣūcīmahāparatikṛśānukārśyaṃ ca | [ĀK, 2, 10 57.1]
sarvāśca śarapuṅkhāstu kaṭūṣṇāḥ kaphavātahāḥ | [ĀK, 2, 10 57.2]
ajīrṇaśūlakṛmihā grahaṇīśamanāḥ param | [ĀK, 2, 10 58.1]
mārkavo bhṛṅgarājaḥ syād bhṛṅgāhvaḥ keśarañjakaḥ | [ĀK, 2, 10 58.2]
pitṛpriyo brahmapattrī keśyaḥ kuntalavardhanaḥ | [ĀK, 2, 10 59.1]
pīto'nyaḥ svarṇabhṛṅgāro harivāso harapriyaḥ | [ĀK, 2, 10 59.2]
