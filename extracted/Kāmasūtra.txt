{KāSū, 1, 1}
yatra tu naiṣā śaṅkā tā dharmārthakāmebhyo namaḥ | [KāSū, 1, 1 1.1]
śāstre prakṛtatvāt | [KāSū, 1, 1 2.1]
tatsamayāvabodhakebhyaścācāryebhyaḥ | [KāSū, 1, 1 3.1]
tatsaṃbandhāt | [KāSū, 1, 1 4.1]
prajāpatir hi prajāḥ sṛṣṭvā tāsāṃ sthitinibandhanaṃ trivargasya sādhanam adhyāyānāṃ śatasahasreṇāgre provāca | [KāSū, 1, 1 5.1]
tasyaikadeśikaṃ manuḥ svāyaṃbhuvo dharmādhikārikaṃ pṛthak cakāra | [KāSū, 1, 1 6.1]
bṛhaspatir arthādhikārikam | [KāSū, 1, 1 7.1]
mahādevānucaraśca nandī sahasreṇādhyāyānāṃ pṛthak kāmasūtraṃ provāca | [KāSū, 1, 1 8.1]
tad eva tu pañcabhir adhyāyaśatair auddālakiḥ śvetaketuḥ saṃcikṣepa | [KāSū, 1, 1 9.1]
tad eva tu punar adhyardhenādhyāyaśatena sādhāraṇasāmprayogikakanyāsaṃprayuktakabhāryādhikārikapāradārikavaiśikaupaniṣadikaḥ saptabhir adhikaraṇair bābhravyaḥ pāñcālaḥ saṃcikṣepa | [KāSū, 1, 1 10.1]
tasya ṣaṣṭhaṃ vaiśikam adhikaraṇaṃ pāṭaliputrikāṇāṃ gaṇikānāṃ niyogād dattakaḥ pṛthak cakāra | [KāSū, 1, 1 11.1]
tatprasaṅgāccārāyaṇaḥ sādhāraṇam adhikaraṇaṃ pṛthak provāca | [KāSū, 1, 1 12.1]
suvarṇanābhaḥ sāmprayogikam | [KāSū, 1, 1 12.2]
ghoṭakamukhaḥ kanyāsamprayuktakam | [KāSū, 1, 1 12.3]
gonardīyo bhāryādhikārikam | [KāSū, 1, 1 12.4]
goṇikāputraḥ pāradārikam | [KāSū, 1, 1 12.5]
kucumāra aupaniṣadikam iti | [KāSū, 1, 1 12.6]
evaṃ bahubhir ācāryaistacchāstraṃ khaṇḍaśaḥ praṇītam utsannakalpam abhūt | [KāSū, 1, 1 12.7]
tatra dattakādibhiḥ praṇītānāṃ śāstrāvayavānām ekadeśatvāt mahad iti ca bābhravīyasya duradhyeyatvāt saṃkṣipya sarvam artham alpena granthena kāmasūtram idaṃ praṇītam | [KāSū, 1, 1 12.8]
tasyāyaṃ prakaraṇādhikaraṇasamuddeśaḥ | [KāSū, 1, 1 13.1]
śāstrasaṃgrahaḥ | [KāSū, 1, 1 13.2]
trivargapratipattiḥ | [KāSū, 1, 1 13.3]
vidyāsamuddeśaḥ | [KāSū, 1, 1 13.4]
nāgarikavṛttam | [KāSū, 1, 1 13.5]
nāyakasahāyadūtīkarmavimarśaḥ | [KāSū, 1, 1 13.6]
iti sādhāraṇaṃ prathamam adhikaraṇam | [KāSū, 1, 1 13.7]
adhyāyāḥ pañca | [KāSū, 1, 1 13.8]
prakaraṇāni pañca | [KāSū, 1, 1 13.9]
pramāṇakālabhāvebhyo ratāvasthāpanam | [KāSū, 1, 1 13.10]
prītiviśeṣāḥ | [KāSū, 1, 1 13.11]
āliṅganavicārāḥ | [KāSū, 1, 1 13.12]
cumbanavikalpāḥ | [KāSū, 1, 1 13.13]
nakharadanajātayaḥ | [KāSū, 1, 1 13.14]
daśanacchedyavidhayaḥ | [KāSū, 1, 1 13.15]
deśyā upacārāḥ | [KāSū, 1, 1 13.16]
saṃveśanaprakārāḥ | [KāSū, 1, 1 13.17]
citraratāni | [KāSū, 1, 1 13.18]
prahaṇanayogāḥ | [KāSū, 1, 1 13.19]
tadyuktāśca śītkṛtopakramāḥ | [KāSū, 1, 1 13.20]
puruṣāyitam | [KāSū, 1, 1 13.21]
puruṣopasṛptāni | [KāSū, 1, 1 13.22]
aupariṣṭakam | [KāSū, 1, 1 13.23]
ratārambhāvasānikam | [KāSū, 1, 1 13.24]
rataviśeṣāḥ | [KāSū, 1, 1 13.25]
praṇayakalahaḥ | [KāSū, 1, 1 13.26]
iti sāmprayogikaṃ dvitīyam adhikaraṇam | [KāSū, 1, 1 13.27]
adhyāyā daśa | [KāSū, 1, 1 13.28]
prakaraṇāni saptadaśa | [KāSū, 1, 1 13.29]
varaṇavidhānam | [KāSū, 1, 1 13.30]
saṃbandhanirṇayaḥ | [KāSū, 1, 1 13.31]
kanyāviśrambhaṇam | [KāSū, 1, 1 13.32]
bālāyā upakramāḥ | [KāSū, 1, 1 13.33]
iṅgitākārasūcanam | [KāSū, 1, 1 13.34]
ekapuruṣābhiyogaḥ | [KāSū, 1, 1 13.35]
prayojyasyopāvartanam | [KāSū, 1, 1 13.36]
abhiyogataśca kanyāyāḥ pratipattiḥ | [KāSū, 1, 1 13.37]
vivāhayogaḥ | [KāSū, 1, 1 13.38]
iti kanyāsamprayuktakaṃ tṛtīyam adhikaraṇam | [KāSū, 1, 1 13.39]
adhyāyāḥ pañca | [KāSū, 1, 1 13.40]
prakaraṇāni nava | [KāSū, 1, 1 13.41]
ekacāriṇīvṛttam | [KāSū, 1, 1 13.42]
pravāsacaryā | [KāSū, 1, 1 13.43]
sapatnīṣu jyeṣṭhāvṛttam | [KāSū, 1, 1 13.44]
kaniṣṭhāvṛttam | [KāSū, 1, 1 13.45]
punarbhūvṛttam | [KāSū, 1, 1 13.46]
durbhagāvṛttam | [KāSū, 1, 1 13.47]
āntaḥpurikam | [KāSū, 1, 1 13.48]
puruṣasya bahvīṣu pratipattiḥ | [KāSū, 1, 1 13.49]
iti bhāryādhikārikaṃ caturtham adhikaraṇam | [KāSū, 1, 1 13.50]
adhyāyau dvau | [KāSū, 1, 1 13.51]
prakaraṇānyaṣṭau | [KāSū, 1, 1 13.52]
strīpuruṣaśīlāvasthāpanam | [KāSū, 1, 1 13.53]
vyāvartanakāraṇāni | [KāSū, 1, 1 13.54]
strīṣu siddhāḥ puruṣāḥ | [KāSū, 1, 1 13.55]
ayatnasādhyā yoṣitaḥ | [KāSū, 1, 1 13.56]
paricayakāraṇāni | [KāSū, 1, 1 13.57]
abhiyogāḥ | [KāSū, 1, 1 13.58]
bhāvaparīkṣā | [KāSū, 1, 1 13.59]
dūtīkarmāṇi | [KāSū, 1, 1 13.60]
īśvarakāmitam | [KāSū, 1, 1 13.61]
āntaḥpurikaṃ dārarakṣitakam | [KāSū, 1, 1 13.62]
iti pāradārikaṃ pañcamam adhikaraṇam | [KāSū, 1, 1 13.63]
adhyāyāḥ ṣaṭ | [KāSū, 1, 1 13.64]
prakaraṇāni daśa | [KāSū, 1, 1 13.65]
gamyacintā | [KāSū, 1, 1 13.66]
gamanakāraṇāni | [KāSū, 1, 1 13.67]
upāvartanavidhiḥ | [KāSū, 1, 1 13.68]
kāntānuvartanam | [KāSū, 1, 1 13.69]
arthāgamopāyāḥ | [KāSū, 1, 1 13.70]
viraktaliṅgāni | [KāSū, 1, 1 13.71]
viraktapratipattiḥ | [KāSū, 1, 1 13.72]
niṣkāsanaprakārāḥ | [KāSū, 1, 1 13.73]
viśīrṇapratisaṃdhānam | [KāSū, 1, 1 13.74]
lābhaviśeṣaḥ | [KāSū, 1, 1 13.75]
arthānarthānubandhasaṃśayavicāraḥ | [KāSū, 1, 1 13.76]
veśyāviśeṣāśca | [KāSū, 1, 1 13.77]
iti vaiśikaṃ ṣaṣṭham adhikaraṇam | [KāSū, 1, 1 13.78]
adhyāyāḥ ṣaṭ | [KāSū, 1, 1 13.79]
prakaraṇāni dvādaśa | [KāSū, 1, 1 13.80]
subhagaṃkaraṇam | [KāSū, 1, 1 13.81]
vaśīkaraṇam | [KāSū, 1, 1 13.82]
vṛṣyāśca yogāḥ | [KāSū, 1, 1 13.83]
naṣṭarāgapratyānayanam | [KāSū, 1, 1 13.84]
vṛddhividhayaḥ | [KāSū, 1, 1 13.85]
citrāśca yogāḥ | [KāSū, 1, 1 13.86]
ityaupaniṣadikaṃ saptamam adhikaraṇam | [KāSū, 1, 1 13.87]
adhyāyau dvau | [KāSū, 1, 1 13.88]
prakaraṇāni ṣaṭ | [KāSū, 1, 1 13.89]
evaṃ ṣaṭtriṃśad adhyāyāḥ | [KāSū, 1, 1 13.90]
catuḥṣaṣṭiḥ prakaraṇāni | [KāSū, 1, 1 13.91]
adhikaraṇāni sapta | [KāSū, 1, 1 13.92]
sapādaṃ ślokasahasram | [KāSū, 1, 1 13.93]
iti śāstrasya saṃgrahaḥ | [KāSū, 1, 1 13.94]
saṃkṣepam imam uktvāsya vistaro 'taḥ pravakṣyate | [KāSū, 1, 1 14.1]
iṣṭaṃ hi viduṣāṃ loke samāsavyāsabhāṣaṇam | [KāSū, 1, 1 14.2]
{KāSū, 1, 2}
śatāyur vai puruṣo vibhajya kālam anyonyānubaddhaṃ parasparasyānupaghātakaṃ trivargaṃ seveta | [KāSū, 1, 2 1.1]
bālye vidyāgrahaṇādīn arthān | [KāSū, 1, 2 2.1]
kāmaṃ ca yauvane | [KāSū, 1, 2 3.1]
sthāvire dharmaṃ mokṣaṃ ca | [KāSū, 1, 2 4.1]
anityatvād āyuṣo yathopapādaṃ vā seveta | [KāSū, 1, 2 5.1]
brahmacaryam eva tv ā vidyāgrahaṇāt | [KāSū, 1, 2 6.1]
alaukikatvād adṛṣṭārthatvād apravṛttānāṃ yajñādīnāṃ śāstrāt pravartanam laukikatvād dṛṣṭārthatvācca pravṛttebhyaśca māṃsabhakṣaṇādibhyaḥ śāstrād eva nivāraṇaṃ dharmaḥ | [KāSū, 1, 2 7.1]
taṃ śruter dharmajñasamavāyāc ca pratipadyeta | [KāSū, 1, 2 8.1]
vidyābhūmihiraṇyapaśudhānyabhāṇḍopaskaramitrādīnām arjanam arjitasya vivardhanam arthaḥ | [KāSū, 1, 2 9.1]
tam adhyakṣapracārād vārtāsamayavidbhyo vaṇigbhyaśceti | [KāSū, 1, 2 10.1]
śrotratvakcakṣurjihvāghrāṇānām ātmasaṃyuktena manasādhiṣṭhitānāṃ sveṣu sveṣu viṣayeṣv ānukūlyataḥ pravṛttiḥ kāmaḥ | [KāSū, 1, 2 11.1]
sparśaviśeṣaviṣayāt tv asyābhimānikasukhānuviddhā phalavatyarthapratītiḥ prādhānyāt kāmaḥ | [KāSū, 1, 2 12.1]
taṃ kāmasūtrān nāgarikajanasamavāyāc ca pratipadyeta | [KāSū, 1, 2 13.1]
eṣāṃ samavāye pūrvaḥ pūrvo garīyān | [KāSū, 1, 2 14.1]
arthaśca rājñaḥ | [KāSū, 1, 2 15.1]
tanmūlatvāllokayātrāyāḥ | [KāSū, 1, 2 15.2]
veśyāyāśceti trivargapratipattiḥ | [KāSū, 1, 2 15.3]
dharmasyālaukikatvāt tadabhidhāyakaṃ śāstraṃ yuktam | [KāSū, 1, 2 16.1]
upāyapūrvakatvād arthasiddheḥ | [KāSū, 1, 2 16.2]
upāyapratipattiḥ śāstrāt | [KāSū, 1, 2 16.3]
tiryagyoniṣvapi tu svayaṃ pravṛttatvāt kāmasya nityatvācca na śāstreṇa kṛtyam astītyācāryāḥ | [KāSū, 1, 2 17.1]
saṃprayogaparādhīnatvāt strīpuṃsayor upāyam apekṣate | [KāSū, 1, 2 18.1]
sā copāyapratipattiḥ kāmasūtrād iti vātsyāyanaḥ | [KāSū, 1, 2 19.1]
tiryagyoniṣu punar anāvṛtatvāt strījāteśca ṛtau yāvadarthaṃ pravṛtter abuddhipūrvakatvācca pravṛttīnām anupāyaḥ pratyayaḥ | [KāSū, 1, 2 20.1]
na dharmāṃścaret | [KāSū, 1, 2 21.1]
eṣyatphalatvāt sāṃśayikatvācca | [KāSū, 1, 2 21.2]
ko hyabāliśo hastagataṃ paragataṃ kuryāt | [KāSū, 1, 2 22.1]
varam adya kapotaḥ śvo mayūrāt | [KāSū, 1, 2 23.1]
varaṃ sāṃśayikān niṣkād asāṃśayikaḥ kārṣāpaṇaḥ | [KāSū, 1, 2 24.1]
iti laukāyatikāḥ | [KāSū, 1, 2 24.2]
śāstrasyānabhiśaṅkyatvād abhicārānuvyāhārayośca kvacit phaladarśanān nakṣatracandrasūryatārāgrahacakrasya lokārthaṃ buddhipūrvakam iva pravṛtter darśanād varṇāśramācārasthitilakṣaṇatvāc ca lokayātrāyā hastagatasya ca bījasya bhaviṣyataḥ sasyārthe tyāgadarśanāccared dharmān iti vātsyāyanaḥ | [KāSū, 1, 2 25.1]
nārthāṃścaret | [KāSū, 1, 2 26.1]
prayatnato 'pi hyete anuṣṭhīyamānā naiva kadācit syuḥ | [KāSū, 1, 2 26.2]
ananuṣṭhīyamānā api yadṛcchayā bhaveyuḥ | [KāSū, 1, 2 26.3]
tatsarvaṃ kālakāritam iti | [KāSū, 1, 2 27.1]
kāla eva hi puruṣān arthānarthayor jayaparājayayoḥ sukhaduḥkhayośca sthāpayati | [KāSū, 1, 2 28.1]
kālena balir indraḥ kṛtaḥ | [KāSū, 1, 2 29.1]
kālena vyavaropitaḥ | [KāSū, 1, 2 29.2]
kāla eva punar apyenaṃ karteti kālakāraṇikāḥ | [KāSū, 1, 2 29.3]
puruṣakārapūrvakatvāt sarvapravṛttīnām upāyaḥ pratyayaḥ | [KāSū, 1, 2 30.1]
avaśyaṃ bhāvino 'pyarthasyopāyapūrvakatvād eva | [KāSū, 1, 2 31.1]
na niṣkarmaṇo bhadram astīti vātsyāyanaḥ | [KāSū, 1, 2 31.2]
na kāmāṃścaret | [KāSū, 1, 2 32.1]
dharmārthayoḥ pradhānayor evam anyeṣāṃ ca satāṃ pratyanīkatvāt | [KāSū, 1, 2 32.2]
anarthajanasaṃsargam asadvyavasāyam aśaucam anāyatiṃ caite puruṣasya janayanti | [KāSū, 1, 2 32.3]
tathā pramādaṃ lāghavam apratyayam agrāhyatāṃ ca | [KāSū, 1, 2 33.1]
bahavaśca kāmavaśagāḥ sagaṇā eva vinaṣṭāḥ śrūyante | [KāSū, 1, 2 33.2]
yathā dāṇḍakyo nāma bhojaḥ kāmād brāhmaṇakanyām abhimanyamānaḥ sabandhurāṣṭro vinanāśa | [KāSū, 1, 2 34.1]
devarājaścāhalyām atibalaśca kīcako draupadīṃ rāvaṇaśca sītām apare cānye ca bahavo dṛśyante kāmavaśagā vinaṣṭā ityarthacintakāḥ | [KāSū, 1, 2 35.1]
śarīrasthitihetutvād āhārasadharmāṇo hi kāmāḥ | [KāSū, 1, 2 36.1]
phalabhūtāśca dharmārthayoḥ | [KāSū, 1, 2 36.2]
boddhavyaṃ tu doṣeṣviva | [KāSū, 1, 2 37.1]
na hi bhikṣukāḥ santīti sthālyo nādhiśrīyante | [KāSū, 1, 2 37.2]
na hi mṛgāḥ santīti yavā nopyanta iti vātsyāyanaḥ | [KāSū, 1, 2 37.3]
bhavanti cātra ślokāḥ | [KāSū, 1, 2 38.1]
evam arthaṃ ca kāmaṃ ca dharmaṃ copācaran naraḥ | [KāSū, 1, 2 38.2]
ihāmutra ca niḥśalyam atyantaṃ sukham aśnute | [KāSū, 1, 2 38.3]
kiṃ syāt paratretyāśaṅkā kārye yasmin na jāyate | [KāSū, 1, 2 39.1]
na cārthaghnaṃ sukhaṃ ceti śiṣṭāstatra vyavasthitāḥ | [KāSū, 1, 2 39.2]
trivargasādhakaṃ yat syād dvayor ekasya vā punaḥ | [KāSū, 1, 2 40.1]
kāryaṃ tad api kurvīta na tv ekārthaṃ dvibādhakam | [KāSū, 1, 2 40.2]
{KāSū, 1, 3}
dharmārthāṅgavidyākālān anuparodhayan kāmasūtraṃ tadaṅgavidyāśca puruṣo 'dhīyīta | [KāSū, 1, 3 1.1]
prāgyauvanāt strī | [KāSū, 1, 3 2.1]
prattā ca patyur abhiprāyāt | [KāSū, 1, 3 2.2]
yoṣitāṃ śāstragrahaṇasyābhāvād anarthakam iha śāstre strīśāsanam ityācāryāḥ | [KāSū, 1, 3 2.3]
prayogagrahaṇaṃ tvāsām | [KāSū, 1, 3 3.1]
prayogasya ca śāstrapūrvakatvād iti vātsyāyanaḥ | [KāSū, 1, 3 3.2]
tan na kevalam ihaiva | [KāSū, 1, 3 4.1]
sarvatra hi loke katicid eva śāstrajñāḥ | [KāSū, 1, 3 4.2]
sarvajanaviṣayaśca prayogaḥ | [KāSū, 1, 3 4.3]
prayogasya ca dūrastham api śāstram eva hetuḥ | [KāSū, 1, 3 5.1]
asti vyākaraṇam ityavaiyākaraṇā api yājñikā ūhaṃ kratuṣu prayuñjate | [KāSū, 1, 3 6.1]
asti jyautiṣam iti puṇyāheṣu karma kurvate | [KāSū, 1, 3 7.1]
tathāśvārohā gajārohāścāśvān gajāṃścānadhigataśāstrā api vinayante | [KāSū, 1, 3 8.1]
tathāsti rājeti dūrasthā api janapadā na maryādām ativartante tadvad etat | [KāSū, 1, 3 9.1]
santyapi khalu śāstraprahatabuddhayo gaṇikā rājaputryo mahāmātraduhitaraśca | [KāSū, 1, 3 10.1]
tasmād vaiśvāsikājjanād rahasi prayogāñchāstram ekadeśaṃ vā strī gṛhṇīyāt | [KāSū, 1, 3 11.1]
abhyāsaprayojyāṃśca cātuḥṣaṣṭikān yogān kanyā rahasyekākinyabhyaset | [KāSū, 1, 3 12.1]
ācāryāstu kanyānāṃ pravṛttapuruṣasaṃprayogā sahasampravṛddhā dhātreyikā | [KāSū, 1, 3 13.1]
tathābhūtā vā niratyayasaṃbhāṣaṇā sakhī | [KāSū, 1, 3 13.2]
savayāśca mātṛṣvasā | [KāSū, 1, 3 13.3]
viśrabdhā tatsthānīyā vṛddhadāsī | [KāSū, 1, 3 13.4]
pūrvasaṃsṛṣṭā vā bhikṣukī | [KāSū, 1, 3 13.5]
svasā ca viśvāsaprayogāt | [KāSū, 1, 3 13.6]
gītaṃ vādyaṃ nṛtyaṃ ālekhyaṃ viśeṣakachedyaṃ taṇḍulakusumavalivikārāḥ puṣpāstaraṇaṃ daśanavasanāṅgarāgaḥ maṇibhūmikākarma śayanaracanam udakavādyam udakāghātaḥ citrāśca yogāḥ mālyagrathanavikalpāḥ śekharakāpīḍayojanaṃ nepathyaprayogāḥ karṇapattrabhaṅgāḥ gandhayuktiḥ bhūṣaṇayojanam aindrajālāḥ kaucumārāś ca yogāḥ hastalāghavaṃ vicitraśākayūṣabhakṣyavikārakriyā pānakarasarāgāsavayojanaṃ sūcīvānakarmāṇi sūtrakrīḍā vīṇāḍamarukavādyāni prahelikā pratimālā durvācakayogāḥ pustakavācanaṃ nāṭakākhyāyikādarśanaṃ kāvyasamasyāpūraṇaṃ paṭṭikāvetravānavikalpāḥ takṣakarmāṇi takṣaṇaṃ vāstuvidyā rūpyaratnaparīkṣā dhātuvādaḥ maṇirāgākarajñānaṃ vṛkṣāyurvedayogāḥ meṣakukkuṭalāvakayuddhavidhiḥ śukasārikāpralāpanam utsādane saṃvāhane keśamardane ca kauśalyaṃ akṣaramuṣṭikākathanaṃ mlecchitavikalpāḥ deśabhāṣāvijñānaṃ puṣpaśakaṭikā nimittajñānaṃ yantramātṛkā dhāraṇamātṛkā sampāṭhyaṃ mānasī kāvyakriyā abhidhānakośaḥ chandojñānaṃ kriyākalpaḥ chalitakayogāḥ vastragopanāni dyūtaviśeṣā ākarṣakrīḍā bālakrīḍanakāni vainayikīnāṃ vaijayikīnāṃ vyāyāmikīnāṃ ca vidyānāṃ jñānam iti catuḥṣaṣṭir aṅgavidyāḥ kāmasūtrasyāvayavinyaḥ | [KāSū, 1, 3 14.1]
pāñcālikī ca catuḥṣaṣṭir aparā | [KāSū, 1, 3 15.1]
tasyāḥ prayogān anvavetya sāṃprayogike vakṣyāmaḥ | [KāSū, 1, 3 15.2]
kāmasya tadātmakatvāt | [KāSū, 1, 3 15.3]
ābhir abhyucchritā veśyā śīlarūpaguṇānvitā | [KāSū, 1, 3 16.1]
labhate gaṇikāśabdaṃ sthānaṃ ca janasaṃsadi | [KāSū, 1, 3 16.2]
pūjitā sā sadā rājñā guṇavadbhiśca saṃstutā | [KāSū, 1, 3 17.1]
prārthanīyābhigamyā ca lakṣyabhūtā ca jāyate | [KāSū, 1, 3 17.2]
yogajñā rājaputrī ca mahāmātrasutā tathā | [KāSū, 1, 3 18.1]
sahasrāntaḥpunar api svavaśe kurute patim | [KāSū, 1, 3 18.2]
tathā pativiyoge ca vyasanaṃ dāruṇaṃ gatā | [KāSū, 1, 3 19.1]
deśāntare api vidyābhiḥ sā sukhenaiva jīvati | [KāSū, 1, 3 19.2]
naraḥ kalāsu kuśalo vācālaścāṭukārakaḥ | [KāSū, 1, 3 20.1]
asaṃstuto 'pi nārīṇāṃ cittam āśv eva vindati | [KāSū, 1, 3 20.2]
kalānāṃ grahaṇād eva saubhāgyam upajāyate | [KāSū, 1, 3 21.1]
deśakālau tvapekṣyāsāṃ prayogaḥ sambhavenna vā | [KāSū, 1, 3 21.2]
{KāSū, 1, 4}
gṛhītavidyaḥ pratigrahajayakrayanirveśādhigatair arthair anvayāgatair ubhayair vā gārhasthyam adhigamya nāgarakavṛttaṃ varteta | [KāSū, 1, 4 1.1]
nagare pattane kharvaṭe mahati vā sajjanāśraye sthānam | [KāSū, 1, 4 2.1]
yātrāvaśād vā | [KāSū, 1, 4 2.2]
tatra bhavanam āsannodakaṃ vṛkṣavāṭikāvad vibhaktakarmakakṣaṃ dvivāsagṛhaṃ kārayet | [KāSū, 1, 4 3.1]
bāhye ca vāsagṛhe suślakṣṇam ubhayopadhānaṃ madhye vinataṃ śuklottaracchadaṃ śayanīyaṃ syāt | [KāSū, 1, 4 4.1]
pratiśayyikā ca | [KāSū, 1, 4 4.2]
tasya śirobhāge kūrcasthānam vedikā ca | [KāSū, 1, 4 4.3]
tatra rātriśeṣam anulepanaṃ mālyaṃ sikthakaraṇḍakaṃ saugandhikapuṭikā mātuluṅgatvacastāmbūlāni ca syuḥ | [KāSū, 1, 4 4.4]
bhūmau patadgrahaḥ | [KāSū, 1, 4 4.5]
nāgadantāvasaktā vīṇā | [KāSū, 1, 4 4.6]
citraphalakam | [KāSū, 1, 4 4.7]
vartikāsamudgakaḥ | [KāSū, 1, 4 4.8]
yaḥ kaścit pustakaḥ | [KāSū, 1, 4 4.9]
kuraṇṭakamālāśca | [KāSū, 1, 4 4.10]
nātidūre bhūmau vṛttāstaraṇaṃ samastakam | [KāSū, 1, 4 4.11]
ākarṣaphalakaṃ dyūtaphalakaṃ ca | [KāSū, 1, 4 4.12]
tasya bahiḥ krīḍāśakunipañjarāṇi | [KāSū, 1, 4 4.13]
ekānte ca takṣatakṣaṇasthānam anyāsāṃ ca krīḍānām | [KāSū, 1, 4 4.14]
svāstīrṇā preṅkhādolā vṛkṣavāṭikāyāṃ sapracchāyā | [KāSū, 1, 4 4.15]
sthaṇḍilapīṭhikā ca sakusumeti bhavanavinyāsaḥ | [KāSū, 1, 4 4.16]
sa prātar utthāya kṛtaniyatakṛtyaḥ gṛhītadantadhāvanaḥ mātrayānulepanaṃ dhūpaṃ srajam iti ca gṛhītvā dattvā sikthakam alaktakaṃ ca dṛṣṭvādarśe mukham gṛhītamukhavāsatāmbūlaḥ kāryāṇyanutiṣṭhet | [KāSū, 1, 4 5.1]
nityaṃ snānam | [KāSū, 1, 4 6.1]
dvitīyakam utsādanam | [KāSū, 1, 4 6.2]
tṛtīyakaḥ phenakaḥ | [KāSū, 1, 4 6.3]
caturthakam āyuṣyam | [KāSū, 1, 4 6.4]
pañcamakaṃ daśamakaṃ vā pratyāyuṣyam ityahīnam | [KāSū, 1, 4 6.5]
sātatyācca saṃvṛtakakṣāsvedāpanodaḥ | [KāSū, 1, 4 6.6]
pūrvāhṇāparāhṇayor bhojanam | [KāSū, 1, 4 6.7]
sāyaṃ cārāyaṇasya | [KāSū, 1, 4 6.8]
bhojanānantaraṃ śukasārikāpralāpanavyāpārāḥ | [KāSū, 1, 4 6.9]
lāvakakukkuṭameṣayuddhāni | [KāSū, 1, 4 6.10]
tāstāśca kalākrīḍāḥ | [KāSū, 1, 4 6.11]
pīṭhamardaviṭavidūṣakāyattā vyāpārāḥ | [KāSū, 1, 4 6.12]
divāśayyā ca | [KāSū, 1, 4 6.13]
gṛhītaprasādhanasyāparāhṇe goṣṭhīvihārāḥ | [KāSū, 1, 4 6.14]
pradoṣe ca saṃgītakāni | [KāSū, 1, 4 6.15]
tadante ca prasādhite vāsagṛhe saṃcāritasurabhidhūpe sasahāyasya śayyāyām abhisārikāṇāṃ pratīkṣaṇam dūtīnāṃ preṣaṇam svayaṃ vā gamanam | [KāSū, 1, 4 6.16]
āgatānāṃ ca manoharair ālāpair upacāraiśca sasahāyasyopakramāḥ | [KāSū, 1, 4 6.17]
varṣapramṛṣṭanepathyānāṃ durdinābhisārikāṇāṃ svayam eva punar maṇḍanam mitrajanena vā paricaraṇam ityāhorātrikam | [KāSū, 1, 4 6.18]
ghaṭānibandhanam goṣṭhīsamavāyaḥ samāpānakam udyānagamanam samasyāḥ krīḍāśca pravartayet | [KāSū, 1, 4 7.1]
pakṣasya māsasya vā prajñāte ahani sarasvatyā bhavane niyuktānāṃ nityaṃ samājaḥ | [KāSū, 1, 4 7.2]
kuśīlavāścāgantavaḥ prekṣaṇakam eṣāṃ dadyuḥ | [KāSū, 1, 4 7.3]
dvitīye ahani tebhyaḥ pūjā niyataṃ labheran | [KāSū, 1, 4 7.4]
tato yathāśraddham eṣāṃ darśanam utsargo vā | [KāSū, 1, 4 7.5]
vyasanotsaveṣu caiṣāṃ parasparasyaikakāryatā | [KāSū, 1, 4 7.6]
āgantūnāṃ ca kṛtasamavāyānāṃ pūjanam abhyupapattiśca | [KāSū, 1, 4 7.7]
iti gaṇadharmaḥ | [KāSū, 1, 4 7.8]
etena taṃ taṃ devatāviśeṣam uddiśya saṃbhāvitasthitayo ghaṭā vyākhyātāḥ | [KāSū, 1, 4 7.9]
veśyābhavane sabhāyām anyatamasyodavasite vā samānavidyābuddhiśīlavittavayasāṃ saha veśyābhir anurūpair ālāpair āsanabandho goṣṭhī | [KāSū, 1, 4 8.1]
tatra caiṣāṃ kāvyasamasyā kalāsamasyā vā | [KāSū, 1, 4 8.2]
tasyām ujjvalā lokakāntāḥ pūjyāḥ | [KāSū, 1, 4 8.3]
prītisamānāś cāhāritāḥ | [KāSū, 1, 4 8.4]
parasparabhavaneṣu cāpānakāni | [KāSū, 1, 4 9.1]
tatra madhumaireyasurāsavān vividhalavaṇaphalaharitaśākatiktakaṭukāmlopadaṃśān veśyāḥ pāyayeyur anupibeyuśca | [KāSū, 1, 4 10.1]
etenodyānagamanaṃ vyākhyātam | [KāSū, 1, 4 10.2]
pūrvāhṇa eva svalaṃkṛtāsturagādhirūḍhā veśyābhiḥ saha paricārakānugatā gaccheyuḥ | [KāSū, 1, 4 11.1]
daivasikīṃ ca yātrāṃ tatrānubhūya kukkuṭayuddhadyūtaiḥ prekṣābhir anukūlaiśca ceṣṭitaiḥ kālaṃ gamayitvā aparāhṇe gṛhītatadudyānopabhogacihnāstathaiva pratyāvrajeyuḥ | [KāSū, 1, 4 11.2]
etena racitodgrāhodakānāṃ grīṣme jalakrīḍāgamanaṃ vyākhyātam | [KāSū, 1, 4 11.3]
yakṣarātriḥ | [KāSū, 1, 4 12.1]
kaumudījāgaraḥ | [KāSū, 1, 4 12.2]
suvasantakaḥ | [KāSū, 1, 4 12.3]
sahakārabhañjikā abhyūṣakhādikā bisakhādikā navapattrikā udakakṣveḍikā pāñcālānuyānam ekaśālmalī kadambayuddhāni tāstāśca māhimānyo deśyāśca krīḍā janebhyo viśiṣṭam ācareyuḥ | [KāSū, 1, 4 13.1]
iti sambhūya krīḍāḥ | [KāSū, 1, 4 13.2]
ekacāriṇaśca vibhavasāmarthyād gaṇikāyā nāyikāyāśca sakhībhir nāgarakaiśca saha caritam etena vyākhyātam | [KāSū, 1, 4 14.1]
avibhavastu śarīramātro mallikāphenakakaṣāyamātraparicchadaḥ pūjyād deśād āgataḥ kalāsu vicakṣaṇastadupadeśena goṣṭhyāṃ veśocite ca vṛtte sādhayed ātmānam iti pīṭhamardaḥ | [KāSū, 1, 4 15.1]
bhuktavibhavastu guṇavān sakalatro veśe goṣṭhyāṃ ca bahumatas tadupajīvī ca viṭaḥ | [KāSū, 1, 4 16.1]
ekadeśavidyastu krīḍanako viśvāsyaśca vidūṣakaḥ | [KāSū, 1, 4 17.1]
vaihāsiko vā | [KāSū, 1, 4 17.2]
ete veśyānāṃ nāgarakāṇāṃ ca mantriṇaḥ saṃdhivigrahaniyuktāḥ | [KāSū, 1, 4 17.3]
tair bhikṣukyaḥ kalāvidagdhā muṇḍā vṛṣalyo vṛddhagaṇikāśca vyākhyātāḥ | [KāSū, 1, 4 18.1]
grāmavāsī ca sajātān vicakṣaṇān kautūhalikān protsāhya nāgarakajanasya vṛttaṃ varṇayañ śraddhāṃ ca janayaṃstad evānukurvīta | [KāSū, 1, 4 19.1]
goṣṭhīśca pravartayet | [KāSū, 1, 4 19.2]
saṃgatyā janam anurañjayet | [KāSū, 1, 4 19.3]
karmasu ca sāhāyyena cānugṛhṇīyāt | [KāSū, 1, 4 19.4]
upakārayecca | [KāSū, 1, 4 19.5]
iti nāgarakavṛttam | [KāSū, 1, 4 19.6]
nātyantaṃ saṃskṛtenaiva nātyantaṃ deśabhāṣayā | [KāSū, 1, 4 20.1]
kathāṃ goṣṭhīṣu kathayaṃlloke bahumato bhavet | [KāSū, 1, 4 20.2]
yā goṣṭhī lokavidviṣṭā yā ca svairavisarpiṇī | [KāSū, 1, 4 21.1]
parahiṃsātmikā yā ca na tām avatared budhaḥ | [KāSū, 1, 4 21.2]
lokacittānuvartinyā krīḍāmātraikakāryayā | [KāSū, 1, 4 22.1]
goṣṭhyā sahacaran vidvāṃlloke siddhiṃ niyacchati | [KāSū, 1, 4 22.2]
{KāSū, 1, 5}
kāmaścaturṣu varṇeṣu savarṇataḥ śāstrataścānanyapūrvāyāṃ prayujyamānaḥ putrīyo yaśasyo laukikaśca bhavati | [KāSū, 1, 5 1.1]
tadviparīta uttamavarṇāsu paraparigṛhītāsu ca | [KāSū, 1, 5 2.1]
pratiṣiddho 'varavarṇāsvaniravasitāsu | [KāSū, 1, 5 2.2]
veśyāsu punarbhūṣu ca na śiṣṭo na pratiṣiddhaḥ | [KāSū, 1, 5 2.3]
sukhārthatvāt | [KāSū, 1, 5 2.4]
tatra nāyikāstisraḥ kanyā punarbhūr veśyā ca | [KāSū, 1, 5 3.1]
iti | [KāSū, 1, 5 3.2]
anyakāraṇavaśāt paraparigṛhītāpi pākṣikī caturthīti goṇikāputraḥ | [KāSū, 1, 5 4.1]
sa yadā manyate svairiṇīyam | [KāSū, 1, 5 5.1]
anyato 'pi bahuśo vyavasitacāritrā tasyāṃ veśyāyām iva gamanam uttamavarṇinyām api na dharmapīḍāṃ kariṣyati | [KāSū, 1, 5 6.1]
punarbhūr iyam | [KāSū, 1, 5 6.2]
anyapūrvāvaruddhā nātra śaṅkāsti | [KāSū, 1, 5 7.1]
patiṃ vā mahāntam īśvaram asmadamitrasaṃsṛṣṭam iyam avagṛhya prabhutvena carati | [KāSū, 1, 5 8.1]
sā mayā saṃsṛṣṭā snehād enaṃ vyāvartayiṣyati | [KāSū, 1, 5 8.2]
virasaṃ vā mayi śaktam apakartukāmaṃ ca prakṛtim āpādayiṣyati | [KāSū, 1, 5 9.1]
tayā vā mitrīkṛtena mitrakāryam amitrapratīghātam anyad vā duṣpratipādakaṃ kāryaṃ sādhayiṣyāmi | [KāSū, 1, 5 10.1]
saṃsṛṣṭo vānayā hatvāsyāḥ patim asmadbhāvyaṃ tadaiśvaryam evam adhigamiṣyāmi | [KāSū, 1, 5 11.1]
niratyayaṃ vāsyā gamanam arthānubaddham | [KāSū, 1, 5 12.1]
ahaṃ ca niḥsāratvāt kṣīṇavṛttyupāyaḥ | [KāSū, 1, 5 12.2]
so 'ham anenopāyena taddhanam atimahad akṛcchrād adhigamiṣyāmi | [KāSū, 1, 5 12.3]
marmajñā vā mayi dṛḍham abhikāmā sā mām anicchantaṃ doṣavikhyāpanena dūṣayiṣyati | [KāSū, 1, 5 12.4]
asadbhūtaṃ vā doṣaṃ śraddheyaṃ duṣparihāraṃ mayi kṣepsyati yena me vināśaḥ syāt | [KāSū, 1, 5 13.1]
āyatimantaṃ vā vaśyaṃ patiṃ matto vibhidya dviṣataḥ saṃgrāhayiṣyati | [KāSū, 1, 5 14.1]
svayaṃ vā taiḥ saha saṃsṛjyeta | [KāSū, 1, 5 15.1]
madavarodhānāṃ vā dūṣayitā patir asyāstad asyāham api dārān eva dūṣayan pratikariṣyāmi | [KāSū, 1, 5 15.2]
rājaniyogāccāntarvartinaṃ śatruṃ vāsya nirhaniṣyāmi | [KāSū, 1, 5 16.1]
yāmanyāṃ kāmayiṣye sāsyā vaśagā | [KāSū, 1, 5 17.1]
tām anena saṃkrameṇādhigamiṣyāmi | [KāSū, 1, 5 17.2]
kanyām alabhyāṃ vātmādhīnām artharūpavatīṃ mayi saṃkrāmayiṣyati | [KāSū, 1, 5 17.3]
mamāmitro vāsyāḥ patyā sahaikībhāvam upagatastam anayā rasena yojayiṣyāmītyevamādibhiḥ kāraṇaiḥ parastriyam api prakurvīta | [KāSū, 1, 5 17.4]
iti sāhasikyaṃ na kevalaṃ rāgād eva | [KāSū, 1, 5 18.1]
etair eva kāraṇair mahāmātrasambaddhā rājasambaddhā vā tatraikadeśacāriṇī kācid anyā vā kāryasaṃpādinī vidhavā pañcamīti cārāyaṇaḥ | [KāSū, 1, 5 18.2]
saiva pravrajitā ṣaṣṭhīti suvarṇanābhaḥ | [KāSū, 1, 5 18.3]
gaṇikāyā duhitā paricārikā vānanyapūrvā saptamīti ghoṭakamukhaḥ | [KāSū, 1, 5 18.4]
utkrāntabālabhāvā kulayuvatir upacārānyatvād aṣṭamīti gonardīyaḥ | [KāSū, 1, 5 18.5]
kāryāntarābhāvād etāsām api pūrvāsvevopalakṣaṇam tasmāccatasra eva nāyikā iti vātsyāyanaḥ | [KāSū, 1, 5 18.6]
bhinnatvāt tṛtīyā prakṛtiḥ pañcamītyeke | [KāSū, 1, 5 18.7]
eka eva tu sārvalaukiko nāyakaḥ | [KāSū, 1, 5 19.1]
pracchannastu dvitīyaḥ | [KāSū, 1, 5 19.2]
viśeṣālābhāt | [KāSū, 1, 5 19.3]
uttamādhamamadhyamatāṃ tu guṇāguṇato vidyāt | [KāSū, 1, 5 19.4]
tāṃstūbhayor api guṇāguṇān vaiśike vakṣyāmaḥ | [KāSū, 1, 5 19.5]
agamyāstvevaitāḥ kuṣṭhinyunmattā patitā bhinnarahasyā prakāśaprārthinī gataprāyayauvanātiśvetātikṛṣṇā durgandhā saṃbandhinī sakhī pravrajitā saṃbandhisakhiśrotriyarājadārāśca | [KāSū, 1, 5 20.1]
dṛṣṭapañcapuruṣā nāgamyā kācid astīti bābhravīyāḥ | [KāSū, 1, 5 21.1]
saṃbandhisakhiśrotriyarājadāravarjam iti goṇikāputraḥ | [KāSū, 1, 5 22.1]
saha pāṃsukrīḍitam upakārasambaddhaṃ samānaśīlavyasanaṃ sahādhyāyinaṃ yaścāsya marmāṇi rahasyāni ca vidyāt yasya cāyaṃ vidyād vā dhātrapatyaṃ sahasaṃvṛddhaṃ mitram | [KāSū, 1, 5 23.1]
pitṛpaitāmaham avisaṃvādakam adṛṣṭavaikṛtaṃ vaśyaṃ dhruvam alobhaśīlam aparihāryam amantravisrāvīti mitrasaṃpat | [KāSū, 1, 5 24.1]
rajakanāpitamālākāragāndhikasaurikabhikṣukagopālakatāmbūlikasauvarṇikapīṭhamardaviṭavidūṣakādayo mitrāṇi | [KāSū, 1, 5 25.1]
tadyoṣinmitrāśca nāgarakāḥ syur iti vātsyāyanaḥ | [KāSū, 1, 5 25.2]
yad ubhayoḥ sādhāraṇam ubhayatrodāraṃ viśeṣato nāyikāyāḥ suvisrabdhaṃ tatra dūtakarma | [KāSū, 1, 5 26.1]
paṭutā dhārṣṭyam iṅgitākārajñatā pratāraṇakālajñatā viṣahyabuddhitvaṃ laghvī pratipattiḥ sopāyā ceti dūtaguṇāḥ | [KāSū, 1, 5 27.1]
bhavati cātra ślokaḥ | [KāSū, 1, 5 28.1]
ātmavān mitravān yukto bhāvajño deśakālavit | [KāSū, 1, 5 28.2]
alabhyām apyayatnena striyaṃ saṃsādhayen naraḥ | [KāSū, 1, 5 28.3]
{KāSū, 2, 1}
śaśo vṛṣo 'śva iti liṅgato nāyakaviśeṣāḥ | [KāSū, 2, 1 1.1]
nāyikā punarmṛgī vaḍavā hastinī ceti | [KāSū, 2, 1 1.2]
tatra sadṛśasaṃprayoge samaratāni trīṇi | [KāSū, 2, 1 2.1]
viparyayeṇa viṣamāṇi ṣaṭ | [KāSū, 2, 1 3.1]
viṣameṣvapi puruṣādhikyaṃ ced anantarasaṃprayoge dve uccarate | [KāSū, 2, 1 3.2]
vyavahitam ekam uccatararatam | [KāSū, 2, 1 3.3]
viparyaye punar dve nīcarate | [KāSū, 2, 1 3.4]
vyavahitam ekaṃ nīcatararataṃ ca | [KāSū, 2, 1 3.5]
teṣu samāni śreṣṭhāni | [KāSū, 2, 1 3.6]
taraśabdāṅkite dve kaniṣṭhe | [KāSū, 2, 1 3.7]
śeṣāṇi madhyamāni | [KāSū, 2, 1 3.8]
sāmye apyuccāṅkaṃ nīcāṅkājjyāyaḥ | [KāSū, 2, 1 4.1]
iti pramāṇato navaratāni | [KāSū, 2, 1 4.2]
yasya saṃprayogakāle prītir udāsīnā vīryam alpaṃ kṣatāni ca na sahate sa mandavegaḥ | [KāSū, 2, 1 5.1]
tadviparyayau madhyamacaṇḍavegau bhavatastathā nāyikāpi | [KāSū, 2, 1 6.1]
tatrāpi pramāṇavad eva navaratāni | [KāSū, 2, 1 7.1]
tadvat kālato 'pi śīghramadhyacirakālā nāyakāḥ | [KāSū, 2, 1 8.1]
tatra striyāṃ vivādaḥ | [KāSū, 2, 1 9.1]
na strī puruṣavad eva bhāvam adhigacchati | [KāSū, 2, 1 10.1]
sātatyāt tvasyāḥ puruṣeṇa kaṇḍūtir apanudyate | [KāSū, 2, 1 11.1]
sā punar ābhimānikena sukhena saṃsṛṣṭā rasāntaraṃ janayati | [KāSū, 2, 1 12.1]
tasmin sukhabuddhir asyāḥ | [KāSū, 2, 1 12.2]
puruṣapratīteś cānabhijñatvāt kathaṃ te sukham iti praṣṭum aśakyatvāt | [KāSū, 2, 1 12.3]
katham etad upalabhyata iti cet puruṣo hi ratim adhigamya svecchayā viramati na striyam apekṣate na tvevaṃ strītyauddālakiḥ | [KāSū, 2, 1 12.4]
tatraitat syāt | [KāSū, 2, 1 13.1]
ciravege nāyake striyo 'nurajyante śīghravegasya bhāvam anāsādyāvasāne 'bhyasūyinyo bhavanti | [KāSū, 2, 1 13.2]
tat sarvaṃ bhāvaprāpter aprāpteśca lakṣaṇam | [KāSū, 2, 1 13.3]
tacca na | [KāSū, 2, 1 14.1]
kaṇḍūtipratīkāro 'pi hi dīrghakālaṃ priya iti | [KāSū, 2, 1 14.2]
etad upapadyata eva | [KāSū, 2, 1 14.3]
tasmāt saṃdigdhatvād alakṣaṇam iti | [KāSū, 2, 1 14.4]
saṃyoge yoṣitaḥ puṃsā kaṇḍūtir apanudyate | [KāSū, 2, 1 15.1]
tacca abhimānasaṃsṛṣṭaṃ sukham ityabhidhīyate | [KāSū, 2, 1 15.2]
sātatyād yuvatir ārambhāt prabhṛti bhāvam adhigacchati | [KāSū, 2, 1 16.1]
puruṣaḥ punar anta eva | [KāSū, 2, 1 16.2]
etad upapannataram | [KāSū, 2, 1 16.3]
na hyasatyāṃ bhāvaprāptau garbhasaṃbhava iti bābhravīyāḥ | [KāSū, 2, 1 16.4]
atrāpi tāvevāśaṅkāparihārau bhūyaḥ | [KāSū, 2, 1 17.1]
tatraitat syāt | [KāSū, 2, 1 18.1]
sātatyena rasaprāptāvārambhakāle madhyasthacittatā nātisahiṣṇutā ca | [KāSū, 2, 1 18.2]
tataḥ krameṇādhiko rāgayogaḥ śarīre nirapekṣatvam | [KāSū, 2, 1 18.3]
ante ca virāmābhīpsetyetad upapannam iti | [KāSū, 2, 1 18.4]
tacca na | [KāSū, 2, 1 19.1]
sāmānye api bhrāntisaṃskāre kulālacakrasya bhramarakasya vā bhrāntāv eva vartamānasya prārambhe mandavegatā tataśca krameṇa pūraṇam vegasyetyupapadyate | [KāSū, 2, 1 19.2]
dhātukṣayācca virāmābhīpseti | [KāSū, 2, 1 19.3]
tasmād anākṣepaḥ | [KāSū, 2, 1 19.4]
suratānte sukhaṃ puṃsāṃ strīṇāṃ tu satataṃ sukham | [KāSū, 2, 1 20.1]
dhātukṣayanimittā ca virāmecchopajāyate | [KāSū, 2, 1 20.2]
tasmāt puruṣavad eva yoṣito 'pi rasavyaktir draṣṭavyā | [KāSū, 2, 1 21.1]
kathaṃ hi samānāyām evākṛtāvekārtham abhiprapannayoḥ kāryavailakṣaṇyaṃ syād upāyavailakṣaṇyād abhimānavailakṣaṇyācca | [KāSū, 2, 1 22.1]
katham upāyavailakṣaṇyaṃ tu sargāt | [KāSū, 2, 1 23.1]
kartā hi puruṣo 'dhikaraṇaṃ yuvatiḥ | [KāSū, 2, 1 23.2]
anyathā hi kartā kriyāṃ pratipadyate anyathā cādhāraḥ | [KāSū, 2, 1 23.3]
tasmāccopāyavailakṣaṇyāt sargād abhimānavailakṣaṇyam api bhavati | [KāSū, 2, 1 23.4]
abhiyoktāham iti puruṣo 'nurajyate | [KāSū, 2, 1 23.5]
abhiyuktāham aneneti yuvatir iti vātsyāyanaḥ | [KāSū, 2, 1 23.6]
tatraitat syād upāyavailakṣaṇyavad eva hi kāryavailakṣaṇyam api kasmān na syād iti | [KāSū, 2, 1 24.1]
tacca na | [KāSū, 2, 1 24.2]
hetumad upāyavailakṣaṇyam | [KāSū, 2, 1 24.3]
tatra kartrādhārayor bhinnalakṣaṇatvād ahetumat kāryavailakṣaṇyam anyāyyaṃ syāt | [KāSū, 2, 1 24.4]
ākṛter abhedād iti | [KāSū, 2, 1 24.5]
tatraitat syāt | [KāSū, 2, 1 24.6]
saṃhatya kārakair eko 'rtho 'bhinirvartyate | [KāSū, 2, 1 24.7]
pṛthak pṛthak svārthasādhakau punar imau tad ayuktam iti | [KāSū, 2, 1 24.8]
tacca na | [KāSū, 2, 1 25.1]
yugapad anekārthasiddhir api dṛśyate | [KāSū, 2, 1 25.2]
yathā meṣayor abhighāte kapitthayor bhede mallayor yuddha iti | [KāSū, 2, 1 25.3]
na tatra kārakabheda iti ced ihāpi na vastubheda iti | [KāSū, 2, 1 25.4]
upāyavailakṣaṇyaṃ tu sargād iti tad abhihitaṃ purastāt | [KāSū, 2, 1 25.5]
tenobhayor api sadṛśī sukhapratipattir iti | [KāSū, 2, 1 25.6]
jāter abhedād daṃpatyoḥ sadṛśaṃ sukham iṣyate | [KāSū, 2, 1 26.1]
tasmāt tathopacaryā strī yathāgre prāpnuyād ratim | [KāSū, 2, 1 26.2]
sadṛśatvasya siddhatvāt kālayogīnyapi bhāvato 'pi kālataḥ pramāṇavad eva nava ratāni | [KāSū, 2, 1 27.1]
raso ratiḥ prītir bhāvo rāgo vegaḥ samāptir iti ratiparyāyāḥ | [KāSū, 2, 1 28.1]
saṃprayogo rataṃ rahaḥ śayanaṃ mohanaṃ surataparyāyāḥ | [KāSū, 2, 1 28.2]
pramāṇakālabhāvajānāṃ saṃprayogāṇām ekaikasya navavidhatvāt teṣāṃ vyatikare suratasaṃkhyā na śakyate kartum | [KāSū, 2, 1 29.1]
atibahutvāt | [KāSū, 2, 1 29.2]
teṣu tarkād upacārān prayojayed iti vātsyāyanaḥ | [KāSū, 2, 1 30.1]
prathamarate caṇḍavegatā śīghrakālatā ca puruṣasya tad viparītam uttareṣu | [KāSū, 2, 1 31.1]
yoṣitaḥ punar etad eva viparītam | [KāSū, 2, 1 31.2]
ā dhātukṣayāt | [KāSū, 2, 1 31.3]
prāk ca strīdhātukṣayāt puruṣadhātukṣaya iti prāyovādaḥ | [KāSū, 2, 1 31.4]
mṛdutvād upamṛdyatvān nisargāccaiva yoṣitaḥ | [KāSū, 2, 1 32.1]
prāpnuvantyāśu tāḥ prītim ityācāryā vyavasthitāḥ | [KāSū, 2, 1 32.2]
etāvad eva yuktānāṃ vyākhyātaṃ sāṃprayogikam | [KāSū, 2, 1 33.1]
mandānām avabodhārthaṃ vistaro 'taḥ pravakṣyate | [KāSū, 2, 1 33.2]
abhyāsād abhimānācca tathā saṃpratyayād api | [KāSū, 2, 1 34.1]
viṣayebhyaśca tantrajñāḥ prītim āhuścaturvidhām | [KāSū, 2, 1 34.2]
śabdādibhyo bahirbhūtā yā karmābhyāsalakṣaṇā | [KāSū, 2, 1 35.1]
prītiḥ sābhyāsikī jñeyā mṛgayādiṣu karmasu | [KāSū, 2, 1 35.2]
anabhyasteṣvapi purā karmasv aviṣayātmikā | [KāSū, 2, 1 36.1]
saṃkalpājjāyate prītir yā sā syād ābhimānikī | [KāSū, 2, 1 36.2]
prakṛter yā tṛtīyasyāḥ striyāś caivopariṣṭake | [KāSū, 2, 1 37.1]
teṣu teṣu ca vijñeyā cumbanādiṣu karmasu | [KāSū, 2, 1 37.2]
nānyo 'yam iti yatra syād anyasmin prītikāraṇe | [KāSū, 2, 1 38.1]
tantrajñaiḥ kathyate sāpi prītiḥ saṃpratyayātmikā | [KāSū, 2, 1 38.2]
pratyakṣā lokataḥ siddhā yā prītir viṣayātmikā | [KāSū, 2, 1 39.1]
pradhānaphalavattvāt sā tadarthāś cetarā api | [KāSū, 2, 1 39.2]
prītīr etāḥ parāmṛśya śāstrataḥ śāstralakṣaṇāḥ | [KāSū, 2, 1 40.1]
yo yathā vartate bhāvastaṃ tathaiva prayojayet | [KāSū, 2, 1 40.2]
{KāSū, 2, 2}
saṃprayogāṅgaṃ catuḥṣaṣṭir ityācakṣate | [KāSū, 2, 2 1.1]
catuḥṣaṣṭiprakaraṇatvāt | [KāSū, 2, 2 1.2]
śāstram evedaṃ catuḥṣaṣṭir ityācāryavādaḥ | [KāSū, 2, 2 2.1]
kalānāṃ catuḥṣaṣṭitvāt tāsāṃ ca saṃprayogāṅgabhūtatvāt kalāsamūho vā catuḥṣaṣṭir iti | [KāSū, 2, 2 3.1]
ṛcāṃ daśatayīnāṃ ca saṃjñitatvāt | [KāSū, 2, 2 3.2]
ihāpi tadarthasaṃbandhāt | [KāSū, 2, 2 3.3]
pañcālasaṃbandhācca bahvṛcair eṣā pūjārthaṃ saṃjñā pravartitā ityeke | [KāSū, 2, 2 3.4]
āliṅganacumbananakhacchedyadaśanacchedyasaṃveśanaśītkṛtapuruṣāyitopariṣṭakānām aṣṭānām aṣṭadhā vikalpabhedād aṣṭāvaṣṭakāścatuḥṣaṣṭir iti bābhravīyāḥ | [KāSū, 2, 2 4.1]
vikalpavargāṇām aṣṭānāṃ nyūnādhikatvadarśanāt prahaṇanavirutapuruṣopasṛptacitraratādīnām anyeṣām api vargāṇām iha praveśanāt prāyovādo 'yam | [KāSū, 2, 2 5.1]
yathā saptaparṇo vṛkṣaḥ pañcavarṇo balir iti vātsyāyanaḥ | [KāSū, 2, 2 5.2]
tatrāsamāgatayoḥ prītiliṅgadyotanārtham āliṅganacatuṣṭayam | [KāSū, 2, 2 6.1]
spṛṣṭakam viddhakam uddhṛṣṭakaṃ pīḍitakam iti | [KāSū, 2, 2 6.2]
sarvatra saṃjñārthenaiva karmātideśaḥ | [KāSū, 2, 2 7.1]
saṃmukhāgatāyāṃ prayojyāyām anyāpadeśena gacchato gātreṇa gātrasya sparśanaṃ spṛṣṭakam | [KāSū, 2, 2 8.1]
prayojyaṃ sthitam upaviṣṭaṃ vā vijane kiṃcid gṛhṇatī payodhareṇa vidhyet | [KāSū, 2, 2 9.1]
nāyako 'pi tām avapīḍya gṛhṇīyād iti viddhakam | [KāSū, 2, 2 9.2]
tadubhayam anatipravṛttasaṃbhāṣaṇayoḥ | [KāSū, 2, 2 10.1]
tamasi janasambādhe vijane vātha śanakair gacchator nātihrasvakālam uddharṣaṇaṃ parasparasya gātrāṇām uddhṛṣṭakam | [KāSū, 2, 2 11.1]
tad eva kuḍyasaṃdaṃśena stambhasaṃdaṃśena vā sphuṭakam avapīḍayed iti pīḍitakam | [KāSū, 2, 2 12.1]
tad ubhayam avagataparasparākārayoḥ | [KāSū, 2, 2 13.1]
latāveṣṭitakaṃ vṛkṣādhirūḍhakaṃ tilataṇḍulakaṃ kṣīranīrakam iti catvāri saṃprayogakāle | [KāSū, 2, 2 14.1]
lateva śālam āveṣṭayantī cumbanārthaṃ mukham avanamayet | [KāSū, 2, 2 15.1]
uddhṛtya mandaśītkṛtā tam āśritā vā kiṃcid rāmaṇīyakaṃ paśyet tallatāveṣṭitakam | [KāSū, 2, 2 15.2]
caraṇena caraṇam ākramya dvitīyenorudeśam ākramantī veṣṭayantī vā tatpṛṣṭhasaktaikabāhur dvitīyenāṃsam avanamayantī īṣanmandaśītkṛtakūjitā cumbanārtham evādhiroḍhum icched iti vṛkṣādhirūḍhakam | [KāSū, 2, 2 16.1]
tad ubhayaṃ sthitakarma | [KāSū, 2, 2 17.1]
śayanagatāv evorūvyatyāsaṃ bhujavyatyāsaṃ ca sasaṃgharṣam iva ghanaṃ saṃsvajete tattilataṇḍulakam | [KāSū, 2, 2 18.1]
rāgāndhāv anapekṣitātyayau parasparam anuviśata ivotsaṅgagatāyām abhimukhopaviṣṭāyāṃ śayane veti kṣīrajalakam | [KāSū, 2, 2 19.1]
tadubhayaṃ rāgakāle | [KāSū, 2, 2 20.1]
ityupasūhanayogā bābhravīyāḥ | [KāSū, 2, 2 21.1]
suvarṇanābhasya tvadhikam ekāṅgopagūhanacatuṣṭayam | [KāSū, 2, 2 22.1]
tatrorusaṃdaṃśenaikam ūrum ūrudvayaṃ vā sarvaprāṇaṃ pīḍayet ityūrūpagūhanam | [KāSū, 2, 2 23.1]
jaghanena jaghanam avapīḍya prakīryamāṇakeśahastā nakhadaśanaprahaṇanacumbanaprayojanāya tadupari laṅghayet tajjaghanopagūhanam | [KāSū, 2, 2 24.1]
stanābhyām uraḥ praviśya tatraiva bhāram āropayed iti stanāliṅganam | [KāSū, 2, 2 25.1]
mukhe mukham āsajyākṣiṇī akṣṇor lalāṭena lalāṭam āhanyāt sā lalāṭikā | [KāSū, 2, 2 26.1]
saṃvāhanam apyupagūhanaprakāram ityeke manyante saṃsparśatvāt | [KāSū, 2, 2 27.1]
pṛthak kālatvād bhinnaprayojanatvād asādhāraṇatvān neti vātsyāyanaḥ | [KāSū, 2, 2 28.1]
pṛcchatāṃ śṛṇvatāṃ vāpi tathā kathayatām api | [KāSū, 2, 2 29.1]
upagūhavidhiṃ kṛtsnaṃ riraṃsā jāyate nṛṇām | [KāSū, 2, 2 29.2]
ye api hyaśāstritāḥ kecit saṃyogā rāgavardhanāḥ | [KāSū, 2, 2 30.1]
ādareṇaiva te apyatra prayojyāḥ sāṃprayogikāḥ | [KāSū, 2, 2 30.2]
śāstrāṇāṃ viṣayastāvad yāvan mandarasā narāḥ | [KāSū, 2, 2 31.1]
raticakre pravṛtte tu naiva śāstraṃ na ca kramaḥ | [KāSū, 2, 2 31.2]
{KāSū, 2, 3}
cumbananakhadaśanacchedyānāṃ na paurvāparyam asti | [KāSū, 2, 3 1.1]
rāgayogāt | [KāSū, 2, 3 1.2]
prāksaṃyogād eṣāṃ prādhānyena prayogaḥ | [KāSū, 2, 3 1.3]
prahaṇanaśītkṛtayośca saṃprayoge | [KāSū, 2, 3 1.4]
sarvaṃ sarvatra | [KāSū, 2, 3 2.1]
rāgasyānapekṣitatvāt | [KāSū, 2, 3 2.2]
iti vātsyāyanaḥ | [KāSū, 2, 3 2.3]
tāni prathamarate nātivyaktāni viśrabdhikāyāṃ vikalpena ca prayuñjīta | [KāSū, 2, 3 3.1]
tathābhūtatvād rāgasya | [KāSū, 2, 3 3.2]
tataḥ param atitvarayā viśeṣavatsamuccayena rāgasaṃdhukṣaṇārtham | [KāSū, 2, 3 3.3]
lalāṭālakakapolanayanavakṣaḥstanauṣṭhāntarmukheṣu cumbanam | [KāSū, 2, 3 4.1]
ūrusaṃdhibāhunābhimūlayor lāṭānām | [KāSū, 2, 3 4.2]
rāgavaśād deśapravṛtteśca santi tāni tāni sthānāni na tu sarvajanaprayojyānīti vātsyāyanaḥ | [KāSū, 2, 3 4.3]
tad yathā | [KāSū, 2, 3 5.1]
nimittakaṃ sphuritakaṃ ghaṭṭitakam iti trīṇi kanyācumbanāni | [KāSū, 2, 3 5.2]
balāt kāreṇa niyuktā mukhe mukham ādhatte na tu viceṣṭata iti nimittakam | [KāSū, 2, 3 6.1]
vadane praveśitaṃ cauṣṭhaṃ manāgapatrapāvagrahītum icchantī syandayati svam oṣṭhaṃ nottaram utsahata iti sphuritakam | [KāSū, 2, 3 7.1]
īṣatparigṛhya vinimīlitanayanā kareṇa ca tasya nayane avacchādayantī jihvāgreṇa ghaṭṭayati iti ghaṭṭitakam | [KāSū, 2, 3 8.1]
samaṃ tiryag udbhrāntam avapīḍitakam iti caturvidham apare | [KāSū, 2, 3 9.1]
aṅgulisaṃpuṭena piṇḍīkṛtya nirdaśanam oṣṭhapuṭenāvapīḍayed ityavapīḍitakaṃ pañcamam api karaṇam | [KāSū, 2, 3 10.1]
dyūtaṃ cātra pravartayet | [KāSū, 2, 3 11.1]
pūrvam adharasaṃpādanena jitam idaṃ syāt | [KāSū, 2, 3 12.1]
tatra jitā sārdharuditaṃ karaṃ vidhunuyāt praṇuded daśet parivartayed balād āhṛtā vivadet punar apyastu paṇa iti brūyāt | [KāSū, 2, 3 13.1]
tatrāpi jitā dviguṇam āyasyet | [KāSū, 2, 3 13.2]
viśrabdhasya pramattasya vādharam avagṛhya daśanāntargatam anirgamaṃ kṛtvā hased utkrośet tarjayed valged āhvayennṛtyet pranartitabhruṇā ca vicalanayanena mukhena vihasantī tāni tāni ca brūyāt | [KāSū, 2, 3 14.1]
iti cumbanadyūtakalahaḥ | [KāSū, 2, 3 14.2]
etena nakhadaśanacchedyaprahaṇanadyūtakalahā vyākhyātāḥ | [KāSū, 2, 3 15.1]
caṇḍavegayor eva tveṣāṃ prayogaḥ | [KāSū, 2, 3 16.1]
tatsātmyāt | [KāSū, 2, 3 16.2]
tasyāṃ cumbantyāmayam apyuttaraṃ gṛhṇīyāt | [KāSū, 2, 3 17.1]
ityuttaracumbitam | [KāSū, 2, 3 17.2]
oṣṭhasaṃdaṃśenāvagṛhyauṣṭhadvayam api cumbeta | [KāSū, 2, 3 18.1]
iti saṃpuṭakaṃ striyāḥ puṃso vā ajātavyañjanasya | [KāSū, 2, 3 18.2]
tasminn itaro 'pi jihvayāsyā daśanān ghaṭṭayet tālu jihvāṃ ceti jihvāyuddham | [KāSū, 2, 3 19.1]
etena balād vadanaradanagrahaṇaṃ dānaṃ ca vyākhyātam | [KāSū, 2, 3 20.1]
samaṃ pīḍitam añcitaṃ mṛdu śeṣāṅgeṣu cumbanaṃ sthānaviśeṣayogāt | [KāSū, 2, 3 21.1]
iti cumbanaviśeṣāḥ | [KāSū, 2, 3 21.2]
suptasya mukham avalokayantyāḥ svābhiprāyeṇa cumbanaṃ rāgadīpanam | [KāSū, 2, 3 22.1]
pramattasya vivadamānasya vā anyato 'bhimukhasya suptābhimukhasya vā nidrāvyāghātārthaṃ calitakam | [KāSū, 2, 3 23.1]
cirarātrāv āgatasya śayanasuptāyāḥ svābhiprāyacumbanaṃ prātibodhikam | [KāSū, 2, 3 24.1]
sāpi tu bhāvajijñāsārthinī nāyakasyāgamanakālaṃ saṃlakṣya vyājena suptā syāt | [KāSū, 2, 3 25.1]
ādarśe kuḍye salile vā prayojyāyāśchāyācumbanam ākārapradarśanārtham eva kāryam | [KāSū, 2, 3 26.1]
bālasya citrakarmaṇaḥ pratimāyāśca cumbanaṃ saṃkrāntakam āliṅganaṃ ca | [KāSū, 2, 3 27.1]
tathā niśi prekṣaṇake svajanasamāje vā samīpe gatasya prayojyāyā hastāṅgulicumbanaṃ saṃviṣṭasya vā pādāṅgulicumbanam | [KāSū, 2, 3 28.1]
saṃvāhikāyāstu nāyakam ākārayantyā nidrāvaśād akāmāyā iva tasyorvor vadanasya nidhānam ūrucumbanaṃ pādāṅguṣṭhacumbanaṃ cetyābhiyogikāni | [KāSū, 2, 3 29.1]
bhavati cātra ślokaḥ | [KāSū, 2, 3 30.1]
kṛte pratikṛtaṃ kuryāt tāḍite pratitāḍitam | [KāSū, 2, 3 30.2]
karaṇena ca tenaiva cumbite praticumbitam | [KāSū, 2, 3 30.3]
{KāSū, 2, 4}
rāgavṛddhau saṃgharṣātmakaṃ nakhavilekhanam | [KāSū, 2, 4 1.1]
tasya prathamasamāgame pravāsapratyāgamane pravāsagamane kruddhaprasannāyāṃ mattāyāṃ ca prayogaḥ | [KāSū, 2, 4 2.1]
na nityam acaṇḍavegayoḥ | [KāSū, 2, 4 2.2]
tathā daśanachedyasya sātmyavaśād vā | [KāSū, 2, 4 3.1]
tadācchuritakam ardhacandro maṇḍalaṃ rekhā vyāghranakhaṃ mayūrapadakaṃ śaśaplutakam utpalapatrakam iti rūpato 'ṣṭavikalpam | [KāSū, 2, 4 4.1]
kakṣau stanau galaḥ pṛṣṭhaṃ jaghanam ūrū ca sthānāni | [KāSū, 2, 4 5.1]
pravṛttaraticakrāṇāṃ na sthānam asthānaṃ vā vidyata iti suvarṇanābhaḥ | [KāSū, 2, 4 6.1]
tatra savyahastāni pratyagraśikharāṇi dvitriśikharāṇi caṇḍavegayor nakhāni syuḥ | [KāSū, 2, 4 7.1]
anugatarāji samam ujjvalam amalinam avipāṭitaṃ vivardhiṣṇu mṛdusnigdhadarśanam iti nakhaguṇāḥ | [KāSū, 2, 4 8.1]
dīrghāṇi hastaśobhīnyāloke ca yoṣitāṃ cittagrāhīṇi gauḍānāṃ nakhāni syuḥ | [KāSū, 2, 4 9.1]
hrasvāni karmasahiṣṇūni vikalpayojanāsu ca svecchāpātīni dākṣiṇātyānām | [KāSū, 2, 4 10.1]
madhyamānyubhayabhāñji mahārāṣṭrakāṇām iti | [KāSū, 2, 4 11.1]
taiḥ suniyamitair hanudeśe stanayor adhare vā laghukaraṇam anudgatalekhaṃ sparśamātrajananād romāñcakaram ante saṃnipātavardhamānaśabdam ācchuritakam | [KāSū, 2, 4 12.1]
prayojyāyāṃ ca tasyāṅgasaṃvāhane śirasaḥ kaṇḍūyane piṭakabhedane vyākulīkaraṇe bhīṣaṇena prayogaḥ | [KāSū, 2, 4 13.1]
grīvāyāṃ stanapṛṣṭhe ca vakro nakhapadaniveśo 'rdhacandrakaḥ | [KāSū, 2, 4 14.1]
tāveva dvau parasparābhimukhau maṇḍalam | [KāSū, 2, 4 15.1]
nābhimūlakakundaravaṅkṣaṇeṣu tasya prayogaḥ | [KāSū, 2, 4 16.1]
sarvasthāneṣu nātidīrghā lekhā | [KāSū, 2, 4 17.1]
saiva vakrā vyāghranakhakam ā stanamukham | [KāSū, 2, 4 18.1]
pañcabhir abhimukhair lekhā cūcukābhimukhī mayūrapadakam | [KāSū, 2, 4 19.1]
tatsaṃprayogaślāghāyāḥ stanacūcuke saṃnikṛṣṭāni pañcanakhapadāni śaśaplutakam | [KāSū, 2, 4 20.1]
stanapṛṣṭhe mekhalāpathe cotpalapattrākṛtītyutpalapatrakam | [KāSū, 2, 4 21.1]
ūrvoḥ stanapṛṣṭhe ca pravāsaṃ gacchataḥ smāraṇīyakaṃ saṃhatāścatasrastisro vā lekhāḥ | [KāSū, 2, 4 22.1]
iti nakhakarmāṇi | [KāSū, 2, 4 22.2]
ākṛtivikārayuktāni cānyānyapi kurvīta | [KāSū, 2, 4 23.1]
vikalpānām anantatvād ānantyācca kauśalavidher abhyāsasya ca sarvagāmitvād rāgātmakatvācchedyasya prakārān ko 'bhisamīkṣitum arhatītyācāryāḥ | [KāSū, 2, 4 24.1]
bhavati hi rāge api citrāpekṣā | [KāSū, 2, 4 25.1]
vaicitryācca parasparaṃ rāgo janayitavyaḥ | [KāSū, 2, 4 25.2]
vaicakṣaṇyayuktāśca gaṇikāstatkāminaśca parasparaṃ prārthanīyā bhavanti | [KāSū, 2, 4 25.3]
dhanurvedādiṣvapi hi śastrakarmaśāstreṣu vaicitryam evāpekṣyate kiṃ punar iheti vātsyāyanaḥ | [KāSū, 2, 4 25.4]
na tu paraparigṛhītāsv evaṃ kuryāt | [KāSū, 2, 4 26.1]
pracchanneṣu pradeśeṣu tāsām anusmaraṇārthaṃ rāgavardhanācca viśeṣān darśayet | [KāSū, 2, 4 26.2]
nakhakṣatāni paśyantyā gūḍhasthāneṣu yoṣitaḥ | [KāSū, 2, 4 27.1]
cirotsṛṣṭāpyabhinavā prītir bhavati peśalā | [KāSū, 2, 4 27.2]
cirotsṛṣṭeṣu rāgeṣu prītir gacchet parābhavam | [KāSū, 2, 4 28.1]
rāgāyatanasaṃsmāri yadi na syān nakhakṣatam | [KāSū, 2, 4 28.2]
paśyato yuvatiṃ dūrān nakhocchiṣṭapayodharām | [KāSū, 2, 4 29.1]
bahumānaḥ parasyāpi rāgayogaśca jāyate | [KāSū, 2, 4 29.2]
puruṣaśca pradeśeṣu nakhacihnair vicihnitaḥ | [KāSū, 2, 4 30.1]
cittaṃ sthiram api prāyaścalayatyeva yoṣitaḥ | [KāSū, 2, 4 30.2]
nānyat paṭutaraṃ kiṃcid asti rāgavivardhanam | [KāSū, 2, 4 31.1]
nakhadantasamutthānāṃ karmaṇāṃ gatayo yathā | [KāSū, 2, 4 31.2]
{KāSū, 2, 5}
uttarauṣṭham antarmukhaṃ nayanam iti muktvā cumbanavad daśanaradanasthānāni | [KāSū, 2, 5 1.1]
samāḥ snigdhacchāyā rāgagrāhiṇo yuktapramāṇā niśchidrāstīkṣṇāgrā iti daśanaguṇāḥ | [KāSū, 2, 5 2.1]
kuṇṭhā rājyudgatāḥ paruṣāḥ viṣamāḥ ślakṣṇāḥ pṛthavo viralā iti ca doṣāḥ | [KāSū, 2, 5 3.1]
gūḍhakam ucchūnakaṃ bindur bindumālā pravālamaṇir maṇimālā khaṇḍābhrakaṃ varāhacarvitakam iti daśanacchedanavikalpāḥ | [KāSū, 2, 5 4.1]
nātilohitena rāgamātreṇa vibhāvanīyaṃ gūḍhakam | [KāSū, 2, 5 5.1]
tad eva pīḍanād ucchūnakam | [KāSū, 2, 5 6.1]
tad ubhayaṃ bindur adharamadhya iti | [KāSū, 2, 5 7.1]
ucchūnakaṃ pravālamaṇiśca kapole | [KāSū, 2, 5 8.1]
karṇapūracumbanaṃ nakhadaśanacchedyam iti savyakapolamaṇḍanāni | [KāSū, 2, 5 9.1]
dantauṣṭhasaṃyogābhyāsaniṣpādanāt pravālamaṇisiddhiḥ | [KāSū, 2, 5 10.1]
sarvasyeyaṃ maṇimālāyāśca | [KāSū, 2, 5 11.1]
alpadeśāyāśca tvaco daśanadvayasaṃdaṃśajā bindusiddhiḥ | [KāSū, 2, 5 12.1]
sarvair bindumālāyāśca | [KāSū, 2, 5 13.1]
tasmān mālādvayam api galakakṣavaṅkṣaṇapradeśeṣu | [KāSū, 2, 5 14.1]
lalāṭe corvor bindumālā | [KāSū, 2, 5 15.1]
maṇḍalam iva viṣamakūṭakayuktaṃ khaṇḍābhrakaṃ stanapṛṣṭha eva | [KāSū, 2, 5 16.1]
saṃhatāḥ pradīrghā bahvyo daśanapadarājayas tāmrāntarālā varāhacarvitakam | [KāSū, 2, 5 17.1]
stanapṛṣṭha eva | [KāSū, 2, 5 17.2]
tadubhayam api ca caṇḍavegayoḥ | [KāSū, 2, 5 18.1]
iti daśanacchedyāni | [KāSū, 2, 5 18.2]
viśeṣake karṇapūre puṣpāpīḍe tāmbūlapalāśe tamālapattre ceti prayojyāgāmiṣu nakhadaśanacchedyādīnyābhiyogikāni | [KāSū, 2, 5 19.1]
deśasātmyācca yoṣita upacaret | [KāSū, 2, 5 20.1]
madhyadeśyā āryaprāyāḥ śucyupacarāś cumbananakhadantapadadveṣiṇyaḥ | [KāSū, 2, 5 21.1]
bāhlīkadeśyā āvantikāśca | [KāSū, 2, 5 22.1]
citrarateṣu tv āsām abhiniveśaḥ | [KāSū, 2, 5 23.1]
pariṣvaṅgacumbananakhadantacūṣaṇapradhānāḥ kṣatavarjitāḥ prahaṇanasādhyā mālavya ābhīryaśca | [KāSū, 2, 5 24.1]
sindhuṣaṣṭhānāṃ ca nadīnām antarālīyā aupariṣṭakasātmyāḥ | [KāSū, 2, 5 25.1]
caṇḍavegā mandaśītkṛtā āparāntikā lāṭhyaśca | [KāSū, 2, 5 26.1]
dṛḍhaprahaṇanayoginyaḥ kharavegā eva apadravyapradhānāḥ strīrājye kosalāyāṃ ca | [KāSū, 2, 5 27.1]
prakṛtyā mṛdvyo ratipriyā aśucirucayo nirācārāścāndhryaḥ | [KāSū, 2, 5 28.1]
sakalacatuḥṣaṣṭiprayogarāgiṇyo 'ślīlaparuṣavākyapriyāḥ śayane ca sarabhasopakramā mahārāṣṭrikāḥ | [KāSū, 2, 5 29.1]
tathāvidhā eva rahasi prakāśante nāgarikāḥ | [KāSū, 2, 5 30.1]
mṛdyamānāścābhiyogān mandaṃ mandaṃ prasiñcante draviḍyaḥ | [KāSū, 2, 5 31.1]
madhyamavegāḥ sarvaṃsahāḥ svāṅgaprachādinyaḥ parāṅgahāsinyaḥ kutsitāślīlaparuṣaparihāriṇyo vānavāsikāḥ | [KāSū, 2, 5 32.1]
mṛdubhāṣiṇyo 'nurāgavatyo mṛdvyaṅgyaśca gauḍyaḥ | [KāSū, 2, 5 33.1]
deśasātmyāt prakṛtisātmyaṃ balīya iti suvarṇanābhaḥ | [KāSū, 2, 5 34.1]
na tatra deśyā upacārāḥ | [KāSū, 2, 5 34.2]
kālayogācca deśād deśāntaram upacāraveṣalīlāś cānugacchanti | [KāSū, 2, 5 35.1]
tacca vidyāt | [KāSū, 2, 5 35.2]
upagūhanādiṣu ca rāgavardhanaṃ pūrvaṃ pūrvaṃ vicitram uttaram uttaraṃ ca | [KāSū, 2, 5 36.1]
vāryamāṇaśca puruṣo yat kuryāt tad anu kṣatam | [KāSū, 2, 5 37.1]
amṛṣyamāṇā dviguṇaṃ tad eva pratiyojayet | [KāSū, 2, 5 37.2]
bindoḥ pratikriyā mālā mālāyāścābhrakhaṇḍakam | [KāSū, 2, 5 38.1]
iti krodhādivāviṣṭā kalahān pratiyojayet | [KāSū, 2, 5 38.2]
sakacagraham unnamya mukhaṃ tasya tataḥ pibet | [KāSū, 2, 5 39.1]
nilīyeta daśeccaiva tatra tatra maderitā | [KāSū, 2, 5 39.2]
unnamya kaṇṭhe kāntasya saṃśritā vakṣasaḥ sthalīm | [KāSū, 2, 5 40.1]
maṇimālāṃ prayuñjīta yaccānyad api lakṣitam | [KāSū, 2, 5 40.2]
divāpi janasaṃbādhe nāyakena pradarśitam | [KāSū, 2, 5 41.1]
uddiśya svakṛtaṃ cihnaṃ hased anyair alakṣitā | [KāSū, 2, 5 41.2]
vikūṇayantīva mukhaṃ kutsayantīva nāyakam | [KāSū, 2, 5 42.1]
svagātrasthāni cihnāni sāsūyeva pradarśayet | [KāSū, 2, 5 42.2]
parasparānukūlyena tad evaṃ lajjamānayoḥ | [KāSū, 2, 5 43.1]
saṃvatsaraśatenāpi prītir na parihīyate | [KāSū, 2, 5 43.2]
{KāSū, 2, 6}
rāgakāle viśālayantyeva jaghanaṃ mṛgī saṃviśed uccarate | [KāSū, 2, 6 1.1]
avahrāsayantīva hastinī nīcarate | [KāSū, 2, 6 2.1]
nyāyyo yatra yogastatra samapṛṣṭham | [KāSū, 2, 6 3.1]
ābhyāṃ vaḍavā vyākhyātā | [KāSū, 2, 6 4.1]
tatra jaghanena nāyakaṃ pratigṛhṇīyāt | [KāSū, 2, 6 5.1]
apadravyāṇi ca saviśeṣaṃ nīcarate | [KāSū, 2, 6 6.1]
utphullakaṃ vijṛmbhitakam indrāṇikaṃ ceti tritayaṃ mṛgyāḥ prāyeṇa | [KāSū, 2, 6 7.1]
śiro vinipātyordhvaṃ jaghanam utphullakam | [KāSū, 2, 6 8.1]
tatrāpasāraṃ dadyāt | [KāSū, 2, 6 9.1]
anīce sakthinī tiryag avasajya pratīcched iti vijṛmbhitakam | [KāSū, 2, 6 10.1]
pārśvayoḥ samam ūrū vinyasya pārśvayor jānunī nidadhyād ityabhyāsayogād indrāṇī | [KāSū, 2, 6 11.1]
tayoccatararatasyāpi parigrahaḥ | [KāSū, 2, 6 12.1]
saṃpuṭena pratigraho nīcarate | [KāSū, 2, 6 13.1]
etena nīcatararate api hastinyāḥ | [KāSū, 2, 6 14.1]
saṃpuṭakaṃ pīḍitakaṃ veṣṭitakaṃ vāḍavakam iti | [KāSū, 2, 6 15.1]
ṛjuprasāritāv ubhāvapyubhayoścaraṇāv iti saṃpuṭaḥ | [KāSū, 2, 6 16.1]
sa dvividhaḥ pārśvasaṃpuṭa uttānasaṃpuṭaśca | [KāSū, 2, 6 17.1]
tathā karmayogāt | [KāSū, 2, 6 17.2]
pārśveṇa tu śayāno dakṣiṇena nārīm adhiśayīteti sārvatrikam etat | [KāSū, 2, 6 17.3]
saṃpuṭakaprayuktayantreṇaiva dṛḍham ūrū pīḍayed iti pīḍitakam | [KāSū, 2, 6 18.1]
ūrū vyatyasyed iti veṣṭitakam | [KāSū, 2, 6 19.1]
vaḍaveva niṣṭhuram avagṛhṇīyād iti vāḍavakam ābhyāsikam | [KāSū, 2, 6 20.1]
tadāndhrīṣu prāyeṇa | [KāSū, 2, 6 21.1]
iti saṃveśanaprakārā bābhravīyāḥ | [KāSū, 2, 6 21.2]
sauvarṇanābhāstu | [KāSū, 2, 6 22.1]
ubhāvapyūrū ūrdhvāv iti tad bhugnakam | [KāSū, 2, 6 22.2]
caraṇāv ūrdhvaṃ nāyako 'syā dhārayed iti jṛmbhitakam | [KāSū, 2, 6 23.1]
tatkuñcitāv utpīḍitakam | [KāSū, 2, 6 24.1]
tad ekasmin prasārite ardhapīḍitakam | [KāSū, 2, 6 25.1]
nāyakasyāṃsa eko dvitīyakaḥ prasārita iti punaḥ punar vyatyāsena veṇudāritakam | [KāSū, 2, 6 26.1]
ekaḥ śirasa upari gacched dvitīyaḥ prasārita iti śūlacitakam ābhyāsikam | [KāSū, 2, 6 27.1]
saṃkucitau svabastideśe nidadhyād iti kārkaṭakam | [KāSū, 2, 6 28.1]
ūrdhvāv ūrū vyatyasyed iti pīḍitakam | [KāSū, 2, 6 29.1]
jaṅghāvyatyāsena padmāsanavat | [KāSū, 2, 6 30.1]
pṛṣṭhaṃ pariṣvajamānāyāḥ parāṅmukheṇa parāvṛttakam ābhyāsikam | [KāSū, 2, 6 31.1]
jale ca saṃviṣṭopaviṣṭasthitātmakāṃścitrān yogān upalakṣayet | [KāSū, 2, 6 32.1]
tathā sukaratvād iti suvarṇanābhaḥ | [KāSū, 2, 6 32.2]
vārttaṃ tu tat | [KāSū, 2, 6 33.1]
śiṣṭair apasmṛtatvād iti vātsyāyanaḥ | [KāSū, 2, 6 33.2]
atha citraratāni | [KāSū, 2, 6 34.1]
ūrdhvasthitayor yūnoḥ parasparāpāśrayayoḥ kuḍyastambhāpāśritayor vā sthitaratam | [KāSū, 2, 6 35.1]
kuḍyāpāśritasya kaṇṭhāvasaktabāhupāśāyās taddhastapañjaropaviṣṭāyā ūrupāśena jaghanam abhiveṣṭayantyā kuḍye caraṇakrameṇa valantyā avalambitakaṃ ratam | [KāSū, 2, 6 35.2]
bhūmau vā catuṣpadavad āsthitāyā vṛṣalīlayāvaskandanaṃ dhenukam | [KāSū, 2, 6 36.1]
tatra pṛṣṭham uraḥkarmāṇi labhate | [KāSū, 2, 6 37.1]
etenaiva yogena śaunam aiṇeyaṃ chāgalaṃ gardabhākrāntaṃ mārjāralalitakaṃ vyāghrāvaskandanaṃ gajopamarditaṃ varāhaghṛṣṭakaṃ turagādhirūḍhakam iti yatra yatra viśeṣo yogo 'pūrvastat tad upalakṣayet | [KāSū, 2, 6 38.1]
miśrīkṛtasadbhāvābhyāṃ dvābhyāṃ saha saṃghāṭakaṃ ratam | [KāSū, 2, 6 39.1]
bahvībhiś ca saha goyūthikam | [KāSū, 2, 6 40.1]
vārikrīḍitakaṃ chāgalamaiṇeyam iti tatkarmānukṛtiyogāt | [KāSū, 2, 6 41.1]
grāmanāriviṣaye strīrājye ca bāhlīke bahavo yuvāno 'ntaḥpurasadharmāṇa ekaikasyāḥ parigrahabhūtāḥ | [KāSū, 2, 6 42.1]
teṣām ekaikaśo yugapacca yathāsātmyaṃ yathāyogaṃ ca rañjayeyuḥ | [KāSū, 2, 6 42.2]
eko dhārayed enām anyo niṣeveta | [KāSū, 2, 6 43.1]
anyo jaghanamukham anyo madhyam anya iti vāraṃ vāreṇa vyatikareṇa cānutiṣṭheyuḥ | [KāSū, 2, 6 43.2]
etayā goṣṭhīparigrahā veśyā rājayoṣāparigrahaś ca vyākhyātaḥ | [KāSū, 2, 6 44.1]
aghorataṃ pāyāvapi dākṣiṇātyānām | [KāSū, 2, 6 45.1]
iti citraratāni | [KāSū, 2, 6 45.2]
puruṣopasṛptakāni puruṣāyite vakṣyāmaḥ | [KāSū, 2, 6 46.1]
bhavataścātra ślokau | [KāSū, 2, 6 47.1]
paśūnāṃ mṛgajātīnāṃ pataṅgānāṃ ca vibhramaiḥ | [KāSū, 2, 6 47.2]
taistair upāyaiścittajño ratiyogān vivardhayet | [KāSū, 2, 6 47.3]
tatsātmyād deśasātmyācca taistair bhāvaiḥ prayojitaiḥ | [KāSū, 2, 6 48.1]
strīṇāṃ snehaśca rāgaśca bahumānaśca jāyate | [KāSū, 2, 6 48.2]
{KāSū, 2, 7}
kalaharūpaṃ suratam ācakṣate | [KāSū, 2, 7 1.1]
vivādātmakatvād vāmaśīlatvācca kāmasya | [KāSū, 2, 7 1.2]
tasmāt prahaṇanasthānam aṅgam | [KāSū, 2, 7 2.1]
skandhau śiraḥ stanāntaraṃ pṛṣṭhaṃ jaghanaṃ pārśva iti sthānāni | [KāSū, 2, 7 2.2]
taccaturvidham apahastakaṃ prasṛtakaṃ muṣṭiḥ samatalakam iti | [KāSū, 2, 7 3.1]
tadudbhavaṃ ca śītkṛtam | [KāSū, 2, 7 4.1]
tasyātirūpatvāt | [KāSū, 2, 7 4.2]
tad anekavidham | [KāSū, 2, 7 4.3]
virutāni cāṣṭau | [KāSū, 2, 7 5.1]
amvārthāḥ śabdā vāraṇārthā mokṣaṇārthāścālam arthāste te cārthayogāt | [KāSū, 2, 7 7.1]
pārāvataparabhṛtahārītaśukamadhukaradātyūhahaṃsakāraṇḍavalāvakavirutāni śītkṛtabhūyiṣṭhāni vikalpaśaḥ prayuñjīta | [KāSū, 2, 7 8.1]
utsaṅgopaviṣṭāyāḥ pṛṣṭhe muṣṭinā prahāraḥ | [KāSū, 2, 7 9.1]
tatra sāsūyāyā iva stanitaruditakūjitāni pratīghātaśca syāt | [KāSū, 2, 7 10.1]
yuktayantrāyāḥ stanāntare apahastakena praharet | [KāSū, 2, 7 11.1]
mandopakramaṃ vardhamānarāgam ā parisamāpteḥ | [KāSū, 2, 7 12.1]
tatra hiṃkārādīnām aniyamenābhyāsena vikalpena ca tatkālam eva prayogaḥ | [KāSū, 2, 7 13.1]
śirasi kiṃcid ākuñcitāṅgulinā kareṇa vivadantyāḥ phūtkṛtya prahaṇanaṃ tat prasṛtakam | [KāSū, 2, 7 14.1]
tatrāntarmukhena kūjitaṃ phūtkṛtaṃ ca | [KāSū, 2, 7 15.1]
ratānte ca śvasitarudite | [KāSū, 2, 7 16.1]
veṇor iva sphuṭataḥ śabdānukaraṇaṃ dūtkṛtam | [KāSū, 2, 7 16.2]
apsu badarasyeva nipatataḥ phūtkṛtam | [KāSū, 2, 7 17.1]
sarvatra cumbanādiṣvapakrāntāyāḥ saśītkṛtaṃ tenaiva pratyuttaram | [KāSū, 2, 7 18.1]
rāgavaśāt prahaṇanābhyāse vāraṇamokṣaṇālam arthānāṃ śabdānām ambārthānāṃ ca satāntaśvasitaruditastanitamiśrīkṛtaprayogā virutānāṃ ca | [KāSū, 2, 7 19.1]
rāgāvasānakāle jaghanapārśvayostāḍanam ityatitvarayā ca ā parisamāpteḥ | [KāSū, 2, 7 19.2]
tatra lāvakahaṃsavikūjitaṃ tvarayaiva | [KāSū, 2, 7 20.1]
iti stananaprahaṇanayogāḥ | [KāSū, 2, 7 20.2]
pāruṣyaṃ rabhasatvaṃ ca pauruṣaṃ teja ucyate | [KāSū, 2, 7 21.1]
aśaktir ārtirvyāvṛttir abalatvaṃ ca yoṣitaḥ | [KāSū, 2, 7 21.2]
rāgāt prayogasātmyācca vyatyayo 'pi kvacid bhavet | [KāSū, 2, 7 22.1]
na ciraṃ tasya caivānte prakṛter eva yojanam | [KāSū, 2, 7 22.2]
kīlām urasi kartarīṃ śirasi viddhāṃ kapolayoḥ saṃdaṃśikāṃ stanayoḥ pārśvayośceti pūrvaiḥ saha prahaṇanam aṣṭavidham iti dākṣiṇātyānām | [KāSū, 2, 7 23.1]
tadyuvatīnām urasi kīlāni ca tatkṛtāni dṛśyante | [KāSū, 2, 7 23.2]
deśasātmyam etat | [KāSū, 2, 7 23.3]
kaṣṭam anāryavṛttam anādṛtam iti vātsyāyanaḥ | [KāSū, 2, 7 24.1]
tathānyad api deśasātmyāt prayuktam anyatra na prayuñjīt | [KāSū, 2, 7 25.1]
ātyayikaṃ tu tatrāpi pariharet | [KāSū, 2, 7 26.1]
ratiyoge hi kīlayā gaṇikāṃ citrasenāṃ colarājo jaghāna | [KāSū, 2, 7 27.1]
kartaryā kuntalaḥ śātakarṇiḥ śātavāhano mahādevīṃ malayavatīm | [KāSū, 2, 7 27.2]
naradevaḥ kupāṇir viddhayā duṣprayuktayā naṭīṃ kāṇāṃ cakāra | [KāSū, 2, 7 28.1]
bhavanti cātra ślokāḥ | [KāSū, 2, 7 29.1]
nāstyatra gaṇanā kācin na ca śāstraparigrahaḥ | [KāSū, 2, 7 29.2]
pravṛtte ratisaṃyoge rāga evātra kāraṇam | [KāSū, 2, 7 29.3]
svapneṣvapi na dṛśyante te bhāvāste ca vibhramāḥ | [KāSū, 2, 7 30.1]
suratavyavahāreṣu ye syustatkṣaṇakalpitāḥ | [KāSū, 2, 7 30.2]
yathā hi pañcamīṃ dhārām āsthāya turagaḥ pathi | [KāSū, 2, 7 31.1]
sthāṇum śvabhraṃ darīṃ vāpi vegāndho na samīkṣate | [KāSū, 2, 7 31.2]
evaṃ suratasaṃmarde rāgāndhau kāmināvapi | [KāSū, 2, 7 32.1]
caṇḍavegau pravartete samīkṣete na cātyayam | [KāSū, 2, 7 32.2]
tasmān mṛdutvaṃ caṇḍatvaṃ yuvatyā balam eva ca | [KāSū, 2, 7 33.1]
ātmanaśca balaṃ jñātvā tathā yuñjīta śāstravit | [KāSū, 2, 7 33.2]
na sarvadā na sarvāsu prayogāḥ sāṃprayogikāḥ | [KāSū, 2, 7 34.1]
sthāne deśe ca kāle ca yoga eṣāṃ vidhīyate | [KāSū, 2, 7 34.2]
{KāSū, 2, 8}
nāyakasya saṃtatābhyāsāt pariśramam upalabhya rāgasya cānupaśamam anumatā tena tam adho 'vapātya puruṣāyitena sāhāyyaṃ dadyāt | [KāSū, 2, 8 1.1]
svābhiprāyād vā vikalpayojanārthinī nāyakakutūhalād vā | [KāSū, 2, 8 1.2]
tatra yuktayantreṇaivetareṇotthāpyamānā tamadhaḥ pātayet | [KāSū, 2, 8 2.1]
evaṃ ca ratam avicchinnarasaṃ tathā pravṛttam eva syāt | [KāSū, 2, 8 2.2]
ityeko 'yaṃ mārgaḥ | [KāSū, 2, 8 2.3]
punar ārambheṇādita evopakramet | [KāSū, 2, 8 2.4]
iti dvitīyaḥ | [KāSū, 2, 8 2.5]
sā prakīryamāṇakeśakusumā śvāsavicchinnahāsinī vaktrasaṃsargārthaṃ stanābhyām uraḥ pīḍayantī punaḥ punaḥ śiro nāmayantī yāśceṣṭāḥ pūrvam aṃsau darśitavāṃstā eva pratikurvīta | [KāSū, 2, 8 3.1]
pātitā pratipātayāmīti | [KāSū, 2, 8 3.2]
hasantī tarjayantī pratighnatī ca brūyāt | [KāSū, 2, 8 3.3]
punaśca vrīḍāṃ darśayet | [KāSū, 2, 8 3.4]
śramaṃ virāmābhīpsāṃ ca | [KāSū, 2, 8 3.5]
puruṣopasṛptair evopasarpet | [KāSū, 2, 8 3.6]
tāni ca vakṣyāmaḥ | [KāSū, 2, 8 4.1]
puruṣaḥ śayanasthāyā yoṣitastad vacanavyākṣiptacittāyā iva nīvīṃ viśleṣayet | [KāSū, 2, 8 5.1]
tatra vivadamānāṃ kapolacumbanena paryākulayet | [KāSū, 2, 8 5.2]
sthiraliṅgaśca tatra tatraināṃ parispṛśet | [KāSū, 2, 8 5.3]
prathamasaṃgatā cet saṃhatorvor antare ghaṭṭanam | [KāSū, 2, 8 5.4]
kanyāyāśca | [KāSū, 2, 8 5.5]
tathā stanayoḥ saṃhatayor hastayoḥ kakṣayor aṃsayor grīvāyām iti ca | [KāSū, 2, 8 5.6]
svairiṇyāṃ yathāsātmyaṃ yathāyogaṃ ca | [KāSū, 2, 8 5.7]
alake cumbanārtham enāṃ nirdayam avalambet | [KāSū, 2, 8 5.8]
hanudeśe cāṅgulisaṃpuṭena | [KāSū, 2, 8 5.9]
tatretarasyā vrīḍā nimīlanaṃ ca | [KāSū, 2, 8 5.10]
prathamasamāgame kanyāyāśca | [KāSū, 2, 8 5.11]
ratisaṃyoge caināṃ katham anurajyata iti pravṛttyā parīkṣeta | [KāSū, 2, 8 6.1]
yuktayantreṇopasṛpyamāṇā yato dṛṣṭim āvartayet tata evaināṃ pīḍayet | [KāSū, 2, 8 7.1]
etad rahasyaṃ yuvatīnām iti suvarṇanābhaḥ | [KāSū, 2, 8 8.1]
gātrāṇāṃ sraṃsanaṃ netranimīlanaṃ vrīḍānāśaḥ samadhikā ca ratiyojaneti strīṇāṃ bhāvalakṣaṇam | [KāSū, 2, 8 9.1]
hastau vidhunoti svidyati daśatyutthātuṃ na dadāti pādenāhanti ratāvamāne ca puruṣātivartinī | [KāSū, 2, 8 10.1]
tasyāḥ prāgyantrayogāt kareṇa saṃbādhaṃ gaja eva kṣobhayet | [KāSū, 2, 8 11.1]
ā mṛdubhāvāt | [KāSū, 2, 8 11.2]
tato yantrayojanam | [KāSū, 2, 8 11.3]
upasṛptakaṃ manthanaṃ hulo 'vamardanaṃ pīḍitakaṃ nirghāto varāhaghāto vṛṣāghātaścaṭakavilasitaṃ saṃpuṭa iti puruṣopasṛptāni | [KāSū, 2, 8 12.1]
nyāyyam ṛjusaṃmiśraṇam upasṛptakam | [KāSū, 2, 8 12.2]
hastena liṅgaṃ sarvato bhrāmayet iti manthanam | [KāSū, 2, 8 12.3]
nīcīkṛtya jaghanam upariṣṭād ghaṭṭayed iti hulaḥ | [KāSū, 2, 8 12.4]
tad eva viparītaṃ sarabhasamavamardanam | [KāSū, 2, 8 12.5]
liṅgena samāhatya pīḍayaṃściram avatiṣṭhed iti pīḍitakam | [KāSū, 2, 8 12.6]
sudūram utkṛṣya vegena svajaghanam avapātayed iti nirghātaḥ | [KāSū, 2, 8 12.7]
ekata eva bhūyiṣṭham avalikhed iti varāhaghātaḥ | [KāSū, 2, 8 12.8]
sa evobhayataḥ paryāyeṇa vṛṣāghātaḥ | [KāSū, 2, 8 12.9]
sakṛnmiśritam aniṣkramayya dvistriścatur iti ghaṭṭayed iti caṭakavilasitam | [KāSū, 2, 8 12.10]
rāgāvasānikaṃ vyākhyātaṃ karaṇaṃ saṃpuṭam iti | [KāSū, 2, 8 12.11]
teṣāṃ strīsātmyād vikalpena prayogaḥ | [KāSū, 2, 8 13.1]
puruṣāyite tu saṃdaṃśo bhramarakaḥ preṅkholitam ityadhikāni | [KāSū, 2, 8 14.1]
vāḍavena liṅgam avagṛhya niṣkarṣantyāḥ pīḍayantyā vā cirāvasthānaṃ saṃdaṃśaḥ | [KāSū, 2, 8 15.1]
yuktayantrā cakravad bhramed iti bhramaraka ābhyāsikaḥ | [KāSū, 2, 8 16.1]
tatretaraḥ svajaghanam utkṣipet | [KāSū, 2, 8 17.1]
jaghanam eva dolāyamānaṃ sarvato bhrāmayed iti preṅkholitakam | [KāSū, 2, 8 18.1]
yuktayantraiva lalāṭe lalāṭe nidhāya viśrāmyeta | [KāSū, 2, 8 19.1]
viśrāntāyāṃ ca puruṣasya punar āvartanam | [KāSū, 2, 8 20.1]
iti puruṣāyitāni | [KāSū, 2, 8 20.2]
bhavanti cātra ślokāḥ | [KāSū, 2, 8 21.1]
pracchāditasvabhāvāpi gūḍhākārāpi kāminī | [KāSū, 2, 8 21.2]
vivṛṇotyeva bhāvaṃ svaṃ rāgād uparivartinī | [KāSū, 2, 8 21.3]
yathāśīlā bhaven nārī yathā ca ratilālasā | [KāSū, 2, 8 22.1]
tasyā eva viceṣṭābhistatsarvam upalakṣayet | [KāSū, 2, 8 22.2]
na tv evartau na prasūtāṃ na mṛgīṃ na ca garbhiṇīm na cātivyāyatāṃ nārīṃ yojayet puruṣāyite | [KāSū, 2, 8 23.1]
{KāSū, 2, 9}
dvividhā tṛtīyāprakṛtiḥ strīrūpiṇī puruṣarūpiṇī ca | [KāSū, 2, 9 1.1]
tatra strīrūpiṇī striyā veṣamālāpaṃ līlāṃ bhāvaṃ mṛdutvaṃ bhīrutvaṃ mugdhatām asahiṣṇutāṃ vrīḍāṃ cānukurvīta | [KāSū, 2, 9 2.1]
tasyā vadane jaghanakarma | [KāSū, 2, 9 3.1]
tadaupariṣṭakam ācakṣate | [KāSū, 2, 9 3.2]
sā tato ratim ābhimānikīṃ vṛttiṃ ca lipset | [KāSū, 2, 9 4.1]
veśyāvaccaritaṃ prakāśayet | [KāSū, 2, 9 4.2]
iti strīrūpiṇī | [KāSū, 2, 9 4.3]
puruṣarūpiṇī tu pracchannakāmā puruṣaṃ lipsamānā saṃvāhakabhāvam upajīvet | [KāSū, 2, 9 5.1]
saṃvāhane pariṣvajamāneva gātrair ūrū nāyakasya mṛdnīyāt | [KāSū, 2, 9 5.2]
prasṛtaparicayā corumūlaṃ sajaghanam iti saṃspṛśet | [KāSū, 2, 9 5.3]
tatra sthiraliṅgatām upalabhya cāsya pāṇimanthena parighaṭṭayet | [KāSū, 2, 9 5.4]
cāpalam asya kutsayantīva haset | [KāSū, 2, 9 5.5]
kṛtalakṣaṇenāpyupalabdhavaikṛtenāpi na codyata iti cet svayam upakramet | [KāSū, 2, 9 5.6]
puruṣeṇa ca codyamānā vivadet | [KāSū, 2, 9 5.7]
kṛcchreṇa cābhyupagacchet | [KāSū, 2, 9 5.8]
tatra karmāṣṭavidhaṃ samuccayaprayojyam | [KāSū, 2, 9 6.1]
nimitaṃ pārśvatodaṣṭaṃ bahiḥsaṃdaṃśo 'ntaḥsaṃdaṃśaś cumbitakaṃ parimṛṣṭakam āmracūṣitakaṃ saṃgara iti | [KāSū, 2, 9 6.2]
teṣv ekaikam abhyupagamya virāmābhīpsāṃ darśayet | [KāSū, 2, 9 7.1]
itaraśca pūrvasminn abhyupagate taduttaram evāparaṃ nirdiśet | [KāSū, 2, 9 8.1]
tasminn api siddhe taduttaram iti | [KāSū, 2, 9 8.2]
karāvalambitam oṣṭhayor upari vinyastam apavidhya mukhaṃ vidhunuyāt | [KāSū, 2, 9 9.1]
tan nimitam | [KāSū, 2, 9 9.2]
hasteṇāgram avacchādya pārśvato nirdaśanam oṣṭhābhyām avapīḍya bhavatv etāvad iti sāntvayet | [KāSū, 2, 9 10.1]
tat pārśvatodaṣṭam | [KāSū, 2, 9 10.2]
bhūyaścoditā saṃmīlitauṣṭhī tasyāgraṃ niṣpīḍya karṣayantīva cumbet | [KāSū, 2, 9 11.1]
iti bahiḥsaṃdaṃśaḥ | [KāSū, 2, 9 11.2]
tasminn evābhyarthanayā kiṃcid adhikaṃ praveśayet | [KāSū, 2, 9 12.1]
ity antaḥsaṃdaṃśaḥ | [KāSū, 2, 9 12.2]
karāvalambitasyauṣṭhavad grahaṇaṃ cumbitakam | [KāSū, 2, 9 13.1]
tat kṛtvā jihvāgreṇa sarvato ghaṭṭanam agre ca vyadhanam iti parimṛṣṭakam | [KāSū, 2, 9 14.1]
tathābhūtam eva rāgavaśād ardhapraviṣṭaṃ nirdayam avapīḍyāvapīḍya muñcet | [KāSū, 2, 9 15.1]
iti āmracūṣitakam | [KāSū, 2, 9 15.2]
puruṣābhiprāyād eva giret pīḍayecca ā parisamāpteḥ | [KāSū, 2, 9 16.1]
iti saṃgaraḥ | [KāSū, 2, 9 16.2]
yathārthaṃ cātra stananaprahaṇanayoḥ prayogaḥ | [KāSū, 2, 9 17.1]
ityaupariṣṭakam | [KāSū, 2, 9 17.2]
kulaṭāḥ svairiṇyaḥ paricārikāḥ saṃvāhikāścāpyetat prayojayanti | [KāSū, 2, 9 18.1]
tad etat tu na kāryam | [KāSū, 2, 9 19.1]
punar api hyāsāṃ vadanasaṃsarge svayam evārtiṃ prapadyeta | [KāSū, 2, 9 19.2]
ityācāryāḥ | [KāSū, 2, 9 19.3]
veśyākāmino 'yam adoṣaḥ | [KāSū, 2, 9 20.1]
iti vātsyāyanaḥ | [KāSū, 2, 9 20.2]
tasmād yāstvaupariṣṭakam ācaranti na tābhiḥ saha saṃsṛjyante prācyāḥ | [KāSū, 2, 9 21.1]
veśyābhir eva na saṃsṛjyante āhicchatrikāḥ saṃsṛṣṭā api mukhakarma tāsāṃ pariharanti | [KāSū, 2, 9 22.1]
nirapekṣāḥ sāketāḥ saṃsṛjyante | [KāSū, 2, 9 23.1]
na tu svayam aupariṣṭakam ācaranti nāgarakāḥ | [KāSū, 2, 9 24.1]
sarvam aviśaṅkayā prayojayanti saurasenāḥ | [KāSū, 2, 9 25.1]
evaṃ hyāhuḥ | [KāSū, 2, 9 26.1]
ko hi yoṣitāṃ śīlaṃ śaucam ācāraṃ caritraṃ pratyayaṃ vacanaṃ vā śraddhātum arhati | [KāSū, 2, 9 26.2]
nisargād eva hi malinadṛṣṭayo bhavantyetā na parityājyāḥ | [KāSū, 2, 9 26.3]
evaṃ hyāhuḥ | [KāSū, 2, 9 26.4]
vatsaḥ prasravaṇe medhyaḥ śvā mṛgagrahaṇe śuciḥ | [KāSū, 2, 9 26.5]
śakuniḥ phalapāte tu strīmukhaṃ ratisaṃgame | [KāSū, 2, 9 26.6]
śiṣṭavipratipatteḥ smṛtivākyasya ca sāvakāśatvād deśasthiter ātmanaśca vṛttipratyayānurūpaṃ pravarteta | [KāSū, 2, 9 27.1]
iti vātsyāyanaḥ | [KāSū, 2, 9 27.2]
bhavanti cātra ślokāḥ | [KāSū, 2, 9 28.1]
pramṛṣṭakuṇḍalāścāpi yuvānaḥ paricārakāḥ | [KāSū, 2, 9 28.2]
keṣāṃcid eva kurvanti narāṇām aupariṣṭakam | [KāSū, 2, 9 28.3]
tathā nāgarakāḥ kecid anyonyasya hitaiṣiṇaḥ | [KāSū, 2, 9 29.1]
kurvanti rūḍhaviśvāsāḥ parasparaparigraham | [KāSū, 2, 9 29.2]
puruṣāśca tathā strīṣu karmaitat kila kurvate | [KāSū, 2, 9 30.1]
vyāsastasya ca vijñeyo mukhacumbanavad vidhiḥ | [KāSū, 2, 9 30.2]
parivartitadehau tu strīpuṃsau yat parasparam | [KāSū, 2, 9 31.1]
yugapat samprayujyete sa kāmaḥ kākilaḥ smṛtaḥ | [KāSū, 2, 9 31.2]
tasmād guṇavatastyaktvā caturāṃstyāgino narān | [KāSū, 2, 9 32.1]
veśyāḥ khaleṣu rajyante dāsahastipakādiṣu | [KāSū, 2, 9 32.2]
na tv etad brāhmaṇo vidvān mantrī vā rājadhūrdharaḥ | [KāSū, 2, 9 33.1]
gṛhītapratyayo vāpi kārayed aupariṣṭakam | [KāSū, 2, 9 34.1]
na śāstram astītyetāvat prayoge kāraṇaṃ bhavet | [KāSū, 2, 9 35.1]
śāstrārthān vyāpino vidyāt prayogāṃstv ekadeśikān | [KāSū, 2, 9 35.2]
rasavīryavipākā hi śvamāṃsasyāpi vaidyake | [KāSū, 2, 9 36.1]
kīrtitā iti tat kiṃ syād bhakṣaṇīyaṃ vicakṣaṇaiḥ | [KāSū, 2, 9 36.2]
santyeva puruṣāḥ kecit santi deśāstathāvidhāḥ | [KāSū, 2, 9 37.1]
santi kālāśca yeṣv ete yogā na syur nirarthakāḥ | [KāSū, 2, 9 37.2]
tasmād deśaṃ ca kālaṃ ca prayogaṃ śāstram eva ca | [KāSū, 2, 9 38.1]
ātmānaṃ cāpi samprekṣya yogān yuñjīta vā na vā | [KāSū, 2, 9 38.2]
arthasyāsya rahasyatvāccalatvān manasastathā | [KāSū, 2, 9 39.1]
kaḥ kadā kiṃ kutaḥ kuryād iti ko jñātum arhati | [KāSū, 2, 9 39.2]
{KāSū, 2, 10}
nāgarakaḥ saha mitrajanena paricārakaiśca kṛtapuṣpopahāre saṃcāritasurabhidhūpe ratyāvāse prasādhite vāsagṛhe kṛtasnānaprasādhanāṃ yuktyā pītāṃ striyaṃ sāntvanaiḥ punaḥ pānena copakramet | [KāSū, 2, 10 1.1]
dakṣiṇataścāsyā upaveśanam | [KāSū, 2, 10 1.2]
keśahaste vastrānte nīvyām ityavalambanam | [KāSū, 2, 10 1.3]
ratyarthaṃ savyena bāhunānuddhataḥ pariṣvaṅgaḥ | [KāSū, 2, 10 1.4]
pūrvaprakaraṇasambaddhaiḥ parihāsānurāgair vacobhir anuvṛttiḥ | [KāSū, 2, 10 1.5]
gūḍhāślīlānāṃ ca vastūnāṃ samasyayā paribhāṣaṇam | [KāSū, 2, 10 1.6]
sanṛttam anṛttaṃ vā gītaṃ vāditram | [KāSū, 2, 10 1.7]
kalāsu saṃkathāḥ | [KāSū, 2, 10 1.8]
punaḥ pānenopacchandanam | [KāSū, 2, 10 1.9]
jātānurāgāyāṃ kusumānulepanatāmbūladānena ca śeṣajanavisṛṣṭiḥ | [KāSū, 2, 10 1.10]
vijane ca yathoktair āliṅganādibhir enām uddharṣayet | [KāSū, 2, 10 1.11]
tato nīvīviśleṣaṇādi yathoktam upakrameta | [KāSū, 2, 10 1.12]
ityayaṃ ratārambhaḥ | [KāSū, 2, 10 1.13]
ratāvasānikaṃ rāgam ativāhyāsaṃstutayor iva savrīḍayoḥ parasparam apaśyatoḥ pṛthak pṛthag ācārabhūmigamanam | [KāSū, 2, 10 2.1]
pratinivṛttya cāvrīḍāyamānayor ucitadeśopaviṣṭayostāmbūlagrahaṇam acchīkṛtaṃ candanam anyad vānulepanaṃ tasyā gātre svayam eva niveśayet | [KāSū, 2, 10 2.2]
savyena bāhunā caināṃ parirabhya caṣakahastaḥ sāntvayan pāyayet | [KāSū, 2, 10 2.3]
jalānupānaṃ vā khaṇḍakhādyakam anyad vā prakṛtisātmyayuktam ubhāvapyupayuñjīyātām | [KāSū, 2, 10 2.4]
accharasakayūṣam amlayavāgūṃ bhṛṣṭamāṃsopadaṃśāni pānakāni cūtaphalāni śuṣkamāṃsaṃ mātuluṅgacukrakāṇi saśarkarāṇi ca yathādeśasātmyaṃ ca | [KāSū, 2, 10 2.5]
tatra madhuram idaṃ mṛdu viśadam iti ca vidaśya vidaśya tat tad upāharet | [KāSū, 2, 10 2.6]
harmyatalasthitayor vā candrikāsevanārtham āsanam | [KāSū, 2, 10 2.7]
tadaṅkasaṃlīnāyāścandramasaṃ paśyantyā nakṣatrapaṅktivyaktīkaraṇam | [KāSū, 2, 10 2.8]
arundhatīdhruvasaptarṣimālādarśanaṃ ca | [KāSū, 2, 10 2.9]
iti ratāvasānikam | [KāSū, 2, 10 2.10]
avasāne api ca prītir upacārair upaskṛtā | [KāSū, 2, 10 3.1]
savisrambhakathāyogai ratiṃ janayate parām | [KāSū, 2, 10 3.2]
parasparaprītikarair ātmabhāvānuvartanaiḥ | [KāSū, 2, 10 4.1]
kṣaṇāt krodhaparāvṛttaiḥ kṣaṇāt prītivilokitaiḥ | [KāSū, 2, 10 4.2]
hallīsakakrīḍanakair gāyanair lāṭarāsakaiḥ | [KāSū, 2, 10 5.1]
rāgalolārdranayanaiś candramaṇḍalavīkṣaṇaiḥ | [KāSū, 2, 10 5.2]
ādye saṃdarśane jāte pūrvaṃ ye syur manorathāḥ | [KāSū, 2, 10 6.1]
punarviyoge duḥkhaṃ ca tasya sarvasya kīrtanaiḥ | [KāSū, 2, 10 6.2]
kīrtanānte ca rāgeṇa pariṣvaṅgaiḥ sacumbanaiḥ | [KāSū, 2, 10 7.1]
taistaiśca bhāvaiḥ saṃyukto yūno rāgo vivardhate | [KāSū, 2, 10 7.2]
rāgavad āhāryarāgaṃ kṛtrimarāgaṃ vyavahitarāgaṃ poṭārataṃ khalaratam ayantritaratam iti rataviśeṣāḥ | [KāSū, 2, 10 8.1]
saṃdarśanāt prabhṛtyubhayor api pravṛddharāgayoḥ prayatnakṛte samāgame pravāsapratyāgamane vā kalahaviyogayoge tadrāgavat | [KāSū, 2, 10 9.1]
tatrātmābhiprāyād yāvadarthaṃ ca pravṛttiḥ | [KāSū, 2, 10 10.1]
madhyastharāgayor ārabdhaṃ yad anurajyate tad āhāryarāgam | [KāSū, 2, 10 11.1]
tatra cātuḥṣaṣṭikair yogaiḥ sātmyānuviddhaiḥ saṃdhukṣya saṃdhukṣya rāgaṃ pravarteta | [KāSū, 2, 10 12.1]
tatkāryahetor anyatra saktayor vā kṛtrimarāgam | [KāSū, 2, 10 12.2]
tatra samuccayena yogāñ śāstrataḥ paśyet | [KāSū, 2, 10 13.1]
puruṣastu hṛdayapriyām anyāṃ manasi nidhāya vyavaharet | [KāSū, 2, 10 14.1]
saṃprayogāt prabhṛti ratiṃ yāvat | [KāSū, 2, 10 14.2]
atastadvyavahitarāgam | [KāSū, 2, 10 14.3]
nyūnāyāṃ kumbhadāsyāṃ paricārikāyāṃ vā yāvadarthaṃ saṃprayogastatpoṭāratam | [KāSū, 2, 10 15.1]
tatropacārān nādriyeta | [KāSū, 2, 10 16.1]
tathā veśyāyā grāmīṇena saha yāvadarthaṃ khalaratam | [KāSū, 2, 10 17.1]
grāmavrajapratyantayoṣidbhiś ca nāgarakasya | [KāSū, 2, 10 18.1]
utpannavisrambhayośca parasparānukūlyād ayantritaratam | [KāSū, 2, 10 19.1]
iti ratāni | [KāSū, 2, 10 19.2]
vardhamānapraṇayā tu nāyikā sapatnīnām agrahaṇaṃ tadāśrayam ālāpaṃ vā gotraskhalitaṃ vā na marṣayet | [KāSū, 2, 10 20.1]
nāyakavyalīkaṃ ca | [KāSū, 2, 10 20.2]
tatra subhṛśaḥ kalaho ruditam āyāsaḥ śiroruhāṇām avakṣodanaṃ prahaṇanam āsanācchayanād vā mahyāṃ patanaṃ mālyabhūṣaṇāvamokṣo bhūmau śayyā ca | [KāSū, 2, 10 21.1]
tatra yuktarūpeṇa sāmnā pādapatanena vā prasannamanāstām anunayann upakramya śayanam ārohayet | [KāSū, 2, 10 22.1]
tasya ca vacanam uttareṇa yojayantī vivṛddhakrodhā sakacagraham asyāsyam unnamayya pādena bāhau śirasi vakṣasi pṛṣṭhe vā sakṛd dvistrir avahanyāt | [KāSū, 2, 10 23.1]
dvāradeśaṃ gacchet | [KāSū, 2, 10 23.2]
tatropaviśyāśrukaraṇam iti | [KāSū, 2, 10 23.3]
atikruddhāpi tu na dvāradeśād bhūyo gacchet | [KāSū, 2, 10 23.4]
doṣavattvāt | [KāSū, 2, 10 23.5]
iti dattakaḥ | [KāSū, 2, 10 23.6]
tatra yuktito 'nunīyamānā prasādam ākāṅkṣet | [KāSū, 2, 10 23.7]
prasannāpi tu sakaṣāyair eva vākyair enaṃ tudatīva prasannaratikāṅkṣiṇī nāyakena parirabhyeta | [KāSū, 2, 10 23.8]
svabhavanasthā tu nimittāt kalahitā tathāvidhaceṣṭaiva nāyakam abhigacchet | [KāSū, 2, 10 24.1]
tatra pīṭhamardaviṭavidūṣakair nāyakaprayuktair upaśamitaroṣā tair evānunītā taiḥ sahaiva tadbhavanam adhigacchet | [KāSū, 2, 10 24.2]
tatra ca vaset | [KāSū, 2, 10 24.3]
iti praṇayakalahaḥ | [KāSū, 2, 10 24.4]
bhavanti cātra ślokāḥ | [KāSū, 2, 10 25.1]
evam etāṃ catuḥṣaṣṭiṃ bābhravyeṇa prakīrtitām | [KāSū, 2, 10 25.2]
prayuñjāno varastrīṣu siddhiṃ gacchati nāyakaḥ | [KāSū, 2, 10 25.3]
bruvann apyanyaśāstrāṇi catuḥṣaṣṭivivarjitaḥ | [KāSū, 2, 10 26.1]
vidvatsaṃsadi nātyarthaṃ kathāsu paripūjyate | [KāSū, 2, 10 26.2]
varjito 'pyanyavijñānair etayā yastvalaṃkṛtaḥ | [KāSū, 2, 10 27.1]
sa goṣṭhyāṃ naranārīṇāṃ kathāsvagraṃ vigāhate | [KāSū, 2, 10 27.2]
vidvadbhiḥ pūjitām enāṃ khalair api supūjitām | [KāSū, 2, 10 28.1]
pūjitāṃ gaṇikāsaṃghair nandinīṃ ko na pūjayet | [KāSū, 2, 10 28.2]
nandinī subhagā siddhā subhagaṃkaraṇīti ca | [KāSū, 2, 10 29.1]
nārīpriyeti cācāryaiḥ śāstreṣv eṣā nirucyate | [KāSū, 2, 10 29.2]
kanyābhiḥ parayoṣidbhir gaṇikābhiśca bhāvataḥ | [KāSū, 2, 10 30.1]
vīkṣyate bahumānena catuḥṣaṣṭivicakṣaṇaḥ | [KāSū, 2, 10 30.2]
{KāSū, 3, 1}
savarṇāyām ananyapūrvāyāṃ śāstrato 'dhigatāyāṃ dharmo 'rthaḥ putrāḥ saṃbandhaḥ pakṣavṛddhir anupaskṛtā ratiśca | [KāSū, 3, 1 1.1]
tasmāt kanyām abhijanopetāṃ mātāpitṛmatīṃ trivarṣāt prabhṛti nyūnavayasaṃ ślāghyācāre dhanavati pakṣavati kule saṃbandhipriye saṃbandhibhir ākule prasūtāṃ prabhūtamātṛpitṛpakṣāṃ rūpaśīlalakṣaṇasampannām anyūnādhikāvinaṣṭadantanakhakarṇakeśākṣistanīm arogiprakṛtiśarīrāṃ tathāvidha eva śrutavāñ śīlayet | [KāSū, 3, 1 2.1]
yāṃ gṛhītvā kṛtinam ātmānaṃ manyeta na ca samānair nindyeta tasyāṃ pravṛttir iti ghoṭakamukhaḥ | [KāSū, 3, 1 3.1]
tasyā varaṇe mātāpitarau saṃbandhinaśca prayateran | [KāSū, 3, 1 4.1]
mitrāṇi ca gṛhītavākyānyubhayasambaddhāni | [KāSū, 3, 1 4.2]
tānyanyeṣāṃ varayitṝṇāṃ doṣān pratyakṣānāgamikāṃśca śrāvayeyuḥ | [KāSū, 3, 1 5.1]
kaulān pauruṣeyān abhiprāyasaṃvardhakāṃśca nāyakaguṇān | [KāSū, 3, 1 5.2]
viśeṣataśca kanyāmātur anukūlāṃstadātvāyatiyuktān darśayeyuḥ | [KāSū, 3, 1 5.3]
daivacintakarūpaśca śakunanimittagrahalagnabalalakṣaṇadarśanena nāyakasya bhaviṣyantam arthasaṃyogaṃ kalyāṇam anuvarṇayet | [KāSū, 3, 1 6.1]
apare punar asyānyato viśiṣṭena kanyālābhena kanyāmātaram unmādayeyuḥ | [KāSū, 3, 1 7.1]
daivanimittaśakunopaśrutīnām ānulomyena kanyāṃ varayed dadyācca | [KāSū, 3, 1 8.1]
na yadṛcchayā kevalamānuṣāyeti ghoṭakamukhaḥ | [KāSū, 3, 1 9.1]
suptāṃ rudatīṃ niṣkrāntāṃ varaṇe parivarjayet | [KāSū, 3, 1 10.1]
apraśastanāmadheyāṃ ca guptāṃ dattāṃ ghonāṃ pṛṣatām ṛṣabhāṃ vinatāṃ vikaṭāṃ vimuṇḍāṃ śucidūṣitāṃ sāṃkarikīṃ rākāṃ phalīnīṃ mitrāṃ svanujām varṣakarīṃ ca varjayet | [KāSū, 3, 1 10.2]
nakṣatrākhyāṃ nadīnāmnīṃ vṛkṣanāmnīṃ ca garhitām | [KāSū, 3, 1 11.1]
lakārarephopāntāṃ ca varaṇe parivarjayet | [KāSū, 3, 1 11.2]
yasyāṃ manaścakṣuṣor nibandhastasyām ṛddhiḥ | [KāSū, 3, 1 12.1]
netarām ādriyeta | [KāSū, 3, 1 12.2]
ityeke | [KāSū, 3, 1 12.3]
tasmāt pradānasamaye kanyām udāraveṣāṃ sthāpayeyuḥ | [KāSū, 3, 1 13.1]
aparāhṇikaṃ ca nityaṃ prasādhitāyāḥ sakhībhiḥ saha krīḍā | [KāSū, 3, 1 13.2]
yajñavivāhādiṣu janasaṃdrāveṣu prāyatnikaṃ darśanam | [KāSū, 3, 1 13.3]
tathotsaveṣu ca | [KāSū, 3, 1 13.4]
paṇyasadharmatvāt | [KāSū, 3, 1 13.5]
varaṇārtham upagatāṃśca bhadradarśanān pradakṣiṇavācaśca tatsaṃbandhisaṃgatān puruṣān maṅgalaiḥ pratigṛhṇīyuḥ | [KāSū, 3, 1 14.1]
kanyāṃ caiṣām alaṃkṛtām anyāpadeśena darśayeyuḥ | [KāSū, 3, 1 14.2]
daivaṃ parīkṣaṇaṃ cāvadhiṃ sthāpayeyuḥ | [KāSū, 3, 1 14.3]
ā pradānaniścayāt | [KāSū, 3, 1 14.4]
snānādiṣu niyujyamānā varayitāraḥ sarvaṃ bhaviṣyatītyuktvā na tadaharevābhyupagaccheyuḥ | [KāSū, 3, 1 15.1]
deśapravṛttisātmyād vā brāhmaprājāpatyārṣadaivānām anyatamena vivāhena śāstrataḥ pariṇayet | [KāSū, 3, 1 16.1]
iti varaṇavidhānam | [KāSū, 3, 1 16.2]
bhavanti cātra ślokāḥ | [KāSū, 3, 1 17.1]
samasyādyāḥ sahakrīḍā vivāhāḥ saṃgatāni ca | [KāSū, 3, 1 17.2]
samānair eva kāryāṇi nottamair nāpi vādhamaiḥ | [KāSū, 3, 1 17.3]
kanyāṃ gṛhītvā varteta preṣyavad yatra nāyakaḥ | [KāSū, 3, 1 18.1]
taṃ vidyād uccasaṃbandhaṃ parityaktaṃ manasvibhiḥ | [KāSū, 3, 1 18.2]
svāmivad vicared yatra bāndhavaiḥ svaiḥ puraskṛtaḥ | [KāSū, 3, 1 19.1]
aślāghyo hīnasaṃbandhaḥ so 'pi sadbhir vinindyate | [KāSū, 3, 1 19.2]
parasparasukhāsvādā krīḍā yatra prayujyate | [KāSū, 3, 1 20.1]
viśeṣayantī cānyonyaṃ saṃbandhaḥ sa vidhīyate | [KāSū, 3, 1 20.2]
kṛtvāpi coccasaṃbandhaṃ paścājjñātiṣu saṃnamet | [KāSū, 3, 1 21.1]
na tv eva hīnasaṃbandhaṃ kuryāt sadbhir vininditam | [KāSū, 3, 1 21.2]
{KāSū, 3, 2}
saṃgatayostrirātram adhaḥśayyā brahmacaryaṃ kṣāralavaṇavarjam āhārastathā saptāhaṃ satūryamaṅgalasnānaṃ prasādhanaṃ sahabhojanaṃ ca prekṣā saṃbandhināṃ ca pūjanam | [KāSū, 3, 2 1.1]
iti sārvavarṇikam | [KāSū, 3, 2 1.2]
tasminn etāṃ niśi vijane mṛdubhir upacārair upakrameta | [KāSū, 3, 2 2.1]
trirātram avacanaṃ hi stambham iva nāyakaṃ paśyantī kanyā nirvidyeta paribhavecca tṛtīyām iva prakṛtim | [KāSū, 3, 2 3.1]
iti bābhravīyāḥ | [KāSū, 3, 2 3.2]
upakrameta viśrambhayecca na tu brahmacaryam ativarteta | [KāSū, 3, 2 4.1]
iti vātsyāyanaḥ | [KāSū, 3, 2 4.2]
upakramamāṇaśca na prasahya kiṃcid ācaret | [KāSū, 3, 2 5.1]
kusumasadharmāṇo hi yoṣitaḥ sukumāropakramāḥ | [KāSū, 3, 2 6.1]
tāstvanadhigataviśvāsaiḥ prasabham upakramyamāṇāḥ saṃprayogadveṣiṇyo bhavanti | [KāSū, 3, 2 6.2]
tasmāt sāmnaivopacaret | [KāSū, 3, 2 6.3]
yuktyāpi tu yataḥ prasaram upalabhet tenaivānu praviśet | [KāSū, 3, 2 7.1]
tatpriyeṇāliṅganenācaritena | [KāSū, 3, 2 8.1]
nātikālatvāt | [KāSū, 3, 2 8.2]
pūrvakāyeṇa copakramet | [KāSū, 3, 2 9.1]
viṣahyatvāt | [KāSū, 3, 2 9.2]
dīpāloke vigāḍhayauvanāyāḥ pūrvasaṃstutāyāḥ | [KāSū, 3, 2 10.1]
bālāyā apūrvāyāścāndhakāre | [KāSū, 3, 2 10.2]
aṅgīkṛtapariṣvaṅgāyāśca vadanena tāmbūladānam | [KāSū, 3, 2 11.1]
tadapratipadyamānāṃ ca sāntvanair vākyaiḥ śapathaiḥ pratiyācitaiḥ pādapatanaiśca grāhayet | [KāSū, 3, 2 11.2]
vrīḍāyuktāpi yoṣidatyantakruddhāpi na pādapatanam ativartate iti sārvatrikam | [KāSū, 3, 2 11.3]
taddānaprasaṅgeṇa mṛdu viśadam akāhalam asyāścumbanam | [KāSū, 3, 2 12.1]
tatra siddhām ālāpayet | [KāSū, 3, 2 12.2]
tacchravaṇārthaṃ yat kiṃcid alpākṣarābhidheyam ajānann iva pṛcchet | [KāSū, 3, 2 12.3]
tatra niṣpratipattim anudvejayan sāntvanāyuktaṃ bahuśa eva pṛcchet | [KāSū, 3, 2 12.4]
tatra apyavadantīṃ nirbadhnīyāt | [KāSū, 3, 2 12.5]
sarvā eva hi kanyāḥ puruṣeṇa prayujyamānaṃ vacanaṃ viṣahante | [KāSū, 3, 2 13.1]
na tu laghumiśrām api vācaṃ vadanti | [KāSū, 3, 2 13.2]
iti ghoṭakamukhaḥ | [KāSū, 3, 2 13.3]
nirbadhyamānā tu śiraḥkampena prativacanāni yojayet | [KāSū, 3, 2 14.1]
kalahe tu na śiraḥ kampayet | [KāSū, 3, 2 14.2]
icchasi māṃ necchasi vā kiṃ te ahaṃ rucito na rucito veti pṛṣṭā ciraṃ sthitvā nirbadhyamānā tadānukūlyena śiraḥ kampayet | [KāSū, 3, 2 15.1]
prapañcyamānā tu vivadet | [KāSū, 3, 2 15.2]
saṃstutā cet sakhīm anukūlām ubhayato 'pi visrabdhāṃ tām antarā kṛtvā kathāṃ yojayet | [KāSū, 3, 2 16.1]
tasminn adhomukhī vihaset | [KāSū, 3, 2 16.2]
tāṃ cātivādinīm adhikṣiped vivadecca | [KāSū, 3, 2 16.3]
sā tu parihāsārtham idam anayoktam iti cānuktam api brūyāt | [KāSū, 3, 2 16.4]
tatra tām apanudya prativacanārtham abhyarthyamānā tūṣṇīm āsīta | [KāSū, 3, 2 16.5]
nirbadhyamānā tu nāham evaṃ bravīmītyavyaktākṣaram anavasitārthaṃ vacanaṃ brūyāt | [KāSū, 3, 2 16.6]
nāyakaṃ ca vihasantī kadācit kaṭākṣaiḥ prekṣeta | [KāSū, 3, 2 16.7]
ityālāpayojanam | [KāSū, 3, 2 16.8]
evaṃ jātaparicayā cānirvadantī tatsamīpe yācitaṃ tāmbūlaṃ vilepanaṃ srajaṃ nidadhyāt | [KāSū, 3, 2 17.1]
uttarīye vāsya nibadhnīyāt | [KāSū, 3, 2 17.2]
tathā yuktām ācchuritakena stanamukulayor upari spṛśet | [KāSū, 3, 2 17.3]
vāryamāṇaśca tvam api māṃ pariṣvajasva tato naivam ācariṣyāmīti sthityā pariṣvañjayet | [KāSū, 3, 2 17.4]
svaṃ ca hastam ā nābhideśāt prasārya nirvartayet | [KāSū, 3, 2 17.5]
krameṇa cainām utsaṅgam āropyādhikam adhikam upakramet | [KāSū, 3, 2 17.6]
apratipadyamānāṃ ca bhīṣayet | [KāSū, 3, 2 17.7]
ahaṃ khalu tava dantapadānyadhare kariṣyāmi stanapṛṣṭhe ca nakhapadam | [KāSū, 3, 2 18.1]
ātmanaśca svayaṃ kṛtvā tvayā kṛtam iti te sakhījanasya purataḥ kathayiṣyāmi | [KāSū, 3, 2 18.2]
sā tvaṃ kim atra vakṣyasīti bālavibhīṣikair bālapratyāyanaiśca śanair enāṃ pratārayet | [KāSū, 3, 2 18.3]
dvitīyasyāṃ tṛtīyasyāṃ ca rātrau kiṃcid adhikaṃ viśrambhitāṃ hastena yojayet | [KāSū, 3, 2 18.4]
sarvāṅgikaṃ cumbanam upakrameta | [KāSū, 3, 2 19.1]
ūrvoścopari vinyastahastaḥ saṃvāhanakriyāyāṃ siddhāyāṃ krameṇorumūlam api saṃvāhayet | [KāSū, 3, 2 20.1]
nivārite saṃvāhane ko doṣa ityākulayed enām | [KāSū, 3, 2 20.2]
tacca sthirīkuryāt | [KāSū, 3, 2 20.3]
tatra siddhāyā guhyadeśābhimarśanaṃ raśanāviyojanaṃ nīvīvisraṃsanaṃ vasanaparivartanam ūrumūlasaṃvāhanaṃ ca | [KāSū, 3, 2 20.4]
ete cāsyānyāpadeśāḥ | [KāSū, 3, 2 20.5]
yuktayantrāṃ rañjayet | [KāSū, 3, 2 20.6]
na tvakāle vratakhaṇḍanam anuśiṣyācca | [KāSū, 3, 2 20.7]
ātmānurāgaṃ darśayet | [KāSū, 3, 2 20.8]
manorathāṃśca pūrvakālikān anuvarṇayet | [KāSū, 3, 2 20.9]
āyatyāṃ ca tadānukūlyena pravṛttiṃ pratijānīyāt | [KāSū, 3, 2 20.10]
sapatnībhyaśca sādhvasam avacchindyāt | [KāSū, 3, 2 20.11]
kālena ca krameṇa vimuktakanyābhāvām anudvejayann upakrameta | [KāSū, 3, 2 20.12]
iti kanyāvisrambhaṇam | [KāSū, 3, 2 20.13]
bhavanti cātra ślokāḥ | [KāSū, 3, 2 21.1]
evaṃ cittānugo bālām upāyena prasādhayet | [KāSū, 3, 2 21.2]
tathāsya sānuraktā ca suvisrabdhā prajāyate | [KāSū, 3, 2 21.3]
nātyantam ānulomyena na cātiprātilomyataḥ | [KāSū, 3, 2 22.1]
siddhiṃ gacchati kanyāsu tasmān madhyena sādhayet | [KāSū, 3, 2 22.2]
ātmanaḥ prītijananaṃ yoṣitāṃ mānavardhanam | [KāSū, 3, 2 23.1]
kanyāvisrambhaṇaṃ vetti yaḥ sa tāsāṃ priyo bhavet | [KāSū, 3, 2 23.2]
atilajjānvitety eyaṃ yastu kanyām upekṣate | [KāSū, 3, 2 24.1]
so 'nabhiprāyavedīti paśuvat paribhūyate | [KāSū, 3, 2 24.2]
sahasā vāpyupakrāntā kanyācittam avindatā | [KāSū, 3, 2 25.1]
bhayaṃ vitrāsam udvegaṃ sadyo dveṣaṃ ca gacchati | [KāSū, 3, 2 25.2]
sā prītiyogam aprāptā tenodvegena dūṣitā | [KāSū, 3, 2 26.1]
puruṣadveṣiṇī vā syād vidviṣṭā vā tato 'nyagā | [KāSū, 3, 2 26.2]
{KāSū, 3, 3}
dhanahīnastu guṇayukto 'pi madhyasthaguṇo hīnāpadeśo vā sadhano vā prātiveśyaḥ mātṛpitṛbhrātṛṣu ca paratantraḥ bālavṛttir ucitapraveśo vā kanyām alabhyatvān na varayet | [KāSū, 3, 3 1.1]
bālyāt prabhṛti caināṃ svayam evānurañjayet | [KāSū, 3, 3 1.2]
tathāyuktaśca mātulakulānuvartī dakṣiṇāpathe bāla eva mātrā ca pitrā ca viyuktaḥ paribhūtakalpo dhanotkarṣādalabhyāṃ mātuladuhitaram anyasmai vā pūrvadattāṃ sādhayet | [KāSū, 3, 3 1.3]
anyām api bāhyāṃ spṛhayet | [KāSū, 3, 3 1.4]
bālāyām evaṃ sati dharmādhigame saṃvananaṃ ślāghyam iti ghoṭakamukhaḥ | [KāSū, 3, 3 1.5]
tayā saha puṣpāvacayaṃ grathanaṃ gṛhakaṃ duhitṛkākrīḍāyojanaṃ bhaktapānakaraṇam iti kurvīta | [KāSū, 3, 3 2.1]
paricayasya vayasaścānurūpyāt | [KāSū, 3, 3 2.2]
ākarṣakrīḍā paṭṭikākrīḍā muṣṭidyūtakṣullakādidyūtāni madhyamāṅguligrahaṇaṃ ṣaṭpāṣāṇakādīni ca deśyāni tatsātmyāt tadāptadāsaceṭikābhis tayā ca sahānukrīḍeta | [KāSū, 3, 3 2.3]
kṣveḍitakāni sunimīlitakām ārabdhikāṃ lavaṇavīthikām anilatāḍitakāṃ godhūmapuñjikām aṅgulitāḍitakāṃ sakhībhir anyāni ca deśyāni | [KāSū, 3, 3 2.4]
yāṃ ca viśvāsyām asyāṃ manyeta tayā saha nirantarāṃ prītiṃ kuryāt | [KāSū, 3, 3 3.1]
paricayāṃśca budhyeta | [KāSū, 3, 3 3.2]
dhātreyikāṃ cāsyāḥ priyahitābhyām adhikam upagṛhṇīyāt | [KāSū, 3, 3 3.3]
sā hi prīyamāṇā viditākārāpy apratyādiśantī taṃ tāṃ ca yojayituṃ śaknuyāt | [KāSū, 3, 3 3.4]
anabhihitāpi pratyācāryakam | [KāSū, 3, 3 3.5]
aviditākārāpi hi guṇān evānurāgāt prakāśayet | [KāSū, 3, 3 3.6]
yathā prayojyānurajyeta | [KāSū, 3, 3 3.7]
yatra yatra ca kautukaṃ prayojyāyāstad anu praviśya sādhayet | [KāSū, 3, 3 3.8]
krīḍanakadravyāṇi yānyapūrvāṇi yānyanyāsāṃ viralaśo vidyeraṃstānyasyā ayatnena sampādayet | [KāSū, 3, 3 3.9]
tatra kandukam anekabhakticitram alpakālāntaritam anyad anyacca saṃdarśayet | [KāSū, 3, 3 3.10]
tathā sūtradārugavalagajadantamayīr duhitṛkā madhūcchiṣṭapiṣṭamṛṇmayīśca | [KāSū, 3, 3 3.11]
bhaktapākārtham asyā mahānasikasya ca darśanam | [KāSū, 3, 3 3.12]
kāṣṭhamedhrakayośca saṃyuktayośca strīpuṃsayor ajaiḍakānāṃ devakulagṛhakānāṃ mṛdvidalakāṣṭhavinirmitānāṃ śukaparabhṛtamadanasārikālāvakakukkuṭatittiripañjarakāṇāṃ ca vicitrākṛtisaṃyuktānāṃ jalabhājanānāṃ ca yantrikāṇāṃ vīṇikānāṃ paṭolikānām alaktakamanaḥśilāharitālahiṅgulakaśyāmavarṇakādīnāṃ tathā candanakuṅkumayoḥ pūgaphalānāṃ pattrāṇāṃ kālayuktānāṃ ca śaktiviṣaye pracchannaṃ dānaṃ prakāśadravyāṇāṃ ca prakāśam | [KāSū, 3, 3 3.13]
yathā ca sarvābhiprāyasaṃvardhakam enaṃ manyeta tathā prayatitavyam | [KāSū, 3, 3 3.14]
vīkṣaṇe ca pracchannam arthayet | [KāSū, 3, 3 3.15]
tathā kathāyojanam | [KāSū, 3, 3 3.16]
pracchannadānasya tu kāraṇam ātmano gurujanād bhayaṃ khyāpayet | [KāSū, 3, 3 3.17]
deyasya cānyena spṛhaṇīyatvam iti | [KāSū, 3, 3 3.18]
vardhamānānurāgaṃ cākhyānake manaḥ kurvatīm anvarthābhiḥ kathābhiścittahāriṇībhiśca rañjayet | [KāSū, 3, 3 3.19]
vismayeṣu prasahyamānām indrajālaiḥ prayogair vismāpayet | [KāSū, 3, 3 3.20]
kalāsu kautukinīṃ tatkauśalena gītapriyāṃ śrutiharair gītaiḥ | [KāSū, 3, 3 3.21]
āśvayujyām aṣṭamīcandrake kaumudyām utsaveṣu yātrāyāṃ grahaṇe gṛhācāre vā vicitrair āpīḍaiḥ karṇapattrabhaṅgaiḥ sikthakapradhānair vastrāṅgulīyakabhūṣaṇadānaiśca | [KāSū, 3, 3 3.22]
no ced doṣakarāṇi manyeta | [KāSū, 3, 3 3.23]
anyapuruṣaviśeṣābhijñatayā dhātreyikāsyāḥ puruṣapravṛttau cātuḥṣaṣṭikān yogān grāhayet | [KāSū, 3, 3 3.24]
tadgrahaṇopadeśena ca prayojyāyāṃ ratikauśalam ātmanaḥ prakāśayet | [KāSū, 3, 3 3.25]
udāraveṣaśca svayam anupahatadarśanaḥ syāt | [KāSū, 3, 3 3.26]
bhāvaṃ ca kurvatīm iṅgitākāraiḥ sūcayet | [KāSū, 3, 3 3.27]
yuvatayo hi saṃsṛṣṭam abhīkṣṇadarśanaṃ ca puruṣaṃ prathamaṃ kāmayante | [KāSū, 3, 3 3.28]
kāmayamānā api tu nābhiyuñjata iti prāyovādaḥ | [KāSū, 3, 3 3.29]
iti bālāyām upakramāḥ | [KāSū, 3, 3 3.30]
tān iṅgitākārān vakṣyāmaḥ | [KāSū, 3, 3 4.1]
saṃmukhaṃ taṃ tu na vīkṣate | [KāSū, 3, 3 5.1]
vīkṣitā vrīḍāṃ darśayati | [KāSū, 3, 3 5.2]
rucyam ātmano 'ṅgam apadeśena prakāśayati | [KāSū, 3, 3 5.3]
pramattaṃ pracchannaṃ nāyakam atikrāntaṃ ca vīkṣate | [KāSū, 3, 3 5.4]
pṛṣṭā ca kiṃcit sasmitam avyaktākṣaram anavasitārthaṃ ca mandaṃ mandam adhomukhī kathayati | [KāSū, 3, 3 5.5]
tatsamīpe ciraṃ sthānam abhinandati | [KāSū, 3, 3 5.6]
dūre sthitā paśyatu mām iti manyamānā parijanaṃ savadanavikāram ābhāṣate | [KāSū, 3, 3 5.7]
taṃ deśaṃ na muñcati | [KāSū, 3, 3 5.8]
yat kiṃcid dṛṣṭvā vihasitaṃ karoti | [KāSū, 3, 3 5.9]
tatra kathām avasthānārtham anubadhnāti | [KāSū, 3, 3 5.10]
bālasyāṅkagatasyāliṅganaṃ cumbanaṃ ca karoti | [KāSū, 3, 3 5.11]
paricārikāyāstilakaṃ ca racayati | [KāSū, 3, 3 5.12]
parijanānavaṣṭabhya tāstāśca līlā darśayati | [KāSū, 3, 3 5.13]
tanmitreṣu viśvasiti | [KāSū, 3, 3 5.14]
vacanaṃ caiṣāṃ bahu manyate karoti ca | [KāSū, 3, 3 5.15]
tatparicārakaiḥ saha prītiṃ saṃkathāṃ dyūtam iti ca karoti | [KāSū, 3, 3 5.16]
svakarmasu ca prabhaviṣṇur ivaitān niyuṅkte | [KāSū, 3, 3 5.17]
teṣu ca nāyakasaṃkathām anyasya kathayatsvavahitā tāṃ śṛṇoti | [KāSū, 3, 3 5.18]
dhātreyikayā coditā nāyakasyodavasitaṃ praviśati | [KāSū, 3, 3 5.19]
tām antarā kṛtvā tena saha dyūtaṃ krīḍām ālāpaṃ cāyojayitum icchati | [KāSū, 3, 3 5.20]
analaṃkṛtā darśanapathaṃ pariharati | [KāSū, 3, 3 5.21]
karṇapattram aṅgulīyakaṃ srajaṃ vā tena yācitā sadhīram eva gātrād avatārya sakhyā haste dadāti | [KāSū, 3, 3 5.22]
tena ca dattaṃ nityaṃ dhārayati | [KāSū, 3, 3 5.23]
anyavarasaṃkathāsu viṣaṇṇā bhavati | [KāSū, 3, 3 5.24]
tatpakṣakaiśca saha na saṃsṛjyata iti | [KāSū, 3, 3 5.25]
bhavataścātra ślokau | [KāSū, 3, 3 6.1]
dṛṣṭvaitān bhāvasaṃyuktān ākārān iṅgitāni ca | [KāSū, 3, 3 6.2]
kanyāyāḥ saṃprayogārthaṃ tāṃstān yogān vicintayet | [KāSū, 3, 3 6.3]
bālakrīḍanakair bālā kalābhir yauvane sthitā | [KāSū, 3, 3 7.1]
vatsalā cāpi saṃgrāhyā viśvāsyajanasaṃgrahāt | [KāSū, 3, 3 7.2]
{KāSū, 3, 4}
darśiteṅgitākārāṃ kanyām upāyato 'bhiyuñjīta | [KāSū, 3, 4 1.1]
dyūte krīḍanakeṣu ca vivadamānaḥ sākāram asyāḥ pāṇim avalambeta | [KāSū, 3, 4 2.1]
yathoktaṃ ca spṛṣṭakādikam āliṅganavidhiṃ vidadhyāt | [KāSū, 3, 4 3.1]
patracchedyakriyāyāṃ ca svābhiprāyāsūcakaṃ mithunam asyā darśayet | [KāSū, 3, 4 4.1]
evam anyadviralaśo darśayet | [KāSū, 3, 4 5.1]
jalakrīḍāyāṃ taddūrato 'psu nimagnaḥ samīpam asyā gatvā spṛṣṭvā caināṃ tatraivonmajjet | [KāSū, 3, 4 6.1]
navapatrikādiṣu ca saviśeṣabhāvanivedanam | [KāSū, 3, 4 7.1]
ātmaduḥkhasyānirvedena kathanam | [KāSū, 3, 4 8.1]
svapnasya ca bhāvayuktasyānyāpadeśena | [KāSū, 3, 4 9.1]
prekṣaṇake svajanasamāje vā samīpopaveśanam | [KāSū, 3, 4 10.1]
tatrānyāpadiṣṭaṃ sparśanam | [KāSū, 3, 4 10.2]
apāśrayārthaṃ ca caraṇena caraṇasya pīḍanam | [KāSū, 3, 4 11.1]
tataḥ śanakair ekaikām aṅgulim abhispṛśet | [KāSū, 3, 4 12.1]
pādāṅguṣṭhena ca nakhāgrāṇi ghaṭṭayet | [KāSū, 3, 4 13.1]
tatra siddhaḥ padāt padam adhikam ākāṅkṣet | [KāSū, 3, 4 14.1]
kṣāntyarthaṃ ca tad evābhyaset | [KāSū, 3, 4 15.1]
pādaśauce pādāṅgulisaṃdaṃśena tadaṅgulipīḍanam | [KāSū, 3, 4 16.1]
dravyasya samarpaṇe pratigrahe vā tadgato vikāraḥ | [KāSū, 3, 4 17.1]
ācamanānte codakenāsekaḥ | [KāSū, 3, 4 18.1]
vijane tamasi ca dvandvam āsīnaḥ kṣāntiṃ kurvīta | [KāSū, 3, 4 19.1]
samānadeśaśayyāyāṃ ca | [KāSū, 3, 4 19.2]
tatra yathārtham anudvejayato bhāvanivedanam | [KāSū, 3, 4 20.1]
vivikte ca kiṃcid asti kathayitavyam ityuktvā nirvacanaṃ bhāvaṃ ca tatropalakṣayet | [KāSū, 3, 4 21.1]
yathā pāradārike vakṣyāmaḥ | [KāSū, 3, 4 21.2]
viditabhāvastu vyādhim apadiśyaināṃ vārtāgrahaṇārthaṃ svam udavasitam ānayet | [KāSū, 3, 4 22.1]
āgatāyāśca śiraḥpīḍane niyogaḥ | [KāSū, 3, 4 23.1]
pāṇim avalambya cāsyāḥ sākāraṃ nayanayor lalāṭe ca nidadhyāt | [KāSū, 3, 4 23.2]
auṣadhāpadeśārthaṃ cāsyāḥ karma vinirdiśet | [KāSū, 3, 4 24.1]
idaṃ tvayā kartavyam | [KāSū, 3, 4 25.1]
na hyetad ṛte kanyayā anyena kāryam iti gacchantīṃ punar āgamanānubandham enāṃ visṛjet | [KāSū, 3, 4 25.2]
asya ca yogasya trirātraṃ trisaṃdhyaṃ ca prayuktiḥ | [KāSū, 3, 4 26.1]
abhīkṣṇadarśanārtham āgatāyāśca goṣṭhīṃ vardhayet | [KāSū, 3, 4 27.1]
anyābhir api saha viśvāsanārtham adhikam adhikaṃ cābhiyuñjīta | [KāSū, 3, 4 28.1]
na tu vācā nirvadet | [KāSū, 3, 4 28.2]
dūragatabhāvo 'pi hi kanyāsu na nirvedena sidhyatīti ghoṭakamukhaḥ | [KāSū, 3, 4 29.1]
yadā tu bahusiddhāṃ manyeta tadaivopakramet | [KāSū, 3, 4 30.1]
pradoṣe niśi tamasi ca yoṣito mandasādhvasāḥ suratavyavasāyinyo rāgavatyaśca bhavanti | [KāSū, 3, 4 31.1]
na ca puruṣaṃ pratyācakṣate | [KāSū, 3, 4 31.2]
tasmāt tatkālaṃ prayojayitavyā iti prāyovādaḥ | [KāSū, 3, 4 31.3]
ekapuruṣābhiyogānāṃ tvasaṃbhave gṛhītārthayā dhātreyikayā sakhyā vā tasyām antarbhūtayā tam artham anirvadantyā sahainām aṅkam ānāyayet | [KāSū, 3, 4 32.1]
tato yathoktam abhiyuñjīta | [KāSū, 3, 4 32.2]
svāṃ vā paricārikām ādāv eva sakhītvenāsyāḥ praṇidadhyāt | [KāSū, 3, 4 33.1]
yajñe vivāhe yātrāyām utsave vyasane prekṣaṇakavyāpṛte jane tatra tatra ca dṛṣṭeṅgitākārāṃ parīkṣitabhāvām ekākinīm upakrameta | [KāSū, 3, 4 34.1]
na hi dṛṣṭabhāvā yoṣito deśe kāle ca prayujyamānā vyāvartanta iti vātsyāyanaḥ | [KāSū, 3, 4 34.2]
ityekapuruṣābhiyogāḥ | [KāSū, 3, 4 34.3]
mandāpadeśā guṇavatyapi kanyā dhanahīnā kulīnāpi samānair ayācyāmānā mātāpitṛviyuktā vā jñātikulavartinī vā prāptayauvanā pāṇigrahaṇaṃ svayam abhīpseta | [KāSū, 3, 4 34.4]
sā tu guṇavantaṃ śaktaṃ sudarśanaṃ bālaprītyābhiyojayet | [KāSū, 3, 4 35.1]
yaṃ vā manyeta mātāpitror asamīkṣayā svayam apyayam indriyadaurbalyān mayi pravartiṣyata iti priyahitopacārair abhīkṣṇasaṃdarśanena ca tam āvarjayet | [KāSū, 3, 4 36.1]
mātā caināṃ sakhībhir dhātreyikābhiśca saha tadabhimukhīṃ kuryāt | [KāSū, 3, 4 37.1]
puṣpagandhatāmbūlahastāyā vijane vikāle ca tadupasthānam | [KāSū, 3, 4 38.1]
kalākauśalaprakāśane vā saṃvāhane śirasaḥ pīḍane caucityadarśanam | [KāSū, 3, 4 38.2]
prayojyasya sātmyayuktāḥ kathāyogāḥ bālāyām upakrameṣu yathoktam ācaret | [KāSū, 3, 4 38.3]
na caivāntarāpi puruṣaṃ svayam abhiyuñjīta | [KāSū, 3, 4 39.1]
svayam abhiyoginī hi yuvatiḥ saubhāgyaṃ jahātītyācāryāḥ | [KāSū, 3, 4 39.2]
tatprayuktānāṃ tvabhiyogānām ānulomyena grahaṇam | [KāSū, 3, 4 40.1]
pariṣvaktā ca na vikṛtiṃ bhajet | [KāSū, 3, 4 40.2]
ślakṣṇam ākāram ajānatīva pratigṛhṇīyāt | [KāSū, 3, 4 40.3]
vadanagrahaṇe balāt kāraḥ | [KāSū, 3, 4 40.4]
ratibhāvanām abhyarthyamānāyāḥ kṛcchrād guhyasaṃsparśanam | [KāSū, 3, 4 40.5]
abhyarthitāpi nātivivṛtā svayaṃ syāt | [KāSū, 3, 4 41.1]
anyatrāniścayakālāt | [KāSū, 3, 4 41.2]
yadā tu manyetānurakto mayi na vyāvartiṣyata iti tadaivainam abhiyuñjānaṃ bālabhāvamokṣāya tvarayet | [KāSū, 3, 4 41.3]
vimuktakanyābhāvā ca viśvāsyeṣu prakāśayet | [KāSū, 3, 4 41.4]
iti prayojyasyopāvartanam | [KāSū, 3, 4 41.5]
kanyābhiyujyamānā tu yaṃ manyetāśrayaṃ sukham | [KāSū, 3, 4 42.1]
anukūlaṃ ca vaśyaṃ ca tasya kuryāt parigraham | [KāSū, 3, 4 42.2]
anapekṣya guṇān yatra rūpamaucityam eva ca | [KāSū, 3, 4 43.1]
kurvīta dhanalobhena patiṃ sāpatnakeṣvapi | [KāSū, 3, 4 43.2]
tatra yuktaguṇaṃ vaśyaṃ śaktaṃ balavadarthinam | [KāSū, 3, 4 44.1]
upāyair abhiyuñjānaṃ kanyā na pratilobhayet | [KāSū, 3, 4 44.2]
varaṃ vaśyo daridro 'pi nirguṇo 'pyātmadhāraṇaḥ | [KāSū, 3, 4 45.1]
guṇair yukto 'pi na tv evaṃ bahusādhāraṇaḥ patiḥ | [KāSū, 3, 4 45.2]
prāyeṇa dhanināṃ dārā bahavo niravagrahāḥ | [KāSū, 3, 4 46.1]
bāhye satyupabhoge api nirvisrambhā bahiḥsukhāḥ | [KāSū, 3, 4 46.2]
nīco yastvabhiyuñjīta puruṣaḥ palito 'pi vā | [KāSū, 3, 4 47.1]
videśagatiśīlaśca na sa saṃyogam arhati | [KāSū, 3, 4 47.2]
yadṛcchayābhiyukto yo dambhadyūtādhiko 'pi vā | [KāSū, 3, 4 48.1]
sapatnīkaśca sāpatyo na sa saṃyogam arhati | [KāSū, 3, 4 48.2]
guṇasāmye abhiyoktṝṇām eko varayitā varaḥ | [KāSū, 3, 4 49.1]
tatrābhiyoktari śraiṣṭhyam anurāgātmako hi saḥ | [KāSū, 3, 4 49.2]
{KāSū, 3, 5}
prācuryeṇa kanyāyā viviktadarśanasyālābhe dhātreyikāṃ priyahitābhyām upagṛhyopasarpet | [KāSū, 3, 5 1.1]
sā cainām aviditā nāma nāyakasya bhūtvā tadguṇair anurañjayet | [KāSū, 3, 5 2.1]
tasyāśca rucyān nāyakaguṇān bhūyiṣṭham upavarṇayet | [KāSū, 3, 5 2.2]
anyeṣāṃ varapitṝṇāṃ doṣān abhiprāyaviruddhān pratipādayet | [KāSū, 3, 5 2.3]
mātāpitrośca guṇān abhijñatāṃ lubdhatāṃ ca capalatāṃ ca bāndhavānām | [KāSū, 3, 5 2.4]
yāścānyā api samānajātīyāḥ kanyāḥ śakuntalādyāḥ svabuddhyā bhartāraṃ prāpya samprayuktā modante sma tāścāsyā nidarśayet | [KāSū, 3, 5 2.5]
mahākuleṣu sāpatnakair bādhyamānā vidviṣṭā duḥkhitāḥ parityaktāśca dṛśyante | [KāSū, 3, 5 2.6]
āyatiṃ cāsya varṇayet | [KāSū, 3, 5 2.7]
sukham anupahatam ekacāritāyāṃ nāyikānurāgaṃ ca varṇayet | [KāSū, 3, 5 2.8]
samanorathāyāś cāsyā apāyaṃ sādhvasaṃ vrīḍāṃ ca hetubhir avacchindyāt | [KāSū, 3, 5 2.9]
dūtīkalpaṃ ca sakalam ācaret | [KāSū, 3, 5 2.10]
tvām ajānatīm iva nāyako balād grahīṣyatīti tathā suparigṛhītaṃ syād iti yojayet | [KāSū, 3, 5 2.11]
pratipannām abhipretāvakāśavartinīṃ nāyakaḥ śrotriyāgārād agnim ānāyya kuśān āstīrya yathāsmṛti hutvā ca triḥ parikramet | [KāSū, 3, 5 3.1]
tato mātari pitari ca prakāśayet | [KāSū, 3, 5 3.2]
agnisākṣikā hi vivāhā na nivartanta ityācāryasamayaḥ | [KāSū, 3, 5 3.3]
dūṣayitvā caināṃ śanaiḥ svajane prakāśayet | [KāSū, 3, 5 4.1]
tadbāndhavāśca yathā kulasyādhaṃ pariharanto daṇḍabhayācca tasmā evaināṃ dadyustathā yojayet | [KāSū, 3, 5 4.2]
anantaraṃ ca prītyupagraheṇa rāgeṇa tadbāndhavān prīṇayed iti | [KāSū, 3, 5 4.3]
gāndharveṇa vivāhena vā ceṣṭeta | [KāSū, 3, 5 4.4]
apratipadyamānāyām antaścāriṇīm anyāṃ kulapramadāṃ pūrvasaṃsṛṣṭāṃ prīyamāṇāṃ copagṛhya tayā saha viṣahyam avakāśam enām anyakāryāpadeśenānāyayet | [KāSū, 3, 5 5.1]
tataḥ śrotriyāgārād agnim iti samānaṃ pūrveṇa | [KāSū, 3, 5 5.2]
āsanne ca vivāhe mātaram asyāstad abhimatadoṣair anuśayaṃ grāhayet | [KāSū, 3, 5 6.1]
tatastadanumatena prātiveśyābhavane niśi nāyakam ānāyya śrotriyāgārād agnim iti samānaṃ pūrveṇa | [KāSū, 3, 5 6.2]
bhrātaram asyā vā samānavayasaṃ veśyāsu parastrīṣu vā prasaktam asukareṇa sāhāyadānena priyopagrahaiśca sudīrghakālam anurañjayet | [KāSū, 3, 5 7.1]
ante ca svābhiprāyaṃ grāhayet | [KāSū, 3, 5 7.2]
prāyeṇa hi yuvānaḥ samānaśīlavyasanavayasāṃ vayasyānām arthe jīvitam api tyajanti | [KāSū, 3, 5 7.3]
tatastenaivānyakāryāt tām ānāyayet | [KāSū, 3, 5 7.4]
viṣahyaṃ sāvakāśam iti samānaṃ pūrveṇa | [KāSū, 3, 5 7.5]
aṣṭamīcandrikādiṣu ca dhātreyikā madanīyam enāṃ pāyayitvā kiṃcid ātmanaḥ kāryam uddiśya nāyakasya viṣahyaṃ deśam ānayet | [KāSū, 3, 5 8.1]
tatraināṃ madāt saṃjñām apratipadyamānāṃ dūṣayitveti samānaṃ pūrveṇa | [KāSū, 3, 5 8.2]
suptāṃ caikacāriṇīṃ dhātreyikāṃ vārayitvā saṃjñām apratipadyamānāṃ dūṣayitveti samānaṃ pūrveṇa | [KāSū, 3, 5 9.1]
grāmāntaram udyānaṃ vā gacchantīṃ viditvā susaṃbhṛtasahāyo nāyakastadā rakṣiṇo vitrāsya hatvā vā kanyām apaharet | [KāSū, 3, 5 10.1]
iti vivāhayogāḥ | [KāSū, 3, 5 10.2]
pūrvaḥ pūrvaḥ pradhānaṃ syād vivāho dharmataḥ sthiteḥ | [KāSū, 3, 5 11.1]
pūrvābhāve tataḥ kāryo yo ya uttara uttaraḥ | [KāSū, 3, 5 11.2]
vyūḍhānāṃ hi vivāhānām anurāgaḥ phalaṃ yataḥ | [KāSū, 3, 5 12.1]
madhyamo 'pi hi sadyogo gāndharvastena pūjitaḥ | [KāSū, 3, 5 12.2]
sukhatvād abahukleśād api cāvaraṇād iha | [KāSū, 3, 5 13.1]
anurāgātmakatvācca gāndharvaḥ pravaro mataḥ | [KāSū, 3, 5 13.2]
{KāSū, 4, 1}
bhāryā ekacāriṇī gūḍha viśrambhā deva vat patim ānukūlyena varteta | [KāSū, 4, 1 448283_1]
tad matena kuṭumba cintām ātmani saṃniveśayet | [KāSū, 4, 1 448284_1]
veśma ca śuci susaṃmṛṣṭasthānaṃ viracitavividhakusumaṃ ślakṣṇabhūmitalaṃ hṛdyadarśanaṃ triṣavaṇācaritabalikarma pūjitadevāyatanaṃ kuryāt | [KāSū, 4, 1 3.1]
na hyato 'nyad gṛhasthānāṃ cittagrāhakam astīti gonardīyaḥ | [KāSū, 4, 1 4.1]
guruṣu bhṛtyavargeṣu nāyakabhaginīṣu tatpatiṣu ca yathārhaṃ pratipattiḥ | [KāSū, 4, 1 5.1]
paripūteṣu ca haritaśākavaprān ikṣustambāñ jīrakasarṣapājamodaśatapuṣpātamālagulmāṃśca kārayet | [KāSū, 4, 1 6.1]
kubjakāmalakamallikājātīkuraṇṭakanavamālikātagaranandyāvartajapāgulmān anyāṃśca bahupuṣpān bālakośīrakapātālikāṃśca vṛkṣavāṭikāyāṃ ca sthaṇḍilāni manojñāni kārayet | [KāSū, 4, 1 7.1]
madhye kūpam vāpīm dīrghikām _ khānayet | [KāSū, 4, 1 448290_1]
bhikṣukī śramaṇā kṣapaṇā kulaṭā kuhakā īkṣaṇika mūlakārikābhiḥ na saṃsṛjyeta | [KāSū, 4, 1 448291_1]
bhojane ca rucitam idam asmai dveṣyam idaṃ pathyam idam apathyam idam iti ca vindyāt | [KāSū, 4, 1 10.1]
svaraṃ bahir upaśrutya bhavanam āgacchataḥ kiṃ kṛtyam iti bruvatī sajjā bhavanamadhye tiṣṭhet | [KāSū, 4, 1 11.1]
paricārikām apanudya svayaṃ pādau prakṣālayet | [KāSū, 4, 1 12.1]
nāyakasya ca na vimuktabhūṣaṇaṃ vijane saṃdarśane tiṣṭhet | [KāSū, 4, 1 13.1]
ativyayam asadvyayaṃ vā kurvāṇaṃ rahasi bodhayet | [KāSū, 4, 1 14.1]
āvāhe vivāhe yajñe gamanaṃ sakhībhiḥ saha goṣṭhīṃ devatābhigamanam ityanujñātā kuryāt | [KāSū, 4, 1 15.1]
sarvakrīḍāsu ca tadānulomyena pravṛttiḥ | [KāSū, 4, 1 16.1]
paścāt saṃveśanaṃ pūrvam utthānam anavabodhanaṃ ca suptasya | [KāSū, 4, 1 17.1]
mahānasaṃ ca suguptaṃ syād darśanīyaṃ ca | [KāSū, 4, 1 18.1]
nāyakāpacāreṣu kiṃcit kaluṣitā nātyarthaṃ nirvadet | [KāSū, 4, 1 19.1]
sādhikṣepavacanaṃ tv enaṃ mitrajanamadhyastham ekākinaṃ vāpyupālabheta | [KāSū, 4, 1 20.1]
na ca mūlakārikā syāt | [KāSū, 4, 1 20.2]
na hyato 'nyad apratyayakāraṇam astīti gonardīyaḥ | [KāSū, 4, 1 21.1]
durvyāhṛtaṃ durnirīkṣitam anyato mantraṇaṃ dvāradeśāvasthānaṃ nirīkṣaṇaṃ vā niṣkuṭeṣu mantraṇaṃ vivikteṣu ciram avasthānam iti varjayet | [KāSū, 4, 1 22.1]
svedadantapaṅkadurgandhāṃśca budhyeteti virāgakāraṇam | [KāSū, 4, 1 23.1]
bahubhūṣaṇaṃ vividhakusumānulepanaṃ vividhāṅgarāgasamujjvalaṃ vāsa ityābhigāmiko veṣaḥ | [KāSū, 4, 1 24.1]
pratanuślakṣṇālpadukūlatā parimitam ābharaṇaṃ sugandhitā nātyulbaṇam anulepanam | [KāSū, 4, 1 24.2]
tathā śuklānyanyāni puṣpāṇīti vaihāriko veṣaḥ | [KāSū, 4, 1 24.3]
nāyakasya vratam upavāsaṃ ca svayam api karaṇenānuvarteta | [KāSū, 4, 1 25.1]
vāritāyāṃ ca nāham atra nirbandhanīyeti tadvacaso nivartanam | [KāSū, 4, 1 25.2]
mṛdvidalakāṣṭhacarmalohabhāṇḍānāṃ ca kāle samarghagrahaṇam | [KāSū, 4, 1 26.1]
tathā lavaṇasnehayośca gandhadravyakaṭukabhāṇḍauṣadhānāṃ ca durlabhānāṃ bhavaneṣu pracchannaṃ nidhānam | [KāSū, 4, 1 27.1]
mūlakālukapālaṅkīdamanakāmrātakairvārukatrapusavārtākakūṣmāṇḍālābusūraṇaśukanāsāsvayaṃguptātilaparṇikāgnimanthalaśunapalāṇḍuprabhṛtīnāṃ sarvauṣadhīnāṃ ca bījagrahaṇaṃ kāle vāpaśca | [KāSū, 4, 1 28.1]
svasya ca sārasya parebhyo nākhyānaṃ bhartṛmantritasya ca | [KāSū, 4, 1 29.1]
samānāśca striyaḥ kauśalenojjvalatayā pākena mānena tathopacārair atiśayīta | [KāSū, 4, 1 30.1]
sāṃvatsarikamāyaṃ saṃkhyāya tadanurūpaṃ vyayaṃ kuryāt | [KāSū, 4, 1 31.1]
bhojanāvaśiṣṭād gorasād ghṛtakaraṇam tathā tailaguḍayoḥ | [KāSū, 4, 1 32.1]
karpāsasya ca sūtrakartanam sūtrasya vānam | [KāSū, 4, 1 32.2]
śikyarajjupāśavalkalasaṃgrahaṇam | [KāSū, 4, 1 32.3]
kuṭṭanakaṇḍanāvekṣaṇam | [KāSū, 4, 1 32.4]
ācāmamaṇḍatuṣakaṇakuṭyaṅgārāṇām upayojanam | [KāSū, 4, 1 32.5]
bhṛtyavetanabharaṇajñānam | [KāSū, 4, 1 32.6]
kṛṣipaśupālanacintāvāhanavidhānayogāḥ | [KāSū, 4, 1 32.7]
meṣakukkuṭalāvakaśukaśārikāparabhṛtamayūravānaramṛgāṇām avekṣaṇam | [KāSū, 4, 1 32.8]
daivasikāyavyayapiṇḍīkaraṇam iti ca vidyāt | [KāSū, 4, 1 32.9]
tajjaghanyānāṃ ca jīrṇavāsasāṃ saṃcayastair vividharāgaiḥ śuddhair vā kṛtakarmaṇāṃ paricārakāṇām anugraho mānārtheṣu ca dānam anyatra vopayogaḥ | [KāSū, 4, 1 33.1]
surākumbhīnām āsavakumbhīnāṃ ca sthāpanaṃ tadupayogaḥ krayavikrayāv āyavyayāvekṣaṇam | [KāSū, 4, 1 34.1]
nāyakamitrāṇāṃ ca sraganulepanatāmbūladānaiḥ pūjanaṃ nyāyataḥ | [KāSū, 4, 1 35.1]
śvaśrūśvaśuraparicaryā tatpāratantryam anuttaravāditā parimitāpracaṇḍālāpakaraṇam anuccair hāsaḥ | [KāSū, 4, 1 35.2]
bhogeṣv anutsekaḥ | [KāSū, 4, 1 35.3]
parijane dākṣiṇyam | [KāSū, 4, 1 35.4]
nāyakasyānivedya na kasmaicid dānam | [KāSū, 4, 1 35.5]
svakarmasu bhṛtyajananiyamanam utsaveṣu cāsya pūjanam ityekacāriṇīvṛttam | [KāSū, 4, 1 35.6]
pravāse maṅgalamātrābharaṇā devatopavāsaparā vārtāyāṃ sthitā gṛhān avekṣeta | [KāSū, 4, 1 36.1]
śayyā ca gurujanamūle | [KāSū, 4, 1 37.1]
tadabhimatā kāryaniṣpattiḥ | [KāSū, 4, 1 37.2]
nāyakābhimatānāṃ cārthānām arjane pratisaṃskāre ca yatnaḥ | [KāSū, 4, 1 37.3]
nityanaimittikeṣu karmasūcito vyayaḥ | [KāSū, 4, 1 38.1]
tadārabdhānāṃ ca karmaṇāṃ samāpane matiḥ | [KāSū, 4, 1 38.2]
jñātikulasyānabhigamanam anyatra vyasanotsavābhyām | [KāSū, 4, 1 39.1]
tatrāpi nāyakaparijanādhiṣṭhitāyā nātikālam avasthānam aparivartitapravāsaveṣatā ca | [KāSū, 4, 1 39.2]
gurujanānujñātānāṃ karaṇam upavāsānām | [KāSū, 4, 1 40.1]
paricārakaiḥ śucibhir ājñādhiṣṭhitair anumatena krayavikrayakarmaṇā sārasyāpūraṇaṃ tanūkaraṇaṃ ca śaktyā vyayānām | [KāSū, 4, 1 40.2]
āgate ca prakṛtisthāyā eva prathamato darśanaṃ daivatapūjanam upahārāṇāṃ cāharaṇam iti pravāsacaryā | [KāSū, 4, 1 41.1]
sadvṛttam anuvarteta nāyakasya hitaiṣiṇī | [KāSū, 4, 1 42.1]
kulayoṣā punarbhūr vā veśyā vāpyekacāriṇī | [KāSū, 4, 1 42.2]
dharmam arthaṃ tathā kāmaṃ labhante sthānam eva ca | [KāSū, 4, 1 43.1]
niḥsapatnaṃ ca bhartāraṃ nāryaḥ sadvṛttam āśritāḥ | [KāSū, 4, 1 43.2]
{KāSū, 4, 2}
jāḍyadauḥśīlyadaurbhāgyebhyaḥ prajānutpatter ābhīkṣṇyena dārikotpatter nāyakacāpalād vā sapatnyadhivedanam | [KāSū, 4, 2 1.1]
tadādita eva bhaktiśīlavaidagdhyakhyāpanena parijihīrṣet | [KāSū, 4, 2 2.1]
prajānutpattau ca svayam eva sāpatnake codayet | [KāSū, 4, 2 2.2]
adhividyamānā ca yāvacchaktiyogād ātmano 'dhikatvena sthitiṃ kārayet | [KāSū, 4, 2 3.1]
āgatāṃ caināṃ bhaginīvad īkṣeta | [KāSū, 4, 2 4.1]
nāyakaviditaṃ ca prādoṣikaṃ vidhim atīva yatnād asyāḥ kārayet saubhāgyajaṃ vaikṛtam utsekaṃ vāsyā nādriyeta | [KāSū, 4, 2 4.2]
bhartari pramādyantīm upekṣeta | [KāSū, 4, 2 5.1]
yatra manyetārtham iyaṃ svayam api pratipatsyata iti tatrainām ādarata evānuśiṣyāt | [KāSū, 4, 2 5.2]
nāyakasaṃśrave ca rahasi viśeṣān adhikān darśayet | [KāSū, 4, 2 6.1]
tadapatyeṣvaviśeṣaḥ | [KāSū, 4, 2 7.1]
parijanavarge adhikānukampā | [KāSū, 4, 2 7.2]
mitravarge prītiḥ | [KāSū, 4, 2 7.3]
ātmajñātiṣu nātyādaraḥ | [KāSū, 4, 2 7.4]
tajjñātiṣu cātisaṃbhramaḥ | [KāSū, 4, 2 7.5]
bahvībhis tvadhivinnā avyavahitayā saṃsṛjyeta | [KāSū, 4, 2 8.1]
yāṃ tu nāyako 'dhikāṃ cikīrṣet tāṃ bhūtapūrvasubhagayā protsāhya kalahayet | [KāSū, 4, 2 9.1]
tataścānukampeta | [KāSū, 4, 2 10.1]
tābhir ekatvenādhikāṃ cikīrṣitāṃ svayam avivadamānā durjanīkuryāt | [KāSū, 4, 2 11.1]
nāyakena tu kalahitām enāṃ pakṣapātāvalambanopabṛṃhitām āśvāsayet | [KāSū, 4, 2 12.1]
kalahaṃ ca vardhayet | [KāSū, 4, 2 13.1]
mandaṃ vā kalaham upalabhya svayam eva saṃdhukṣayet | [KāSū, 4, 2 14.1]
yadi nāyako 'syām adyāpi sānunaya iti manyeta tadā svayam eva saṃdhau prayateteti jyeṣṭhāvṛttam | [KāSū, 4, 2 15.1]
kaniṣṭhā tu mātṛvat sapatnīṃ paśyet | [KāSū, 4, 2 16.1]
jñātidāyam api tasyā aviditaṃ nopayuñjīta | [KāSū, 4, 2 17.1]
ātmavṛttān tāṃstadadhiṣṭhitān kuryāt | [KāSū, 4, 2 18.1]
anujñātā patim adhiśayīta | [KāSū, 4, 2 19.1]
na vā tasyā vacanam anyasyāḥ kathayet | [KāSū, 4, 2 20.1]
tadapatyāni svebhyo 'dhikāni paśyet | [KāSū, 4, 2 21.1]
rahasi patim adhikam upacaret | [KāSū, 4, 2 22.1]
ātmanaśca sapatnīvikārajaṃ duḥkhaṃ nācakṣīta | [KāSū, 4, 2 23.1]
patyuśca saviśeṣakaṃ gūḍhaṃ mānaṃ lipset | [KāSū, 4, 2 24.1]
anena khalu pathyadānena jīvāmīti brūyāt | [KāSū, 4, 2 25.1]
tat tu ślāghayā rāgeṇa vā bahir nācakṣīta | [KāSū, 4, 2 26.1]
bhinnarahasyā hi bhartur avajñāṃ labhate | [KāSū, 4, 2 27.1]
jyeṣṭhābhayācca nigūḍhasaṃmānārthinī syād iti gonardīyaḥ | [KāSū, 4, 2 28.1]
durbhagām anapatyāṃ ca jyeṣṭhām anukampeta nāyakena cānukampayet | [KāSū, 4, 2 29.1]
prasahya tv enām ekacāriṇīvṛttam anutiṣṭhed iti kaniṣṭhāvṛttam | [KāSū, 4, 2 30.1]
vidhavā tvindriyadaurbalyād āturā bhoginaṃ guṇasampannaṃ ca yā punar vindet sā punarbhūḥ | [KāSū, 4, 2 31.1]
yatastu svecchayā punar api niṣkramaṇaṃ nirguṇo 'yam iti tadā anyaṃ kāṅkṣed iti bābhravīyāḥ | [KāSū, 4, 2 32.1]
saukhyārthinī sā kilānyaṃ punar vindeta | [KāSū, 4, 2 33.1]
guṇeṣu sopabhogeṣu sukhasākalyaṃ tasmāt tato viśeṣa iti gonardīyaḥ | [KāSū, 4, 2 34.1]
ātmanaścittānukūlyād iti vātsyāyanaḥ | [KāSū, 4, 2 35.1]
sā bāndhavair nāyakād āpānakodyānaśraddhādānamitrapūjanādi vyayasahiṣṇu karma lipseta | [KāSū, 4, 2 36.1]
ātmanaḥ sāreṇa vālaṃkāraṃ tadīyam ātmīyaṃ vā bibhṛyāt | [KāSū, 4, 2 37.1]
prītidāyeṣv aniyamaḥ | [KāSū, 4, 2 38.1]
svecchayā ca gṛhān nirgacchantī prītidāyād anyan nāyakadattaṃ jīyeta | [KāSū, 4, 2 39.1]
niṣkāsyamānā tu na kiṃcid dadyāt | [KāSū, 4, 2 39.2]
sā prabhaviṣṇur iva tasya bhavanam āpnuyāt | [KāSū, 4, 2 40.1]
kulajāsu tu prītyā varteta | [KāSū, 4, 2 41.1]
dākṣiṇyena parijane sarvatra saparihāsā mitreṣu pratipattiḥ | [KāSū, 4, 2 42.1]
kalāsu kauśalam adhikasya ca jñānam | [KāSū, 4, 2 42.2]
kalahasthāneṣu ca nāyakaṃ svayam upālabheta | [KāSū, 4, 2 43.1]
rahasi ca kalayā catuḥṣaṣṭyānuvarteta | [KāSū, 4, 2 44.1]
sapatnīnāṃ ca svayam upakuryāt | [KāSū, 4, 2 44.2]
tāsām apatyeṣvābharaṇadānam | [KāSū, 4, 2 44.3]
teṣu svāmivad upacāraḥ | [KāSū, 4, 2 44.4]
maṇḍanakāni veṣān ādareṇa kurvīta | [KāSū, 4, 2 44.5]
parijane mitravarge cādhikaṃ viśrāṇanam | [KāSū, 4, 2 44.6]
samājāpānakodyānayātrāvihāraśīlatā ceti punarbhūvṛttam | [KāSū, 4, 2 44.7]
durbhagā tu sāpatnakapīḍitā yā tāsām adhikam iva patyāvupacaret tām āśrayet | [KāSū, 4, 2 45.1]
prakāśyāni ca kalāvijñānāni darśayet | [KāSū, 4, 2 45.2]
daurbhāgyād rahasyānām abhāvaḥ | [KāSū, 4, 2 45.3]
nāyakāpatyānāṃ dhātreyikāni kuryāt | [KāSū, 4, 2 46.1]
tanmitrāṇi copagṛhya tair bhaktim ātmanaḥ prakāśayet | [KāSū, 4, 2 47.1]
dharmakṛtyeṣu ca puraścāriṇī syād vratopavāsayośca | [KāSū, 4, 2 48.1]
parijane dākṣiṇyam | [KāSū, 4, 2 49.1]
na cādhikam ātmānaṃ paśyet | [KāSū, 4, 2 49.2]
śayane tatsātmyenātmano 'nurāgapratyānayanam | [KāSū, 4, 2 50.1]
na copālabheta vāmatāṃ ca na darśayet | [KāSū, 4, 2 51.1]
yayā ca kalahitaḥ syāt kāmaṃ tām āvartayet | [KāSū, 4, 2 52.1]
yāṃ ca pracchannāṃ kāmayet tām anena saha saṃgamayed gopayecca | [KāSū, 4, 2 53.1]
yathā ca pativratātvam aśāṭhyaṃ nāyako manyeta tathā pratividadhyād iti durbhagāvṛttam | [KāSū, 4, 2 54.1]
antaḥpurāṇāṃ ca vṛttam eteṣv eva prakaraṇeṣu lakṣayet | [KāSū, 4, 2 55.1]
mālyānulepanavāsāṃsi cāsāṃ kañcukīyā mahattarikā vā rājño nivedayeyur devībhiḥ prahitam iti | [KāSū, 4, 2 56.1]
tadādāya rājā nirmālyam āsāṃ pratiprābhṛtakaṃ dadyāt | [KāSū, 4, 2 56.2]
alaṃkṛtaśca svalaṃkṛtāni cāparāhṇe sarvāṇyantaḥpurāṇyaikadhyena paśyet | [KāSū, 4, 2 56.3]
tāsāṃ yathākālaṃ yathārhaṃ ca sthānamānānuvṛttiḥ saparihāsāśca kathāḥ kuryāt | [KāSū, 4, 2 57.1]
tadanantaraṃ punarbhuvastathaiva paśyet | [KāSū, 4, 2 58.1]
tato veśyā ābhyantarikā nāṭakīyāśca | [KāSū, 4, 2 59.1]
tāsāṃ yathoktakakṣāṇi sthānāni | [KāSū, 4, 2 60.1]
vāsakapālyastu yasyā vāsako yasyāścātīto yasyāśca ṛtustatparicārikānugatā divā śayyotthitasya rājñastābhyāṃ prahitam aṅgulīyakāṅkam anulepanam ṛtuṃ vāsakaṃ ca nivedayeyuḥ | [KāSū, 4, 2 61.1]
tatra rājā yad gṛhṇīyāt tasyā vāsakam ājñāpayet | [KāSū, 4, 2 61.2]
utsaveṣu ca sarvāsām anurūpeṇa pūjāpānakaṃ ca | [KāSū, 4, 2 62.1]
saṃgītadarśaneṣu ca | [KāSū, 4, 2 62.2]
antaḥpuracāriṇīnāṃ bahir aniṣkramo bāhyānāṃ cāpraveśaḥ | [KāSū, 4, 2 63.1]
anyatra viditaśaucābhyaḥ | [KāSū, 4, 2 63.2]
aparikliṣṭaśca karmayoga ityāntaḥpurikam | [KāSū, 4, 2 63.3]
bhavanti cātra ślokāḥ | [KāSū, 4, 2 64.1]
puruṣastu bahūn dārān samāhṛtya samo bhavet | [KāSū, 4, 2 64.2]
na cāvajñāṃ cared āsu vyalīkān na saheta ca | [KāSū, 4, 2 64.3]
ekasyāṃ yā ratikrīḍā vaikṛtaṃ vā śarīrajam | [KāSū, 4, 2 65.1]
visrambhād vāpyupālambhastam anyāsu na kīrtayet | [KāSū, 4, 2 65.2]
na dadyāt prasaraṃ strīṇāṃ sapatnyāḥ kāraṇe kvacit | [KāSū, 4, 2 66.1]
tathopālabhamānāṃ ca doṣaistām eva yojayet | [KāSū, 4, 2 66.2]
anyāṃ rahasi visrambhair anyāṃ pratyakṣapūjanaiḥ | [KāSū, 4, 2 67.1]
bahumānaistathā cānyām ityevaṃ rañjayet striyaḥ | [KāSū, 4, 2 67.2]
udyānagamanair bhogair dānaistajjñātipūjanaiḥ | [KāSū, 4, 2 68.1]
rahasyaiḥ prītiyogaiścetyekaikām anurañjayet | [KāSū, 4, 2 68.2]
yuvatiśca jitakrodhā yathāśāstrapravartinī | [KāSū, 4, 2 69.1]
karoti vaśyaṃ bhartāraṃ sapatnīścādhitiṣṭhati | [KāSū, 4, 2 69.2]
{KāSū, 5, 1}
strīpuruṣaśīlavasthāpanaṃ vyāvartanakāraṇāṇi strīṣu siddhāḥ puruṣā ayatnasādhyā yoṣitaḥ vyākhyātakāraṇāḥ paraparigrahopagamāḥ | [KāSū, 5, 1 1.1]
teṣu sādhyatvam anatyayaṃ gamyatvam āyatiṃ vṛttiṃ cādita eva parīkṣeta | [KāSū, 5, 1 2.1]
yadā tu sthānāt sthānāntaraṃ kāmaṃ pratipadyamānaṃ paśyet tadātmaśarīropaghātatrāṇārthaṃ paraparigrahān abhyupagacchet | [KāSū, 5, 1 3.1]
daśa tu kāmasya sthānāni | [KāSū, 5, 1 4.1]
cakṣuḥprītir manaḥsaṅgaḥ saṃkalpotpattir nidrācchedastanutā viṣayebhyo vyāvṛttir lajjāpraṇāśa unmādo mūrchā maraṇam iti teṣāṃ liṅgāni | [KāSū, 5, 1 5.1]
tatrākṛtito lakṣaṇataśca yuvatyāḥ śīlaṃ satyaṃ śaucaṃ sādhyatāṃ caṇḍavegatāṃ ca lakṣayed ityācāryāḥ | [KāSū, 5, 1 6.1]
vyabhicārād ākṛtilakṣaṇayogānām iṅgitākārābhyām eva pravṛttir boddhavyā yoṣita iti vātsyāyanaḥ | [KāSū, 5, 1 7.1]
yaṃ kaṃcid ujjvalaṃ puruṣaṃ dṛṣṭvā strī kāmayate | [KāSū, 5, 1 8.1]
tathā puruṣo 'pi yoṣitam | [KāSū, 5, 1 8.2]
apekṣayā tu na pravartata iti goṇikāputraḥ | [KāSū, 5, 1 8.3]
tatra striyaṃ prati viśeṣaḥ | [KāSū, 5, 1 9.1]
na strī dharmam adharmaṃ cāpekṣate kāmayata eva | [KāSū, 5, 1 10.1]
kāryāpekṣayā tu nābhiyuṅkte | [KāSū, 5, 1 10.2]
svabhāvācca puruṣeṇābhiyujyamānā cikīrṣantyapi vyāvartate | [KāSū, 5, 1 10.3]
punaḥ punar abhiyuktā sidhyati | [KāSū, 5, 1 10.4]
puruṣastu dharmasthitim āryasamayaṃ cāpekṣya kāmayamāno 'pi vyāvartate | [KāSū, 5, 1 10.5]
tathābuddhiścābhiyujyamāno 'pi na sidhyati | [KāSū, 5, 1 10.6]
niṣkāraṇam abhiyuṅkte | [KāSū, 5, 1 10.7]
abhiyujyāpi punar nābhiyuṅkte | [KāSū, 5, 1 10.8]
siddhāyāṃ ca mādhyasthyaṃ gacchati | [KāSū, 5, 1 10.9]
sulabhām avamanyate | [KāSū, 5, 1 10.10]
durlabhām ākāṅkṣata iti prāyovādaḥ | [KāSū, 5, 1 10.11]
tatra vyāvartanakāraṇāni | [KāSū, 5, 1 11.1]
patyāvanurāgaḥ | [KāSū, 5, 1 11.2]
apatyāpekṣā | [KāSū, 5, 1 11.3]
atikrāntavayastvam | [KāSū, 5, 1 11.4]
duḥkhābhibhavaḥ | [KāSū, 5, 1 11.5]
virahan upalambhaḥ | [KāSū, 5, 1 11.6]
avajñayopamantrayata iti krodhaḥ | [KāSū, 5, 1 11.7]
apratarkya iti saṃkalpavarjanam | [KāSū, 5, 1 11.8]
gamiṣyatītyanāyatir anyatra prasaktamatir iti ca | [KāSū, 5, 1 11.9]
asaṃvṛtākāra ityudvegaḥ | [KāSū, 5, 1 11.10]
mitreṣu nisṛṣṭabhāva iti teṣvapekṣā | [KāSū, 5, 1 11.11]
śuṣkābhiyogītyāśaṅkā | [KāSū, 5, 1 11.12]
tejasvīti sādhvasam | [KāSū, 5, 1 11.13]
caṇḍavegaḥ samaratho veti bhayaṃ mṛgyāḥ | [KāSū, 5, 1 11.14]
nāgarakaḥ kalāsu vicakṣaṇa iti vrīḍā | [KāSū, 5, 1 11.15]
sakhitvenopacarita iti ca | [KāSū, 5, 1 11.16]
adeśakālajña ityasūyā | [KāSū, 5, 1 11.17]
paribhavasthānam ity abahumānaḥ | [KāSū, 5, 1 11.18]
ākārito 'pi nāvabudhyata ityavajñā | [KāSū, 5, 1 11.19]
śaśo mandavega iti ca hastinyāḥ | [KāSū, 5, 1 11.20]
matto 'sya mā bhūd aniṣṭam ityanukampā | [KāSū, 5, 1 11.21]
ātmani doṣadarśanān nirvedaḥ | [KāSū, 5, 1 11.22]
viditā satī svajanabahiṣkṛtā bhaviṣyāmīti bhayam | [KāSū, 5, 1 11.23]
palita ityanādaraḥ | [KāSū, 5, 1 11.24]
patyā prayuktaḥ parīkṣata iti vimarśaḥ | [KāSū, 5, 1 11.25]
dharmāpekṣā ceti | [KāSū, 5, 1 11.26]
teṣu yadātmani lakṣayet tadādita eva paricchindyāt | [KāSū, 5, 1 12.1]
āryatvayuktāni rāgavardhanāt | [KāSū, 5, 1 13.1]
aśaktijānyupāyapradarśanāt | [KāSū, 5, 1 13.2]
bahumānakṛtānyatiparicayāt | [KāSū, 5, 1 13.3]
paribhavakṛtānyatiśauṇḍīryād vaicakṣaṇyācca | [KāSū, 5, 1 13.4]
tatparibhavajāni praṇatyā | [KāSū, 5, 1 13.5]
bhayayuktānyāśvāsanād iti | [KāSū, 5, 1 13.6]
puruṣāstvamī prāyeṇa siddhāḥ | [KāSū, 5, 1 14.1]
kāmasūtrajñaḥ | [KāSū, 5, 1 14.2]
kathākhyānakuśalo bālyāt prabhṛti saṃsṛṣṭaḥ pravṛddhayauvanaḥ krīḍanakarmādināgataviśvāsaḥ preṣaṇasya kartocitasaṃbhāṣaṇaḥ priyasya kartānyasya bhūtapūrvo dūto marmajña uttamayā prārthitaḥ sakhyā pracchannaṃ saṃsṛṣṭaḥ subhagābhikhyātaḥ saha saṃvṛddhaḥ prātiveśyaḥ kāmaśīlastathābhūtaś ca paricāriko dhātreyikāparigraho navavarakaḥ prekṣodyānatyāgaśīlo vṛṣa iti siddhapratāpaḥ sāhasikaḥ śūro vidyārūpaguṇopabhogaiḥ patyur atiśayitā mahārhaveṣopacāraśceti | [KāSū, 5, 1 14.3]
yathātmanaḥ siddhatāṃ paśyed evaṃ yoṣito 'pi | [KāSū, 5, 1 15.1]
ayatnasādhyā yoṣitastv imāḥ | [KāSū, 5, 1 16.1]
abhiyogamātrasādhyāḥ | [KāSū, 5, 1 16.2]
dvāradeśāvasthāyinī | [KāSū, 5, 1 16.3]
prāsādād rājamārgāvalokinī | [KāSū, 5, 1 16.4]
taruṇaprātiveśyagṛhe goṣṭhīyojinī | [KāSū, 5, 1 16.5]
satataprekṣiṇī | [KāSū, 5, 1 16.6]
prekṣitā pārśvavilokinī | [KāSū, 5, 1 16.7]
niṣkāraṇaṃ sapatnyādhivinnā | [KāSū, 5, 1 16.8]
bhartṛdveṣiṇī vidviṣṭā ca | [KāSū, 5, 1 16.9]
parihārahīnā | [KāSū, 5, 1 16.10]
nirapatyā | [KāSū, 5, 1 16.11]
jñātikulanityā | [KāSū, 5, 1 16.12]
vipannāpatyā | [KāSū, 5, 1 16.13]
goṣṭhīyojinī | [KāSū, 5, 1 16.14]
prītiyojinī | [KāSū, 5, 1 16.15]
kuśīlavabhāryā | [KāSū, 5, 1 16.16]
mṛtapatikā bālā | [KāSū, 5, 1 16.17]
daridrā bahūpabhogā | [KāSū, 5, 1 16.18]
jyeṣṭhabhāryā bahudevarakā | [KāSū, 5, 1 16.19]
bahumāninī nyūnabhartṛkā | [KāSū, 5, 1 16.20]
kauśalābhimāninī bhartur maurkhyeṇodvignā | [KāSū, 5, 1 16.21]
aviśeṣatayā lobhena | [KāSū, 5, 1 16.22]
kanyākāle yatnena varitā kathaṃcid alabdhābhiyuktā ca sā tadānīṃ samānabuddhiśīlamedhāpratipattisātmyā | [KāSū, 5, 1 16.23]
prakṛtyā pakṣapātinī | [KāSū, 5, 1 16.24]
anaparādhe vimānitā | [KāSū, 5, 1 16.25]
tulyarūpābhiścādhaḥ kṛtā | [KāSū, 5, 1 16.26]
proṣitapatiketi | [KāSū, 5, 1 16.27]
īrṣyālupūticokṣaklībadīrghasūtrakāpuruṣakubjavāmanavirūpamaṇikāragrāmyadurgandhirogivṛddhabhāryāśceti | [KāSū, 5, 1 16.28]
ślokāvatra bhavataḥ | [KāSū, 5, 1 17.1]
icchā svabhāvato jātā kriyayā paribṛṃhitā | [KāSū, 5, 1 17.2]
buddhyā saṃśodhitodvegā sthirā syād anapāyinī | [KāSū, 5, 1 17.3]
siddhatām ātmano jñātvā liṅgānyunnīya yoṣitām | [KāSū, 5, 1 18.1]
vyāvṛttikāraṇocchedī naro yoṣitsu sidhyati | [KāSū, 5, 1 18.2]
{KāSū, 5, 2}
yathā kanyā svayam abhiyogasādhyā na tathā dūtyā | [KāSū, 5, 2 1.1]
parastriyastu sūkṣmabhāvā dūtīsādhyā na tathātmanetyācāryāḥ | [KāSū, 5, 2 1.2]
sarvatra śaktiviṣaye svayaṃ sādhanam upapannatarakaṃ durupapādatvāt tasya dūtīprayoga iti vātsyāyanaḥ | [KāSū, 5, 2 2.1]
prathamasāhasā aniyantraṇasaṃbhāṣāśca svayaṃ pratāryāḥ | [KāSū, 5, 2 3.1]
tadviparītāśca dūtyeti prāyovādaḥ | [KāSū, 5, 2 3.2]
svayam abhiyokṣyamāṇastv ādāv eva paricayaṃ kuryāt | [KāSū, 5, 2 4.1]
tasyāḥ svābhāvikaṃ darśanaṃ prāyatnikaṃ ca | [KāSū, 5, 2 5.1]
svābhāvikam ātmano bhavanasaṃnikarṣe prāyatnikaṃ mitrajñātimahāmātravaidyabhavanasaṃnikarṣe vivāhayajñotsavavyasanodyānagamanādiṣu | [KāSū, 5, 2 5.2]
darśane cāsyāḥ satataṃ sākāraṃ prekṣaṇaṃ keśasaṃyamanaṃ nakhāchuraṇam ābharaṇaprahlādanam adharaoṣṭhavimardanaṃ tāstāśca līlā vayasyaiḥ saha prekṣamāṇāyās tatsambaddhāḥ parāpadeśinyaśca kathāstyāgopabhogaprakāśanaṃ sakhyur utsaṅganiṣaṇṇasya sāṅgabhaṅgaṃ jṛmbhaṇam ekabhrūkṣepaṇaṃ mandavākyatā tadvākyaśravaṇaṃ tām uddiśya bālenānyajanena vā sahānyopadiṣṭā dvyarthā kathā tasyāṃ svayaṃ manorathāvedanam anyāpadeśena tām evoddiśya bālacumbanam āliṅganaṃ ca jihvayā cāsya tāmbūladānaṃ pradeśinyā hanudeśaghaṭṭanaṃ tat tad yathāyogaṃ yathāvakāśaṃ ca prayoktavyam | [KāSū, 5, 2 6.1]
tasyāścāṅkagatasya bālasya lālanaṃ bālakrīḍanakānāṃ cāsya dānaṃ grahaṇaṃ tena saṃnikṛṣṭatvāt kathāyojanaṃ tatsaṃbhāṣaṇakṣameṇa janena ca prītim āsādya kāryaṃ tadanubandhaṃ ca gamanāgamanasya yojanaṃ saṃśraye cāsyāstām apaśyato nāma kāmasūtrasaṃkathā | [KāSū, 5, 2 6.2]
prasṛte tu paricaye tasyā haste nyāsaṃ nikṣepaṃ ca nidadhyāt | [KāSū, 5, 2 7.1]
tatpratidinaṃ pratikṣaṇaṃ caikadeśato gṛhṇīyāt | [KāSū, 5, 2 7.2]
saugandhikaṃ pūgaphalāni ca | [KāSū, 5, 2 7.3]
tām ātmano dāraiḥ saha visrambhagoṣṭhyāṃ viviktāsane ca yojayet nityadarśanārthaṃ viśvāsanārthaṃ ca | [KāSū, 5, 2 7.4]
suvarṇakāramaṇikāravaikaṭikanīlīkusumbharañjakādiṣu ca kāmārthinyāṃ sahātmano vaśyaiścaiṣāṃ tatsaṃpādane svayaṃ prayateta | [KāSū, 5, 2 7.5]
tadanuṣṭhānaniratasya lokavidito dīrghakālaṃ saṃdarśanayogaḥ | [KāSū, 5, 2 7.6]
tasmiṃścānyeṣām api karmaṇām anusaṃdhānam | [KāSū, 5, 2 7.7]
yena karmaṇā dravyeṇa kauśalena cārthinī syāt tasya prayogam utpattim āgamam upāyaṃ vijñānaṃ cātmāyattaṃ darśayet | [KāSū, 5, 2 7.8]
pūrvapravṛtteṣu lokacariteṣu dravyaguṇaparīkṣāsu ca tayā tatparijanena ca saha vivādaḥ | [KāSū, 5, 2 7.9]
tatra nirdiṣṭāni paṇitāni teṣv enāṃ prāśnikatvena yojayet | [KāSū, 5, 2 7.10]
tayā tu vivadamāno 'tyantādbhutam iti brūyād iti paricayakāraṇāni | [KāSū, 5, 2 7.11]
kṛtaparicayāṃ darśiteṅgitākārāṃ kanyām ivopāyato 'bhiyuñjīteti | [KāSū, 5, 2 8.1]
prāyeṇa tatra sūkṣmā abhiyogāḥ | [KāSū, 5, 2 8.2]
kanyānām asaṃprayuktatvāt | [KāSū, 5, 2 8.3]
itarāsu tān eva sphuṭam upadadhyāt | [KāSū, 5, 2 8.4]
samprayuktatvāt | [KāSū, 5, 2 8.5]
saṃdarśitākārāyāṃ nirbhinnasadbhāvāyāṃ samupabhogavyatikare tadīyānyupayuñjīta | [KāSū, 5, 2 8.6]
tatra mahārhagandham uttarīyaṃ kusumaṃ ca ātmīyaṃ syād aṅgulīyakaṃ ca | [KāSū, 5, 2 8.7]
taddhastād gṛhītatāmbūlayā goṣṭhīgamanodyatasya keśahastapuṣpayācanam | [KāSū, 5, 2 8.8]
tatra mahārhagandhaṃ spṛhaṇīyaṃ svanakhadaśanapadacihnitaṃ sākāraṃ dadyāt | [KāSū, 5, 2 8.9]
adhikair adhikaiścābhiyogaiḥ sādhvasavicchedanam | [KāSū, 5, 2 8.10]
krameṇa ca viviktadeśe gamanam āliṅganaṃ cumbanaṃ tāmbūlasya grāhaṇaṃ dānānte dravyāṇāṃ parivartanaṃ guhyadeśābhimarśanaṃ cetyabhiyogāḥ | [KāSū, 5, 2 9.1]
yatra caikābhiyuktā na tatrāparām abhiyuñjīta | [KāSū, 5, 2 10.1]
tatra yā vṛddhānubhūtaviṣayā priyopagrahaiśca tām upagṛhṇīyāt | [KāSū, 5, 2 10.2]
ślokāvatra bhavataḥ | [KāSū, 5, 2 11.1]
anyatra dṛṣṭasaṃcārastadbhartā yatra nāyakaḥ | [KāSū, 5, 2 11.2]
na tatra yoṣitaṃ kāṃcit suprāpām api laṅghayet | [KāSū, 5, 2 11.3]
śaṅkitāṃ rakṣitāṃ bhītāṃ saśvaśrūkāṃ ca yoṣitam | [KāSū, 5, 2 12.1]
na tarkayeta medhāvī jānan pratyayam ātmanaḥ | [KāSū, 5, 2 13.1]
{KāSū, 5, 3}
abhiyuñjāno yoṣitaḥ pravṛttiṃ parīkṣeta | [KāSū, 5, 3 1.1]
tayā bhāvaḥ parīkṣito bhavati | [KāSū, 5, 3 1.2]
abhiyogāṃśca pratigṛhṇīyāt | [KāSū, 5, 3 1.3]
mantram avṛṇvānāṃ dūtyaināṃ sādhayet | [KāSū, 5, 3 2.1]
apratigṛhyābhiyogaṃ punar api saṃsṛjyamānāṃ dvidhā bhūtamānasāṃ vidyāt | [KāSū, 5, 3 3.1]
tāṃ krameṇa sādhayet | [KāSū, 5, 3 3.2]
apratigṛhyābhiyogaṃ saviśeṣam alaṃkṛtā ca punar dṛśyeta tathaiva tam abhigacchecca vivikte balād grahaṇīyāṃ vidyāt | [KāSū, 5, 3 4.1]
bahūn api viṣahate abhiyogān na ca cireṇāpi prayacchatyātmānaṃ sā śuṣkapratigrāhiṇī paricayavighaṭanasādhyā | [KāSū, 5, 3 5.1]
manuṣyajāteścittānityatvāt | [KāSū, 5, 3 6.1]
abhiyuktāpi pariharati | [KāSū, 5, 3 7.1]
na ca saṃsṛjyate | [KāSū, 5, 3 7.2]
na ca pratyācaṣṭe | [KāSū, 5, 3 7.3]
tasminn ātmani ca gauravābhimānāt | [KāSū, 5, 3 7.4]
sātiparicayāt kṛcchrasādhyā | [KāSū, 5, 3 7.5]
marmajñayā dūtyā tāṃ sādhayet | [KāSū, 5, 3 7.6]
sā ced abhiyujyamānā pāruṣyeṇa pratyādiśatyupekṣyā | [KāSū, 5, 3 8.1]
paruṣayitvāpi tu prītiyojinīṃ sādhayet | [KāSū, 5, 3 9.1]
kāraṇāt saṃsparśanaṃ sahate nāvabudhyate nāma dvidhābhūtamānasā sātatyena kṣāntyā vā sādhyā | [KāSū, 5, 3 10.1]
samīpe śayānāyāḥ supto nāma karam upari vinyaset | [KāSū, 5, 3 10.2]
sāpi suptevopekṣate | [KāSū, 5, 3 10.3]
jāgratī tvapanuded bhūyo 'bhiyogākāṅkṣiṇī | [KāSū, 5, 3 10.4]
etena pādasyopari pādanyāso vyākhyātaḥ | [KāSū, 5, 3 11.1]
tasmin prasṛte bhūyaḥ suptasaṃśleṣaṇam upakramet | [KāSū, 5, 3 11.2]
tadasahamānām utthitāṃ dvitīye ahani prakṛtivartinīm abhiyogārthinīṃ vidyāt | [KāSū, 5, 3 11.3]
adṛśyamānāṃ tu dūtīsādhyām | [KāSū, 5, 3 11.4]
ciram adṛṣṭāpi prakṛtisthaiva saṃsṛjyate kṛtalakṣaṇāṃ tāṃ darśitākārām upakramet | [KāSū, 5, 3 12.1]
anabhiyuktāpyākārayati | [KāSū, 5, 3 13.1]
vivikte cātmānaṃ darśayati | [KāSū, 5, 3 13.2]
savepathugadgadaṃ vadati | [KāSū, 5, 3 13.3]
svinnakaracaraṇāṅguliḥ svinnamukhī ca bhavati | [KāSū, 5, 3 13.4]
śiraḥpīḍane saṃvāhane corvor ātmānaṃ nāyake niyojayati | [KāSū, 5, 3 13.5]
āturā saṃvāhikā caikena hastena saṃvāhayantī dvitīyena bāhunā sparśam āvedayati śleṣayati ca | [KāSū, 5, 3 13.6]
vismitabhāvā | [KāSū, 5, 3 13.7]
nidrāndhā vā parispṛśyorubhyāṃ bāhubhyām api tiṣṭhati | [KāSū, 5, 3 13.8]
alikaikadeśam ūrvor upari pātayati | [KāSū, 5, 3 13.9]
ūrūmūlasaṃvāhane niyuktā na pratilomayati | [KāSū, 5, 3 13.10]
tatraiva hastam ekam avicalaṃ nyasyati | [KāSū, 5, 3 13.11]
aṅgasaṃdaṃśena ca pīḍitaṃ cirād apanayati | [KāSū, 5, 3 13.12]
pratigṛhyaivaṃ nāyakābhiyogān punar dvitīye ahani saṃvāhanāyopagacchati | [KāSū, 5, 3 13.13]
nātyarthaṃ saṃsṛjyate | [KāSū, 5, 3 13.14]
na ca pariharati | [KāSū, 5, 3 13.15]
vivikte bhāvaṃ darśayati niṣkāraṇaṃ cāgūḍham anyatra pracchannapradeśāt | [KāSū, 5, 3 13.16]
saṃnikṛṣṭaparicārakopabhogyā sā ced ākāritāpi tathaiva syāt sā marmajñayā dūtyā sādhyā | [KāSū, 5, 3 13.17]
vyāvartamānā tu tarkaṇīyeti bhāvaparīkṣā | [KāSū, 5, 3 13.18]
bhavanti cātra ślokāḥ | [KāSū, 5, 3 14.1]
ādau paricayaṃ kuryāt tataśca paribhāṣaṇam | [KāSū, 5, 3 14.2]
paribhāṣaṇasaṃmiśraṃ mithaścākāravedanam | [KāSū, 5, 3 14.3]
pratyuttareṇa paśyecced ākārasya parigraham | [KāSū, 5, 3 15.1]
tato 'bhiyuñjīta naraḥ striyaṃ vigatasādhvasaḥ | [KāSū, 5, 3 15.2]
ākāreṇātmano bhāvaṃ yā nārī prāk prayojayet | [KāSū, 5, 3 16.1]
kṣipram evābhiyojyā sā prathame tv eva darśane | [KāSū, 5, 3 16.2]
ślakṣṇam ākāritā yā tu darśayet sphuṭam uttaram | [KāSū, 5, 3 17.1]
sāpi tatkṣaṇasiddheti vijñeyā ratilālasā | [KāSū, 5, 3 17.2]
dhīrāyām apragalbhāyāṃ parīkṣiṇyāṃ ca yoṣiti | [KāSū, 5, 3 18.1]
eṣa sūkṣmo vidhiḥ proktaḥ siddhā eva sphuṭaṃ striyaḥ | [KāSū, 5, 3 18.2]
{KāSū, 5, 4}
darśiteṅgitākārāṃ tu praviraladarśanām apūrvāṃ ca dūtyopasarpayet | [KāSū, 5, 4 1.1]
saināṃ śīlato 'nupraviśyākhyānakapaṭaiḥ subhagaṃkaraṇayogair lokavṛttāntaiḥ kavikathābhiḥ pāradārikakathābhiśca tasyāśca rūpavijñānadākṣiṇyaśīlānupraśaṃsābhiśca tāṃ rañjayet | [KāSū, 5, 4 1.2]
katham evaṃvidhāyāstavāyam itthaṃbhūtaḥ patiriti cānuśayaṃ grāhayet | [KāSū, 5, 4 1.3]
na tava subhage dāsyam api kartuṃ yukta iti brūyāt | [KāSū, 5, 4 1.4]
mandavegatām īrṣyālutāṃ śaṭhatām akṛtajñatāṃ cāsaṃbhogaśīlatāṃ kadaryatāṃ capalatām anyāni ca yāni tasmin guptānyasyā abhyāśe sati sadbhāve atiśayena bhāṣeta | [KāSū, 5, 4 1.5]
yena ca doṣeṇodvignāṃ lakṣayet tenaivānupraviśet | [KāSū, 5, 4 1.6]
yadāsau mṛgī tadā naiva śaśatādoṣaḥ | [KāSū, 5, 4 1.7]
etenaiva vaḍavāhastinīviṣayaścoktaḥ | [KāSū, 5, 4 1.8]
nāyikāyā eva tu viśvāsyatām upalabhya dūtītvenopasarpayet prathamasāhasāyāṃ sūkṣmabhāvāyāṃ ceti goṇikāputraḥ | [KāSū, 5, 4 2.1]
sā nāyakasya caritam anulomatāṃ kāmitāni ca kathayet | [KāSū, 5, 4 3.1]
prasṛtasadbhāvāyāṃ ca yuktyā kāryaśarīram itthaṃ vadet | [KāSū, 5, 4 3.2]
śṛṇu vicitram idaṃ subhage tvāṃ kila dṛṣṭvāmutrāsāv itthaṃ gotraputro nāyakaścittonmādam anubhavati | [KāSū, 5, 4 3.3]
prakṛtyā sukumāraḥ kadācid anyatrāparikliṣṭapūrvastapasvī | [KāSū, 5, 4 3.4]
tato 'dhunā śakyam anena maraṇam apyanubhavitum iti varṇayet | [KāSū, 5, 4 3.5]
tatra siddhā dvitīye ahani vāci vaktre dṛṣṭyāṃ ca prasādam upalakṣya punar api kathāṃ pravartayet | [KāSū, 5, 4 3.6]
śṛṇvatyāṃ cāhalyāvimārakaśākuntalādīny anyānyapi laukikāni ca kathayet tadyuktāni | [KāSū, 5, 4 3.7]
vṛṣatāṃ catuḥṣaṣṭivijñatāṃ saubhāgyaṃ ca nāyakasya | [KāSū, 5, 4 3.8]
ślāghanīyatāṃ cāsya pracchannaṃ saṃprayogaṃ bhūtam abhūtapūrvaṃ vā varṇayet | [KāSū, 5, 4 3.9]
ākāraṃ cāsyā lakṣayet | [KāSū, 5, 4 3.10]
savihasitaṃ dṛṣṭvā sambhāṣate | [KāSū, 5, 4 4.1]
āsane copanimantrayate | [KāSū, 5, 4 4.2]
kvāsitaṃ kva śayitaṃ kva bhuktaṃ kva ceṣṭitaṃ kiṃ vā kṛtam iti pṛcchati | [KāSū, 5, 4 4.3]
vivikte darśayatyātmānam | [KāSū, 5, 4 4.4]
ākhyānakāni niyuṅkte | [KāSū, 5, 4 4.5]
cintayantī niḥśvasiti vijṛmbhate ca | [KāSū, 5, 4 4.6]
prītidāyaṃ ca dadāti | [KāSū, 5, 4 4.7]
iṣṭeṣūtsaveṣu ca smarati | [KāSū, 5, 4 4.8]
punar darśanānubandhaṃ visṛjati | [KāSū, 5, 4 4.9]
sādhuvādinī satī kim idam aśobhanam abhidhatsa iti kathām anubadhnāti | [KāSū, 5, 4 4.10]
nāyakasya śāṭhyacāpalyasambaddhān doṣān dadāti | [KāSū, 5, 4 4.11]
pūrvapravṛttaṃ ca tatsaṃdarśanaṃ kathābhiyogaṃ ca svayam akathayantī tayocyamānam ākāṅkṣati | [KāSū, 5, 4 4.12]
nāyakamanoratheṣu ca kathyamāneṣu saparibhavaṃ nāma hasati | [KāSū, 5, 4 4.13]
na ca nirvadatīti | [KāSū, 5, 4 4.14]
dūtyenāṃ darśitākārāṃ nāyakābhijñānair upabṛṃhayet | [KāSū, 5, 4 5.1]
asaṃstutāṃ tu guṇakathanair anurāgakathābhiścāvarjayet | [KāSū, 5, 4 5.2]
nāsaṃstutādṛṣṭākārayor dūtyam astītyauddālakiḥ | [KāSū, 5, 4 6.1]
asaṃstutayor api saṃsṛṣṭākārayor astīti bābhravīyāḥ | [KāSū, 5, 4 6.2]
saṃstutayor apyasaṃsṛṣṭākārayor astīti goṇikāputraḥ | [KāSū, 5, 4 6.3]
asaṃstutayor adṛṣṭākārayor api dūtīpratyayād iti vātsyāyanaḥ | [KāSū, 5, 4 6.4]
tāsāṃ manoharāṇyupāyanāni tāmbūlam anulepanaṃ srajam aṅgulīyakaṃ vāso vā tena prahitaṃ darśayet | [KāSū, 5, 4 7.1]
teṣu nāyakasya yathārthaṃ nakhadaśanapadāni tāni tāni ca cihnāni syuḥ | [KāSū, 5, 4 7.2]
vāsasi ca kuṅkumāṅkam añjaliṃ nidadhyāt | [KāSū, 5, 4 7.3]
pattrachedyāni nānābhiprāyākṛtini darśayet | [KāSū, 5, 4 7.4]
lekhapatragarbhāṇi karṇapattrāṇyāpīḍāṃśca teṣu svamanorathākhyāpanam | [KāSū, 5, 4 7.5]
pratiprābhṛtadāne caināṃ niyojayet | [KāSū, 5, 4 7.6]
evaṃ kṛtaparasparaparigrahayośca dūtīpratyayaḥ samāgamaḥ | [KāSū, 5, 4 7.7]
sa tu devatābhigamane yātrāyām udyānakrīḍāyāṃ jalāvataraṇe vivāhe yajñavyasanotsaveṣv agnyutpāte cauravibhrame janapadasya cakrārohaṇe prekṣāvyāpāreṣu teṣu teṣu ca kāryeṣv iti bābhravīyāḥ | [KāSū, 5, 4 8.1]
sakhībhikṣukīkṣapaṇikātāpasībhavaneṣu sukhopāya iti goṇikāputraḥ | [KāSū, 5, 4 8.2]
tasyā eva tu gehe viditaniṣkramapraveśe cintitātyayapratīkāre praveśanam upapannaṃ niṣkramaṇam avijñātakālaṃ ca tan nityaṃ sukhopāyaṃ ceti vātsyāyanaḥ | [KāSū, 5, 4 8.3]
nisṛṣṭārthā parimitārthā patrahārī svayaṃdūtī mūḍhadūtī bhāryādūtī mūkadūtī vātadūtī ceti dūtīviśeṣāḥ | [KāSū, 5, 4 9.1]
nāyakasya nāyikāyāśca yathāmanīṣitam artham upalabhya svabuddhyā kāryasaṃpādinī nisṛṣṭārthā | [KāSū, 5, 4 10.1]
sā prāyeṇa saṃstutasaṃbhāṣaṇayoḥ | [KāSū, 5, 4 11.1]
nāyikayā prayuktāsaṃstutasaṃbhāṣaṇayor api | [KāSū, 5, 4 11.2]
kautukāccānurūpau yuktāv imau parasparasyetyasaṃstutayor api | [KāSū, 5, 4 11.3]
kāryaikadeśam abhiyogaikadeśaṃ copalabhya śeṣaṃ sampādayatīti parimitārthā | [KāSū, 5, 4 12.1]
sā dṛṣṭaparasparākārayoḥ praviraladarśanayoḥ | [KāSū, 5, 4 13.1]
saṃdeśamātraṃ prāpayatīti patrahārī | [KāSū, 5, 4 14.1]
sā pragāḍhasadbhāvayoḥ saṃsṛṣṭayośca deśakālasaṃbodhanārtham | [KāSū, 5, 4 15.1]
dautyena prahitānyayā svayam eva nāyakam abhigacched ajānatī nāma tena sahopabhogaṃ svapne vā kathayet | [KāSū, 5, 4 16.1]
gotraskhalitaṃ bhāryāṃ cāsya nindet | [KāSū, 5, 4 16.2]
tadvyapadeśena svayam īrṣyāṃ darśayet | [KāSū, 5, 4 16.3]
nakhadaśanacihnitaṃ vā kiṃcid dadyāt | [KāSū, 5, 4 16.4]
bhavate aham adau dātuṃ saṃkalpiteti cābhidadhīta | [KāSū, 5, 4 16.5]
mama bhāryāyā kā ramanīyeti vivikte paryanuyuñjīta sā svayaṃdūtī | [KāSū, 5, 4 16.6]
tasyā vivikte darśanaṃ pratigrahaśca | [KāSū, 5, 4 16.7]
pratigrahacchalenānyām abhisaṃdhāyāsyāḥ saṃdeśaśrāvaṇadvāreṇa nāyakaṃ sādhayet tāṃ copahanyāt sāpi svayaṃdūtī | [KāSū, 5, 4 16.8]
etayā nāyako 'pyanyadūtaśca vyākhyātaḥ | [KāSū, 5, 4 16.9]
nāyakabhāryāṃ mugdhāṃ viśvāsyāyantraṇayānupraviśya nāyakasya ceṣṭitāni pṛcchet | [KāSū, 5, 4 17.1]
yogāñ śikṣayet | [KāSū, 5, 4 17.2]
sākāraṃ maṇḍayet | [KāSū, 5, 4 17.3]
kopam enāṃ grāhayet | [KāSū, 5, 4 17.4]
evaṃ ca pratipadyasveti śrāvayet | [KāSū, 5, 4 17.5]
svayaṃ cāsyāṃ nakhadaśanapadāni nirvartayet | [KāSū, 5, 4 17.6]
tena dvāreṇa nāyakam ākārayet sā mūḍhadūtī | [KāSū, 5, 4 17.7]
tasyāstayaiva pratyuttarāṇi yojayet | [KāSū, 5, 4 18.1]
svabhāryāṃ vā mūḍhāṃ prayojya tayā saha viśvāsena yojayitvā tayaivākārayet | [KāSū, 5, 4 19.1]
ātmanaśca vaicakṣaṇyaṃ prakāśayet | [KāSū, 5, 4 19.2]
sā bhāryādūtī | [KāSū, 5, 4 19.3]
tasyāstayaivākāragrahaṇam | [KāSū, 5, 4 19.4]
bālāṃ vā paricārikām adoṣajñām aduṣṭenopāyena prahiṇuyāt | [KāSū, 5, 4 20.1]
tatra sraji karṇapattre vā gūḍhalekhanidhānaṃ nakhadaśanapadaṃ vā sā mūkadūtī | [KāSū, 5, 4 20.2]
tasyāstayā eva pratyuttaraprārthanam | [KāSū, 5, 4 20.3]
pūrvaprastutārthaliṅgasambaddham anyajanāgrahaṇīyaṃ laukikārthaṃ dvyarthaṃ vā vacanam udāsīnā yā śrāvayet sā vātadūtī | [KāSū, 5, 4 21.1]
tasyā api tayaiva pratyuttaraprārthanam iti tāsāṃ viśeṣāḥ | [KāSū, 5, 4 21.2]
bhavanti cātra ślokāḥ | [KāSū, 5, 4 22.1]
vidhavekṣaṇikā dāsī bhikṣukī śilpakārikā | [KāSū, 5, 4 22.2]
praviśatyāśu viśvāsaṃ dūtīkāryaṃ ca vindati | [KāSū, 5, 4 22.3]
vidveṣaṃ grāhayet patyau ramaṇīyāni varṇayet | [KāSū, 5, 4 23.1]
citrān suratasaṃbhogān anyāsām api darśayet | [KāSū, 5, 4 23.2]
nāyakasyānurāgaṃ ca punaśca ratikauśalam | [KāSū, 5, 4 24.1]
prārthanāṃ cādhikastrībhir avaṣṭambhaṃ ca varṇayet | [KāSū, 5, 4 24.2]
asaṃkalpitam apyartham utsṛṣṭaṃ doṣakāraṇāt | [KāSū, 5, 4 25.1]
punar āvartayatyeva dūtī vacanakauśalāt | [KāSū, 5, 4 25.2]
{KāSū, 5, 5}
na rājñāṃ mahāmātrāṇāṃ vā parabhavanapraveśo vidyate | [KāSū, 5, 5 1.1]
mahājanena hi caritam eṣāṃ dṛśyate anuvidhīyate ca | [KāSū, 5, 5 1.2]
savitāram udyantaṃ trayo lokāḥ paśyanti anūdyante ca | [KāSū, 5, 5 2.1]
gacchantam api paśyanty anupratiṣṭhante ca | [KāSū, 5, 5 2.2]
tasmād aśakyatvād garhaṇīyatvācceti na te vṛthā kiṃcid ācareyuḥ | [KāSū, 5, 5 3.1]
avaśyaṃ tv ācaritavye yogān prayuñjīran | [KāSū, 5, 5 4.1]
grāmādhipater ayuktakasya halotthavṛttiputrasya yūno grāmīṇayoṣito vacanamātrasādhyāḥ | [KāSū, 5, 5 5.1]
tāścarṣaṇya ityācakṣate viṭāḥ | [KāSū, 5, 5 5.2]
tābhiḥ saha viṣṭikarmasu koṣṭhāgārapraveśe dravyāṇāṃ niṣkramaṇapraveśanayor bhavanapratisaṃskāre kṣetrakarmaṇi karpāsorṇātasīśaṇavalkalādāne sūtrapratigrahe dravyāṇāṃ krayavikrayavinimayeṣu teṣu teṣu ca karmasu saṃprayogaḥ | [KāSū, 5, 5 6.1]
tathā vrajayoṣidbhiḥ saha gavādhyakṣasya | [KāSū, 5, 5 7.1]
vidhavānāthāpravrajitābhiḥ saha sūtrādhyakṣasya | [KāSū, 5, 5 8.1]
marmajñatvād rātrāvaṭane cāṭantībhir nāgarasya | [KāSū, 5, 5 9.1]
krayavikraye paṇyādhyakṣasya | [KāSū, 5, 5 10.1]
aṣṭamīcandrakaumudīsuvasantakādiṣu pattananagarakharvaṭayoṣitām īśvarabhavane saha antaḥpurikābhiḥ prāyeṇa krīḍā | [KāSū, 5, 5 11.1]
tatra cāpānakānte nagarastriyo yathāparicayam antaḥpurikāṇāṃ pṛthak pṛthag bhogāvāsakān praviśya kathābhir āsitvā pūjitāḥ prapītāścopapradoṣaṃ niṣkrāmayeyuḥ | [KāSū, 5, 5 12.1]
tatra praṇihitā rājadāsī prayojyāyāḥ pūrvasaṃsṛṣṭā tāṃ tatra sambhāṣeta | [KāSū, 5, 5 13.1]
rāmaṇīyakadarśanena yojayet | [KāSū, 5, 5 13.2]
prāg eva svabhavanasthāṃ brūyāt | [KāSū, 5, 5 13.3]
amuṣyāṃ krīḍāyāṃ tava rājabhavanasthānāni rāmaṇīyakāni darśayiṣyāmīti kāle ca yojayet | [KāSū, 5, 5 13.4]
bahiḥ pravālakuṭṭimaṃ te darśayiṣyāmi | [KāSū, 5, 5 13.5]
maṇibhūmikāṃ vṛkṣavāṭikāṃ mṛdvīkāmaṇḍapaṃ samudragṛhaprāsādān gūḍhabhittisaṃcārāṃścitrakarmāṇi krīḍāmṛgān yantrāṇi śakunān vyāghrasiṃhapañjarādīni ca yāni purastād varṇitāni syuḥ | [KāSū, 5, 5 13.6]
ekānte ca tadgatam īśvarānurāgaṃ śrāvayet | [KāSū, 5, 5 13.7]
saṃprayoge cāturyaṃ cābhivarṇayet | [KāSū, 5, 5 13.8]
amantraśrāvaṃ ca pratipannāṃ yojayet | [KāSū, 5, 5 13.9]
apratipadyamānāṃ svayam eveśvara āgatyopacāraiḥ sānvitāṃ rañjayitvā sambhūya ca sānurāgaṃ visṛjet | [KāSū, 5, 5 14.1]
prayojyāyāśca patyur anugrahocitasya dārān nityam antaḥpuram aucityāt praveśayet | [KāSū, 5, 5 14.2]
tatra praṇihitā rājadāsīti samānaṃ pūrveṇa | [KāSū, 5, 5 14.3]
antaḥpurikā vā prayojyayā saha svaceṭikā saṃpreṣaṇena prītiṃ kuryāt | [KāSū, 5, 5 14.4]
prasṛtaprītiṃ ca sāpadeśaṃ darśane niyojayet | [KāSū, 5, 5 14.5]
praviṣṭāṃ pūjitāṃ pītavartīm praṇihitā rājadāsīti samānaṃ pūrveṇa | [KāSū, 5, 5 14.6]
yasmin vā vijñāne prayojyā vikhyātā syāt taddarśanārtham antaḥpurikā sopacāraṃ tām āhvayet | [KāSū, 5, 5 14.7]
praviṣṭāṃ praṇihitā rājadāsīti samānaṃ pūrveṇa | [KāSū, 5, 5 14.8]
udbhūtānarthasya bhītasya vā bhāryāṃ bhikṣukī brūyāt asāvantaḥpurikā rājani siddhā gṛhītavākyā mama vacanaṃ śṛṇoti | [KāSū, 5, 5 14.9]
svabhāvataśca kṛpāśīlā tām anenopāyenādhigamiṣyāmi | [KāSū, 5, 5 14.10]
aham eva te praveśaṃ kārayiṣyāmi | [KāSū, 5, 5 14.11]
sā ca te bhartur mahāntam anarthaṃ nivartayiṣyatīti pratipannāṃ dvistrir iti praveśayet | [KāSū, 5, 5 14.12]
antaḥpurikā cāsyā abhayaṃ dadyāt | [KāSū, 5, 5 14.13]
abhayaśravaṇācca samprahṛṣṭāṃ praṇihitā rājadāsīti samānaṃ pūrveṇa | [KāSū, 5, 5 14.14]
etayā vṛttyarthināṃ mahāmātrābhitaptānāṃ balād vigṛhītānāṃ vyavahāre durbalānāṃ svabhogenāsaṃtuṣṭānāṃ rājani prītikāmānāṃ rājyajaneṣu paṅktim icchatāṃ sajātair bādhyamānānāṃ sajātān bādhitukāmānāṃ sūcakānām anyeṣāṃ kāryavaśināṃ jāyā vyākhyātāḥ | [KāSū, 5, 5 14.15]
anyena vā prayojyāṃ saha saṃsṛṣṭāṃ saṃgrāhya dāsyam upanītāṃ krameṇāntaḥpuraṃ praveśayet | [KāSū, 5, 5 15.1]
praṇidhinā cāyatim asyāḥ saṃdūṣya rājani vidviṣṭa iti kalatrāvagrahopāyenainām antaḥpuraṃ praveśayed iti pracchannayogāḥ | [KāSū, 5, 5 15.2]
ete rājaputreṣu prāyeṇa | [KāSū, 5, 5 15.3]
na tv evaṃ parabhavanam īśvaraḥ praviśet | [KāSū, 5, 5 16.1]
ābhīraṃ hi koṭṭarājaṃ parabhavanagataṃ bhrātṛprayukto rajako jaghāna | [KāSū, 5, 5 17.1]
kāśirājaṃ jayasenam aśvādhyakṣa iti | [KāSū, 5, 5 17.2]
prakāśakāmitāni tu deśapravṛttiyogāt | [KāSū, 5, 5 18.1]
prattā janapadakanyā daśame ahani kiṃcid aupāyanikam upagṛhya praviśantyantaḥpuram upabhuktā eva visṛjyanta ityāndhrāṇām | [KāSū, 5, 5 19.1]
mahāmātreṣvarāṇām antaḥpurāṇi niśi sevārthaṃ rājānam upagacchanti vātsagulmakānām | [KāSū, 5, 5 19.2]
rūpavatīr janapadayoṣitaḥ prītyapadeśena māsaṃ māsārdhaṃ vātivāsayanty antaḥpurikā vaidarbhāṇām | [KāSū, 5, 5 19.3]
darśanīyāḥ svabhāryāḥ prītidāyām eva mahāmātrarājabhyo dadaty aparāntakānām | [KāSū, 5, 5 19.4]
rājakrīḍārthaṃ nagarastriyo janapadastriyaśca saṃghaśa ekaśaśca rājakulaṃ praviśanti saurāṣṭrakāṇām iti | [KāSū, 5, 5 19.5]
ślokāvatra bhavataḥ | [KāSū, 5, 5 20.1]
ete cānye ca bahavaḥ prayogāḥ pāradārikāḥ | [KāSū, 5, 5 20.2]
deśe deśe pravartante rājabhiḥ sampravartitāḥ | [KāSū, 5, 5 20.3]
na tv evaitān prayuñjīta rājā lokahite rataḥ | [KāSū, 5, 5 21.1]
nigṛhītāriṣaḍvargastathā vijayate mahīm | [KāSū, 5, 5 21.2]
{KāSū, 5, 6}
nāntaḥpurāṇāṃ rakṣaṇayogāt puruṣasaṃdarśanaṃ vidyate patyuścaikatvād anekasādhāraṇatvāccātṛptiḥ | [KāSū, 5, 6 1.1]
tasmāt tāni prayogata eva parasparaṃ rañjayeyuḥ | [KāSū, 5, 6 1.2]
dhātreyikāṃ sakhīṃ dāsīṃ vā puruṣavad alaṃkṛtyākṛtisaṃyuktaiḥ kandamūlaphalāvayavair apadravyair vātmābhiprāyāṃ nirvartayeyuḥ | [KāSū, 5, 6 2.1]
puruṣapratimā avyaktaliṅgāścādhiśayīran | [KāSū, 5, 6 3.1]
rājānaśca kṛpāśīlā vināpi bhāvayogād āyojitāpadravyā yāvadartham ekayā rātryā bahvībhir api gacchanti | [KāSū, 5, 6 4.1]
yasyāṃ tu prītir vāsaka ṛtuv vā tatrābhiprāyataḥ pravartanta iti prācyopacārāḥ | [KāSū, 5, 6 4.2]
strīyogeṇaiva puruṣāṇām apyalabdhavṛttīnāṃ viyoniṣu vijātiṣu strīpratimāsu kevalopamardanāccābhiprāyanivṛttir vyākhyātā | [KāSū, 5, 6 5.1]
yoṣaveṣāṃśca nāgarakān prāyeṇa antaḥpurikāḥ paricārikābhiḥ saha praveśayanti | [KāSū, 5, 6 6.1]
teṣām upāvartane dhātreyikāśca abhyantarasaṃsṛṣṭā āyatiṃ darśayantyaḥ prayateran | [KāSū, 5, 6 6.2]
sukhapraveśitām apasārabhūmiṃ viśālatāṃ veśmanaḥ pramādaṃ rakṣiṇām anityatāṃ parijanasya varṇayeyuḥ | [KāSū, 5, 6 6.3]
na cāsadbhūtenārthena praveśayituṃ janam āvartayeyur doṣāt | [KāSū, 5, 6 6.4]
nāgarakastu suprāpam apyantaḥpuram apāyabhūyiṣṭhatvān na praviśed iti vātsyāyanaḥ | [KāSū, 5, 6 7.1]
sāpasāraṃ tu pramadavanāvagāḍhaṃ vibhaktadīrghakakṣyam alpapramattarakṣakaṃ proṣitārājakaṃ kāraṇāni samīkṣya bahuśa āhūyamāno 'rthabuddhyā kakṣyāpraveśaṃ ca dṛṣṭvā tābhir eva vihitopāyaḥ praviśet | [KāSū, 5, 6 8.1]
śaktiviṣaye ca pratidinaṃ niṣkrāmet | [KāSū, 5, 6 8.2]
bahiśca rakṣibhir anyad eva kāraṇam apadiśya saṃsṛjyeta | [KāSū, 5, 6 9.1]
antaścāriṇyāṃ ca paricārikāyāṃ viditārthāyāṃ saktam ātmānaṃ rūpayet | [KāSū, 5, 6 9.2]
tadalābhācca śokam antaḥpraveśinībhiśca dūtīkalpaṃ sakalam ācaret | [KāSū, 5, 6 9.3]
rājapraṇidhīṃśca budhyeta | [KāSū, 5, 6 9.4]
dūtyāstvasaṃcāre yatra gṛhītākārāyāḥ prayojyāyā darśanayogastatrāvasthānam | [KāSū, 5, 6 9.5]
tasminn api tu rakṣiṣu paricārikāvyapadeśaḥ | [KāSū, 5, 6 9.6]
cakṣuranubadhnatyām iṅgitākāranivedanam | [KāSū, 5, 6 9.7]
yatra saṃpāto 'syāstatra citrakarmaṇastad yuktasya vyarthānāṃ gītavastukānāṃ krīḍanakānāṃ kṛtacihnānām āpīnakānām aṅgulīyakasya ca nidhānam | [KāSū, 5, 6 9.8]
pratyuttaraṃ tayā dattaṃ prapaśyet | [KāSū, 5, 6 9.9]
tataḥ praveśane yateta | [KāSū, 5, 6 9.10]
yatra cāsyā niyataṃ gamanam iti vidyāt tatra pracchannasya prāg evāvasthānam | [KāSū, 5, 6 10.1]
rakṣipuruṣarūpo vā tadanujñātavelāyāṃ praviśet | [KāSū, 5, 6 10.2]
āstaraṇaprāvaraṇaveṣṭitasya vā praveśanirhārau | [KāSū, 5, 6 10.3]
puṭāpuṭayogair vā naṣṭacchāyārūpaḥ | [KāSū, 5, 6 10.4]
tatrāyaṃ prayogaḥ nakulahṛdayaṃ corakatumbīphalāni sarpākṣīṇi cāntardhūmena pacet | [KāSū, 5, 6 10.5]
tato 'ñjanena samabhāgena peṣayet | [KāSū, 5, 6 10.6]
anenābhyaktanayano naṣṭacchāyārūpaścarati | [KāSū, 5, 6 10.7]
rātrikaumudīṣu ca dīpikāsaṃbādhe suraṅgayā vā | [KāSū, 5, 6 10.8]
tatraitad bhavati | [KāSū, 5, 6 11.1]
dravyāṇām api nirhāre pānakānāṃ praveśane | [KāSū, 5, 6 11.2]
āpānakotsavārthe api ceṭikānāṃ ca saṃbhrame | [KāSū, 5, 6 11.3]
vyatyāse veśmanāṃ caiva rakṣiṇāṃ ca viparyaye | [KāSū, 5, 6 12.1]
udyānayātrāgamane yātrātaśca praveśane | [KāSū, 5, 6 12.2]
dīrghakālodayāṃ yātrāṃ proṣite cāpi rājani | [KāSū, 5, 6 13.1]
praveśanaṃ bhavet prāyo yūnāṃ niṣkramaṇaṃ tathā | [KāSū, 5, 6 13.2]
parasparasya kāryāṇi jñātvā cāntaḥpurālayāḥ | [KāSū, 5, 6 14.1]
ekakāryāstataḥ kuryuḥ śeṣāṇām api bhedanam | [KāSū, 5, 6 14.2]
dūṣayitvā tato 'nyonyam ekakāryārpaṇe sthiraḥ | [KāSū, 5, 6 15.1]
abhedyatāṃ gataḥ sadyo yatheṣṭaṃ phalam aśnute | [KāSū, 5, 6 15.2]
tatra rājakulacāriṇya eva lakṣaṇyān puruṣān antaḥpuraṃ praveśayanti nātisurakṣatvād āparāntikānām | [KāSū, 5, 6 16.1]
kṣatriyasaṃjñakair antaḥpurarakṣibhir evārthaṃ sādhayantyābhīrakāṇām | [KāSū, 5, 6 16.2]
preṣyābhiḥ saha tadveṣān nāgarakaputrān praveśayanti vātsagulmakānām | [KāSū, 5, 6 16.3]
svair eva putrair antaḥpurāṇi kāmacārair jananīvarjam upayujyante vaidarbhakāṇām | [KāSū, 5, 6 16.4]
tathā praveśibhir eva jñātisaṃbandhibhir nānyair upayujyante strairājakānām | [KāSū, 5, 6 16.5]
brāhmaṇair mitrair bhṛtyair dāsaceṭaiśca gauḍānām | [KāSū, 5, 6 16.6]
parispandāḥ karmakarāścāntaḥpureṣvaniṣiddhā anye api tadrūpāśca saindhavānām | [KāSū, 5, 6 16.7]
arthena rakṣiṇam upagṛhya sāhasikāḥ saṃhatāḥ praviśanti haimavatānām | [KāSū, 5, 6 16.8]
puṣpadānaniyogān nagarabrāhmaṇā rājaviditam antaḥpurāṇi gacchanti | [KāSū, 5, 6 16.9]
paṭāntaritaiścaiṣām ālāpaḥ | [KāSū, 5, 6 16.10]
tena prasaṅgena vyatikaro bhavati vaṅgāṅgakaliṅgakānām | [KāSū, 5, 6 16.11]
saṃhatya navadaśetyekaikaṃ yuvānaṃ pracchādayanti prācyānām iti | [KāSū, 5, 6 16.12]
evaṃ parastriyaḥ prakurvīta | [KāSū, 5, 6 16.13]
ityantaḥpurikāvṛttam | [KāSū, 5, 6 16.14]
ebhya eva ca kāraṇebhyaḥ svadārān rakṣet | [KāSū, 5, 6 17.1]
kāmopadhāśuddhān rakṣiṇo 'ntaḥpure sthāpayed ityācāryāḥ | [KāSū, 5, 6 18.1]
te hi bhayena cārthena cānyaṃ prayojayeyustasmāt kāmabhayārthopadhāśuddhān iti goṇikāputraḥ | [KāSū, 5, 6 18.2]
adroho dharmastam api bhayājjahyād ato dharmabhayopadhāśuddhān iti vātsyāyanaḥ | [KāSū, 5, 6 18.3]
paravākyābhidhāyinībhiśca gūḍhākārābhiḥ pramadābhir ātmadārān upadadhyācchaucāśaucaparijñānārtham iti bābhravīyāḥ | [KāSū, 5, 6 19.1]
duṣṭānāṃ yuvatiṣu siddhatvān nākasmād aduṣṭadūṣaṇam ācared iti vātsyāyanaḥ | [KāSū, 5, 6 19.2]
atigoṣṭhī niraṅkuśatvaṃ bhartuḥ svairatā puruṣaiḥ sahāniyantraṇatā | [KāSū, 5, 6 20.1]
pravāse avasthānaṃ videśe nivāsaḥ svavṛttyupaghātaḥ svairiṇīsaṃsargaḥ patyur īrṣyālutā ceti strīṇāṃ vināśakāraṇāni | [KāSū, 5, 6 20.2]
saṃdṛśya śāstrato yogān pāradārikalakṣitān | [KāSū, 5, 6 21.1]
na yāti chalanāṃ kaścit svadārān prati śāstravit | [KāSū, 5, 6 21.2]
pākṣikatvāt prayogāṇām apāyānāṃ ca darśanāt | [KāSū, 5, 6 22.1]
dharmārthayośca vailomyān nācaret pāradārikam | [KāSū, 5, 6 22.2]
tad etad dāraguptyartham ārabdhaṃ śreyase nṛṇām | [KāSū, 5, 6 22.3]
prajānāṃ dūṣaṇāyaiva na vijñeyo 'sya saṃvidhiḥ | [KāSū, 5, 6 22.4]
{KāSū, 6, 1}
veśyānāṃ puruṣādhigame ratir vṛttiśca sargāt | [KāSū, 6, 1 1.1]
ratitaḥ pravartanaṃ svābhāvikaṃ kṛtrimam arthārtham | [KāSū, 6, 1 1.2]
tad api svābhāvikavad rūpayet | [KāSū, 6, 1 1.3]
kāmaparāsu hi puṃsāṃ viśvāsayogāt | [KāSū, 6, 1 1.4]
alubdhatāṃ ca khyāpayet tasya nidarśanārtham | [KāSū, 6, 1 1.5]
na cānupāyenārthān sādhayed āyatisaṃrakṣaṇārtham | [KāSū, 6, 1 1.6]
nityam alaṃkārayoginī rājamārgāvalokinī dṛśyamānā na cātivivṛtā tiṣṭhet | [KāSū, 6, 1 1.7]
paṇyasadharmatvāt | [KāSū, 6, 1 1.8]
yair nāyakam āvarjayed anyābhyaś cāvacchindyād ātmanaścānarthaṃ pratikuryād arthaṃ ca sādhayen na ca gamyaiḥ paribhūyeta tān sahāyān kuryāt | [KāSū, 6, 1 2.1]
te tv ārakṣakapuruṣā dharmādhikaraṇasthā daivajñā vikrāntāḥ śūrāḥ samānavidyāḥ kalāgrāhiṇaḥ pīṭhamardaviṭavidūṣakamālākāragandhikaśauṇḍikarajakanāpitabhikṣukās te ca te ca kāryayogāt | [KāSū, 6, 1 2.2]
kevalārthāstvamī gamyāḥ svatantraḥ pūrve vayasi vartamāno vittavān aparokṣavṛttir adhikaraṇavān akṛcchrādhigatavittaḥ | [KāSū, 6, 1 3.1]
saṃgharṣavān saṃtatāyaḥ subhagamānī ślāghanakaḥ ṣaṇḍakaśca puṃśabdārthī | [KāSū, 6, 1 3.2]
samānaspardhī svabhāvatastyāgī | [KāSū, 6, 1 3.3]
rājani mahāmātre vā siddho daivapramāṇo vittāvamānī gurūṇāṃ śāsanātigaḥ sajātānāṃ lakṣyabhūtaḥ savitta ekaputro liṅgī pracchannakāmaḥ śūro vaidyaśceti | [KāSū, 6, 1 3.4]
prītiyaśo'rthāstu guṇato 'dhigamyāḥ | [KāSū, 6, 1 4.1]
mahākulīno viddhān sarvasamayajñaḥ kavir ākhyānakuśalo vāgmī pragalbho vividhaśilpajño vṛddhadarśī sthūlalakṣo mahotsāho dṛḍhabhaktir anasūyakastyāgī mitravatsalo ghaṭāgoṣṭhīprekṣaṇakasamājasamasyākrīḍanaśīlo nīrujo 'vyaṅgaśarīraḥ prāṇavānamadyapo vṛṣo maitraḥ strīṇāṃ praṇetā lālayitā ca | [KāSū, 6, 1 5.1]
na cāsāṃ vaśagaḥ svatantravṛttir aniṣṭhuro 'nīrṣyālur anavaśaṅkī ceti nāyakaguṇāḥ | [KāSū, 6, 1 5.2]
nāyikāyāḥ punā rūpayauvanalakṣaṇamādhuryayoginī guṇeṣvanuraktā na tathārtheṣu prītisaṃyogaśīlā sthiram atirekajātīyā viśeṣārthinī nityam akadaryavṛttir goṣṭhīkalāpriyā ceti | [KāSū, 6, 1 6.1]
nāyikā punarbuddhiśīlācāra ārjavaṃ kṛtajñatā dīrghadūradarśitvaṃ avisaṃvāditā deśakālajñatā nāgarakatā dainyātihāsapaiśunyaparivādakrodhalobhastambhacāpalavarjanaṃ pūrvābhibhāṣitā kāmasūtrakauśalaṃ tadaṅgavidyāsu ceti sādhāraṇaguṇāḥ | [KāSū, 6, 1 7.1]
guṇaviparyaye doṣāḥ | [KāSū, 6, 1 7.2]
kṣayī rogī kṛmiśakṛdvāyasāsyaḥ priyakalatraḥ paruṣavāk kadaryo nirghṛṇo gurujanaparityaktaḥ steno dambhaśīlo mūlakarmaṇi prasakto mānāpamānayor anapekṣī dveṣyair apyarthahāryo vilajja ityagamyāḥ | [KāSū, 6, 1 8.1]
rāgo bhayam arthaḥ saṃgharṣo vairaniryātanaṃ jijñāsā pakṣaḥ khedo gharmo yaśo 'nukampā suhṛdvākyaṃ hrīḥ priyasādṛśyaṃ dhanyatā rāgāpanayaḥ sājātyaṃ sāhaveśyaṃ sātatyam āyatiśca gamanakāraṇāni bhavantītyācāryāḥ | [KāSū, 6, 1 9.1]
artho 'narthapratīghātaḥ prītiśceti vātsyāyanaḥ | [KāSū, 6, 1 9.2]
arthastu prītyā na bādhitaḥ | [KāSū, 6, 1 9.3]
asya prādhānyāt | [KāSū, 6, 1 9.4]
bhayādiṣu tu gurulāghavaṃ parīkṣyam iti sahāyagamyāgamyakāraṇacintā | [KāSū, 6, 1 9.5]
upamantritāpi gamyena sahasā na pratijānīyāt | [KāSū, 6, 1 10.1]
puruṣāṇāṃ sulabhāvamānitvāt | [KāSū, 6, 1 10.2]
bhāvajijñāsārthaṃ paricārakamukhān saṃvāhakagāyanavaihāsikān gamye tadbhaktān vā praṇidadhyāt | [KāSū, 6, 1 10.3]
tadabhāve pīṭhamardādīn | [KāSū, 6, 1 10.4]
tebhyo nāyakasya śaucāśaucaṃ rāgāparāgau saktāsaktāṃ dānādāne ca vidyāt | [KāSū, 6, 1 10.5]
saṃbhāvitena ca saha viṭapurogāṃ prītiṃ yojayet | [KāSū, 6, 1 10.6]
lāvakakukkuṭameṣayuddhaśukaśārikāpralāpanaprekṣaṇakakalāvyapadeśena pīṭhamardo nāyakaṃ tasyā udavasitam ānayet | [KāSū, 6, 1 11.1]
tāṃ vā tasya | [KāSū, 6, 1 11.2]
āgatasya prītikautukajananaṃ kiṃcid dravyajātaṃ svayam idam asādhāraṇopabhogyam iti prītidāyaṃ dadyāt | [KāSū, 6, 1 11.3]
yatra ca ramate tayā goṣṭhyainam upacāraiśca rañjayet | [KāSū, 6, 1 11.4]
gate ca saparihāsapralāpāṃ sopāyanāṃ paricārikām abhīkṣṇaṃ preṣayet | [KāSū, 6, 1 12.1]
sapīṭhamardāyāśca kāraṇāpadeśena svayaṃ gamanam iti gamyopāvartanam | [KāSū, 6, 1 12.2]
bhavanti cātra ślokāḥ | [KāSū, 6, 1 13.1]
tāmbūlāni srajaścaiva saṃskṛtaṃ cānulepanam | [KāSū, 6, 1 13.2]
āgatasyāharet prītyā kalāgoṣṭhīśca yojayet | [KāSū, 6, 1 13.3]
dravyāṇi praṇaye dadyāt kuryācca parivartanam | [KāSū, 6, 1 14.1]
saṃprayogasya cākūtaṃ nijenaiva prayojayet | [KāSū, 6, 1 14.2]
prītidāyair upanyāsair upacāraiśca kevalaiḥ | [KāSū, 6, 1 15.1]
gamyena saha saṃsṛṣṭā rañjayet taṃ tataḥ param | [KāSū, 6, 1 15.2]
{KāSū, 6, 2}
saṃyuktā nāyakena tadrañjanārtham ekacāriṇīvṛttam anutiṣṭhet | [KāSū, 6, 2 1.1]
rañjayenna tu sajjeta saktavacca viceṣṭeteti saṃkṣepoktiḥ | [KāSū, 6, 2 1.2]
mātari ca krūraśīlāyām arthaparāyāṃ cāyattā syāt | [KāSū, 6, 2 1.3]
tadabhāve mātṛkāyām | [KāSū, 6, 2 1.4]
sā tu gamyena nātiprīyeta | [KāSū, 6, 2 1.5]
prasahya ca duhitaram ānayet | [KāSū, 6, 2 1.6]
tatra tu nāyikāyāḥ saṃtatam aratir nirvedo vrīḍābhayaṃ ca | [KāSū, 6, 2 1.7]
na tv eva śāsanātivṛttiḥ | [KāSū, 6, 2 1.8]
vyādhiṃ caikam animittam ajugupsitam acakṣurgrāhyam anityaṃ ca khyāpayet | [KāSū, 6, 2 1.9]
sati kāraṇe tadapadeśaṃ ca nāyakān abhigamanam | [KāSū, 6, 2 1.10]
nirmālyasya tu nāyikā ceṭikāṃ preṣayet tāmbūlasya ca | [KāSū, 6, 2 1.11]
vyavāye tadupacāreṣu vismayaś catuḥṣaṣṭyāṃ śiṣyatvaṃ tadupadiṣṭānāṃ ca yogānām ābhīkṣṇyenānuyogas tatsātmyād rahasi vṛttir manorathānām ākhyānaṃ guhyānāṃ vaikṛtapracchādanaṃ śayane parāvṛttasyānupekṣaṇam ānulomyaṃ guhyasparśane suptasya cumbanam āliṅganaṃ ca | [KāSū, 6, 2 2.1]
prekṣaṇam anyamanaskasya | [KāSū, 6, 2 3.1]
rājamārge ca prāsādasthāyāstatra viditāyā vrīḍāśāṭhyanāśaḥ | [KāSū, 6, 2 3.2]
taddveṣye dveṣyatā | [KāSū, 6, 2 3.3]
tatpriye priyatā | [KāSū, 6, 2 3.4]
tam anu harṣaśokau | [KāSū, 6, 2 3.5]
strīṣu jijñāsā | [KāSū, 6, 2 3.6]
kopaścādīrghaḥ | [KāSū, 6, 2 3.7]
svakṛteṣvapi nakhadaśanacihneṣvanyāśaṅkā | [KāSū, 6, 2 3.8]
anurāgasyāvacanam ākāratastu darśayet | [KāSū, 6, 2 4.1]
madasvapnavyādhiṣu tu nirvacanam | [KāSū, 6, 2 4.2]
ślāghyānāṃ nāyakakarmaṇāṃ ca | [KāSū, 6, 2 4.3]
tasmin bruvāṇe vākyārthagrahaṇam | [KāSū, 6, 2 4.4]
tadavadhārya praśaṃsāviṣaye bhāṣaṇam | [KāSū, 6, 2 4.5]
tadvākyasya cottareṇa yojanam | [KāSū, 6, 2 4.6]
bhaktimāṃścet | [KāSū, 6, 2 4.7]
kathāsvanuvṛttir anyatra sapatnyāḥ | [KāSū, 6, 2 4.8]
niḥśvāse jṛmbhite skhalite patite vā tasya cārtim āśaṃsīta | [KāSū, 6, 2 4.9]
kṣutavyāhṛtavismiteṣu jīvetyudāharaṇam | [KāSū, 6, 2 4.10]
daurmanasye vyādhidaurhṛdāpadeśaḥ | [KāSū, 6, 2 4.11]
guṇataḥ parasyākīrtanam | [KāSū, 6, 2 4.12]
na nindā samānadoṣasya | [KāSū, 6, 2 4.13]
dattasya dhāraṇam | [KāSū, 6, 2 4.14]
vṛthāparādhe tadvyasane vālaṃkārasyāgrahaṇam abhojanaṃ ca | [KāSū, 6, 2 4.15]
tadyuktāśca vilāpāḥ | [KāSū, 6, 2 4.16]
tena saha deśamokṣaṃ rocayed rājani niṣkrayaṃ ca | [KāSū, 6, 2 4.17]
sāmarthyam āyuṣastadavāptau | [KāSū, 6, 2 4.18]
tasyārthādhigame abhipretasiddhau śarīropacaye vā pūrvasaṃbhāṣita iṣṭadevatopahāraḥ | [KāSū, 6, 2 4.19]
nityam alaṃkārayogaḥ | [KāSū, 6, 2 4.20]
parimito 'bhyavahāraḥ | [KāSū, 6, 2 4.21]
gīte ca nāmagotrayor grahaṇam | [KāSū, 6, 2 4.22]
glānyām urasi lalāṭe ca karaṃ kurvīta | [KāSū, 6, 2 4.23]
tatsukham upalabhya nidrālābhaḥ | [KāSū, 6, 2 4.24]
utsaṅge cāsyopaveśanaṃ svapanaṃ ca | [KāSū, 6, 2 4.25]
gamanaṃ viyoge | [KāSū, 6, 2 4.26]
tasmāt putrārthinī syāt | [KāSū, 6, 2 4.27]
āyuṣo nādhikyam icchet | [KāSū, 6, 2 4.28]
etasyāvijñātam arthaṃ rahasi na brūyāt | [KāSū, 6, 2 5.1]
vratam upavāsaṃ cāsya nirvartayet mayi doṣa iti | [KāSū, 6, 2 5.2]
aśakye svayam api tadrūpā syāt | [KāSū, 6, 2 5.3]
vivāde tenāpyaśakyam ityarthanirdeśaḥ | [KāSū, 6, 2 5.4]
tadīyam ātmīyaṃ vā svayam aviśeṣeṇa paśyet | [KāSū, 6, 2 5.5]
tena vinā goṣṭhyādīnām agamanam iti | [KāSū, 6, 2 5.6]
nirmālyadhāraṇe ślāghā ucchiṣṭabhojane ca | [KāSū, 6, 2 5.7]
kulaśīlaśilpajātividyāvarṇavittadeśamitraguṇavayomādhuryapūjā | [KāSū, 6, 2 5.8]
gītādiṣu codanam abhijñasya | [KāSū, 6, 2 5.9]
bhayaśītoṣṇavarṣāṇy anapekṣya tadabhigamanam | [KāSū, 6, 2 5.10]
sa eva ca me syād ityaurdhvadehikeṣu vacanam | [KāSū, 6, 2 5.11]
tadiṣṭarasabhāvaśīlānuvartanam | [KāSū, 6, 2 5.12]
mūlakarmābhiśaṅkā | [KāSū, 6, 2 5.13]
tadabhigamane ca jananyā saha nityo vivādaḥ | [KāSū, 6, 2 5.14]
balāt kāreṇa ca yadyanyatra tayā nīyeta tadā viṣamanaśanaṃ śastraṃ rajjum iti kāmayeta | [KāSū, 6, 2 5.15]
pratyāyanaṃ ca praṇidhibhir nāyakasya | [KāSū, 6, 2 5.16]
svayaṃ vātmano vṛttigrahaṇam | [KāSū, 6, 2 5.17]
na tv evārtheṣu vivādaḥ | [KāSū, 6, 2 5.18]
mātrā vinā kiṃcin na ceṣṭeta | [KāSū, 6, 2 5.19]
pravāse śīghrāgamanāya śāpadānam | [KāSū, 6, 2 6.1]
proṣite mṛjāniyamaścālaṃkārasya pratiṣedhaḥ | [KāSū, 6, 2 6.2]
maṅgalaṃ tvapekṣyam | [KāSū, 6, 2 6.3]
ekaṃ śaṅkhavalayaṃ vā dhārayet | [KāSū, 6, 2 6.4]
smaraṇam atītānām | [KāSū, 6, 2 6.5]
nakṣatracandrasūryatārābhyaḥ spṛhaṇam | [KāSū, 6, 2 6.6]
iṣṭasvapnadarśane tatsaṃgamo mamāstv iti vacanam | [KāSū, 6, 2 6.7]
udvego 'niṣṭe śāntikarma ca | [KāSū, 6, 2 6.8]
pratyāgate kāmapūjā | [KāSū, 6, 2 6.9]
devatopahārāṇāṃ karaṇam | [KāSū, 6, 2 6.10]
sakhībhiḥ pūrṇapātrasyāharaṇam | [KāSū, 6, 2 6.11]
vāyasapūjā ca | [KāSū, 6, 2 6.12]
prathamasamāgamānantaraṃ caitad eva vāyasapūjāvarjam | [KāSū, 6, 2 6.13]
saktasya cānumaraṇaṃ brūyāt | [KāSū, 6, 2 6.14]
nisṛṣṭabhāvaḥ samānavṛttiḥ prayojanakārī nirāśaṅko nirapekṣo 'rtheṣv iti saktalakṣaṇāni | [KāSū, 6, 2 7.1]
tad etan nirdarśanārthaṃ dattakaśāsanād uktam | [KāSū, 6, 2 8.1]
anuktaṃ ca lokataḥ śīlayet puruṣaprakṛtitaśca | [KāSū, 6, 2 8.2]
bhavataścātra ślokau | [KāSū, 6, 2 9.1]
sūkṣmatvād atilobhācca prakṛtyājñānatastathā | [KāSū, 6, 2 9.2]
kāmalakṣma tu durjñānaṃ strīṇāṃ tadbhāvitair api | [KāSū, 6, 2 9.3]
kāmayante virajyante rañjayanti tyajanti ca | [KāSū, 6, 2 10.1]
karṣayantyo 'pi sarvārthāñ jñāyante naiva yoṣitaḥ | [KāSū, 6, 2 10.2]
{KāSū, 6, 3}
saktādivittādānaṃ svābhāvikam upāyataśca | [KāSū, 6, 3 1.1]
tatra svābhāvikaṃ saṃkalpāt samadhikaṃ vā labhamānā nopāyān prayuñjītetyācāryāḥ | [KāSū, 6, 3 1.2]
viditam apyupāyaiḥ pariṣkṛtaṃ dviguṇaṃ dāsyatīti vātsyāyanaḥ | [KāSū, 6, 3 1.3]
alaṃkārabhakṣyabhojyapeyamālyavastragandhadravyādīnāṃ vyavahāriṣu kālikam uddhārārtham arthapratinayanena | [KāSū, 6, 3 2.1]
tatsamakṣaṃ tadvittapraśaṃsā | [KāSū, 6, 3 2.2]
vratavṛkṣārāmadevakulataḍāgodyānotsavaprītidāyavyapadeśaḥ | [KāSū, 6, 3 2.3]
tadabhigamananimitto rakṣibhiścaurair vālaṃkāraparimoṣaḥ | [KāSū, 6, 3 2.4]
dāhāt kuḍyacchedāt pramādād bhavane cārthanāśaḥ | [KāSū, 6, 3 2.5]
tathā yācitālaṃkārāṇāṃ nāyakālaṃkārāṇāṃ ca tadabhigamanārthasya vyayasya praṇidhibhir nivedanam | [KāSū, 6, 3 2.6]
tadartham ṛṇagrahaṇam | [KāSū, 6, 3 2.7]
suhṛtkāryeṣvanabhigamanam anabhihārahetoḥ | [KāSū, 6, 3 2.8]
taiśca pūrvam āhṛtā guravo 'bhihārāḥ pūrvam upanītāḥ pūrvaṃ śrāvitāḥ syuḥ | [KāSū, 6, 3 2.9]
ucitānāṃ kriyāṇāṃ vicchittiḥ | [KāSū, 6, 3 2.10]
nāyakārthaṃ ca śilpiṣu kāryam | [KāSū, 6, 3 2.11]
vaidyamahāmātrayor upakārikriyā kāryahetoḥ | [KāSū, 6, 3 2.12]
mitrāṇāṃ copakāriṇāṃ vyasaneṣvabhyupapattiḥ | [KāSū, 6, 3 2.13]
gṛhakarma | [KāSū, 6, 3 2.14]
sakhyāḥ putrasyotsañjanam dohado vyādhir mitrasya duḥkhāpanayanam iti | [KāSū, 6, 3 2.15]
alaṃkāraikadeśavikrayo nāyakasyārthe | [KāSū, 6, 3 2.16]
tayā śīlitasya cālaṃkārasya bhāṇḍopaskarasya vā vaṇijo vikrayārthaṃ darśanam | [KāSū, 6, 3 2.17]
pratigaṇikānāṃ ca sadṛśasya bhāṇḍasya vyatikare prativiśiṣṭasya grahaṇam | [KāSū, 6, 3 2.18]
pūrvopakārāṇām avismaraṇam anukīrtanaṃ ca | [KāSū, 6, 3 2.19]
praṇidhibhiḥ pratigaṇikānāṃ lābhātiśayaṃ śrāvayet | [KāSū, 6, 3 2.20]
tāsu nāyakasamakṣam ātmano 'bhyadhikaṃ lābhaṃ bhūtam abhūtaṃ vā vrīḍitā nāma varṇayet | [KāSū, 6, 3 2.21]
pūrvayogināṃ ca lābhātiśayena punaḥ saṃdhāne yatamānānām āviṣkṛtaḥ pratiṣedhaḥ | [KāSū, 6, 3 2.22]
tatspardhināṃ tyāgayogināṃ nidarśanam | [KāSū, 6, 3 2.23]
na punar eṣyatīti bālayācitakam ityarthāgamopāyāḥ | [KāSū, 6, 3 2.24]
viraktaṃ ca nityam eva prakṛtivikriyāto vidyāt mukhavarṇācca | [KāSū, 6, 3 3.1]
ūnam atiriktaṃ vā dadāti | [KāSū, 6, 3 4.1]
pratilomaiḥ sambadhyate | [KāSū, 6, 3 4.2]
vyapadiśyānyat karoti | [KāSū, 6, 3 4.3]
ucitam ācchinatti | [KāSū, 6, 3 4.4]
pratijñātam vismarati | [KāSū, 6, 3 4.5]
svapakṣaiḥ saṃjñayā bhāṣate | [KāSū, 6, 3 4.6]
mitrakāryam apadiśyānyatra śete | [KāSū, 6, 3 4.7]
pūrvasaṃsṛṣṭāyāśca parijanena mithaḥ kathayati | [KāSū, 6, 3 4.8]
tasya sāradravyāṇi prāg avabodhād anyāpadeśena haste kurvīta | [KāSū, 6, 3 5.1]
tāni cāsyā hastād uttamarṇaḥ prasahya gṛhṇīyāt | [KāSū, 6, 3 5.2]
vivadamānena saha dharmastheṣu vyavahared iti viraktapratipattiḥ | [KāSū, 6, 3 5.3]
saktaṃ tu pūrvopakāriṇam apyalpaphalaṃ vyalīkenānupālayet | [KāSū, 6, 3 6.1]
asāraṃ tu niṣpratipattikam upāyayo 'pavāhayet | [KāSū, 6, 3 6.2]
anyam avaṣṭabhya | [KāSū, 6, 3 6.3]
ninditābhyāsaḥ | [KāSū, 6, 3 7.2]
oṣṭhanirbhogaḥ | [KāSū, 6, 3 7.3]
pādena bhūmer abhighātaḥ | [KāSū, 6, 3 7.4]
avijñātaviṣayasya saṃkathā | [KāSū, 6, 3 7.5]
tadvijñāteṣvavismayaḥ kutsā ca | [KāSū, 6, 3 7.6]
darpavighātaḥ | [KāSū, 6, 3 7.7]
adhikaiḥ saha saṃvāsaḥ | [KāSū, 6, 3 7.8]
anapekṣaṇam | [KāSū, 6, 3 7.9]
samānadoṣāṇāṃ nindā | [KāSū, 6, 3 7.10]
rahasi cāvasthānam | [KāSū, 6, 3 7.11]
ratopacāreṣūdvegaḥ | [KāSū, 6, 3 8.1]
mukhasyādānam | [KāSū, 6, 3 8.2]
jaghanasya rakṣaṇam | [KāSū, 6, 3 8.3]
nakhadaśanakṣatebhyo jugupsā | [KāSū, 6, 3 8.4]
parisvaṅge bhujamayyā sūcyā vyavadhānam | [KāSū, 6, 3 8.5]
stabdhatā gātrāṇām | [KāSū, 6, 3 8.6]
sakthnor vyatyāsaḥ | [KāSū, 6, 3 8.7]
nidrāparatvaṃ ca | [KāSū, 6, 3 8.8]
śrāntam upalabhya codanā | [KāSū, 6, 3 8.9]
aśaktau hāsaḥ | [KāSū, 6, 3 8.10]
śaktāvanabhinandanam | [KāSū, 6, 3 8.11]
divāpi | [KāSū, 6, 3 8.12]
bhāvam upalabhya mahājanābhigamanam | [KāSū, 6, 3 8.13]
vākyeṣu chalagrahaṇam | [KāSū, 6, 3 9.1]
anarmaṇi hāsaḥ | [KāSū, 6, 3 9.2]
narmaṇi cānyam apadiśya hasati vadati tasmin kaṭākṣeṇa parijanasya prekṣaṇaṃ tāḍanaṃ ca | [KāSū, 6, 3 9.3]
āhatya cāsya kathām anyāḥ kathāḥ | [KāSū, 6, 3 9.4]
tadvyalīkānāṃ vyasanānāṃ cāparihāryāṇām anukīrtanam | [KāSū, 6, 3 9.5]
marmaṇāṃ ca ceṭikayopakṣepaṇam | [KāSū, 6, 3 9.6]
āgate cādarśanam | [KāSū, 6, 3 9.7]
ayācyayācanam | [KāSū, 6, 3 9.8]
ante svayaṃ mokṣaśceti parigrahakasyeti dattakasya | [KāSū, 6, 3 9.9]
bhavataścātra ślokau | [KāSū, 6, 3 10.1]
parīkṣya gamyaiḥ saṃyogaḥ saṃyuktasyānurañjanam | [KāSū, 6, 3 10.2]
raktād arthasya cādānam ante mokṣaśca vaiśikam | [KāSū, 6, 3 10.3]
evam etena kalpena sthitā veśyā parigrahe | [KāSū, 6, 3 11.1]
nātisaṃdhīyate gamyaiḥ karotyarthāṃśca puṣkalān | [KāSū, 6, 3 11.2]
{KāSū, 6, 4}
vartamānaṃ niṣpīḍitārtham utsṛjantī pūrvasaṃsṛṣṭena saha saṃdadhyāt | [KāSū, 6, 4 1.1]
sa ced avasitārtho vittavān sānurāgaśca tataḥ saṃdheyaḥ | [KāSū, 6, 4 2.1]
anyatra gatastarkayitavyaḥ | [KāSū, 6, 4 3.1]
sa kāryayuktyā ṣaḍvidhaḥ | [KāSū, 6, 4 3.2]
itaḥ svayam apasṛtas tato 'pi svayam evāpasṛtaḥ | [KāSū, 6, 4 4.1]
itastataśca niṣkāsitāpasṛtaḥ | [KāSū, 6, 4 4.2]
itaḥ svayam apasṛtastato niṣkāsitāpasṛtaḥ | [KāSū, 6, 4 4.3]
itaḥ svayam apasṛtastatra sthitaḥ | [KāSū, 6, 4 4.4]
ito niṣkāsitāpasṛtastataḥ svayam apasṛtaḥ | [KāSū, 6, 4 4.5]
ito niṣkāsitāpasṛtastatra sthitaḥ | [KāSū, 6, 4 4.6]
itastataśca svayam evāpasṛtyopajapati ced ubhayor guṇān apekṣī calabuddhir asaṃdheyaḥ | [KāSū, 6, 4 5.1]
itastataśca niṣkāsitāpasṛtaḥ sthirabuddhiḥ | [KāSū, 6, 4 6.1]
sa ced anyato bahulabhamānayā niṣkāsitaḥ syāt sasāro 'pi tayā roṣito mamāmarṣād bahu dāsyatīti saṃdheyaḥ | [KāSū, 6, 4 6.2]
niḥsāratayā kadaryatayā vā tyakto na śreyān | [KāSū, 6, 4 7.1]
itaḥ svayam apasṛtastato niṣkāsitāpasṛto yadyatiriktam ādau ca dadyāt tataḥ pratigrāhyaḥ | [KāSū, 6, 4 8.1]
itaḥ svayam apasṛtya tatra sthita upajapaṃstarkayitavyaḥ | [KāSū, 6, 4 9.1]
viśeṣārthī cāgatastato viśeṣam apaśyann āgantukāmo māṃ jijñāsitukāmaḥ sa āgatya sānurāgatvād dāsyati | [KāSū, 6, 4 10.1]
tasyāṃ vā doṣān dṛṣṭvā mayi bhūyiṣṭhān guṇān adhunā paśyati sa guṇadarśī bhūyiṣṭhaṃ dāsyati | [KāSū, 6, 4 10.2]
bālo vā naikatradṛṣṭir atisaṃdhānapradhāno vā haridrārāgo vā yat kiṃcanakārī vā ityavetya saṃdadhyān na vā | [KāSū, 6, 4 11.1]
ito niṣkāsitāpasṛtastataḥ svayam apasṛta upajapaṃstarkayitavyaḥ | [KāSū, 6, 4 12.1]
anurāgād āgantukāmaḥ sa bahu dāsyati | [KāSū, 6, 4 12.2]
mama guṇair bhāvito yo 'nyasyāṃ na ramate | [KāSū, 6, 4 12.3]
pūrvam ayogena vā mayā niṣkāsitaḥ sa māṃ śīlayitvā vairaṃ niryātayitukāmo dhanam abhiyogād vā mayāsyāpahṛtaṃ tadviśvāsya pratīpam ādātukāmo nirveṣṭukāmo vā māṃ vartamānodbhedayitvā tyaktukāma ityakalyāṇabuddhir asaṃdheyaḥ | [KāSū, 6, 4 13.1]
anyathābuddhiḥ kālena lambhayitavyaḥ | [KāSū, 6, 4 14.1]
ito niṣkāsitastatra sthita upajapann etena vyākhyātaḥ | [KāSū, 6, 4 15.1]
teṣu upajapatsvanyatra sthitaḥ svayam upajapet | [KāSū, 6, 4 16.1]
vyalīkārthaṃ niṣkāsito mayāsāvanyatra gato yatnād ānetavyaḥ | [KāSū, 6, 4 17.1]
itaḥ pravṛttasaṃbhāṣo vā tato bhedam avāpsyati | [KāSū, 6, 4 17.2]
vartamānasya ced arthavighātaṃ kariṣyati | [KāSū, 6, 4 17.3]
arthāgamakālo vāsya | [KāSū, 6, 4 17.4]
sthānavṛddhir asya jātā | [KāSū, 6, 4 17.5]
labdham anenādhikaraṇam | [KāSū, 6, 4 17.6]
dārair viyuktaḥ | [KāSū, 6, 4 17.7]
pāratantryād vyāvṛttaḥ | [KāSū, 6, 4 17.8]
pitrā bhrātrā vā vibhaktaḥ | [KāSū, 6, 4 17.9]
anena vā pratibaddham anena saṃdhiṃ kṛtvā nāyakaṃ dhaninam avāpsyāmi | [KāSū, 6, 4 17.10]
vimānito vā bhāryayā tam eva tasyāṃ vikramayiṣyāmi | [KāSū, 6, 4 17.11]
asya vā mitraṃ maddveṣiṇīṃ sapatnīṃ kāmayate tad amunā bhedayiṣyāmi | [KāSū, 6, 4 17.12]
calacittatayā vā lāghavam enam āpādayiṣyāmīti | [KāSū, 6, 4 17.13]
tasya pīṭhamardādayo mātur dauḥśīlyena nāyikāyāḥ satyapyanurāge vivaśāyāḥ pūrvaṃ niṣkāsanaṃ varṇayeyuḥ | [KāSū, 6, 4 18.1]
vartamānena cākāmāyāḥ saṃsargaṃ vidveṣaṃ ca | [KāSū, 6, 4 18.2]
tasyāśca sābhijñānaiḥ pūrvānurāgair enaṃ pratyāpayeyuḥ | [KāSū, 6, 4 18.3]
abhijñānaṃ ca tatkṛtopakārasambaddhaṃ syād iti viśīrṇapratisaṃdhānam | [KāSū, 6, 4 18.4]
apūrvapūrvasaṃsṛṣṭayoḥ pūrvasaṃsṛṣṭaḥ śreyān | [KāSū, 6, 4 19.1]
sa hi viditaśīlo dṛṣṭarāgaśca sūpacāro bhavatītyācāryāḥ | [KāSū, 6, 4 19.2]
pūrvasaṃsṛṣṭaḥ sarvato niṣpīḍitārthatvān nātyartham arthado duḥkhaṃ ca punarviśvāsayitum | [KāSū, 6, 4 19.3]
apūrvastu sukhenānurajyata iti vātsyāyanaḥ | [KāSū, 6, 4 19.4]
tathāpi puruṣaprakṛtito viśeṣaḥ | [KāSū, 6, 4 19.5]
bhavanti cātra ślokāḥ | [KāSū, 6, 4 20.1]
anyāṃ bhedayituṃ gamyād anyato gamyam eva vā | [KāSū, 6, 4 20.2]
sthitasya copaghātārthaṃ punaḥ saṃdhānam iṣyate | [KāSū, 6, 4 20.3]
bibhetyanyasya saṃyogād vyalīkāni ca nekṣate | [KāSū, 6, 4 21.1]
atisaktaḥ pumān yatra bhayād bahu dadāti ca | [KāSū, 6, 4 21.2]
asaktam abhinandeta saktaṃ paribhavet tathā | [KāSū, 6, 4 22.1]
anyadūtānupāte ca yaḥ syād ativiśāradaḥ | [KāSū, 6, 4 22.2]
tatropayāyinaṃ pūrvaṃ nārī kālena yojayet | [KāSū, 6, 4 23.1]
bhaveccācchinnasaṃdhānā na ca saktaṃ parityajet | [KāSū, 6, 4 23.2]
saktaṃ tu vaśinaṃ nārī sambhāṣyāpyanyato vrajet | [KāSū, 6, 4 24.1]
tataścārtham upādāya saktam evānurañjayet | [KāSū, 6, 4 24.2]
āyatiṃ prasamīkṣyādau lābhaṃ prītiṃ ca puṣkalām | [KāSū, 6, 4 25.1]
sauhṛdaṃ pratisaṃdadhyād viśīrṇaṃ strī vicakṣaṇā | [KāSū, 6, 4 25.2]
{KāSū, 6, 5}
gamyabāhulye bahu pratidinaṃ ca labhamānā naikaṃ pratigṛhṇīyāt | [KāSū, 6, 5 1.1]
deśaṃ kālaṃ sthitim ātmano guṇān saubhāgyaṃ cānyābhyo nyūnātiriktatāṃ cāvekṣya rajanyām arthaṃ sthāpayet | [KāSū, 6, 5 2.1]
gamye dūtāṃśca prayojayet | [KāSū, 6, 5 3.1]
tatpratibaddhāṃśca svayaṃ prahiṇuyāt | [KāSū, 6, 5 3.2]
dvistriścatur iti lābhātiśayagrahārtham ekasyāpi gacchet | [KāSū, 6, 5 4.1]
parigrahaṃ ca caret | [KāSū, 6, 5 4.2]
gamyayaugapadye tu lābhasāmye yad dravyārthinī syāt taddāyini viśeṣaḥ pratyakṣa ityācāryāḥ | [KāSū, 6, 5 5.1]
apratyādeyatvāt sarvakāryāṇāṃ tanmūlatvāddhiraṇyada iti vātsyāyanaḥ | [KāSū, 6, 5 6.1]
suvarṇarajatatāmrakāṃsyalohabhāṇḍopaskarāstaraṇaprāvaraṇavāsoviśeṣagandhadravyakaṭukabhāṇḍaghṛtatailadhānyapaśujātīnāṃ pūrvapūrvato viśeṣaḥ | [KāSū, 6, 5 7.1]
yat tatra sāmyād vā dravyasāmye mitravākyād atipātitvād āyatito gamyaguṇataḥ prītitaśca viśeṣaḥ | [KāSū, 6, 5 7.2]
rāgityāginostyāgini viśeṣaḥ pratyakṣa ityācāryāḥ | [KāSū, 6, 5 8.1]
śakyo hi rāgiṇi tyāga ādhātum | [KāSū, 6, 5 9.1]
lubdho 'pi hi raktastyajati na tu tyāgī nirbandhād rajyata iti vātsyāyanaḥ | [KāSū, 6, 5 10.1]
tatrāpi dhanavadadhanavator dhanavati viśeṣaḥ | [KāSū, 6, 5 11.1]
tyāgiprayojanakartroḥ prayojanakartari viśeṣaḥ pratyakṣa ityācāryāḥ | [KāSū, 6, 5 11.2]
prayojanakartā sakṛt kṛtvā kṛtinam ātmānaṃ manyate tyāgī punar atītaṃ nāpekṣata iti vātsyāyanaḥ | [KāSū, 6, 5 12.1]
tatrāpyātyayikato viśeṣaḥ | [KāSū, 6, 5 13.1]
kṛtajñatyāginostyāgini viśeṣaḥ pratyakṣa ityācāryāḥ | [KāSū, 6, 5 13.2]
ciram ārādhito 'pi tyāgī vyalīkam ekam upalabhya pratigaṇikayā vā mithyādūṣitaḥ śramam atītaṃ nāpekṣate | [KāSū, 6, 5 14.1]
prāyeṇa hi tejasvina ṛjavo 'nādṛtāśca tyāgino bhavanti | [KāSū, 6, 5 14.2]
kṛtajñastu pūrvaśramāpekṣī na sahasā virajyate | [KāSū, 6, 5 14.3]
parīkṣitaśīlatvācca na mithyā dūṣyata iti vātsyāyanaḥ | [KāSū, 6, 5 14.4]
tatrāpyāyatito viśeṣaḥ | [KāSū, 6, 5 15.1]
mitravacanārthāgamayor arthāgame viśeṣaḥ pratyakṣa ityācāryāḥ | [KāSū, 6, 5 16.1]
so 'pi hyarthāgamo bhavitā | [KāSū, 6, 5 17.1]
mitraṃ tu sakṛd vākye pratihate kaluṣitaṃ syād iti vātsyāyanaḥ | [KāSū, 6, 5 17.2]
tatrāpyatipātato viśeṣaḥ | [KāSū, 6, 5 18.1]
tatra kāryasaṃdarśanena mitram anunīya śvobhūte vacanam astv iti tato 'tipātinam arthaṃ pratigṛhṇīyāt | [KāSū, 6, 5 19.1]
arthāgamānarthapratīghātayor arthāgame viśeṣaḥ pratyakṣa ityācāryāḥ | [KāSū, 6, 5 20.1]
arthaḥ parimitāvacchedaḥ anarthaḥ punaḥ sakṛtprasṛto na jñāyate kvāvatiṣṭhata iti vātsyāyanaḥ | [KāSū, 6, 5 21.1]
tatrāpi gurulāghavakṛto viśeṣaḥ | [KāSū, 6, 5 22.1]
etenārthasaṃśayād anarthapratīkāre viśeṣo vyākhyātaḥ | [KāSū, 6, 5 23.1]
devakulataḍāgārāmāṇām karaṇam sthalīnām agnicaityānāṃ nibandhanam gosahasrāṇāṃ pātrāntaritaṃ brāhmaṇebhyo dānam devatānāṃ pūjopahārapravartanam tadvyayasahiṣṇor vā dhanasya parigrahaṇam ityuttamagaṇikānāṃ lābhātiśayaḥ | [KāSū, 6, 5 24.1]
sārvāṅgiko 'laṃkārayogo gṛhasyodārasya karaṇam | [KāSū, 6, 5 25.1]
mahārhair bhāṇḍaiḥ paricārakaiśca gṛhaparicchadasyojjvalateti rūpājīvānāṃ lābhātiśayaḥ | [KāSū, 6, 5 25.2]
nityaṃ śuklam ācchādanam apakṣudham annapānaṃ nityaṃ saugandhikena tāmbūlena ca yogaḥ sahiraṇyabhāgam alaṃkaraṇam iti kumbhadāsīnāṃ lābhātiśayaḥ | [KāSū, 6, 5 26.1]
etena pradeśena madhyamādhamānām api lābhātiśayān sarvāsām eva yojayed ityācāryāḥ | [KāSū, 6, 5 27.1]
deśakālavibhavasāmarthyānurāgalokapravṛttivaśād aniyatalābhādiyamavṛttir iti vātsyāyanaḥ | [KāSū, 6, 5 28.1]
gamyam anyato nivārayitukāmā saktam anyasyām apahartukāmā vā anyāṃ vā lābhato viyuyukṣamāṇāgamyasaṃsargād ātmanaḥ sthānaṃ vṛddhim āyatim abhigamyatāṃ ca manyamānā anarthapratīkāre vā sāhāyam enaṃ kārayitukāmā saktasya vā anyasya vyalīkārthinī pūrvopakāram akṛtam iva paśyantī kevala prītyarthinī vā kalyāṇabuddher alpam api lābhaṃ pratigṛhṇīyāt | [KāSū, 6, 5 29.1]
āyatyarthinī tu tam āśritya cānarthaṃ praticikīrṣantī naiva pratigṛhṇīyāt | [KāSū, 6, 5 30.1]
tyakṣyāmyenam anyataḥ pratisaṃdhāsyāmi gamiṣyati dārair yokṣyate nāśayiṣyatyanarthān aṅkuśabhūta uttarādhyakṣo 'syāgamiṣyati svāmī pitā vā sthānabhraṃśo vāsya bhaviṣyati calacittaśceti manyamānā tadātve tasmāl lābham icchet | [KāSū, 6, 5 31.1]
pratijñātam īśvareṇa pratigrahaṃ lapsyate adhikaraṇaṃ sthānaṃ vā prāpsyati vṛttikālo 'sya vā āsannaḥ vāhanam asyā gamiṣyati sthalapattraṃ vā sasyam asya pakṣyate kṛtam asmin na naśyati nityam avisaṃvādako vetyāyatyām icchet | [KāSū, 6, 5 32.1]
parigrahakalpaṃ vācaret | [KāSū, 6, 5 32.2]
bhavanti cātra ślokāḥ | [KāSū, 6, 5 33.1]
kṛcchrādhigatavittāṃśca rājavallabhaniṣṭhurān | [KāSū, 6, 5 33.2]
āyātyāṃ ca tadātve ca dūrād eva vivarjayet | [KāSū, 6, 5 33.3]
anartho varjane yeṣāṃ gamane abhyudayastathā | [KāSū, 6, 5 34.1]
prayatnenāpi tān gṛhya sāpadeśam upakramet | [KāSū, 6, 5 34.2]
prasannā ye prayacchanti svalpe apyagaṇitaṃ vasu | [KāSū, 6, 5 35.1]
sthūlalakṣān mahotsāhāṃstān gacchet svair api vyayaiḥ | [KāSū, 6, 5 35.2]
{KāSū, 6, 6}
arthān ācaryamāṇān anarthā apyanūdbhavantyanubandhāḥ saṃśayāśca | [KāSū, 6, 6 1.1]
te buddhidaurbalyād atirāgād atyabhimānād atidambhād atyārjavād ativiśvāsād atikrodhāt pramādāt sāhasād daivayogācca syuḥ | [KāSū, 6, 6 2.1]
teṣāṃ phalaṃ kṛtasya vyayasya niṣphalatvam anāyatirāgam iṣyato 'rthasya nivartanam āptasya niṣkramaṇaṃ pāruṣyasya prāptir gamyatā śarīrasya praghātaḥ keśānāṃ chedanaṃ pātanam aṅgavaikalyāpattiḥ | [KāSū, 6, 6 3.1]
tasmāt tān ādita eva parijihīrṣed arthabhūyiṣṭhāṃścopekṣeta | [KāSū, 6, 6 3.2]
artho dharmaḥ kāma ityarthatrivargaḥ | [KāSū, 6, 6 4.1]
anartho 'dharmo dveṣa ityanarthatrivargaḥ | [KāSū, 6, 6 4.2]
teṣv ācaryamāṇeṣvanyasyāpi niṣpattir anubandhaḥ | [KāSū, 6, 6 4.3]
saṃdigdhāyāṃ tu phalaprāptau syād vā na veti śuddhasaṃśayaḥ | [KāSū, 6, 6 4.4]
idaṃ vā syād idaṃ veti saṃkīrṇaḥ | [KāSū, 6, 6 4.5]
ekasmin kriyamāṇe kārye kāryadvayasyotpattir ubhayato yogaḥ | [KāSū, 6, 6 4.6]
samantād utpattiḥ samantatoyoga iti tān udāhariṣyāmaḥ | [KāSū, 6, 6 4.7]
vicāritarūpo 'rthatrivargaḥ | [KāSū, 6, 6 5.1]
tadviparīta evānarthatrivargaḥ | [KāSū, 6, 6 5.2]
yasyottamasyābhigamane pratyakṣato 'rthalābho grahaṇīyatvam āyatir āgamaḥ prārthanīyatvaṃ cānyeṣāṃ syāt so 'rtho 'rthānubandhaḥ | [KāSū, 6, 6 6.1]
lābhamātre kasyacid anyasya gamanaṃ so 'rtho niranubandhaḥ | [KāSū, 6, 6 7.1]
anyārthaparigrahe saktād āyaticchedanam arthasya niṣkramaṇaṃ lokavidviṣṭasya vā nīcasya gamanam āyatighnam artho 'narthānubandhaḥ | [KāSū, 6, 6 8.1]
svena vyayena śūrasya mahāmātrasya prabhavato vā lubdhasya gamanaṃ niṣphalam api vyasanapratīkārārthaṃ mahataścārthaghnasya nimittasya praśamanam āyatijananaṃ vā so 'nartho 'rthānubandhaḥ | [KāSū, 6, 6 9.1]
kadaryasya subhagamāninaḥ kṛtaghnasya vātisaṃdhānaśīlasya svair api vyayaistathārādhanam ante niṣphalaṃ so 'nartho niranubandhaḥ | [KāSū, 6, 6 10.1]
tasyaiva rājavallabhasya krauryaprabhāvādhikasya tathaivārādhanam ante niṣphalaṃ niṣkāsanaṃ ca doṣakaraṃ so 'nartho 'narthānubandhaḥ | [KāSū, 6, 6 11.1]
evaṃ dharmakāmayor apyanubandhān yojayet | [KāSū, 6, 6 12.1]
paraspareṇa ca yuktyā saṃkired ityanubandhāḥ | [KāSū, 6, 6 13.1]
paritoṣito 'pi dāsyati na vetyarthasaṃśayaḥ | [KāSū, 6, 6 14.1]
niṣpīḍitārtham aphalam utsṛjantyā artham alabhamānāyā dharmaḥ syān na veti dharmasaṃśayaḥ | [KāSū, 6, 6 14.2]
abhipretam upalabhya paricārakam anyaṃ vā kṣudraṃ gatvā kāmaḥ syān na veti kāmasaṃśayaḥ | [KāSū, 6, 6 14.3]
prabhāvavān kṣudro 'nabhimato 'narthaṃ kariṣyati na vetyanarthasaṃśayaḥ | [KāSū, 6, 6 14.4]
atyantaniṣphalaḥ saktaḥ parityaktaḥ pitṛlokaṃ yāyāt tatrādharmaḥ syān na vetyadharmasaṃśayaḥ | [KāSū, 6, 6 14.5]
rāgasyāpi vivakṣāyām abhipretam anupalabhya virāgaḥ | [KāSū, 6, 6 14.6]
iti śuddhasaṃśayāḥ | [KāSū, 6, 6 14.7]
atha saṃkīrṇāḥ | [KāSū, 6, 6 15.1]
āgantor aviditaśīlasya vallabhasaṃśrayasya prabhaviṣṇor vā samupasthitasyārādhanam artho 'nartha iti saṃśayaḥ | [KāSū, 6, 6 16.1]
śrotriyasya brahmacāriṇo dīkṣitasya vratino liṅgino vā māṃ dṛṣṭvā jātarāgasya mumūrṣor mitravākyād ānṛśaṃsyācca gamanaṃ dharmo 'dharma iti saṃśayaḥ | [KāSū, 6, 6 16.2]
lokād evākṛtapratyayād aguṇo guṇavān vety anavekṣya gamanaṃ kāmo dveṣa iti saṃśayaḥ | [KāSū, 6, 6 16.3]
saṃkirecca paraspareṇeti saṃkīrṇasaṃśayāḥ | [KāSū, 6, 6 16.4]
yatra parasyābhigamane arthaḥ saktācca saṃgharṣataḥ sa ubhayayo 'rthaḥ | [KāSū, 6, 6 17.1]
yatra svena vyayena niṣphalam abhigamanaṃ saktāccāmarṣitād vittapratyādānaṃ sa ubhayato 'narthaḥ | [KāSū, 6, 6 17.2]
yatrābhigamane artho bhaviṣyati na vetyāśaṅkā sakto 'pi saṃgharṣād dāsyati na veti sa ubhayato 'rthasaṃśayaḥ | [KāSū, 6, 6 17.3]
yatrābhigamane vyayavati pūrvo viruddhaḥ krodhād apakāraṃ kariṣyati na veti sakto vāmarṣito dattaṃ pratyādāsyati na veti sa ubhayato 'narthasaṃśayaḥ | [KāSū, 6, 6 17.4]
ityauddālaker ubhayatoyogāḥ | [KāSū, 6, 6 17.5]
bābhravīyāstu | [KāSū, 6, 6 18.1]
yatrābhigamane artho 'nabhigamane ca saktād arthaḥ sa ubhayato 'rthaḥ | [KāSū, 6, 6 18.2]
yatrābhigamane niṣphalo vyayo 'nabhigamane ca niṣpratīkāro 'narthaḥ sa ubhayato 'narthaḥ | [KāSū, 6, 6 18.3]
yatrābhigamane nirvyayo dāsyati na veti saṃśayo 'nabhigamane sakto dāsyati na veti sa ubhayato 'rthasaṃśayaḥ | [KāSū, 6, 6 18.4]
yatrābhigamane vyayavati pūrvo viruddhaḥ prabhāvavān prāpsyate na veti saṃśayo 'nabhigamane ca krodhād anarthaṃ kariṣyati na veti sa ubhayato 'narthasaṃśayaḥ | [KāSū, 6, 6 18.5]
eteṣām eva vyatikare anyato 'rtho 'nyato 'nartho 'nyato 'rtho 'nyato 'rthasaṃśayo 'nyato 'rtho 'nyato 'narthasaṃśaya iti ṣaṭsaṃkīrṇayogāḥ | [KāSū, 6, 6 19.1]
teṣu sahāyaiḥ saha vimṛśya yato 'rthabhūyiṣṭho 'rthasaṃśayo gurur anarthapraśamo vā tataḥ pravarteta | [KāSū, 6, 6 20.1]
evaṃ dharmakāmavapyanayaiva yuktyodāharet | [KāSū, 6, 6 21.1]
saṃkirecca paraspareṇa vyatiṣañjayec cetyubhayatoyogāḥ | [KāSū, 6, 6 21.2]
sambhūya ca viṭāḥ parigṛhṇantyekām asau goṣṭhīparigrahaḥ | [KāSū, 6, 6 22.1]
sā teṣām itastataḥ saṃsṛjyamānā pratyekaṃ saṃgharṣād arthaṃ nirvartayet | [KāSū, 6, 6 22.2]
suvasantakādiṣu ca yoge yo me imam amuṃ ca saṃpādayiṣyati tasyādya gamiṣyati me duhiteti mātrā vācayet | [KāSū, 6, 6 22.3]
teṣāṃ ca saṃgharṣaje abhigamane kāryāṇi lakṣayet | [KāSū, 6, 6 22.4]
ekato 'rthaḥ sarvato 'rthaḥ ekato 'narthaḥ sarvato 'nartho 'rdhato 'rthaḥ sarvato 'rthaḥ ardhato 'narthaḥ sarvato 'narthaḥ | [KāSū, 6, 6 22.5]
iti samantato yogāḥ | [KāSū, 6, 6 22.6]
arthasaṃśayam anarthasaṃśayaṃ ca pūrvavad yojayet | [KāSū, 6, 6 23.1]
saṃkirecca tathā dharmakāmāvapi | [KāSū, 6, 6 23.2]
ity anubandhārthānarthasaṃśayavicārāḥ | [KāSū, 6, 6 23.3]
kumbhadāsī paricārikā kulaṭā svairiṇī naṭī śilpakārikā prakāśavinaṣṭā rūpājīvā gaṇikā ceti veśyāviśeṣāḥ | [KāSū, 6, 6 24.1]
sarvāsāṃ cānurūpeṇa gamyāḥ sahāyāstad uparañjanam arthāgamopāyā niṣkāsanaṃ punaḥ sadhānaṃ lābhaviśeṣānubandhā arthānarthānubandhasaṃśayavicārāśceti vaiśikam | [KāSū, 6, 6 25.1]
bhavataścātra ślokau | [KāSū, 6, 6 26.1]
ratyarthāḥ puruṣā yena ratyarthāścaiva yoṣitaḥ | [KāSū, 6, 6 26.2]
śāstrasyārthapradhānatvāt tena yogo 'tra yoṣitām | [KāSū, 6, 6 27.1]
santi rāgaparā nāryaḥ santi cārthaparā api | [KāSū, 6, 6 28.1]
prāk tatra varṇito rāgo veśyāyogāśca vaiśike | [KāSū, 6, 6 28.2]
{KāSū, 7, 1}
vyākhyātaṃ ca kāmasūtraṃ | [KāSū, 7, 1 1.1]
tatroktaistu vidhibhir abhipretam artham anadhigacchan aupaniṣadikam ācaret | [KāSū, 7, 1 1.2]
rūpaṃ guṇo vayastyāga iti subhagaṃkaraṇam | [KāSū, 7, 1 1.3]
tagarakuṣṭhatālīsapatrakānulepanaṃ subhagaṃkaraṇam | [KāSū, 7, 1 1.4]
etair eva supiṣṭair vartim ālipyākṣatailena narakapāle sādhitam añjanaṃ ca | [KāSū, 7, 1 1.5]
punarnavāsahadevīsārivākuraṇṭotpalapatraiśca siddhaṃ tailam abhyañjanam | [KāSū, 7, 1 1.6]
tadyuktā eva srajaśca | [KāSū, 7, 1 1.7]
padmotpalanāgakesarāṇāṃ śoṣitānāṃ cūrṇaṃ madhughṛtābhyām avalihya subhago bhavati | [KāSū, 7, 1 1.8]
tānyeva tagaratālīsatamālapatrayuktāny anulepanam | [KāSū, 7, 1 1.9]
mayūrasyākṣitarakṣor vā suvarṇenālipya dakṣiṇahastena dhārayed iti subhagaṃkaraṇam | [KāSū, 7, 1 1.10]
tathā bādaraṃ maṇiṃ śaṅkhamaṇiṃ ca teṣāṃ cātharvaṇān yogān gamayet | [KāSū, 7, 1 1.11]
vidyātantrācca vidyāyogāt prāptayauvanāṃ paricārikāṃ svāmī saṃvatsaramātram anyato dhārayet | [KāSū, 7, 1 1.12]
tato dhāritāṃ bālāṃ matvā lālasībhūteṣu gamyeṣu yo 'syāḥ saṃharṣeṇa bahu dadyāt tasmai visṛjed iti saubhāgyavardhanam | [KāSū, 7, 1 1.13]
gaṇikā prāptayauvanāṃ svāṃ duhitaraṃ tasyā vijñānaśīlarūpānurūpyeṇa tān abhinimantrya sāreṇa yo 'syai idam idaṃ ca dadyāt sa pāṇiṃ gṛhṇīyād iti saṃsādhya rakṣayed iti | [KāSū, 7, 1 1.14]
sā ca māturaviditā nāma nāgarikaputrair dhanibhir atyarthaṃ prīyeta | [KāSū, 7, 1 1.15]
teṣāṃ kalāgrahaṇe gandharvaśālāyāṃ bhikṣukībhavane tatra tatra ca saṃdarśanayogāḥ | [KāSū, 7, 1 1.16]
teṣāṃ yathoktadāyināṃ mātā pāṇiṃ grāhayet | [KāSū, 7, 1 1.17]
tat tāvad artham alabhamānā tu svenāpyekadeśena duhitre etad dattam aneneti khyāpayet | [KāSū, 7, 1 1.18]
pracchannaṃ vā taiḥ saṃyojya svayam ajānatī bhūtvā tato viditeṣv evaṃ dharmastheṣu nivedayet | [KāSū, 7, 1 2.1]
sakhyaiva tu dāsyā vā mocitakanyābhāvām upagṛhītakāmasūtrām ābhyāsikeṣu yogeṣu pratiṣṭhitāṃ pratiṣṭhite vayasi saubhāgye ca duhitaram avasṛjanti gaṇikā iti prāpyopacārāḥ | [KāSū, 7, 1 2.2]
pāṇigrahaśca saṃvatsaram avyabhicāryas tato yathā kāminī syāt | [KāSū, 7, 1 2.3]
ūrdhvam api saṃvatsarāt pariṇītena nimantryamāṇā lābham apyutsṛjya tāṃ rātriṃ tasyāgacched iti veśyāyāḥ pāṇigrahaṇavidhiḥ saubhāgyavardhanaṃ ca | [KāSū, 7, 1 2.4]
etena raṅgopajīvināṃ kanyā vyākhyātāḥ | [KāSū, 7, 1 2.5]
tasmai tu tāṃ dadyur ya eṣāṃ tūryaviśiṣṭam upakuryāt | [KāSū, 7, 1 2.6]
iti subhagaṃkaraṇam | [KāSū, 7, 1 2.7]
dhattūrakamaricapippalīcūrṇair madhumiśrair liptaliṅgasya prayogo vaśīkaraṇam | [KāSū, 7, 1 3.1]
vātodbhāntapatraṃ mṛtakanirmālyaṃ mayūrāsthicūrṇāvacūrṇaṃ vaśīkaraṇam | [KāSū, 7, 1 3.2]
svayaṃmṛtāyā maṇḍalakārikāyāścūrṇaṃ madhusaṃyuktaṃ sahāmalakaiḥ snānaṃ vaśīkaraṇam | [KāSū, 7, 1 3.3]
vajrasnuhīgaṇḍakāni khaṇḍaśaḥ kṛtāni manaḥśilāgandhapāṣāṇacūrṇenābhyajya saptakṛtvaḥ śoṣitāni cūrṇayitvā madhunā liptaliṅgasya saṃprayogo vaśīkaraṇam | [KāSū, 7, 1 3.4]
etenaiva rātrau dhūmaṃ kṛtvā taddhūmatiraskṛtaṃ sauvarṇaṃ candramasaṃ darśayati | [KāSū, 7, 1 3.5]
etair eva cūrṇitair vānarapurīṣamiśritair yāṃ kanyām avakiret sānyasmai na dīyate | [KāSū, 7, 1 3.6]
vacāgaṇḍakāni sahakāratailaliptāni śiṃśapāvṛkṣaskandham utkīrya nidadhyāt | [KāSū, 7, 1 3.7]
ṣaḍbhir māsair apanītāni devakāntam anulepanaṃ vaśīkaraṇaṃ cetyācakṣate | [KāSū, 7, 1 3.8]
tathā khadirasārajāni śakalāni tanūni yaṃ vṛkṣam utkīrya nidadhyāt tatpuṣpagandhāni bhavanti | [KāSū, 7, 1 3.9]
gandharvakāntam anulepanaṃ vaśīkaraṇaṃ cetyācakṣate priyaṃgavastagaramiśrāḥ sahakāratailadigdhā nāgakesaravṛkṣam utkīrya ṣaṇmāsanihitā nāgakāntam anulepanaṃ vaśīkaraṇam ityācakṣate | [KāSū, 7, 1 3.10]
uṣṭrasyāsthi bhṛṅgarājarasena bhāvitaṃ dagdham añjanam uṣṭrāsthy añjanikāyāṃ nihitam uṣṭrāsthiśalākayaiva srotoñjanasahitaṃ puṇyaṃ cakṣuṣyaṃ vaśīkaraṇaṃ cetyācakṣate | [KāSū, 7, 1 3.11]
etena śyenabhāsamayūrāsthimayānyañjanāni vyākhyātāni | [KāSū, 7, 1 3.12]
uccaṭākandaś ca yaṣṭīmadhukaṃ ca saśarkareṇa payasā pītvā vṛṣo bhavati | [KāSū, 7, 1 4.1]
meṣabastamuṣkasiddhasya payasaḥ saśarkarasya pānaṃ vṛṣatvayogaḥ | [KāSū, 7, 1 4.2]
tathā vidāryāḥ kṣīrikāyāḥ svayaṃguptāyāś ca kṣīreṇa pānam | [KāSū, 7, 1 4.3]
tathā piyālabījānāṃ moraṭākṣīravidāryośca kṣīreṇaiva | [KāSū, 7, 1 4.4]
śṛṅgāṭakakaserumadhūkāni kṣīrakākolyā saha piṣṭāni saśarkareṇa payasā ghṛtena mandāgninotkarikāṃ paktvā yāvadarthaṃ bhakṣitavān anantāḥ striyo gacchatīty ācakṣate | [KāSū, 7, 1 4.5]
māṣakamalinīṃ payasā dhautām uṣṇena ghṛtena mṛdūkṛtyoddhṛtāṃ vṛddhavatsāyāḥ goḥ payaḥ siddhaṃ pāyasaṃ madhusarpirbhyām aśitvānantāḥ striyo gacchatīty ācakṣate | [KāSū, 7, 1 4.6]
vidārī svayaṃguptā śarkarāmadhusarpirbhyāṃ godhūmacūrṇena polikāṃ kṛtvā yāvadarthaṃ bhakṣitavān anantāḥ striyo gacchatīty ācakṣate | [KāSū, 7, 1 4.7]
caṭakāṇḍarasabhāvitaistaṇḍulaiḥ pāyasaṃ siddhaṃ madhusarpirbhyāṃ plāvitaṃ yāvadartham iti samānaṃ pūrveṇa | [KāSū, 7, 1 4.8]
caṭakāṇḍarasabhāvitān apagatatvacastilān śṛṅgāṭakakaserukasvayaṃguptāphalāni godhūmamāṣacūrṇaiḥ saśarkareṇa payasā sarpiṣā ca pakvaṃ pāyasaṃ yāvadarthaṃ prāśitam iti samānaṃ pūrveṇa | [KāSū, 7, 1 4.9]
sarpiṣo madhunaḥ śarkarāyā madhukasya ca dve dve pale madhurasāyāḥ karṣaḥ prasthaṃ payasa iti ṣaḍaṅgam amṛtaṃ medhyaṃ vṛṣyam āyuṣyaṃ yuktarasam ity ācakṣate | [KāSū, 7, 1 4.10]
śatāvarīśvadaṃṣṭrāguḍakaṣāye pippalīmadhukalke gokṣīracchāgaghṛte pakve tasya puṣpārambheṇānvahaṃ prāśanaṃ medhyaṃ vṛṣyam āyuṣyaṃ yuktarasam ity ācakṣate | [KāSū, 7, 1 4.11]
śatāvaryāḥ śvadaṃṣṭrāyāḥ śrīparṇīphalānāṃ ca kṣuṇṇānāṃ caturguṇe jale pāka ā prakṛtyavasthānāt | [KāSū, 7, 1 4.12]
śvadaṃṣṭrācūrṇasamanvitaṃ tatsamam eva yavacūrṇaṃ prātar utthāya dvipalikam anudinaṃ prāśnīyān medhyaṃ vṛṣyam āyuṣyaṃ yuktarasam ity ācakṣate | [KāSū, 7, 1 4.13]
āyurvedācca vedācca vidyātantrebhya eva ca | [KāSū, 7, 1 5.1]
āptebhyaścāvaboddhavyā yogā ye prītikārakāḥ | [KāSū, 7, 1 5.2]
na prayuñjīta saṃdigdhān na śarīrātyayāvahān | [KāSū, 7, 1 6.1]
na jīvaghātasambaddhān nāśucidravyasaṃyutān | [KāSū, 7, 1 6.2]
tathā yuktān prayuñjīta śiṣṭair api na ninditān | [KāSū, 7, 1 7.1]
brāhmaṇaiśca suhṛdbhiśca maṅgalair abhinanditān | [KāSū, 7, 1 7.2]
{KāSū, 7, 2}
caṇḍavegāṃ rañjayitum aśaknuvan yogān ācaret | [KāSū, 7, 2 1]
ratasyopakrame saṃbādhasya kareṇopamardanaṃ tasyā rasaprāptikāle ca ratayojanam iti rāgapratyānayanam | [KāSū, 7, 2 2]
aupariṣṭakaṃ mandavegasya gatavayaso vyāyatasya śrāntasya ca rāgapratyānayanam | [KāSū, 7, 2 3]
apadravyāṇi vā yojayet | [KāSū, 7, 2 4]
tāni suvarṇarajatatāmrakālāyasagajadantagavaladravyamayāṇi trāpuṣāṇi saisakāni ca mṛdūni śītavīryāṇi vṛṣyāṇi karmasahiṣṇūni bhavantīti bābhravīyā yogāḥ | [KāSū, 7, 2 5]
dārumayāni sāmyataśceti vātsyāyanaḥ | [KāSū, 7, 2 6]
liṅgapramāṇāntaraṃ bindubhiḥ karkaśaparyantaṃ bahulaiḥ syāt | [KāSū, 7, 2 7]
eta eva dve saṃghāṭī | [KāSū, 7, 2 8]
triprabhṛti yāvatpramāṇaṃ vā cūḍakaḥ | [KāSū, 7, 2 9]
ekām eva latikāṃ pramāṇavaśena veṣṭayed ityekacūḍakaḥ | [KāSū, 7, 2 10]
ubhayatomukhacchidraḥ sthūlakarkaśapṛṣataguṭikāyuktaḥ pramāṇayogī kaṭhyāṃ baddhaḥ kañcuko jālakaṃ vā | [KāSū, 7, 2 11]
tadabhāve alābūnālakaṃ veṇuśca tailakaṣāyaiḥ subhāvitaḥ sūtrajaṅghābaddhaḥ ślakṣṇā kāṣṭhamālāl vā grathitā bahubhir āmalakāsthibhiḥ saṃyuktetyapaviddhayogāḥ | [KāSū, 7, 2 12]
na tvapaviddhasya kasyacid vyavahṛtir astīti dākṣiṇātyānāṃ liṅgasya karṇayor iva vyadhanaṃ bālasya | [KāSū, 7, 2 13]
yuvā tu śastreṇa chedayitvā yāvad rudhirasyāgamanaṃ tāvad udake tiṣṭhet | [KāSū, 7, 2 14]
vaiśadyārthaṃ ca tasyāṃ rātrau nirbandhād vyavāyaḥ | [KāSū, 7, 2 15]
tataḥ kaṣāyair ekadināntaritaṃ śodhanam | [KāSū, 7, 2 16]
vetasakuṭajaśaṅkubhiḥ krameṇa vardhamānasya vardhanair bandhanam | [KāSū, 7, 2 17]
yaṣṭīmadhukena madhuyuktena śodhanam | [KāSū, 7, 2 18]
tataḥ sīsapatrakarṇikayā vardhayet | [KāSū, 7, 2 19]
mrakṣayed bhallātakataileneti vyadhanayogāḥ | [KāSū, 7, 2 20]
tasminn anekākṛtivikalpānyapadravyāṇi yojayet | [KāSū, 7, 2 21]
vṛttam ekato vṛttam udūkhalakaṃ kusumakaṃ kaṇṭakitaṃ kaṅkāsthigajaprahārikam aṣṭamaṇḍalikaṃ bhramarakaṃ śṛṅgāṭakam anyāni vopāyataḥ karmataśca bahukarmasahatā caiṣāṃ mṛdukarkaśatā yathā sātmyam iti naṣṭarāgapratyānayanam | [KāSū, 7, 2 22]
evaṃ vṛkṣajānāṃ jantūnāṃ śūkair upaliptaṃ liṅgaṃ daśarātraṃ tailena mṛditaṃ punaḥ punar upaliptaṃ punaḥ pramṛditam iti jātaśophaṃ khaṭvāyām adhomukhastad antare lambayet | [KāSū, 7, 2 23]
tataḥ śītaiḥ kaṣāyaiḥ kṛtavedanānigrahaṃ sopakrameṇa niṣpādayet | [KāSū, 7, 2 24]
sa yāvajjīvaṃ śūkajo nāma śopho viṭānām | [KāSū, 7, 2 25]
aśvagandhāśabarakandajalaśūkabṛhatīphalamāhiṣanavanītahastikarṇavajravallīrasair ekaikena parimardanaṃ māsikaṃ vardhanam | [KāSū, 7, 2 26]
etair eva kaṣāyaiḥ pakvena tailena parimardanaṃ ṣaṇmāsyam | [KāSū, 7, 2 27]
dāḍimatrapusabījāni vālukaṃ bṛhatīphalarasaśceti mṛdvagninā pakvena tailena parimardanaṃ pariṣeko vā | [KāSū, 7, 2 28]
tāṃstāṃśca yogān āptebhyo budhyeteti vardhanayogāḥ | [KāSū, 7, 2 29]
snuhīkaṇṭakacūrṇaiḥ punarnavāvānarapurīṣalāṅgalikāmūlamiśrair yām avakiret sā nānyaṃ kāmayeta | [KāSū, 7, 2 30]
tathā somalatāvalgujabhṛṅgalohopajihvikācūrṇair vyādhighātakajambūphalarasaniryāsena ghanīkṛtena liptasaṃbādhāṃ gacchato rāgo naśyati | [KāSū, 7, 2 31]
gopālikābahupādikājihvikācūrṇair māhiṣatakrayuktaiḥ snāyāyāṃ gacchato rāgo naśyati | [KāSū, 7, 2 32]
nīpāmrātakajambūkusumayuktam anulepanaṃ daurbhāgyakaraṃ srajaśca | [KāSū, 7, 2 33]
kokilākṣaphalapralepo hastinyāḥ saṃhatam ekarātraṃ karoti | [KāSū, 7, 2 34]
padmotpalakandasarjakasugandhacūrṇāni madhunā piṣṭāni lepo mṛgyā viśālīkaraṇam | [KāSū, 7, 2 35]
snuhīsomārkakṣīrair avalgujāphalair bhāvitānyāmalakāni keśānāṃ śvetīkaraṇam | [KāSū, 7, 2 36]
madayantikākuṭajakāñjanikāgirikarṇikāślakṣṇaparṇīmūlaiḥ snānāṃ keśapratyānayanam | [KāSū, 7, 2 37]
etair eva supakvena tailenābhyaṅgāt kṛṣṇīkaraṇaṃ krameṇāsya pratyānayanam | [KāSū, 7, 2 38]
śvetāśvasya muṣkasvedaiḥ saptakṛtvo bhāvitenālaktakena rakto 'dharaḥ śveto bhavati | [KāSū, 7, 2 39]
madayantikādīnyeva pratyānayanam | [KāSū, 7, 2 40]
bahupādikākuṣṭhatagaratālīśadevadāruvajrakandakair upaliptaṃ vaṃśaṃ vādayato yā śabdaṃ śṛṇoti sā vaśyā bhavati | [KāSū, 7, 2 41]
dhattūraphalayukto 'bhyavahāra unmādakaraḥ | [KāSū, 7, 2 42]
guḍo jīrṇitaśca pratyānayanam | [KāSū, 7, 2 43]
haritālamanaḥśilābhakṣiṇo mayūrasya purīṣeṇa liptahasto yad dravyaṃ spṛśati tan na dṛśyate | [KāSū, 7, 2 44]
aṅgāratṛṇabhasmanā tailena vimiśram udakaṃ kṣīravarṇaṃ bhavati | [KāSū, 7, 2 45]
harītakyāmrātakayoḥ śravaṇapriyaṃgukābhiśca piṣṭābhir liptāni lohabhāṇḍāni tāmrībhavanti | [KāSū, 7, 2 46]
śravaṇapriyaṃgukātailena dukūlasarpanirmokeṇa vartyā dīpaṃ prajvālya pārśve dīrghīkṛtāni kāṣṭhāni sarpavad dṛśyante | [KāSū, 7, 2 47]
śvetāyāḥ śvetavatsāyā goḥ kṣīrasya pānaṃ yaśasyam āyuṣyam | [KāSū, 7, 2 48]
brāhmaṇānāṃ praśastān āmāśiṣaḥ | [KāSū, 7, 2 49]
pūrvaśāstrāṇi saṃdṛśya prayogān upasṛtya ca | [KāSū, 7, 2 50.1]
kāmasūtram idaṃ yatnāt saṃkṣepeṇa nirveśitam | [KāSū, 7, 2 50.2]
dharmam arthaṃ ca kāmaṃ ca pratyayaṃ lokam eva ca | [KāSū, 7, 2 51.1]
paśyatyetasya tattvajño na ca rāgāt pravartate | [KāSū, 7, 2 51.2]
adhikāravaśād uktā ye citrā rāgavardhanāḥ | [KāSū, 7, 2 52.1]
tadanantaram atraiva te yatnād vinivāritāḥ | [KāSū, 7, 2 52.2]
na śāstram astītyetena prayogo hi samīkṣyate | [KāSū, 7, 2 53.1]
śāstrārthān vyāpino vidyāt prayogāṃstv ekadeśikān | [KāSū, 7, 2 53.2]
bābhravīyāṃśca sūtrārthān āgamaṃ suvimṛśya ca | [KāSū, 7, 2 54.1]
vātsyāyanaścakāredaṃ kāmasūtraṃ yathāvidhi | [KāSū, 7, 2 54.2]
tad etad brahmacaryeṇa pareṇa ca samādhinā | [KāSū, 7, 2 55.1]
vihitaṃ lokayātrāyai na rāgārtho 'sya saṃvidhiḥ | [KāSū, 7, 2 55.2]
rakṣandharmārthakāmānāṃ sthitiṃ svāṃ lokavartinīm | [KāSū, 7, 2 56.1]
asya śāstrasya tattvajño bhavatyeva jitendriyaḥ | [KāSū, 7, 2 56.2]
tad etat kuśalo vidvān dharmārthāvavalokayan | [KāSū, 7, 2 57.1]
nātirāgātmakaḥ kāmī prayuñjānaḥ prasidhyati | [KāSū, 7, 2 57.2]
