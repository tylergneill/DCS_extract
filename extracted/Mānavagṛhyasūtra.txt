{MānGS, 1, 1}
upanayanaprabhṛti vratacārī syāt | [MānGS, 1, 1 1.1]
mārgavāsāḥ saṃhatakeśo bhaikṣācāryavṛttiḥ saśalkadaṇḍaḥ saptamuñjāṃ mekhalāṃ dhārayed ācāryasyāpratikūlaḥ sarvakārī | [MānGS, 1, 1 2]
yad enam upeyāt tad asmai dadyādbahūnāṃ yena saṃyuktaḥ | [MānGS, 1, 1 3.1]
nāsya śayyāmāviśet | [MānGS, 1, 1 4.1]
na saṃvastrayet | [MānGS, 1, 1 5.1]
na rathamārohet | [MānGS, 1, 1 6.1]
nānṛtaṃ vadet | [MānGS, 1, 1 7.1]
na muṣitāṃ striyaṃ prekṣeta | [MānGS, 1, 1 8.1]
na vihārārtho jalpet | [MānGS, 1, 1 9.1]
na rucyarthaṃ kiṃcana dhārayīta | [MānGS, 1, 1 10.1]
sarvāṇi sāṃsparśikāni strībhyo varjayet | [MānGS, 1, 1 11.1]
na madhumāṃse prāśnīyātkṣāralavaṇe ca | [MānGS, 1, 1 12.1]
na snāyādudakaṃ vābhyaveyāt | [MānGS, 1, 1 13.1]
yadi snāyāddaṇḍa ivāpsu plaveta | [MānGS, 1, 1 14.1]
prāgastamayānniṣkramya samidhāvāhareddhariṇyau brahmavarcasakāma iti śrutiḥ | [MānGS, 1, 1 15.1]
imaṃ stomam arhata ity agniṃ parisamuhya paryukṣya paristīryaidho 'sy edhiṣīmahīti samidham ādadhāti samid asi samedhiṣīmahīti dvitīyām | [MānGS, 1, 1 16.1]
apo adyānvacāriṣam ity upatiṣṭhate | [MānGS, 1, 1 17.1]
yad agne tapasā tapo brahmacaryam upemasi | [MānGS, 1, 1 18.1]
priyāḥ śrutasya bhūyāsmāyuṣmantaḥ sumedhasaḥ | [MānGS, 1, 1 18.2]
iti mukhaṃ vimṛṣṭe | [MānGS, 1, 1 18.3]
bhadraṃ karṇebhiḥ śṛṇuyāma devā iti śrotre abhimṛśati | [MānGS, 1, 1 19.1]
bhadraṃ paśyemākṣabhir yajatrā iti cakṣuṣī | [MānGS, 1, 1 20.1]
sthirair aṅgais tuṣṭuvāṃsas tanūbhir vy aśema devahitaṃ yad āyur ity aṅgāni | [MānGS, 1, 1 21.1]
iha dhṛtiriha svadhṛtiriti hṛdayadeśam ārabhya japati | [MānGS, 1, 1 22.1]
rucaṃ no dhehīti pṛthivīmārabhate | [MānGS, 1, 1 23.1]
tryāyuṣaṃ jamadagneḥ kaśyapasya tryāyuṣam agastyasya tryāyuṣam | [MānGS, 1, 1 24.1]
yad devānāṃ tryāyuṣaṃ tan me astu tryāyuṣam | [MānGS, 1, 1 24.2]
iti bhasmanāṅgāni saṃspṛśyāpohiṣṭhīyābhir mārjayate | [MānGS, 1, 1 24.3]
{MānGS, 1, 2}
atha saṃdhyām upāste | [MānGS, 1, 2 1.1]
prāgastamayān niṣkramyottarato grāmasya purastād vā śucau deśe niṣadyopaspṛśyāpām añjaliṃ pūrayitvā pradakṣiṇam āvṛtya | [MānGS, 1, 2 2.1]
āyāhi viraje devyakṣare brahmasaṃmite | [MānGS, 1, 2 2.2]
gāyatri chandasāṃ mātar idaṃ brahma juṣasva me | [MānGS, 1, 2 2.3]
ityāvāhayati | [MānGS, 1, 2 2.4]
ojo 'sīti japitvā kaste yunaktīti yojayitvā oṃ bhūrbhuvaḥ svas tat savitur ity aṣṭau kṛtvaḥ prayuṅkta ity āmnātāḥ kāmā ā devo yātīti triṣṭubhaṃ rājanyasya yuñjata iti jagatīṃ vaiśyasya | [MānGS, 1, 2 3.1]
ud u tyaṃ jātavedasamiti dve nigadya kaste vimuñcatīti vimucyodakāñjalim utsṛjati | [MānGS, 1, 2 4.1]
evaṃ prātas tiṣṭhan | [MānGS, 1, 2 5.1]
etena dharmeṇa dvādaśa caturviṃśatiṃ ṣaṭtriṃśatam aṣṭācatvāriṃśataṃ vā varṣāṇi yo brāhmaṇo rājanyo vaiśyo vā brahmacaryaṃ carati muṇḍaḥ śikhājaṭaḥ sarvajaṭo vā malajñur abalaḥ kṛśaḥ snātvā sa sarvaṃ vindate yat kiṃcin manasecchatīti | [MānGS, 1, 2 6.1]
etena dharmeṇa sādhvadhīte | [MānGS, 1, 2 7.1]
chandasy arthān buddhvā snāsyan gāṃ kārayet | [MānGS, 1, 2 8.1]
ācāryam arhayecchrotriyaḥ | [MānGS, 1, 2 9.1]
anyo vedapāṭhī na tasya snānam | [MānGS, 1, 2 10.1]
āpo hi ṣṭheti tisṛbhir hiraṇyavarṇāḥ śucaya iti dvābhyāṃ snātvāhate vāsasī paridhatte | [MānGS, 1, 2 11.1]
vasv asi vasumantaṃ mā kuru sauvarcasāya mā tejase brahmavarcasāya paridadhāmīti paridadhāti | [MānGS, 1, 2 12.1]
yathā dyauśca pṛthivī ca na bibhīto na riṣyataḥ | [MānGS, 1, 2 13.1]
evaṃ me prāṇa mā bibha evaṃ me prāṇa mā riṣa ity āṅkte | [MānGS, 1, 2 13.2]
hiraṇyam ābadhnīte | [MānGS, 1, 2 14.1]
chatraṃ dhārayate daṇḍaṃ mālāṃ gandham | [MānGS, 1, 2 15.1]
pratiṣṭhe stho daivate dyāvāpṛthivī mā mā saṃtāptam ity upānahau | [MānGS, 1, 2 16.1]
dvivastro 'ta ūrdhvaṃ bhavati tasmācchobhanaṃ vāso bhartavyam iti śrutiḥ | [MānGS, 1, 2 17.1]
āmantrya gurūn guruvadhūśca svāngṛhān vrajet | [MānGS, 1, 2 18.1]
pratiṣiddham aparayā dvārā niṣkramaṇaṃ malavadvāsasā saha saṃvastraṇaṃ rajaḥsuvāsinyā saha śayyā guror duruktavacanam asthāne śayanaṃ smayanaṃ saraṇaṃ sthānaṃ yānaṃ gānaṃ tasya cekṣaṇam | [MānGS, 1, 2 19.1]
paurṇamāsyām amāvāsyāyāṃ vāgneyena paśunā yajeta | [MānGS, 1, 2 20.1]
tasya havir bhakṣayitvā yathāsukhamata ūrdhvaṃ madhumāṃse prāśnīyāt kṣāralavaṇe ca | [MānGS, 1, 2 21.1]
{MānGS, 1, 3}
yam evaṃ vidvāṃsam abhyudiyād vābhyastamiyād vā pratibudhya japet | [MānGS, 1, 3 1.1]
punar mām aitvindriyaṃ punarāyuḥ punarbhagaḥ | [MānGS, 1, 3 1.2]
punar draviṇam aitu māṃ punar brāhmaṇam aitu mām | [MānGS, 1, 3 1.3]
atho yatheme dhiṣṇyāso agnayo yathāsthānaṃ kalpayantām ihaivety abhyuditaḥ | [MānGS, 1, 3 1.4]
punar mātmā punar āyur aitu punaḥ prāṇaḥ punar ākūtir aitu | [MānGS, 1, 3 2.1]
vaiśvānaro vāvṛdhāno vareṇāntas tiṣṭhato me mano amṛtasya ketuḥ ity abhyastamitaḥ | [MānGS, 1, 3 2.2]
ubhāv eva vābhyudito japed ubhāveva vābhyastamitaḥ | [MānGS, 1, 3 3.1]
yady acaraṇīyān vācared anākrośyān vākrośed abhojyasya vānnam aśnīyād akṣi vā spandet karṇo vākrośed agniṃ vā citim ārohet smaśānaṃ vā gacched yūpaṃ vopaspṛśedretaso vā skanded etābhyām eva mantrābhyām āhutīr juhuyāt | [MānGS, 1, 3 4.1]
api vājyalipte samidhā vādadhyāt | [MānGS, 1, 3 4.2]
api vā mantrāveva japet | [MānGS, 1, 3 4.3]
evam adharmam ācaryāsthūlam | [MānGS, 1, 3 5.1]
sthūle veṣaṇayā vihared avastro lomatvagācchādo 'gnim ārohet saṃgrāme vā ghātayed api vāgnimindhānaṃ tapasātmānam upayojayīta | [MānGS, 1, 3 6.1]
{MānGS, 1, 4}
varṣāsu śravaṇena svādhyāyānupākurute | [MānGS, 1, 4 1.1]
sa juhoti | [MānGS, 1, 4 2.1]
apvā nāmāsi tasyās te joṣṭrīṃ gameyam | [MānGS, 1, 4 2.2]
ahamiddhi pituḥ pari medhām ṛtasya jagrabha ahaṃ sūrya ivājani svāhā | [MānGS, 1, 4 2.3]
apvo nāmāsi tasya te joṣṭraṃ gameyam | [MānGS, 1, 4 2.4]
ahamiddhi pituḥ pari medhām ṛtasya jagrabha ahaṃ sūrya ivājani svāhā | [MānGS, 1, 4 2.5]
sarasvatī nāmāsi sarasvān nāmāsi | [MānGS, 1, 4 2.6]
yuktir nāmāsi yogo nāmāsi | [MānGS, 1, 4 2.7]
matir nāmāsi mano nāmāsi | [MānGS, 1, 4 2.8]
tasyās te joṣṭrīṃ gameyam | [MānGS, 1, 4 2.9]
tasya te joṣṭraṃ gameyam iti sarvatrānuṣajati | [MānGS, 1, 4 2.10]
yuje svāhā prayuje svāhodyuje svāhety etair antevāsināṃ yogamicchanniti | [MānGS, 1, 4 3.1]
prāksviṣṭakṛto 'tha japati | [MānGS, 1, 4 4.1]
ṛtaṃ vadiṣyāmi satyaṃ vadiṣyāmi tan mām avatu tad vaktāram avatv avatu mām avatu vaktāram | [MānGS, 1, 4 4.2]
vāṅ me manasi pratiṣṭhitā mano me vāci pratiṣṭhitam āvir āyur mayi dhehi vedasya vāṇīḥ stha | [MānGS, 1, 4 4.3]
oṃ bhūr bhuvaḥ svas tat savitur iti | [MānGS, 1, 4 4.4]
darbhapāṇis triḥ sāvitrīm adhīte trīṃś cādito 'nuvākān | [MānGS, 1, 4 5.1]
ko vo yunaktīti ca | [MānGS, 1, 4 5.2]
upākurmahe 'dhyāyān upatiṣṭhantu chandāṃsīti ca | [MānGS, 1, 4 5.3]
tasyānadhyāyāḥ samūhanvāto valīkakṣāraprabhṛti varṣam | [MānGS, 1, 4 6.1]
na vidyotamāne na stanayatīti śrutiḥ | [MānGS, 1, 4 6.2]
ākālikaṃ devatumulaṃ vidyuddhanvolkātyakṣarāḥ śabdāḥ | [MānGS, 1, 4 6.3]
ācāreṇānye | [MānGS, 1, 4 6.4]
ardhapañcamān māsān adhītyotsṛjati pañcārdhaṣaṣṭhān vā | [MānGS, 1, 4 7.1]
atha japati | [MānGS, 1, 4 8.1]
ṛtam avādiṣaṃ satyam avādiṣaṃ tan māvīt tad vaktāram āvīd āvīn mām āvīd vaktāram | [MānGS, 1, 4 8.2]
vāṅ me manasi pratiṣṭhitā mano me vāci pratiṣṭhitam āvir āyur mayi dhehi | [MānGS, 1, 4 8.3]
vedasya vāṇīḥ stha | [MānGS, 1, 4 8.4]
oṃ bhūr bhuvaḥ svas tat savitur iti | [MānGS, 1, 4 8.5]
darbhapāṇis triḥ sāvitrīm adhīte trīṃś cādito 'nuvākān | [MānGS, 1, 4 9.1]
ko vo vimuñcatīti vimucyotsṛjāmahe 'dhyāyān pratiśvasantu chandāṃsīti ca | [MānGS, 1, 4 9.2]
pratipadaṃ pakṣiṇīṃ rātrīṃ nādhīyīta nāta ūrdhvam abhreṣu | [MānGS, 1, 4 10.1]
ākāliko vidyutstanayitnuvarṣeṣu | [MānGS, 1, 4 11.1]
gonāmeṣu mantrabrāhmaṇakalpapitṛmedhamahāvratāṣṭāpadīvaiṣuvatāni divādhīyīta vaiṣuvatam ārdrapāṇiḥ | [MānGS, 1, 4 12.1]
rudrān na naktaṃ na bhuktvā na grāme | [MānGS, 1, 4 13.1]
śukriyasya pravargyakalpe niyamo vyākhyātas trayoviṃśaṃ tu saṃmīlya | [MānGS, 1, 4 14.1]
gavāṃ tu na sakāśe gonāmāni garbhiṇīnām asakāśe 'ṣṭāpadīṃ reto mūtramiti ca | [MānGS, 1, 4 15.1]
śunāsīryasya ca saurye cakṣuṣkāmasya cakṣur no dhehi cakṣuṣa iti sūryo 'po 'vagāhata iti cādityasauryayāmyāni ṣaḍṛcāni divādhīyīta | [MānGS, 1, 4 16.1]
upākṛtyotsṛjya ca tryahaṃ pañcarātram eke | [MānGS, 1, 4 17.1]
vedārambhaṇe samāptau cākālam | [MānGS, 1, 4 18.1]
{MānGS, 1, 5}
athāto 'ntarakalpaṃ vyākhyāsyāmaḥ | [MānGS, 1, 5 1]
darbhamayaṃ vāsaḥ paridhāyācamyāpāṃ naptra iti tīre japitvāpo 'vagāhya oṃ bhūrbhuvaḥ svas tat savituriti | [MānGS, 1, 5 2]
darbhapāṇis triḥ sāvitrīm adhīte trīṃścādito 'nuvākān | [MānGS, 1, 5 3]
āpo devīr haviṣmatīr imā nigrābhyāḥ stha mahi trīṇām avo 'stu agner āyur asi devīr āpo apāṃ napād devīr āpo madhumatīr agnaye svāhā rātrīṃ rātrīm ity aṣṭau | [MānGS, 1, 5 4]
yā oṣadhayaḥ samanyā yanti punantu mā pitaro 'gner manve sa śevṛdham adhidhāḥ kayā naś citra ābhuvad ūtīti tisraḥ | [MānGS, 1, 5 5]
tacchaṃyor āvṛṇīmaha iti mārjayitvā vāsāṃsy utsṛjyācāryān pitṛdharmeṇa tarpayanti | [MānGS, 1, 5 6]
śrāddhakalpena śeṣo vyākhyātaḥ | [MānGS, 1, 5 7]
{MānGS, 1, 6}
athāto 'gniṃ pravartayanti | [MānGS, 1, 6 1]
uttarato grāmasya purastād vā śucau deśe vedyākṛtiṃ kṛtvāhavanīyasthāne sapta chandāṃsi pratiṣṭhāpya viṣṭarān darbhamuṣṭīn vā dakṣiṇāgnisthāne praugākṛtiṃ kausitaṃ khātvā paścād utkaram apāṃ pūrayitvā gārhapatyasthāne 'gniṃ praṇīya yuñjānaḥ prathamaṃ mana ity aṣṭau hutvākūtam agniṃ prayujaṃ svāheti ṣaḍ juhoti viśvo devasya netur iti saptamīm | [MānGS, 1, 6 2]
yajñiyānāṃ samidhāṃ trīṃstrīn samitpūlān upakalpya prāk sviṣṭakṛtas tiṣṭhanto vyāhṛtipūrvakaṃ khaṇḍilasyāditas tribhir anuvākair ekaikena svāhākārāntābhir ādadhati | [MānGS, 1, 6 3]
āpohiṣṭīyābhiḥ kausitān mārjayitvā dhānābhir brāhmaṇān svasti vācayanti dhānābhir brāhmaṇān svasti vācayanti | [MānGS, 1, 6 4]
{MānGS, 1, 7}
athopaniṣadarhāḥ | [MānGS, 1, 7 1.1]
brahmacārī sucaritī medhāvī karmakṛd dhanadaḥ priyo vidyāṃ vā vidyayānveṣyan | [MānGS, 1, 7 1.2]
tāni tīrthāni brahmaṇaḥ | [MānGS, 1, 7 2.1]
bhāryāṃ vindate | [MānGS, 1, 7 3.1]
kṛttikāsvātipūrvair iti varayet | [MānGS, 1, 7 4.1]
rohiṇīmṛgaśiraḥśravaṇaśraviṣṭhottarāṇīty upayame tathodvāhe yad vā puṇyoktam | [MānGS, 1, 7 5.1]
pañca vivāhakārakāṇi bhavanti vittaṃ rūpaṃ vidyā prajñā bāndhava iti | [MānGS, 1, 7 6.1]
ekālābhe vittaṃ visṛjed dvitīyālābhe rūpaṃ tṛtīyālābhe vidyāṃ prajñāyāṃ bāndhava iti ca vivahante | [MānGS, 1, 7 7.1]
bandhumatīṃ kanyām aspṛṣṭamaithunām upayaccheta samānavarṇām asamānapravarāṃ yavīyasīṃ nagnikāṃ śreṣṭhām | [MānGS, 1, 7 8.1]
vijñānam asyāḥ kuryād aṣṭau loṣṭān āharet sītāloṣṭaṃ vediloṣṭaṃ dūrvāloṣṭaṃ gomayaloṣṭaṃ phalavato vṛkṣasyādhastālloṣṭaṃ śmaśānaloṣṭam adhvaloṣṭam iriṇaloṣṭam iti | [MānGS, 1, 7 9.1]
devāgāre sthāpayitvātha kanyāṃ grāhayet | [MānGS, 1, 7 10.1]
yadi smaśānaloṣṭaṃ gṛhṇīyād adhvaloṣṭam iriṇaloṣṭaṃ vā nopayamet | [MānGS, 1, 7 10.2]
saṃjuṣṭāṃ dharmeṇopayaccheta brāhmeṇa śaulkena vā | [MānGS, 1, 7 11.1]
śatamitirathaṃ dadyād gomithunaṃ vā | [MānGS, 1, 7 12.1]
{MānGS, 1, 8}
paścād agneś catvāry āsanānyupakalpayīta | [MānGS, 1, 8 1]
teṣūpaviśanti purastāt pratyaṅmukho dātā paścāt prāṅmukhaḥ pratigrahītā dātur uttarataḥ pratyaṅmukhī kanyā dakṣiṇata udaṅmukho mantrakāraḥ | [MānGS, 1, 8 2]
teṣāṃ madhye prāktūlān darbhān āstīrya kāṃsyam akṣatodakena pūrayitvāvidhavāsmai prayacchati | [MānGS, 1, 8 3]
tatra hiraṇyam | [MānGS, 1, 8 4]
aṣṭau maṅgalyāny āvedayati | [MānGS, 1, 8 5]
maṅgalyāny uktvā dadāmi pratigṛhṇāmīti trir brahmadeyā pitā bhrātā vā dadyāt | [MānGS, 1, 8 6]
sahiraṇyān añjalīn āvapati dhanāya tveti dātā putrebhyas tveti pratigrahītā tasmai pratyāvapati | [MānGS, 1, 8 7]
catur vyatihṛtya dadāti | [MānGS, 1, 8 8]
sāvitreṇa kanyāṃ pratigṛhya prajāpataya iti ca ka idaṃ kasmā adāditi sarvatrānuṣajati kāmaitat ta ityantam | [MānGS, 1, 8 9]
samānā vā ākūtānīti saha japanty āntād anuvākasya | [MānGS, 1, 8 10]
khe rathasya khe 'nasaḥ khe yugasya śatakrato apālām indras triḥ pūrty avakṛṇot sūryatvacam iti tenodakāṃsyena kanyām abhiṣiñcet | [MānGS, 1, 8 11]
{MānGS, 1, 9}
ṣaḍ arghyārhā bhavantyṛtvig ācāryo vivāhyo rājā snātakaḥ priyaśceti | [MānGS, 1, 9 1.1]
aprākaraṇikān vā parisaṃvatsarād arhayanti | [MānGS, 1, 9 2.1]
prākaraṇikāḥ kartāraḥ sadasyāśca vṛtāḥ | [MānGS, 1, 9 3.1]
na jīvatpitṛko 'rghyaṃ pratigṛhṇīyād iti śrutir athavā pratigṛhṇīyāt | [MānGS, 1, 9 4.1]
athainam arhayanti | [MānGS, 1, 9 5.1]
kāṃsye camase vā dadhi madhu cānīya varṣīyasāpidhāyācamanīyaprathamaiḥ pratipadyante | [MānGS, 1, 9 6.1]
virājo doho 'si virājo dohamaśīya mayi dohaḥ padyāyai virājaḥ kalpatām ity ekaikam āhriyamāṇaṃ pratīkṣate | [MānGS, 1, 9 7.1]
sāvitreṇa viṣṭaraṃ pratigṛhya | [MānGS, 1, 9 8.1]
ahaṃ varṣma sadṛśānām udyatāmiva sūryaḥ | [MānGS, 1, 9 8.2]
idaṃ tam abhitiṣṭhāmi yo mā kaścābhidāsati | [MānGS, 1, 9 8.3]
iti japati | [MānGS, 1, 9 8.4]
rāṣṭrabhṛd asīty ācārya āsandīm anumantrayate | [MānGS, 1, 9 9.1]
mā tvā doṣa ity adhastāt pādayor viṣṭaram upakarṣati | [MānGS, 1, 9 10.1]
viṣṭara āsīnāyaikaikaṃ triḥ prāha | [MānGS, 1, 9 11.1]
naiva bho ityāha nama ārṣeyāyeti śrutiḥ spṛśatyarghyam | [MānGS, 1, 9 12.1]
pādyena pādau prakṣālya sāvitreṇa madhuparkaṃ pratigṛhya pratiṣṭhāpyāvasāyya namo rudrāya pātrasade namo rudrāya pātrasada iti prādeśenādhyadhi pratidiśaṃ pradakṣiṇaṃ sarvato 'bhyuddiśati | [MānGS, 1, 9 13.1]
madhu vātā ṛtāyata iti tisṛbhiraṅgulyā pradakṣiṇaṃ pratyṛcaṃ trirāyauti | [MānGS, 1, 9 14.1]
amṛtopastaraṇam asīty upastarati | [MānGS, 1, 9 15.1]
satyaṃ yaśaḥ śrīr mayi śrīḥ śrayatāmiti madhuparkaṃ triḥ prāśnāti | [MānGS, 1, 9 16.1]
amṛtāpidhānam asīty ācāmati | [MānGS, 1, 9 17.1]
suhṛde 'vaśiṣṭaṃ prayacchati | [MānGS, 1, 9 18.1]
asipāṇir gāṃ prāha | [MānGS, 1, 9 19.1]
hato me pāpmā pāpmānaṃ me hata oṃ kuruteti preṣyati | [MānGS, 1, 9 20.1]
caturo brāhmaṇānnānāgotrān bhojayate | [MānGS, 1, 9 21.1]
paśvaṅgaṃ pāyasaṃ vā kārayen nāmāṃso madhuparka iti śrutiḥ | [MānGS, 1, 9 22.1]
yadyutsṛjet | [MānGS, 1, 9 23.1]
mātā rudrāṇāṃ duhitā vasūnāṃ svasādityānāmamṛtasya nābhiḥ | [MānGS, 1, 9 23.2]
pra nu vocaṃ cikituṣe janāya mā gāmanāgāmaditiṃ vadhiṣṭa | [MānGS, 1, 9 23.3]
bhūr bhuvaḥ svar om utsṛjatu tṛṇānyattu | [MānGS, 1, 9 23.4]
athālaṃkaraṇam alaṃkaraṇam asi sarvasmā alaṃ me bhūyāsam | [MānGS, 1, 9 24.1]
prāṇāpānau me tarpaya samānavyānau me tarpaya udānarūpe me tarpaya sucakṣā ahamakṣibhyāṃ bhūyāsaṃ suvarcā mukhena suśrutkarṇābhyāṃ bhūyāsamiti yathāliṅgam aṅgāni saṃspṛśati | [MānGS, 1, 9 25.1]
atha gandhotsadane vāsasī | [MānGS, 1, 9 26.1]
paridhāsye yaśo dhāsye dīrghāyutvāya jaradaṣṭir astu | [MānGS, 1, 9 27.1]
śataṃ jīvema śaradaḥ purūcī rāyaspoṣam abhisaṃvyayiṣye | [MānGS, 1, 9 27.2]
yaśasā mā dyāvāpṛthivī yaśasendrābṛhaspatī | [MānGS, 1, 9 27.3]
yaśo bhagaśca mā riṣad yaśo mā pratimucyatām | [MānGS, 1, 9 27.4]
ityahataṃ vāsaḥ paridhatte | [MānGS, 1, 9 27.5]
kumāryāḥ pramadane bhagam aryamaṇaṃ pūṣaṇaṃ tvaṣṭāramiti yajati | [MānGS, 1, 9 28.1]
prāksviṣṭakṛtaś catasro 'vidhavā nandīr upavādayanti | [MānGS, 1, 9 29.1]
abhyantare kautuke devapatnīr yajati | [MānGS, 1, 9 30.1]
{MānGS, 1, 10}
prāgudañcaṃ lakṣaṇam uddhṛtyāvokṣya sthaṇḍilaṃ gomayenopalipya maṇḍalaṃ caturasraṃ vāgniṃ nirmathyābhimukhaṃ praṇayet tatra brahmopaveśanam | [MānGS, 1, 10 1.1]
darbhāṇāṃ pavitre mantravad utpādyemaṃ stomam arhata ityagniṃ parisamuhya paryukṣya paristīrya paścād agner ekavad barhiḥ stṛṇāti | [MānGS, 1, 10 2.1]
udakprāktūlān darbhān prakṛṣya dakṣiṇāṃs tathottarān agreṇāgniṃ dakṣiṇair uttarān avastṛṇāti | [MānGS, 1, 10 3.1]
dakṣiṇato 'gner brahmaṇe saṃstṛṇāty aparaṃ yajamānāya paścārdhe patnyai aparam aparaṃ śākhodakadhārayor lājādhāryāśca paścād yugadhārasya ca | [MānGS, 1, 10 4.1]
syonā pṛthivi bhavety etayāvasthāpya śamīmayīḥ śamyāḥ kṛtvāntargoṣṭhe 'gnim upasamādhāya bhartā bhāryāmabhyudānayati | [MānGS, 1, 10 5.1]
vāsaso 'nte gṛhītvā | [MānGS, 1, 10 6.1]
aghoracakṣur apatighnyedhi śivā paśubhyaḥ sumanāḥ suvarcāḥ | [MānGS, 1, 10 6.2]
vīrasūr devakāmā syonā śaṃ no bhava dvipade śaṃ catuṣpade | [MānGS, 1, 10 6.3]
ity abhiparigṛhyābhyudānayati | [MānGS, 1, 10 6.4]
uttareṇa rathaṃ vāno vānuparikramyāntareṇa jvalanavahanāv atikramya dakṣiṇasyāṃ dhuryuttarasya yugatanmano 'dhastāt kanyām avasthāpya śamyām utkṛṣya hiraṇyam antardhāya hiraṇyavarṇāḥ śucaya iti tisṛbhir adbhir abhiṣicya | [MānGS, 1, 10 7.1]
atraiva vāṇaśabdaṃ kuruteti preṣyati | [MānGS, 1, 10 7.2]
athāsyai vāsaḥ prayacchati | [MānGS, 1, 10 8.1]
yā akṛntanyā atanvan yā āvan yā avāharanyāśca gnādevyo 'ntānabhito 'tatananta | [MānGS, 1, 10 8.2]
tās tvā devyo jarase saṃvyayantv āyuṣmatīdaṃ paridhatsva vāsaḥ | [MānGS, 1, 10 8.3]
ity ahataṃ vāsaḥ paridhāpyānvārabhyāghārāvājyabhāgau hutvā | [MānGS, 1, 10 8.4]
agnaye janavide svāhety uttarārdhe juhoti somāya janavide svāheti dakṣiṇārdhe gandharvāya janavide svāheti madhye | [MānGS, 1, 10 8.5]
yukto vaha yadākūtamiti dvābhyām agniṃ yojayitvā nakṣatram iṣṭvā nakṣatradevatāṃ yajet tithiṃ tithidevatām ṛtum ṛtudevatāṃ ca | [MānGS, 1, 10 9.1]
somo dadad gandharvāya gandharvo dadad agnaye | [MānGS, 1, 10 10.1]
rayiṃ ca putrāṃś cādād agnir mahyam atho imām | [MānGS, 1, 10 10.2]
agnir asyāḥ prathamo jātavedāḥ so 'syāḥ prajāṃ muñcatu mṛtyupāśāt | [MānGS, 1, 10 10.3]
tad idaṃ rājā varuṇo 'numanyatām yathedaṃ strī pautram aganma rudriyāya svāhā | [MānGS, 1, 10 10.4]
iti hiraṇyagarbha ity aṣṭābhiḥ pratyṛcam ājyāhutīr juhuyāt | [MānGS, 1, 10 10.5]
yena ca karmaṇecchet tatra ca jayān juhuyājjayānāṃ ca śrutistāṃ yathoktām | [MānGS, 1, 10 11.1]
ākūtyai tvā svāhā bhūtyai tvā svāhā prayuje tvā svāhā nabhase tvā svāhāryamṇe tvā svāhā samṛddhyai tvā svāhā jayāyai tvā svāhā kāmāya tvā svāhety ṛcā stomaṃ prajāpataya iti ca | [MānGS, 1, 10 11.2]
śuciḥ pratyaṅṅupayantā tāṃ samīkṣasvety āha | [MānGS, 1, 10 12.1]
tasyāṃ samīkṣamāṇāyāṃ japati | [MānGS, 1, 10 13.1]
mama vrate te hṛdayaṃ dadhātu mama cittam anu cittaṃ te astu | [MānGS, 1, 10 13.2]
mama vācam ekamanā juṣasva prajāpatiṣ ṭvā niyunaktu mahyam iti | [MānGS, 1, 10 13.3]
kā nāmāsīty āha | [MānGS, 1, 10 14.1]
nāmadheye prokte devasya tvā savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmyasāviti hastaṃ gṛhṇan nāma gṛhṇāti | [MānGS, 1, 10 15.1]
prāṅmukhyāḥ pratyaṅmukha ūrdhvas tiṣṭhann āsīnāyā dakṣiṇam uttānaṃ dakṣiṇena nīcāriktam ariktena | [MānGS, 1, 10 15.2]
yathendro hastam agrahīt savitā varuṇo bhagaḥ | [MānGS, 1, 10 15.3]
gṛbhṇāmi te 'sau bhagatvāya hastaṃ mayā patyā jaradaṣṭir yathāsat | [MānGS, 1, 10 15.4]
bhago aryamā savitā purandhir mahyaṃ tvādur gārhapatyāya devāḥ | [MānGS, 1, 10 15.5]
yāgre vāk samavadata purā devāsurebhyaḥ | [MānGS, 1, 10 15.6]
tām adya gāthāṃ gāsyāmo yā strīṇām uttamaṃ manaḥ | [MānGS, 1, 10 15.7]
sarasvati predam ava subhage vājinīvati | [MānGS, 1, 10 15.8]
yāṃ tvā viśvasya bhūtasya bhavyasya pragāyāmyasyāgrataḥ | [MānGS, 1, 10 15.9]
amo 'hamasmi sā tvaṃ sā tvam asy āpy amo 'ham | [MānGS, 1, 10 15.10]
dyaur ahaṃ pṛthivī tvam ṛk tvam asi sāmāham | [MānGS, 1, 10 15.11]
reto 'ham asmi reto dhattam | [MānGS, 1, 10 15.12]
tā eva vivahāvahai puṃse putrāya kartavai | [MānGS, 1, 10 15.13]
śriye putrāya vedhavai | [MānGS, 1, 10 15.14]
rāyaspoṣāya suprajāstvāya suvīryāyeti | [MānGS, 1, 10 15.15]
abhidakṣiṇam ānīyāgneḥ paścāt | [MānGS, 1, 10 16.1]
etam aśmānam ātiṣṭhatam aśmeva yuvāṃ sthirau bhavatam | [MānGS, 1, 10 16.2]
kṛṇvantu viśve devā āyur vāṃ śaradaḥ śatam | [MānGS, 1, 10 16.3]
iti dakṣiṇābhyāṃ padbhyām aśmānam āsthāpayati | [MānGS, 1, 10 16.4]
yathendraḥ sahendrāṇyā avāruhad gandhamādanāt | [MānGS, 1, 10 17.1]
evaṃ tvam asmād aśmano avaroha saha patnyā | [MānGS, 1, 10 17.2]
ārohasva same pādau pra pūrvyāyuṣmatī kanye putravatī bhava | [MānGS, 1, 10 17.3]
ityevaṃ dvir āsthāpayati | [MānGS, 1, 10 17.4]
catuḥ pariṇayati | [MānGS, 1, 10 18.1]
samitaṃ saṃkalpethām iti paryāye paryāye brahmā brahmajapaṃ japet | [MānGS, 1, 10 19.1]
{MānGS, 1, 11}
tato yathārthaṃ karmasannipāto vijñeyaḥ | [MānGS, 1, 11 1.1]
aryamṇe 'gnaye pūṣṇe 'gnaye varuṇāya ca vrīhīn yavān vābhinirupya prokṣya lājā bhṛjjati | [MānGS, 1, 11 2.1]
mātre prayacchati sajātāyā avidhavāyai | [MānGS, 1, 11 3.1]
athāsyai dvitīyaṃ vāsaḥ prayacchati tenaiva mantreṇa | [MānGS, 1, 11 4.1]
darbharajjvendrāṇyāḥ saṃnahanam ityantau samāyamya pumāṃsaṃ granthiṃ badhnāti | [MānGS, 1, 11 5.1]
saṃ tvā nahyāmi payasā pṛthivyāḥ saṃ tvā nahyāmy adbhir oṣadhībhiḥ | [MānGS, 1, 11 6.1]
saṃ tvā nahyāmi prajayā dhanena sā saṃnaddhā sunuhi bhāgadheyam | [MānGS, 1, 11 6.2]
ityantarato vastrasya yoktreṇa kanyāṃ saṃnahyate | [MānGS, 1, 11 6.3]
athaināny upakalpayate śūrpaṃ lājā iṣīkā aśmānam āñjanam | [MānGS, 1, 11 7.1]
catasṛbhir darbheṣīkābhiḥ śareṣīkābhirvā samuñjābhiḥ satūlābhir ity ekaikayā traikakubhasyāñjanasya saṃnikṛṣya vṛtrasyāsi kanīniketi bhartur dakṣiṇam akṣi triḥ prathamam āṅkte tathāparaṃ tathā patnyāḥ śeṣeṇa tūṣṇīm | [MānGS, 1, 11 8.1]
diśi śalākāḥ pravidhyati | [MānGS, 1, 11 9.1]
yāni rakṣāṃsy abhito vrajanty asyā vadhvā agnisakāśam āgacchantyāḥ | [MānGS, 1, 11 9.2]
teṣāmahaṃ pratividhyāmi cakṣuḥ svasti vadhvai bhūtapatir dadhātu | [MānGS, 1, 11 9.3]
iti | [MānGS, 1, 11 9.4]
lājāḥ paścād agner upasādya śamīparṇaiḥ saṃyujya śūrpe samaṃ caturdhā vibhajyāgreṇāgniṃ paryāhṛtya lājādhāryai prayacchati | [MānGS, 1, 11 10.1]
lājā bhrātā brahmacārī vāñjalināñjalyor āvapati | [MānGS, 1, 11 11.1]
upastaraṇābhighāraṇaiḥ saṃpātaṃ tā avicchinnair juhutaḥ | [MānGS, 1, 11 12.1]
aryamaṇaṃ nu devaṃ kanyā agnim ayakṣata | [MānGS, 1, 11 12.2]
so 'smān devo 'ryamā preto muñcātu māmutaḥ svāhā | [MānGS, 1, 11 12.3]
tubhyam agne paryavahant sūryāṃ vahatunā saha | [MānGS, 1, 11 12.4]
punaḥ patibhyo jāyāṃ dā agneḥ prajayā saha | [MānGS, 1, 11 12.5]
punaḥ patnīm agnir adād āyuṣā saha varcasā | [MānGS, 1, 11 12.6]
dīrghāyurasyā yaḥ patir jīvāti śaradaḥ śatam | [MānGS, 1, 11 12.7]
iyaṃ nāry upabrūte 'gnau lājān āvapantikā | [MānGS, 1, 11 12.8]
dīrghāyur astu me patir edhantāṃ jñātayo mameti | [MānGS, 1, 11 12.9]
evaṃ pūṣaṇaṃ nu devaṃ varuṇaṃ nu devam | [MānGS, 1, 11 13.1]
yena dyaur ugretyādaya udvāhe homā jayābhyātānāḥ saṃtatihomā rāṣṭrabhṛtaśca | [MānGS, 1, 11 14.1]
ākūtāya svāheti jayāḥ prācī digvasanta ṛtur ity abhyātānāḥ | [MānGS, 1, 11 15.1]
prāṇādapānaṃ saṃtanviti saṃtatihomā ṛtāṣāḍ ṛtadhāmeti dvādaśa rāṣṭrabhṛtaśca | [MānGS, 1, 11 15.2]
trātāram indraṃ viśvādityā iti māṅgalye | [MānGS, 1, 11 16.1]
lājāḥ kāmena caturthaṃ sviṣṭakṛtam iti | [MānGS, 1, 11 17.1]
athaināṃ prācīṃ saptapadāni prakramayaty ekam iṣe dve ūrje trīṇi prajābhyaś catvāri rāyaspoṣāya pañca bhavāya ṣaḍ ṛtubhyaḥ sakhā saptapadī bhava sumṛḍīkā sarasvatī | [MānGS, 1, 11 18.1]
mā te vyoma saṃdṛśi | [MānGS, 1, 11 18.2]
viṣṇus tvām unnayatviti sarvatrānuṣajati | [MānGS, 1, 11 18.3]
paścād agne rohite carmaṇy ānaḍuhe prāggrīve lomato darbhān āstīrya teṣu vadhūm upaveśayaty api vā darbheṣveva | [MānGS, 1, 11 19.1]
imaṃ viṣyāmi varuṇasya pāśaṃ yajjagrantha savitā satyadharmā | [MānGS, 1, 11 20.1]
dhātuśca yonau sukṛtasya loke 'riṣṭāṃ mā saha patyā dadhātu | [MānGS, 1, 11 20.2]
iti yoktrapāśaṃ viṣāya vāsaso 'nte badhnāti | [MānGS, 1, 11 20.3]
anumatibhyāṃ vyāhṛtibhiśca tvaṃ no agne sa tvaṃ no agne ayāścāgne 'sīti ca | [MānGS, 1, 11 21]
śamīmayīs tisro 'ktāḥ samidhaḥ samudrād ūrmir ity etābhis tisṛbhiḥ svāhākārāntābhir ādadhāti | [MānGS, 1, 11 22.1]
akṣatasaktūnāṃ dadhnaśca samavadāyedaṃ haviḥ prajananaṃ ma iti ca hutvā vi te muñcāmi raśanāṃ vi raśmīniti ca hutvā pavitre 'nuprahṛtyājyenābhijuhoti | [MānGS, 1, 11 23.1]
edho 'sy edhiṣīmahīti samidham ādadhāti | [MānGS, 1, 11 24.1]
samidasi samedhiṣīmahīti dvitīyām | [MānGS, 1, 11 24.2]
apo adyānvacāriṣam ity upatiṣṭhante | [MānGS, 1, 11 25.1]
kumbhād udakenāpohiṣṭhīyābhir mārjayante | [MānGS, 1, 11 26.1]
varo dakṣiṇā | [MānGS, 1, 11 27.1]
{MānGS, 1, 12}
sumaṅgalīr iyaṃ vadhūr imāṃ sameta paśyata | [MānGS, 1, 12 1.1]
saubhāgyamasyai dattvāyāthāstaṃ viparetana | [MānGS, 1, 12 1.2]
iti prekṣakānvrajato'numantrayate | [MānGS, 1, 12 1.3]
atraiva sīmantaṃ karoti triśyetayā śalalyā samūlena vā darbheṇa senā ha nāmety etayā | [MānGS, 1, 12 2.1]
athābhyañjanti | [MānGS, 1, 12 3.1]
abhyajya keśān sumanasyamānāḥ prajāvarīr yaśase bahuputrā aghorāḥ | [MānGS, 1, 12 3.2]
śivā bhartuḥ śvaśurasyāvadāyāyuṣmatīḥ śvaśrūmatīś cirāyuḥ | [MānGS, 1, 12 3.3]
iti | [MānGS, 1, 12 3.4]
jīvorṇayopasamasyati | [MānGS, 1, 12 4.1]
samasya keśān avṛjinān aghorān śikhā sakhībhyo bhava sarvābhyaḥ | [MānGS, 1, 12 4.2]
śivā bhava sukulohyamānā śivā janeṣu sahavāhaneṣu | [MānGS, 1, 12 4.3]
iti | [MānGS, 1, 12 4.4]
athainau dadhimadhu samaśnuto yadvā haviṣyaṃ syāt | [MānGS, 1, 12 5.1]
tasya svasti vācayitvā samānā vā ākūtānīti saha japanti | [MānGS, 1, 12 6.1]
ubhau saha prāśnītaḥ | [MānGS, 1, 12 7.1]
{MānGS, 1, 13}
puṇyāhe yuṅkte | [MānGS, 1, 13 1.1]
yuñjanti bradhnam iti dvābhyāṃ yujyamānam anumantrayate dakṣiṇam athottaram | [MānGS, 1, 13 2.1]
ahatena vāsasā darbhair vā rathaṃ saṃmārṣṭi | [MānGS, 1, 13 3.1]
aṅkau nyaṅkāv abhito rathaṃ ye dhvāntā vātā agnimabhi ye saṃcaranti | [MānGS, 1, 13 4.1]
dūrehetiḥ patatrī vājinīvāṃste no 'gnayaḥ paprayaḥ pālayantu | [MānGS, 1, 13 4.2]
iti cakre 'bhimantrayate | [MānGS, 1, 13 4.3]
vanaspate vīḍvaṅga ity adhiṣṭhānam | [MānGS, 1, 13 5.1]
sukiṃśukaṃ śalmaliṃ viśvarūpaṃ hiraṇyavarṇaṃ suvṛtaṃ sucakram | [MānGS, 1, 13 6.1]
āroha sūrye amṛtasya lokaṃ syonaṃ patye vahatuṃ kṛṇuṣva | [MānGS, 1, 13 6.2]
ity ārohayati | [MānGS, 1, 13 6.3]
anu mā yantu devatā anu brahma suvīryam | [MānGS, 1, 13 7.1]
anu kṣatraṃ tu yad balam anu mām aitu yad yaśaḥ | [MānGS, 1, 13 7.2]
iti prāṅ abhiprayāya pradakṣiṇam āvartayati | [MānGS, 1, 13 7.3]
prati mā yantu devatāḥ prati brahma suvīryam | [MānGS, 1, 13 8.1]
prati kṣatraṃ tu yad balaṃ prati mām aitu yad yaśaḥ | [MānGS, 1, 13 8.2]
iti yathāstaṃ yantam anumantrayate | [MānGS, 1, 13 8.3]
amaṅgalyaṃ ced atikrāmati anu mā yantv iti japati | [MānGS, 1, 13 9.1]
namo rudrāya grāmasada iti grāme imā rudrāyeti ca | [MānGS, 1, 13 10.1]
namo rudrāyaikavṛkṣasada ity ekavṛkṣe | [MānGS, 1, 13 11.1]
ye vṛkṣeṣu śaṣpiñjarā iti ca | [MānGS, 1, 13 11.2]
namo rudrāya śmaśānasada iti śmaśāne | [MānGS, 1, 13 12.1]
ye bhūtānām adhipataya iti ca | [MānGS, 1, 13 12.2]
namo rudrāya catuṣpathasada iti catuṣpathe | [MānGS, 1, 13 13.1]
ye pathāṃ pathirakṣaya iti ca | [MānGS, 1, 13 13.2]
namo rudrāya tīrthasada iti tīrthe | [MānGS, 1, 13 14.1]
ye tīrthāni pracarantīti ca | [MānGS, 1, 13 14.2]
yatrāpas taritavyā āsīdati samudrāya vaiṇave sindhūnāṃ pataye namaḥ | [MānGS, 1, 13 15.1]
namo nadīnāṃ sarvāsāṃ patye | [MānGS, 1, 13 15.2]
viśvāhā juṣatāṃ viśvakarmaṇām idaṃ haviḥ svaḥ svāhety apsūdakāñjalīn ninayati | [MānGS, 1, 13 15.3]
amṛtaṃ vā āsye juhomy āyuḥ prāṇe 'pyamṛtaṃ brahmaṇā saha mṛtyuṃ tarati | [MānGS, 1, 13 15.4]
prāsahād iti riṣṭir iti muktir iti mukṣīyamāṇaḥ sarvaṃ bhayaṃ nudasva svāheti triḥ parimṛjyācāmati | [MānGS, 1, 13 15.5]
yadi nāvā taret sutrāmāṇam iti japet | [MānGS, 1, 13 16.1]
yadi rathākṣaḥ śamyāṇī vā riṣyetānyad vā rathāṅgaṃ tatraivāgnim upasamādhāya jayaprabhṛtibhir hutvā sumaṅgalīr iyaṃ vadhūr iti japed vadhvā saha vadhūṃ sameta paśyata | [MānGS, 1, 13 17.1]
vyutkrāma panthāṃ jaritāṃ javena śivena vaiśvānara iḍayāsyāgrataḥ | [MānGS, 1, 13 18.1]
ācāryo yena yena pathā prayāti tena tena saha | [MānGS, 1, 13 18.2]
ity ubhāveva vyutkrāmataḥ | [MānGS, 1, 13 18.3]
gobhiḥ sahāstamite grāmaṃ praviśanti brāhmaṇavacanād vā | [MānGS, 1, 13 19.1]
{MānGS, 1, 14}
aparasminnahnaḥ saṃdhau gṛhān pratipādayīta | [MānGS, 1, 14 1.1]
prati brahmann iti pratyavarohati | [MānGS, 1, 14 2.1]
maṅgalāni prādurbhavanti | [MānGS, 1, 14 3.1]
goṣṭhāt saṃtatām ulaparājiṃ stṛṇāti | [MānGS, 1, 14 4.1]
rathād adhy opāsanāt | [MānGS, 1, 14 5.1]
yeṣv adhyeti pravasanyeṣu saumanasaṃ mahat | [MānGS, 1, 14 5.2]
tenopahvayāmahe te no jānantvāgatam | [MānGS, 1, 14 5.3]
iti tayābhyupaiti | [MānGS, 1, 14 5.4]
gṛhānahaṃ sumanasaḥ prapadye vīraṃ hi vīravataḥ suśevā | [MānGS, 1, 14 6.1]
irāṃ vahantī ghṛtam ukṣamāṇās teṣv ahaṃ sumanāḥ saṃvasāma | [MānGS, 1, 14 6.2]
ityabhyāhitāgniṃ sodakaṃ sauṣadham āvasathaṃ pratipadyate rohiṇyā mūlena vā yadvā puṇyoktam | [MānGS, 1, 14 6.3]
paścād agne rohite carmaṇy ānaḍuhe prāggrīve lomato darbhān āstīrya teṣu vadhūm upaveśayaty api vā darbheṣveva | [MānGS, 1, 14 7.1]
athāsyai brahmacāriṇam upastha āveśayati | [MānGS, 1, 14 8.1]
somenādityā balinaḥ somena pṛthivī mahī | [MānGS, 1, 14 8.2]
asau nakṣatrāṇām eṣām upasthe soma āhitaḥ | [MānGS, 1, 14 8.3]
iti | [MānGS, 1, 14 8.4]
athāsya tilataṇḍulānāṃ phalamiśrāṇām añjaliṃ pūrayitvotthāpyāthāsyai dhruvam arundhatīṃ jīvantīṃ sapta ṛṣīniti darśayet | [MānGS, 1, 14 9.1]
acyutā dhruvā dhruvapatnī dhruvaṃ paśyema sarvataḥ | [MānGS, 1, 14 10.1]
dhruvāsaḥ parvatā ime dhruvā strī patikuleyam | [MānGS, 1, 14 10.2]
iti tasyāṃ samīkṣamāṇāyāṃ japati | [MānGS, 1, 14 10.3]
śvobhūte prājāpatyaṃ payasi sthālīpākaṃ śrapayitvā tasya juhoti | [MānGS, 1, 14 11.1]
ājyaśeṣe dadhi samānīya tena hutaśeṣeṇa | [MānGS, 1, 14 11.2]
cakrīvānaḍuhau vā me vāṅ maitu te manaḥ | [MānGS, 1, 14 12.1]
cākravākaṃ saṃvananaṃ tannau saṃvananaṃ kṛtamiti | [MānGS, 1, 14 12.2]
yajamānas triḥ prāśnāty avaśiṣṭaṃ tūṣṇīṃ patnī | [MānGS, 1, 14 12.3]
aparāhṇe piṇḍapitṛyajñaḥ sa vyākhyātaḥ | [MānGS, 1, 14 13.1]
saṃvatsaraṃ brahmacaryaṃ carato dvādaśarātraṃ trirātram ekarātraṃ vā | [MānGS, 1, 14 14.1]
athāsyai gṛhān visṛjet | [MānGS, 1, 14 15.1]
yoktrapāśaṃ viṣāya tau saṃnipātayet | [MānGS, 1, 14 16.1]
apaśyaṃ tvā manasā cekitānaṃ tapaso jātaṃ tapaso vibhūtam | [MānGS, 1, 14 16.2]
iha prajām iha rayiṃ rarāṇaḥ prajāyasva prajayā putrakāma | [MānGS, 1, 14 16.3]
apaśyaṃ tvā manasā dīdhyānāṃ svāyāṃ tanūṃ ṛtviye bādhamānām | [MānGS, 1, 14 16.4]
upa mām uccā yuvatir babhūyāḥ prajāyasva prajayā putrakāme | [MānGS, 1, 14 16.5]
prajāpatis tanvaṃ me juṣasva tvaṣṭā devaiḥ sahamāna indraḥ | [MānGS, 1, 14 16.6]
viśvedevair ṛtubhiḥ saṃvidānaḥ puṃsāṃ bahūnāṃ mātarau syāva | [MānGS, 1, 14 16.7]
ahaṃ garbham adadhām oṣadhīṣv ahaṃ viśveṣu bhuvaneṣvantaḥ | [MānGS, 1, 14 16.8]
ahaṃ prajā ajanayaṃ pṛthivyā ahaṃ janibhyo aparīṣu putrān | [MānGS, 1, 14 16.9]
iti stryādivyatyāsaṃ japati | [MānGS, 1, 14 16.10]
karad iti bhasadam abhimṛśati | [MānGS, 1, 14 17.1]
jananīty upajananam | [MānGS, 1, 14 18.1]
bṛhad iti jātaṃ pratiṣṭhitam | [MānGS, 1, 14 19.1]
etena dharmeṇa ṛtāvṛtau saṃnipātayet | [MānGS, 1, 14 20.1]
{MānGS, 1, 15}
tṛtīye garbhamāse 'raṇī āhṛtya ṣaṣṭhe 'ṣṭame vā jayaprabhṛtibhir hutvā paścād agner darbheṣv āsīnāyāḥ patnyāḥ sarvān pramucya keśān navanītenābhyajya triśyetayā śalalyā śamīśākhayā ca sapalāśayā punaḥ patnīm agnir adāditi sīmantaṃ karoti | [MānGS, 1, 15 1.1]
{MānGS, 1, 16}
aṣṭame garbhamāse jayaprabhṛtibhir hutvā phalaiḥ snāpayitvā yā oṣadhaya ity anuvākenāhatena vāsasā pracchādya gandhapuṣpair alaṃkṛtya phalāni kaṇṭhe vai saṃsṛjyāgniṃ pradakṣiṇaṃ kuryāt | [MānGS, 1, 16 1.1]
prajāṃ me narya pāhīti mantreṇopasthānaṃ kṛtvā guṇavato brāhmaṇān bhojayet | [MānGS, 1, 16 2.1]
phalāni dakṣiṇāṃ dadyāt | [MānGS, 1, 16 3.1]
tataḥ svastyayanaṃ ca | [MānGS, 1, 16 4.1]
yo gurus tam arhayet | [MānGS, 1, 16 5.1]
{MānGS, 1, 17}
putre jāte varaṃ dadāti | [MānGS, 1, 17 1.1]
araṇibhyām agniṃ mathitvā tasminn āyuṣyahomāñjuhoti | [MānGS, 1, 17 2.1]
agner āyur asīty anuvākena pratyṛcaṃ pratiparyāyam ekaviṃśatim ājyāhutīr juhoti | [MānGS, 1, 17 3.1]
ājyaśeṣe dadhimadhvapo hiraṇyaśakalenopahatya triḥ prāśāpayati | [MānGS, 1, 17 4.1]
aśmā bhava paraśur bhava hiraṇyam astṛtaṃ bhava | [MānGS, 1, 17 5.1]
vedo vai putranāmāsi sa jīva śaradaḥ śatam | [MānGS, 1, 17 5.2]
iti prādeśenādhyadhi pratimukhaṃ pradakṣiṇaṃ sarvato 'bhyuddiśati | [MānGS, 1, 17 5.3]
palāśasya madhyamaparṇaṃ praveṣṭya tenāsya karṇayor japet | [MānGS, 1, 17 6.1]
bhūs te dadāmīti dakṣiṇe bhuvas te dadāmīti savye svaste dadāmīti dakṣiṇe bhūr bhuvaḥ svas te dadāmīti savye | [MānGS, 1, 17 6.2]
iṣaṃ pinvorjaṃ pinveti stanau prakṣālya pradhāpayet | [MānGS, 1, 17 7.1]
{MānGS, 1, 18}
daśamyāṃ rātryāṃ putrasya nāma dadhyād ghoṣavad ādyantarantasthaṃ dvyakṣaraṃ caturakṣaraṃ vā tryakṣaraṃ dāntaṃ kumārīṇām | [MānGS, 1, 18 1.1]
tenābhivādayituṃ tyaktvā pitur nāmadheyaṃ yaśasyaṃ nāmadheyaṃ devatāśrayaṃ nakṣatrāśrayaṃ devatāyāśca pratyakṣaṃ pratiṣiddham | [MānGS, 1, 18 2.1]
snātvā sahaputro 'bhyupaiti | [MānGS, 1, 18 3.1]
athainam abhimṛśati | [MānGS, 1, 18 4.1]
agneṣṭvā tejasā sūryasya varcasā viśveṣāṃ tvā devānāṃ kratunābhimṛśāmīti prakṣālitapāṇir navanītenābhyajyāgnau pratāpya brāhmaṇāya procyābhimṛśediti śrutiḥ | [MānGS, 1, 18 4.2]
varaṃ kartre dadāti | [MānGS, 1, 18 5.1]
aṅgād aṅgāt sambhavasi hṛdayādadhi jāyase | [MānGS, 1, 18 6.1]
ātmā vai putranāmāsi sa jīva śaradaḥ śatam | [MānGS, 1, 18 6.2]
iti pravāsād etya putrasya mūrdhani japet | [MānGS, 1, 18 6.3]
na madhumāṃse prāśnīyād ā paśubandhāt | [MānGS, 1, 18 7.1]
saṃvatsare cājāvibhyām agnidhanvantarī yajet | [MānGS, 1, 18 8.1]
{MānGS, 1, 19}
athādityadarśanam | [MānGS, 1, 19 1.1]
caturthe māsi payasi sthālīpākaṃ śrapayitvā tasya juhoti | [MānGS, 1, 19 2.1]
ādityaḥ śukra udagāt purastāt | [MānGS, 1, 19 3.1]
haṃsaḥ śuciṣat | [MānGS, 1, 19 3.2]
yaded enamiti | [MānGS, 1, 19 3.3]
sūryasya juhoti | [MānGS, 1, 19 3.4]
ud u tyaṃ jātavedasam ity etayopasthāyādityābhimukhaṃ darśayet | [MānGS, 1, 19 4.1]
namas te astu bhagavan śataraśme tamonuda | [MānGS, 1, 19 4.2]
jahi me deva daurbhāgyaṃ saubhāgyena māṃ saṃyojayasva | [MānGS, 1, 19 4.3]
iti | [MānGS, 1, 19 4.4]
atha brāhmaṇatarpaṇam | [MānGS, 1, 19 5.1]
ṛṣabho dakṣiṇā | [MānGS, 1, 19 6.1]
{MānGS, 1, 20}
athānnaprāśanam | [MānGS, 1, 20 1]
pañcame ṣaṣṭhe vā māsi payasi sthālīpākaṃ śrapayitvā snātam alaṃkṛtam ahatena vāsasā pracchādyānnapate 'nnasya no dehīti hutvā hiraṇyena prāśayed annāt parisruta ity ṛcā | [MānGS, 1, 20 2]
ratnasuvarṇopaskarāṇy āyudhāni darśayet | [MānGS, 1, 20 3]
yadīcchet tad upasaṃgṛhṇīyāt | [MānGS, 1, 20 4]
tato brāhmaṇabhojanam | [MānGS, 1, 20 5]
vāso dakṣiṇā | [MānGS, 1, 20 6]
{MānGS, 1, 21}
tṛtīyasya varṣasya bhūyiṣṭhe gate cūḍāḥ kārayet | [MānGS, 1, 21 1.1]
udagayane jyautsne puṇye nakṣatre 'nyatra navamyām | [MānGS, 1, 21 1.2]
jayaprabhṛtibhir hutvā | [MānGS, 1, 21 2.1]
uṣṇena vāyur udakened yajamānasyāyuṣā | [MānGS, 1, 21 2.2]
savitā varuṇo dadhad yajamānāya dāśuṣe | [MānGS, 1, 21 2.3]
ity uṣṇā apo 'bhimantrayate | [MānGS, 1, 21 2.4]
aditiḥ keśān vapatv āpa undantu jīvase | [MānGS, 1, 21 3.1]
dhārayatu prajāpatiḥ punaḥ punaḥ svastaye | [MānGS, 1, 21 3.2]
ity abhyundati | [MānGS, 1, 21 3.3]
oṣadhe trāyasvainam iti dakṣiṇasmin keśānte darbhamantardadhāti | [MānGS, 1, 21 4.1]
svadhite mainaṃ hiṃsīr iti kṣureṇābhinidadhāti | [MānGS, 1, 21 5.1]
yenāvapat savitā kṣureṇa somasya rājño varuṇasya keśān | [MānGS, 1, 21 6.1]
tena brāhmaṇo vapatv āyuṣmān ayaṃ jaradaṣṭir astu | [MānGS, 1, 21 6.2]
yena pūṣā bṛhaspater indrasya cāyuṣe 'vapat | [MānGS, 1, 21 6.3]
tena te vapāmyāyuṣe dīrghāyutvāya jīvase | [MānGS, 1, 21 6.4]
yena bhūyaś caraty ayaṃ jyok ca paśyati sūryaḥ | [MānGS, 1, 21 6.5]
tena te vapāmyāyuṣe suślokyāya svastaye | [MānGS, 1, 21 6.6]
iti tisṛbhistriḥ pravapati | [MānGS, 1, 21 6.7]
yat kṣureṇa vartayatā sutejasā vaptar vapasi keśān | [MānGS, 1, 21 7.1]
śunddhi śiro māsyāyuḥ pramoṣīḥ | [MānGS, 1, 21 7.2]
iti lauhāyasaṃ kṣuraṃ keśavāpāya prayacchati | [MānGS, 1, 21 7.3]
mā te keśān anugād varca etat tathā dhātā dadhātu te | [MānGS, 1, 21 8.1]
tubhyam indro varuṇo bṛhaspatiḥ savitā varca ādadhuḥ | [MānGS, 1, 21 8.2]
iti pravapato 'numantrayate | [MānGS, 1, 21 8.3]
suhṛtparigrāhaṃ haritagośakṛtpiṇḍe samavacinoti | [MānGS, 1, 21 9.1]
uptvāya keśān varuṇasya rājño bṛhaspatiḥ savitā viṣṇur agniḥ | [MānGS, 1, 21 10.1]
tebhyo nidhānaṃ mahataṃ na vindann antarā dyāvāpṛthivyor apasyuḥ | [MānGS, 1, 21 10.2]
iti prāgudīco hriyamāṇān anumantrayate | [MānGS, 1, 21 10.3]
arikte patny āśleṣayed iti śrutiḥ | [MānGS, 1, 21 11.1]
varaṃ kartre dadāti pakṣmaguḍaṃ tilapiślaṃ ca keśavāpāya | [MānGS, 1, 21 12.1]
etena tu kalpena ṣoḍaśe varṣe godānam agniṃ vādhyeṣyamāṇasyāgnir godāniko maitrāyaṇir iti śrutiḥ | [MānGS, 1, 21 13.1]
aditiḥ śmaśru vapatv ity ūhena śmaśru pravapati śunddhi mukhamiti ca | [MānGS, 1, 21 14.1]
{MānGS, 1, 22}
saptame navame vopāyanam | [MānGS, 1, 22 1.1]
āgantrā samaganmahi prathamam artiṃ yuyotu naḥ | [MānGS, 1, 22 2.1]
ariṣṭāḥ saṃcaremahi svasti caratā diśaḥ | [MānGS, 1, 22 2.2]
svastyā gṛhebhyaḥ | [MānGS, 1, 22 2.3]
ity uptakeśena snātenāktenābhyaktenālaṃkṛtena yajñopavītinā sametya japati | [MānGS, 1, 22 2.4]
athāsmai vāsaḥ prayacchati | [MānGS, 1, 22 3.1]
yā akṛntan yā atanvan yā āvan yā avāharan | [MānGS, 1, 22 3.2]
yāś ca gnā devyo 'ntān abhito 'tatananta | [MānGS, 1, 22 3.3]
tās tvā devyo jarase saṃvyayantv āyuṣmann idaṃ paridhatsva vāsaḥ | [MānGS, 1, 22 3.4]
ity ahataṃ vāsaḥ paridhāpyānvārabhyāghārāv ājyabhāgau hutvājyaśeṣe dadhy ānīya dadhikrāvṇo akāriṣam iti dadhi triḥ prāśnāti | [MānGS, 1, 22 3.5]
ko nāmāsītyāha | [MānGS, 1, 22 4.1]
nāmadheye prokte devasya tvā savituḥ prasave 'śvinor bāhubhyāṃ pūṣṇo hastābhyāṃ hastaṃ gṛhṇāmy asāv iti hastaṃ gṛhṇan nāma gṛhṇāti prāṅmukhasya pratyaṅmukha ūrdhvas tiṣṭhann āsīnasya dakṣiṇam uttānaṃ dakṣiṇena nīcāriktam ariktena | [MānGS, 1, 22 5.1]
savitā te hastam agrahīt | [MānGS, 1, 22 5.2]
asāv agnir ācāryas tava | [MānGS, 1, 22 5.3]
deva savitar eṣa te brahmacārī tvaṃ gopāya samāvṛtat | [MānGS, 1, 22 5.4]
kasya brahmacāry asi | [MānGS, 1, 22 5.5]
prāṇasya brahmacāry asi | [MānGS, 1, 22 5.6]
kas tvā kam upanayate | [MānGS, 1, 22 5.7]
kāya tvā paridadāmi | [MānGS, 1, 22 5.8]
kasmai tvā paridadāmi | [MānGS, 1, 22 5.9]
tasmai tvā paridadāmi | [MānGS, 1, 22 5.10]
bhagāya tvā paridadāmi | [MānGS, 1, 22 5.11]
aryamṇe tvā paridadāmi | [MānGS, 1, 22 5.12]
savitre tvā paridadāmi | [MānGS, 1, 22 5.13]
sarasvatyai tvā paridadāmi | [MānGS, 1, 22 5.14]
indrāgnibhyāṃ tvā paridadāmi | [MānGS, 1, 22 5.15]
viśvebhyas tvā devebhyaḥ paridadāmi | [MānGS, 1, 22 5.16]
sarvebhyas tvā devebhyaḥ paridadāmi | [MānGS, 1, 22 5.17]
iti paridadāti | [MānGS, 1, 22 5.18]
brahmaṇo granthir asi sa te mā visrasad iti hṛdayadeśam ārabhya japati | [MānGS, 1, 22 6.1]
prāṇānāṃ granthirasīti prāṇadeśam | [MānGS, 1, 22 6.2]
ṛtasya goptrī tapasas tarutrī ghnatī rakṣaḥ sahamānā arātīḥ | [MānGS, 1, 22 7.1]
sā naḥ samantam abhiparyehi bhadre dhartāras te subhage mekhale mā riṣāma | [MānGS, 1, 22 7.2]
iti mauñjīṃ pṛthvīṃ triguṇāṃ mekhalām ādatte | [MānGS, 1, 22 7.3]
yuvā suvāsā iti mekhalāṃ pradakṣiṇaṃ triḥ parivyayati | [MānGS, 1, 22 8.1]
puṃsas trīn granthīn badhnāti | [MānGS, 1, 22 9.1]
iyaṃ duruktāt paribādhamānā varṇaṃ purāṇaṃ punatī ma āgāt | [MānGS, 1, 22 10.1]
prāṇāpānābhyāṃ balam ābhajantī śivā devī subhage mekhale mā riṣāma | [MānGS, 1, 22 10.2]
iti tasyāṃ parivītāyāṃ japati | [MānGS, 1, 22 10.3]
mama vrate te hṛdayaṃ dadhātu mama cittam anu cittaṃ te astu | [MānGS, 1, 22 10.4]
mama vācam ekavrato juṣasva bṛhaspatiṣṭvā niyunaktu mahyam | [MānGS, 1, 22 10.5]
iti | [MānGS, 1, 22 10.6]
yajñiyasya vṛkṣasya daṇḍaṃ pradāya kṛṣṇājinaṃ cādityam upasthāpayati | [MānGS, 1, 22 11.1]
adhvanām adhvapate śraiṣṭhyasya svasty asyādhvanaḥ pāram aśīya | [MānGS, 1, 22 11.2]
tac cakṣur devahitaṃ purastācchukram uccarat | [MānGS, 1, 22 11.3]
paśyema śaradaḥ śataṃ jīvema śaradaḥ śatam | [MānGS, 1, 22 11.4]
śṛṇuyāma śaradaḥ śataṃ prabravāma śaradaḥ śatam | [MānGS, 1, 22 11.5]
adīnāḥ syāma śaradaḥ śataṃ bhūyaśca śaradaḥ śatāt | [MānGS, 1, 22 11.6]
yā medhāpsaraḥsu gandharveṣu ca yan manaḥ | [MānGS, 1, 22 11.7]
daivī yā mānuṣī medhā sā mām āviśatām ihaiva | [MānGS, 1, 22 11.8]
iti | [MānGS, 1, 22 11.9]
abhidakṣiṇam ānīyāgneḥ paścāt | [MānGS, 1, 22 12.1]
ehy aśmānam ātiṣṭhāśmeva tvaṃ sthiro bhava | [MānGS, 1, 22 12.2]
kṛṇvantu viśve devā āyuṣṭe śaradaḥ śatam | [MānGS, 1, 22 12.3]
iti dakṣiṇena pādenāśmānam āsthāpayati | [MānGS, 1, 22 12.4]
paścād agner mahad upastīrya sūpasthalaṃ kṛtvā prāṅ āsīnaḥ pratyaṅṅāsīnāyānuvācayati gāyatrīṃ sāvitrīm api hyeke triṣṭubham api hyeke jagatīm om ity uktvā vyāhṛtibhiśca | [MānGS, 1, 22 13.1]
tāṃ trir avagṛhṇīyāt tāṃ dvir avakṛtya tāṃ sakṛt samasyet pādaśo 'rdharcaśaḥ sarvām antena | [MānGS, 1, 22 14.1]
yat tisṛṇāṃ prātar anvāha yad dvayor yad ekasyāḥ saṃvatsare dvādaśāhe ṣaḍahe tryahe vā tasmāt sadyo 'nūcyeti śrutiḥ | [MānGS, 1, 22 15.1]
varaṃ kartre dadāti kāṃsyaṃ vasanaṃ ca | [MānGS, 1, 22 16.1]
yasya tu medhākāmaḥ syāt palāśaṃ navanītenābhyajya tasya chāyāyāṃ vācayet | [MānGS, 1, 22 17.1]
suśravaḥ suśravā asi | [MānGS, 1, 22 17.2]
yathā tvaṃ suśravaḥ suśravā asi evaṃ māṃ suśravaḥ sauśravasaṃ kuru | [MānGS, 1, 22 17.3]
yathā tvaṃ devānāṃ vedānāṃ nidhipo asi | [MānGS, 1, 22 17.4]
evam ahaṃ manuṣyāṇāṃ vedānāṃ nidhipo bhūyāsam | [MānGS, 1, 22 17.5]
iti | [MānGS, 1, 22 17.6]
adhīte ha vā ayam eṣāṃ vedānām ekaṃ dvau trīn sarvān veti | [MānGS, 1, 22 18.1]
yam evaṃ vidvāṃsam upanayatīti śrutiḥ | [MānGS, 1, 22 18.2]
vyākhyātaṃ brahmacaryam | [MānGS, 1, 22 19.1]
atha bhaikṣaṃ carate mātaram evāgre yāś cānyāḥ suhṛdo yāvatyo vā saṃnihitāḥ syuḥ | [MānGS, 1, 22 20.1]
ācāryāya bhaikṣam upakalpayate tenānujñāto bhuñjīteti śrutiḥ | [MānGS, 1, 22 21.1]
{MānGS, 1, 23}
atha dīkṣā cāturhautṛkī saṃvatsaram | [MānGS, 1, 23 1]
caturhotṝn svakarmaṇo juhuyāt saha ṣaḍḍhotrā saptahotāram | [MānGS, 1, 23 2]
antato vrataṃ pradāyādito dvāvanuvākāv anuvācayet | [MānGS, 1, 23 3]
evam evoddīkṣāṃ juhuyāt | [MānGS, 1, 23 4]
atha dīkṣāgnikī dvādaśarātram | [MānGS, 1, 23 5]
yuñjānaḥ prathamaṃ mana ity aṣṭau hutvākūtam agniṃ prayujaṃ svāheti ṣaḍ juhoti viśvo devasya neturiti saptamīm | [MānGS, 1, 23 6]
vrataṃ pradāyādito 'ṣṭāv anuvākān anuvācayet | [MānGS, 1, 23 7]
triṣavaṇam udakam āharet trīṃs trīn kumbhān | [MānGS, 1, 23 8]
ekena vāsasāntarhitāyāṃ bhūmau śayīta bhasmani karīṣe sikatāsu vā | [MānGS, 1, 23 9]
nodakam abhyaveyāt | [MānGS, 1, 23 10]
samāpte ghṛtavatāpūpeneṣṭvā vātsapraṃ vācayet | [MānGS, 1, 23 11]
tato ghṛtavadbhir apūpair brāhmaṇān bhojayet | [MānGS, 1, 23 12]
evam evoddīkṣāṃ juhuyāt | [MānGS, 1, 23 13]
atha dīkṣāśvamedhikī dvādaśarātram | [MānGS, 1, 23 14]
vaitasamidhmam upasamādhāya navamenānuvākena hutvā ṣaṣṭhenopasthāpya vrataṃ pradāyādita ekaviṃśatyanuvākān anuvācayet | [MānGS, 1, 23 15]
triṣavaṇam aśvasya ghāsam āharet trīṃs trīn pūlān | [MānGS, 1, 23 16]
ekena vāsasānantarhitāyāṃ bhūmau śayīta bhasmani karīṣe sikatāsu vā | [MānGS, 1, 23 17]
yā oṣadhayaḥ sam anyā yanti punantu mā pitaro 'gner manva iti caturbhir anuvākair apo 'bhimantrya snānam ācaret | [MānGS, 1, 23 18]
evam evoddīkṣāṃ juhuyāt | [MānGS, 1, 23 19]
śādaṃ dadbhir iti caturdaśānuvākān anuvācayet | [MānGS, 1, 23 20]
rahasyam adhyeṣyamāṇaḥ pravargyam | [MānGS, 1, 23 21]
ādeśe yathā purastād vyākhyātam | [MānGS, 1, 23 22]
āditaḥ pañcaviṃśatyanuvākān anuvācayet | [MānGS, 1, 23 23]
traividyakam upanayanena vyākhyātam | [MānGS, 1, 23 24]
āditas trīn anuvākān anuvācayet | [MānGS, 1, 23 25]
vyākhyātāni vratāni vyākhyātāni vratāni | [MānGS, 1, 23 26]
ud uttamaṃ varuṇapāśam iti mekhalām unmuñcati | [MānGS, 1, 23 27]
{MānGS, 2, 1}
audvāhikam preta pitā śālāgnim kurvīta | [MānGS, 2, 1 468130_1]
anyatra tatas prete pitari prajvalantaḥ agnim jāgarayeyuḥ parvaṇi jyautsne puṇye nakṣatre anyatra navamyāḥ | [MānGS, 2, 1 468131_1]
snātaḥ śuciḥ ahata vāsāḥ vāgyatau araṇi pāṇī jāgṛtaḥ | [MānGS, 2, 1 468133_1]
avakāśe akṣatān yavān piṣṭvā mantham āyauti an ālambam ikṣu śalākayā bahulam | [MānGS, 2, 1 468134_1]
hiraṇya pāṇim savitāram vāyum indram prajāpatim viśvān devān aṅgirasaḥ havāmahe amum kravyādam śamayantu agnim iti manthena agnim avasiñcati | [MānGS, 2, 1 468138_1]
somaḥ rājā vibhajatu ubhā agniḥ vibhājayan iha eva astu havyavāhanaḥ agniḥ kravyādam nudasva iti kaṭe kṛtāyām vā agnim samāropya prahiṇoti | [MānGS, 2, 1 468141_1]
kravyādam agnim prahiṇomi dūram yama rājyam gacchatu ripra vāhaḥ iha eva ayam itaraḥ jātavedāḥ devebhyaḥ havyā vahatu prajānan iti agnim ādāya dakṣiṇā pratyak haranti | [MānGS, 2, 1 468144_1]
saha adhikaraṇaiḥ yanti | [MānGS, 2, 1 468145_1]
svakṛte iriṇe sīse avyām asitāyām mṛṣṭvā stam preta sudānavaḥ iti sīsam upadhāne nyasya adhi adhi dhāmnaḥ dhāmnaḥ iti tisṛbhiḥ paras goṣṭham mārjayante | [MānGS, 2, 1 468150_1]
an apekṣamāṇāḥ pratyāyanti | [MānGS, 2, 1 468151_1]
nalaiḥ vetasa śākhayā vā padāni lopayante mṛtyoḥ padāni lopayante yat etat āyuḥ pratiram dadhānāḥ āpyāyamānāḥ prajayā dhanena śuddhāḥ pūtāḥ bhavantu yajñiyāsaḥ | [MānGS, 2, 1 468152_1]
anaḍvāham plavam anvārabhadhvam yena avepat saramā rapantī iti | [MānGS, 2, 1 468155_1]
agni āyatanam uddhatya avokṣya agnyādheyikyān pārthivān saṃbhārān nivapati ūṣa sikata varjam | [MānGS, 2, 1 468157_1]
araṇibhyām agnim mathitvā hiraṇya śakalam ca nyupya prāk udayāt upastha kṛtaḥ bhūḥ iti jvalantam ādadhāti | [MānGS, 2, 1 468158_1]
gauḥ vāsaḥ kāṃsyam ca dakṣiṇā | [MānGS, 2, 1 468159_1]
{MānGS, 2, 2}
prāc udañcam lakṣaṇam uddhatya avokṣya sthaṇḍilam gomayena upalipya maṇḍalam catur asram vā agnim nirmathya abhimukham praṇayet | [MānGS, 2, 2 468160_1]
darbhāṇām pavitre mantravat utpādya āgneyam sthālīpākam śrapayati | [MānGS, 2, 2 468161_1]
pavitra antarhite apaḥ ānīya taṇḍulān opya mekṣaṇena pradakṣiṇam paryāyuvan jīva taṇḍulam śrapayati | [MānGS, 2, 2 468162_1]
ghṛtena an utpūtena navanītena vā utpūtena śṛtam abhighārya uttaratas udvāsayati | [MānGS, 2, 2 468163_1]
imam stomam arhate iti agnim parisamuhya paryukṣya paristīrya paścāt agneḥ ekavat barhiḥ stṛṇāti | [MānGS, 2, 2 468164_1]
udak prāc tūlān darbhān prakṛṣya dakṣiṇān tathā uttarān agreṇa agnim dakṣiṇaiḥ uttarān avastṛṇāti | [MānGS, 2, 2 468165_1]
dakṣiṇatas agneḥ brahmaṇe saṃstṛṇāti aparam yajamānāya paśca ardhe patnyai | [MānGS, 2, 2 468166_1]
uttaratas saṃstīrṇe pavitre sruc sruvau ājya sthālīm prakṣālya saṃstīrṇe dve dve prayunakti | [MānGS, 2, 2 468167_1]
tūṣṇīm dakṣiṇatas ājyam nirūpya mantravat paryagnim kṛtvā tūṣṇīm sruc sruvau saṃmṛjya adabdhena tvā cakṣuṣā avekṣe iti patnī ājyam avekṣate | [MānGS, 2, 2 468168_1]
tūṣṇīm adhiśritya upādhiśritya paścāt agneḥ upasādya mantravat utpūya avekṣate | [MānGS, 2, 2 468169_1]
tejaḥ asi iti ājyam yajamānaḥ avekṣate | [MānGS, 2, 2 468170_1]
ājya sthālyām sruvam nidhāya agreṇa sthālīpākam anvāyātayati apareṇa mekṣaṇam | [MānGS, 2, 2 468171_1]
tūṣṇīm prāñcam idhmam upasamādhāya brahmāṇam āmantrya om juhudhi iti ukte dakṣiṇena hastena antareṇa jānunī prāṅ āsīnaḥ āghārau juhoti prājāpatyam uttara ardhe prāñcam manasā aindram dakṣiṇa ardhe prāñcam eva | [MānGS, 2, 2 468172_1]
atha ājyabhāgau juhoti āgneyam uttara ardhe saumyam dakṣiṇa ardhe samau an akṣṇau | [MānGS, 2, 2 468173_1]
yuktaḥ vaha yat ākūtam iti dvābhyām agnim yojayitvā nakṣatram iṣṭvā nakṣatra devatām yajet tithim tithi devatām ṛtum ṛtu devatām ca | [MānGS, 2, 2 468174_1]
upastīrya apaḥ upaspṛśya mekṣaṇena sthālīpākasya avadyati madhyāt pūrva ardhāt dvitīyam paśca ardhāt tṛtīyam yadi pañca avadānasya | [MānGS, 2, 2 468175_1]
avattam abhighārya sthālīpākam pratyabhighārayati | [MānGS, 2, 2 468176_1]
agnaye svāhā iti madhye juhoti yaḥ devānām asi iti raudrasya | [MānGS, 2, 2 468177_1]
jayān hutvā ājyasya sviṣṭakṛte samavadyati uttara arddhāt sakṛt dvi mātram dvis vā yadi pañca avadānasya | [MānGS, 2, 2 468179_1]
avattam dvis abhighārya na atas ūrdhvam sthālīpākam pratyabhighārayati | [MānGS, 2, 2 468181_1]
agnaye sviṣṭakṛte svāhā iti asaṃsaktam uttara ardha pūrva ardhe juhoti | [MānGS, 2, 2 468182_1]
mekṣaṇam darbhān ca ādhāya anumatibhyām vyāhṛtibhiḥ ca tvam naḥ agne sa tvam naḥ agne ayās ca agne asi iti etābhiḥ juhuyāt | [MānGS, 2, 2 468183_1]
vi te muñcāmi raśanām vi raśmīn iti ca hutvā pavitre anuprahṛtya ājyena abhijuhoti | [MānGS, 2, 2 468184_1]
edhaḥ asi edhiṣīmahi iti samidham ādadhāti samidh asi samedhiṣīmahi iti dvitīyām | [MānGS, 2, 2 468185_1]
apaḥ adya anvacāriṣam iti upatiṣṭhate | [MānGS, 2, 2 468186_1]
āpohiṣṭhīyābhiḥ mārjayet | [MānGS, 2, 2 468187_1]
pūrṇapātram dakṣiṇā | [MānGS, 2, 2 468188_1]
barhiḥ anupraharati | [MānGS, 2, 2 468189_1]
etena sthālīpākena sthālīpākāḥ sarve vyākhyātāḥ | [MānGS, 2, 2 468190_1]
{MānGS, 2, 3}
agnaye svāhā iti sāyam juhoti prajāpataye iti dvitīyām | [MānGS, 2, 3 468191_1]
sūryāya svāhā iti prātar prajāpataye iti dvitīyām | [MānGS, 2, 3 468192_1]
agnīṣomīyaḥ sthālīpākaḥ paurṇamāsyām aindrāgnaḥ amāvāsyāyām ubhayatra ca āgneyaḥ | [MānGS, 2, 3 468193_1]
āgantuḥ pūrvaḥ paurṇamāsyām uttaraḥ amāvāsyāyām | [MānGS, 2, 3 468193_2]
āśvayujyām paurṇamāsyām prātar nityeṣu sthālīpākeṣu sthālīpākam anvāyātayati | [MānGS, 2, 3 468194_1]
tasya agnim rudram paśupatim īśānam tryambakam śaradam pṛṣātakam gāḥ iti yajati | [MānGS, 2, 3 468195_1]
dadhi ghṛta miśraḥ pṛṣātakaḥ | [MānGS, 2, 3 468196_1]
tasyāḥ naḥ mitrāvaruṇā pra bāhavaḥ iti ca hutvā | [MānGS, 2, 3 468196_2]
ambhaḥ stha ambhaḥ vaḥ bhakṣīya iti gāḥ | [MānGS, 2, 3 468196_3]
avasṛṣṭāḥ ca vaseyuḥ | [MānGS, 2, 3 468197_1]
brāhmaṇān ghṛtavat bhojayet | [MānGS, 2, 3 468198_1]
na an iṣṭvā āgrayaṇena navasya aśnīyāt | [MānGS, 2, 3 468199_1]
parvaṇi āgrayaṇam kurvīta vasante yavānām śaradi vrīhīṇām | [MānGS, 2, 3 468200_1]
agra pākasya payasi sthālīpākam śrapayitvā tasya juhoti sajūs agni indrābhyām svāhā sajūs viśvebhyaḥ devebhyaḥ svāhā sajūs dyāvāpṛthivībhyām svāhā sajūs somāya svāhā iti | [MānGS, 2, 3 468201_1]
śaradi somāya śyāmākānām vasante veṇuyavānām ubhayatra vā ājyena | [MānGS, 2, 3 468202_1]
vatsaḥ prathama jaḥ dakṣiṇā | [MānGS, 2, 3 468203_1]
brāhmaṇaḥ eva haviḥ śeṣam bhuñjīta iti śrutiḥ | [MānGS, 2, 3 468204_1]
{MānGS, 2, 4}
paśunā yakṣyamāṇaḥ pākayajña upacārā agnim upacarati | [MānGS, 2, 4 468205_1]
paśubandha vat tūṣṇīm āvṛt devatā homa varjam | [MānGS, 2, 4 468206_1]
prokṣya anumānya upapāyya pari agnim kṛtvā śāmitram praṇīya vapāśrapaṇībhyām udañcam prakramamāṇam anvārabhante | [MānGS, 2, 4 468207_1]
saṃjñapyamānam avekṣate | [MānGS, 2, 4 468208_1]
saṃjñaptam snapayitvā yathādaivatam vapām utkṛtya śrapayitvā āghārau ājyabhāgau hutvā jātavedaḥ vapayā gaccha devān tvam hi hotā prathamaḥ babhūva ghṛtasya agne tanvā saṃbhava satyāḥ santu yajamānasya kāmāḥ svāhā iti vapām juhoti | [MānGS, 2, 4 468211_1]
svāhā svāhā iti parivapyau | [MānGS, 2, 4 468212_1]
sthālīpākam anvāyātayati samāna devatam paśunā | [MānGS, 2, 4 468213_1]
tad hutau ājyabhāgau | [MānGS, 2, 4 468214_1]
aniruktaḥ sviṣṭakṛt | [MānGS, 2, 4 468215_1]
pāśubandhikānām avadānānām rasasya avadāya daivataiḥ pracarya vasā homa śeṣeṇa diśaḥ pratiyajati yathā vājinena vanaspatim ājyasya | [MānGS, 2, 4 468216_1]
jayān hutvā tri aṅgāṇām sviṣṭakṛte samavadyati | [MānGS, 2, 4 468217_1]
sthālīpākena śeṣaḥ vyākhyātaḥ | [MānGS, 2, 4 468218_1]
paśoḥ paśuḥ eva dakṣiṇā | [MānGS, 2, 4 468219_1]
{MānGS, 2, 5}
raudraḥ śaradi śūlagavaḥ | [MānGS, 2, 5 468220_1]
prāc udīcyām diśi grāmasya a sakāśe niśi gavām madhye taṣṭaḥ yūpaḥ | [MānGS, 2, 5 468221_1]
prāk sviṣṭakṛtaḥ aṣṭau śoṇita puṭān pūrayitvā namaḥ te rudra manyave iti prabhṛtibhiḥ aṣṭabhiḥ anuvākaiḥ dikṣu antar dikṣu ca upaharet | [MānGS, 2, 5 468222_1]
na a śṛtam grāmam āharet | [MānGS, 2, 5 468223_1]
śeṣam bhūmau nikhanet api carma | [MānGS, 2, 5 468224_1]
a yūpān eke pākayajña paśūn āhuḥ | [MānGS, 2, 5 468225_1]
{MānGS, 2, 6}
athāto dhruvāśvakalpaṃ vyākhyāsyāmaḥ | [MānGS, 2, 6 1]
āśvayujyāṃ paurṇamāsyām | [MānGS, 2, 6 2]
ṛtvig avyaṅgaḥ snātaḥ śucirahatavāsāḥ | [MānGS, 2, 6 3]
prāgastamayānniṣkramyottarato grāmasya purastādvā śucau deśe 'śvatthasyādhastān nyagrodhasya vāpāṃ vā samīpe vedyākṛtiṃ kṛtvā tasyāṃ catuṣkoṇavanaspatiśākhāyām avasaktacīrāyāṃ gandhasragdāmavatyāṃ caturdiśaṃ vinyastodakumbhasahiraṇyabījapiṭikāyām apūpasrastaralājollopikamaṅgalaphalākṣavatyāṃ sarvagandhasarvarasasarvauṣadhīḥ sarvaratnāni copakalpya pratisaradadhimadhumodakasvastikanandyāvartavatyām agniṃ praṇīyāśvatthapalāśakhadirarohitakodumbarāṇām anyatamasyedhmam upasamādhāya tisraḥ pradhānadevatā yajatyuccaiḥśravasaṃ varuṇaṃ viṣṇumiti sthālīpākaiḥ paśubhiścāśvinau cāśvayujau cājyasya | [MānGS, 2, 6 4]
jayānhutvā yā oṣadhayaḥ sam anyā yanti punantu mā pitaro 'gner manva iti caturbhir anuvākair apo 'bhimantryāśvān snapayanti | [MānGS, 2, 6 5]
gandhasragdāmabhiralaṃkṛtya pradakṣiṇaṃ devayajanaṃ triḥ pariyanti | [MānGS, 2, 6 6]
praharṣaṃ kārayanti | [MānGS, 2, 6 7]
iṣṭe yathāsthānaṃ vrajanti | [MānGS, 2, 6 8]
gauranaḍvāṃśca dakṣiṇā | [MānGS, 2, 6 9]
{MānGS, 2, 7}
āgrahāyaṇyāṃ paurṇamāsyāṃ payasi sthālīpākaṃ śrapayitvā tasya juhoti | [MānGS, 2, 7 1.1]
apaḥ śvetapadāgahi pūrveṇa cāpareṇa ca | [MānGS, 2, 7 1.2]
sapta ca vāruṇīrimāḥ prajāḥ sarvāśca rājabāndhavyaḥ svāhā | [MānGS, 2, 7 1.3]
śveto ruṣatyo vidadhātyaśvo dadhadgarbhaṃ vṛṣaḥ sṛtvaryāṃ jyok | [MānGS, 2, 7 1.4]
samaṃ janāścakramayo vasānāḥ proṣādasāvirasi viśvamejat | [MānGS, 2, 7 1.5]
śvetāya rauṣidaśvāya svāhā | [MānGS, 2, 7 1.6]
na vai śvetasyābhyācāre ahir jaghāna kiṃcana | [MānGS, 2, 7 1.7]
śvetāya vaitahavyāya svāhā | [MānGS, 2, 7 1.8]
abhayaṃ naḥ prājāpatyebhyo bhūyātsvāhā | [MānGS, 2, 7 1.9]
iti | [MānGS, 2, 7 1.10]
srastare 'hataṃ vāsa udagdaśam āstīryodakāṃsye 'śmānaṃ vrīhīnyavānvāsya pariṣiñcati syonā pṛthivi bhaveti dvābhyāṃ sutrāmāṇamiti dvābhyām | [MānGS, 2, 7 2.1]
śamīśākhayā ca sapalāśayodañcaṃ triḥ samunmārṣṭi syonā pṛthivi bhaveti dvābhyāṃ sutrāmāṇamiti dvābhyāṃ namo astu sarpebhya iti tisṛbhiśca | [MānGS, 2, 7 3.1]
śāmyantu sarpāḥ svaśayā bhavantu ye antarikṣa uta ye divi śritāḥ | [MānGS, 2, 7 4.1]
imāṃ mahīṃ pratyavarohema | [MānGS, 2, 7 4.2]
śivāmajasrāṃ śivāṃ śāntāṃ suhemantām uttarāmuttarāṃ samāṃ kriyāsam | [MānGS, 2, 7 4.3]
iti jyeṣṭhaprathamān udīca āveśayati | [MānGS, 2, 7 4.4]
udīrghaṃ jīvo asurna āgād apaḥ prāgāt tama ā jyotireti | [MānGS, 2, 7 5.1]
āraik panthāṃ yātave sūryāyāganma yatra prataraṃ na āyuḥ | [MānGS, 2, 7 5.2]
iti kaniṣṭhaprathamānujjihate | [MānGS, 2, 7 5.3]
caitryām udrohaṇam | [MānGS, 2, 7 6.1]
na tatra sthālīpāko na śākhayā samunmārṣṭi | [MānGS, 2, 7 7.1]
ayaṃ talpaḥ prataraṇo vasūnāṃ viśvābibhya talpo asmān | [MānGS, 2, 7 8.1]
jyogjīvema sarvavīrā vayaṃ tama | [MānGS, 2, 7 8.2]
iti talpamabhimantrayate | [MānGS, 2, 7 8.3]
trīṇi nābhyāni phālgunyāmāṣāḍhyāṃ kārttikyām | [MānGS, 2, 7 9.1]
tāsu nādhīyīta | [MānGS, 2, 7 10.1]
tāsu payasi sthālīpākaḥ sa vyākhyātaḥ | [MānGS, 2, 7 11.1]
{MānGS, 2, 8}
tisro 'ṣṭakāḥ | [MānGS, 2, 8 1]
ūrdhvam āgrahāyaṇyāḥ prāk phālgunyās tāmisrāṇām aṣṭamyaḥ | [MānGS, 2, 8 2]
tāsu nādhīyīta | [MānGS, 2, 8 3]
tāsu payasi sthālīpākaṃ śrapayitvā tasya juhoti | [MānGS, 2, 8 4.1]
yā devyaṣṭakeṣv apasāpastamā svapā avayā asi | [MānGS, 2, 8 4.2]
tvaṃ yajñe varuṇasyāvayā asi tasyai ta enā haviṣā vidhema | [MānGS, 2, 8 4.3]
ulūkhalā grāvāṇo ghoṣam akurvata haviḥ kṛṇvantaḥ parivatsarīyam | [MānGS, 2, 8 4.4]
ekāṣṭake suprajasaḥ suvīrā jyogjīvema balihṛto vayaṃ te | [MānGS, 2, 8 4.5]
yāṃ janāḥ pratinandanti rātrīṃ dhenumivāyatīm | [MānGS, 2, 8 4.6]
saṃvatsarasya yā patnī sā no astu sumaṅgalī | [MānGS, 2, 8 4.7]
saṃvatsarasya pratimāṃ ye tvā rātrīmupāsate | [MānGS, 2, 8 4.8]
teṣām āyuṣmatīṃ prajāṃ rāyaspoṣeṇa saṃsṛjasva | [MānGS, 2, 8 4.9]
iti catasraḥ sthālīpākasya | [MānGS, 2, 8 4.10]
aṣṭakāyai surādhase svāheti sarvatrānuṣajati | [MānGS, 2, 8 5]
hemanto vasanto grīṣma ṛtavaḥ śivā naḥ śivā no varṣā abhayāściraṃ naḥ | [MānGS, 2, 8 6.1]
vaiśvānaro 'dhipatiḥ prāṇado no ahorātre kṛṇutāṃ dīrghamāyuḥ | [MānGS, 2, 8 6.2]
śāntā pṛthivī śivamantarikṣaṃ dyaurno devyabhayaṃ kṛṇotu | [MānGS, 2, 8 6.3]
śivā diśaḥ pradiśa ādiśo na āpo vidyutaḥ paripāntvāyuḥ | [MānGS, 2, 8 6.4]
āpo marīcīḥ paripāntu viśvato dhātā samudro abhayaṃ kṛṇotu | [MānGS, 2, 8 6.5]
bhūtaṃ bhaviṣyaduta bhadramastu me brahmābhigūrtaṃ svarākṣāṇaḥ | [MānGS, 2, 8 6.6]
kavir agnir indraḥ somaḥ sūryo vāyurastu me agnir vaiśvānaro apahantu pāpam | [MānGS, 2, 8 6.7]
bṛhaspatiḥ savitā śarma yacchatu śriyaṃ virājaṃ mayi pūṣā dadhātu | [MānGS, 2, 8 6.8]
viśva ādityā vasavaśca sarve rudrā goptāro marutaśca santu | [MānGS, 2, 8 6.9]
ūrjaṃ prajāmamṛtaṃ dīrghamāyuḥ prajāpatirmayi parameṣṭhī dadhātu | [MānGS, 2, 8 6.10]
iti pañcājyasya | [MānGS, 2, 8 6.11]
jayānhutveḍāmagna iti sviṣṭakṛd iti | [MānGS, 2, 8 7]
evaṃ sarvāsu | [MānGS, 2, 8 8]
{MānGS, 2, 9}
uttamāyāḥ pradoṣe catuṣpathe 'ṅgaśo gāṃ kārayet | [MānGS, 2, 9 1]
yo ya āgacchettasmai tasmai dadyāt | [MānGS, 2, 9 2]
śvo 'nyāṃ kārayet | [MānGS, 2, 9 3]
tasyā vapāṃ juhuyāt | [MānGS, 2, 9 4.1]
vaha vapāṃ jātavedaḥ pitṛbhyo yatraitānvettha nihitān parāke medaso ghṛtasya kulyā abhiniḥsravantu satyāḥ santu yajamānasya kāmāḥ svāhā | [MānGS, 2, 9 4.2]
iti | [MānGS, 2, 9 4.3]
athāsyā vakṣasa udagodanaṃ śrapayati | [MānGS, 2, 9 5]
tasyāṣṭakāhomakalpena śeṣo vyākhyātaḥ | [MānGS, 2, 9 6]
avaśiṣṭaṃ bhaktaṃ randhayati | [MānGS, 2, 9 7]
śvo 'vaśiṣṭaṃ bhaktaṃ randhayitvā piṇḍānāmāvṛtā trīn māṃsaudanapiṇḍān nidadhāti | [MānGS, 2, 9 8]
śrāddhamaparapakṣe pitṛbhyo dadyāt | [MānGS, 2, 9 9]
anuguptamannaṃ brāhmaṇān bhojayen nāvedavid bhuñjīteti śrutiḥ | [MānGS, 2, 9 10]
yadi gavā paśunā vā kurvīta prokṣaṇam upapāyanaṃ paryagnikaraṇam ulmukaharaṇaṃ vapāhomamiti | [MānGS, 2, 9 11]
traidhaṃ vapāṃ juhuyātsthālīpākamavadānāni ca | [MānGS, 2, 9 12]
somāya pitṛmate svadhā nama iti juhoti yamāyāṅgirasvate pitṛmate svadhā nama iti dvitīyām | [MānGS, 2, 9 13.1]
agnaye kavyavāhanāya svadhā nama iti tṛtīyām | [MānGS, 2, 9 13.2]
evaṃ māsi māsi niyataṃ tantraṃ piṇḍapitṛyajñe | [MānGS, 2, 9 14]
{MānGS, 2, 10}
phālgunyāṃ paurṇamāsyāṃ purastāddhānāpūpābhyāṃ bhagaṃ cāryamaṇaṃ ca yajet | [MānGS, 2, 10 1]
indrāṇyā haviṣyānpiṣṭvā piṣṭāni samutpūya yāvanti paśujātāni tāvato mithunān pratirūpān śrapayitvā kāṃsye 'dhyājyān kṛtvā tenaiva rudrāya svāheti juhoti | [MānGS, 2, 10 2.1]
īśānāyetyeke | [MānGS, 2, 10 2.2]
sāyamapūpābhyāṃ pracaratyagnīndrābhyām | [MānGS, 2, 10 3]
āgneyastundilo na tasya striyaḥ prāśnanti sarvāmātyā itarasya | [MānGS, 2, 10 4]
sthālīpākenendrāṇīṃ śvo vā | [MānGS, 2, 10 5]
saṃgheṣv ekavad barhir agnir āghārājyabhāgājyāhutayaḥ sviṣṭakṛcca | [MānGS, 2, 10 6]
agnirindraḥ somaḥ sītā savitā sarasvaty aśvinānumatī revatī rākā pūṣā rudra ity etair āyojanaparyayaṇapravapanapralavanasītāyajñakhalayajñatantīyajñānaḍudyajñeṣvetā devatā iti yajati sāṃvatsareṣu ca parvasu | [MānGS, 2, 10 7]
nadyudadhikūpataḍāgeṣu varuṇaṃ yajatyoṣadhivanaspatiṣu somam anādiṣṭadevateṣvagnim | [MānGS, 2, 10 8]
{MānGS, 2, 11}
avasānaṃ samaṃ samūlam | [MānGS, 2, 11 1.1]
dakṣiṇāpravaṇam annakāmasya mārukās tatra prajā bhavanti | [MānGS, 2, 11 2.1]
sarvataḥ samavasrāvam | [MānGS, 2, 11 3.1]
samavasrutya vā yasmāt prāgudīcīr āpo nirvaheyus tad vā | [MānGS, 2, 11 4.1]
gartaṃ khātvā yattaiḥ pāṃsubhiḥ pratipūryeta tad vā | [MānGS, 2, 11 5.1]
yadi dhārayiṣṇūdakataraṃ syāt | [MānGS, 2, 11 6.1]
idam ahaṃ viśam annādyāya tejase brahmavarcasāya parigṛhṇāmīti veśma parigṛhya garte hiraṇyaṃ nidhāyācyutāya dhruvāya bhaumāya svāheti juhoti | [MānGS, 2, 11 7.1]
samīcī nāmāsīti paryāyair upatiṣṭhate pratidiśaṃ dvābhyāṃ madhye | [MānGS, 2, 11 8.1]
udakāṃsye 'śmānaṃ vrīhīn yavān vāsya pariṣiñcati syonā pṛthivi bhaveti dvābhyāṃ sutrāmāṇamiti dvābhyām | [MānGS, 2, 11 9.1]
śamīśākhayā ca palāśayodañcaṃ triḥ samunmārṣṭi syonā pṛthivi bhaveti dvābhyāṃ sutrāmāṇamiti dvābhyāṃ namo astu sarpebhya iti tisṛbhiś ca | [MānGS, 2, 11 10.1]
idaṃ tat sarvato bhadramayam ūrjo 'yaṃ rasaḥ | [MānGS, 2, 11 11.1]
prāpyaivaṃ mānuṣān kāmān yad aśīrṣṇī tal lapsyasi | [MānGS, 2, 11 11.2]
iti madhyamāṃ sthūṇām āsicya garta āsiñcati | [MānGS, 2, 11 11.3]
ihaiva tiṣṭha nitarā tilvalā sthirāvatī | [MānGS, 2, 11 12.1]
madhye poṣasya puṣyatām ā tvā prāpann adyāyavaḥ | [MānGS, 2, 11 12.2]
ā tvā kumāras taruṇa ā tvā parisṛtaḥ kumbhaḥ | [MānGS, 2, 11 12.3]
ā vatso jagatā saha ā dadhnaḥ kalaśam airayam | [MānGS, 2, 11 12.4]
iti madhyamāṃ sthūṇām abhimantrayate | [MānGS, 2, 11 12.5]
vasūnāṃ tvā vasuvīryasyāhorātrayoś ceti garte sthūṇām avadadhāti | [MānGS, 2, 11 13.1]
ṛte 'va sthūṇā adhiroha vaṃśo agne virājam upasedha śakram | [MānGS, 2, 11 14.1]
iti madhyamaṃ vaṃśam avadadhāti | [MānGS, 2, 11 14.2]
tūṣṇīṃ śiṣṭāḥ sthūṇā vaṃśāśca | [MānGS, 2, 11 15.1]
prāgdvāraṃ dakṣiṇādvāraṃ vā māpayitvā gṛhānahaṃ sumanasaḥ prapadye vīraṃ hītyetayā prapadyate yathā purastād vyākhyātam | [MānGS, 2, 11 16.1]
praitu rājā varuṇo revatībhir asmin sthāne tiṣṭhatu puṣyamāṇaḥ | [MānGS, 2, 11 17.1]
irāṃ vahantī ghṛtam ukṣamāṇās teṣv ahaṃ sumanāḥ saṃvasāma | [MānGS, 2, 11 17.2]
ity uttarapūrvasyāṃ diśi pratipānam udakumbham avasthāpayati | [MānGS, 2, 11 17.3]
samudraṃ vaḥ prahiṇomi svāṃ yonim abhigacchata | [MānGS, 2, 11 18.1]
ariṣṭā asmākaṃ vīrā mā parāseci matpayaḥ | [MānGS, 2, 11 18.2]
ity udañcanam | [MānGS, 2, 11 18.3]
vāstoṣpatyaṃ payasi sthālīpākaṃ śrapayitvā tasya juhoti | [MānGS, 2, 11 19.1]
amīvahā vāstoṣpate vāstoṣpata ity etābhyām | [MānGS, 2, 11 19.2]
vāstoṣpate prataraṇo na edhi gayasphāno gobhir aśvebhir indo | [MānGS, 2, 11 19.3]
ajarāsas te sakhye syāma piteva putrān prati no juṣasva | [MānGS, 2, 11 19.4]
vāstoṣpate śagmayā saṃsadā te sakṣīmahi raṇvayā | [MānGS, 2, 11 19.5]
gātumatyā pāhi kṣema uta yoge varaṃ no yūyaṃ pāta svastibhiḥ sadā naḥ | [MānGS, 2, 11 19.6]
iti | [MānGS, 2, 11 19.7]
jayaprabhṛti samānam | [MānGS, 2, 11 20.1]
{MānGS, 2, 12}
vaiśvadevasya siddhasya sāyaṃ prātar baliṃ haret | [MānGS, 2, 12 1]
agnīṣomau dhanvantariṃ viśvān devān prajāpatim agniṃ sviṣṭakṛtam ity evaṃ homo vidhīyate | [MānGS, 2, 12 2]
atha baliṃ haraty agnaye namaḥ somāya dhanvantaraye viśvebhyo devebhyaḥ prajāpataye agnaye sviṣṭakṛta ity agnyāgāra uttarām uttarām | [MānGS, 2, 12 3]
adbhya ity udakumbhasakāśe | [MānGS, 2, 12 4]
oṣadhibhya ity oṣadhibhyo vanaspatibhya iti gṛhamadhyamāyāṃ sthūṇāyām | [MānGS, 2, 12 5]
gṛhyābhyo devatābhya iti gṛhamadhye | [MānGS, 2, 12 6]
dharmāyādharmāyeti dvāre | [MānGS, 2, 12 7]
mṛtyava ākāśāyety ākāśe | [MānGS, 2, 12 8]
antargoṣṭhāyety antargoṣṭhe | [MānGS, 2, 12 9]
bahir vaiśravaṇāyeti bahiḥ prācīm | [MānGS, 2, 12 10]
viśvebhyo devebhya iti veśmani | [MānGS, 2, 12 11]
indrāyendrapuruṣebhya iti purastāt | [MānGS, 2, 12 12]
yamāya yamapuruṣebhya iti dakṣiṇataḥ | [MānGS, 2, 12 13]
varuṇāya varuṇapuruṣebhya iti paścāt | [MānGS, 2, 12 14]
somāya somapuruṣebhya ity uttarataḥ | [MānGS, 2, 12 15]
brahmaṇe brahmapuruṣebhya iti madhye | [MānGS, 2, 12 16]
prācīm āpātikebhyaḥ sampātikebhya ṛkṣebhyo yakṣebhyaḥ pipīlikābhyaḥ piśācebhyo 'psarobhyo gandharvebhyo guhyakebhyaḥ śailebhyaḥ pannagebhyaḥ | [MānGS, 2, 12 17]
divācāribhyo bhūtebhya iti divā naktaṃcāribhyo bhūtebhya iti naktam | [MānGS, 2, 12 18]
dhanvantaraye dhanvantaritarpaṇam | [MānGS, 2, 12 19]
adbhiḥ saṃsṛjya pitṛbhyaḥ svadheti śeṣaṃ dakṣiṇā bhūmau ninayet | [MānGS, 2, 12 20]
pāṇī prakṣālyācamyātithiṃ bhojayitvāvaśiṣṭasyāśnīyāt | [MānGS, 2, 12 21]
{MānGS, 2, 13}
athātaḥ ṣaṣṭhīkalpaṃ vyākhyāsyāmaḥ | [MānGS, 2, 13 1.1]
śuklapakṣasya pañcamyāṃ pratyaṅmukho haviṣyam annam aśnīta | [MānGS, 2, 13 2.1]
adhaḥ śayīta darbheṣu śālipalāleṣu vā prākśirā brahmacārī | [MānGS, 2, 13 3.1]
śvobhūta udita āditye snānaṃ pānaṃ bhojanam anulepanaṃ srajo vāsāṃsi na pratyācakṣīta | [MānGS, 2, 13 4.1]
yāvad dadyāt tāvad aśnīyād yad yad dadyāt tat tad aśnīyād anyatrāmedhyapātakibhyo 'bhiniviṣṭakavarjam | [MānGS, 2, 13 5.1]
astamita āditye payasi sthālīpākaṃ śrapayitvāthaitair nāmadheyair juhoti | [MānGS, 2, 13 6.1]
dhanadāṃ vasumīśānāṃ kāmadāṃ sarvakāminām | [MānGS, 2, 13 6.2]
puṇyāṃ yaśasvinīṃ devīṃ ṣaṣṭhīṃ śakra juṣasva me | [MānGS, 2, 13 6.3]
nandī bhūtiśca lakṣmīś cādityā ca yaśasvinī | [MānGS, 2, 13 6.4]
sumanā vākca siddhiśca ṣaṣṭhī me diśatāṃ dhanam | [MānGS, 2, 13 6.5]
putrān paśūn dhanaṃ dhānyaṃ bahvaśvājagaveḍakam | [MānGS, 2, 13 6.6]
manasā yat praṇītaṃ ca tan me diśatu havyabhuk | [MānGS, 2, 13 6.7]
kāmadāṃ rajanīṃ viśvarūpāṃ ṣaṣṭhīm upavartatu me dhanam | [MānGS, 2, 13 6.8]
sā me kāmā kāmapatnī ṣaṣṭhī me diśatāṃ dhanam | [MānGS, 2, 13 6.9]
ākṛtiḥ prakṛtir vacanī dhāvaniḥ padmacāriṇī manmanā bhava svāhā | [MānGS, 2, 13 6.10]
gandhadvārāṃ durādharṣāṃ nityapuṣṭāṃ karīṣiṇīm | [MānGS, 2, 13 6.11]
īśvarīṃ sarvabhūtānāṃ tām ihopahvaye śriyam | [MānGS, 2, 13 6.12]
nānāpatrakā sā devī puṣṭiś cātisarasvatī | [MānGS, 2, 13 6.13]
ariṃ devīṃ prapadye yam upavartayatu me dhanam | [MānGS, 2, 13 6.14]
hiraṇyaprākārā devi māṃ vara | [MānGS, 2, 13 6.15]
āgacchatv āyur yaśaś ca svāhā | [MānGS, 2, 13 6.16]
aśvapūrṇāṃ rathamadhyāṃ hastinādapramodinīm | [MānGS, 2, 13 6.17]
śriyaṃ devīm upahvaye śrīr mā devī juṣatām | [MānGS, 2, 13 6.18]
upayantu māṃ devagaṇās tyāgāś ca tapasā saha | [MānGS, 2, 13 6.19]
prādurbhūto 'smi rāṣṭre 'smin śrīḥ śraddhāṃ dadhātu me | [MānGS, 2, 13 6.20]
śriyai svāhā hriyai svāhā lakṣmyai svāhā upalakṣmyai svāhā nandāyai svāhā haridrāyai svāhā ṣaṣṭhyai svāhā samṛddhyai svāhā jayāyai svāhā kāmāyai svāheti | [MānGS, 2, 13 6.21]
jayaprabhṛti samānam | [MānGS, 2, 13 7.1]
ṣaṇmāsān prayuñjīta trīn vobhayataḥ pakṣān | [MānGS, 2, 13 8.1]
śatasāhasrasaṃyoga ekavaro vā | [MānGS, 2, 13 9.1]
gaur anaḍvāṃś ca dakṣiṇā | [MānGS, 2, 13 10.1]
{MānGS, 2, 14}
athāto vināyakān vyākhyāsyāmaḥ | [MānGS, 2, 14 1.1]
śālakaṭaṅkaṭaśca kūṣmāṇḍarājaputraś cosmitaś ca devayajanaś ceti | [MānGS, 2, 14 2.1]
etair adhigatānām imāni rūpāṇi bhavanti | [MānGS, 2, 14 3.1]
loṣṭhaṃ mṛdnāti | [MānGS, 2, 14 4.1]
tṛṇāni chinatti | [MānGS, 2, 14 5.1]
aṅgeṣu lekhān likhati | [MānGS, 2, 14 6.1]
apaḥ svapnaṃ paśyati | [MānGS, 2, 14 7.1]
muṇḍān paśyati | [MānGS, 2, 14 8.1]
jaṭilān paśyati | [MānGS, 2, 14 9.1]
kāṣāyavāsasaḥ paśyati | [MānGS, 2, 14 10.1]
uṣṭrān sūkarān gardabhān divākīrtyādīn anyāṃś cāprayatān svapnān paśyati | [MānGS, 2, 14 11.1]
antarikṣaṃ krāmati | [MānGS, 2, 14 12.1]
adhvānaṃ vrajan manyate pṛṣṭhato me kaścid anuvrajati | [MānGS, 2, 14 13.1]
etaiḥ khalu vināyakair āviṣṭā rājaputrā lakṣaṇavanto rājyaṃ na labhante | [MānGS, 2, 14 14.1]
kanyāḥ patikāmā lakṣaṇavatyo bhartṝn na labhante | [MānGS, 2, 14 15.1]
striyaḥ prajākāmā lakṣaṇavatyaḥ prajāṃ na labhante | [MānGS, 2, 14 16.1]
strīṇām ācāravatīnām apatyāni mriyante | [MānGS, 2, 14 17.1]
śrotriyo 'dhyāpaka ācāryatvaṃ na prāpnoti | [MānGS, 2, 14 18.1]
adhyetṝṇām adhyayane mahāvighnāni bhavanti | [MānGS, 2, 14 19.1]
vaṇijāṃ vaṇikpatho vinaśyati | [MānGS, 2, 14 20.1]
kṛṣikarāṇāṃ kṛṣir alpaphalā bhavati | [MānGS, 2, 14 21.1]
teṣāṃ prāyaścittam | [MānGS, 2, 14 22.1]
mṛgākharakulāyamṛttikārocanāguggulāḥ | [MānGS, 2, 14 23.1]
caturbhyaḥ prasravaṇebhyaś caturudakumbhān avyaṅgān āharet | [MānGS, 2, 14 24.1]
sarvagandhasarvarasasarvauṣadhīḥ sarvaratnāni copakalpya pratisaradadhimadhughṛtam iti | [MānGS, 2, 14 25.1]
etān saṃbhārān saṃsṛjya | [MānGS, 2, 14 26.1]
ṛṣabhacarmāruhyāthainaṃ | [MānGS, 2, 14 26.2]
sahasrākṣaṃ śatadhāram ṛṣibhiḥ pāvanaṃ kṛtam | [MānGS, 2, 14 26.3]
tābhiṣ ṭvābhiṣiñcāmi pāvamānīḥ punantu tvā | [MānGS, 2, 14 26.4]
agninā dattā indreṇa dattāḥ somena dattā varuṇena dattā vāyunā dattā viṣṇunā dattā bṛhaspatinā dattā viśvair devair dattāḥ sarvair devair dattā oṣadhaya āpo varuṇasaṃmitās tābhiṣ ṭvābhiṣiñcāmi pāvamānīḥ punantu tveti sarvatrānuṣajati | [MānGS, 2, 14 26.5]
yatte keśeṣu daurbhāgyaṃ sīmante yac ca mūrdhani | [MānGS, 2, 14 26.6]
lalāṭe karṇayor akṣṇor āpas tad ghnantu te sadā | [MānGS, 2, 14 26.7]
bhagaṃ te varuṇo rājā bhagaṃ sūryo bṛhaspatiḥ | [MānGS, 2, 14 26.8]
bhagam indraśca vāyuśca bhagaṃ saptarṣayo daduḥ | [MānGS, 2, 14 26.9]
iti | [MānGS, 2, 14 26.10]
adhisnātasya niśāyāṃ sadyaḥ pīḍitasarṣapatailam audumbareṇa sruveṇa mūrdhani catasra āhutīr juhoti | [MānGS, 2, 14 27.1]
śālakaṭaṅkaṭāya svāhā | [MānGS, 2, 14 27.2]
kūṣmāṇḍarājaputrāya svāhā | [MānGS, 2, 14 27.3]
usmitāya svāhā | [MānGS, 2, 14 27.4]
devayajanāya svāheti | [MānGS, 2, 14 27.5]
ata ūrdhvaṃ grāmacatuṣpathe nagaracatuṣpathe nigamacatuṣpathe vā sarvatomukhān darbhān āstīrya nave śūrpe balim upaharati phalīkṛtāṃs taṇḍulān aphalīkṛtāṃs taṇḍulānāmaṃ māṃsaṃ pakvaṃ māṃsam āmān matsyān pakvān matsyān āmān apūpān pakvān apūpān piṣṭān gandhān apiṣṭān gandhān gandhapānaṃ madhupānaṃ maireyapānaṃ surāpānaṃ muktaṃ mālyaṃ grathitaṃ mālyaṃ raktaṃ mālyaṃ śuklaṃ mālyaṃ raktapītaśuklakṛṣṇanīlaharitacitravāsāṃsi māṣakalmāṣamūlaphalamiti | [MānGS, 2, 14 28.1]
atha devānām āvāhanaṃ vimukhaḥ śyeno bako yakṣaḥ kalaho bhīrur vināyakaḥ kūṣmāṇḍarājaputro yajñāvikṣepī kulaṅgāpamārī yūpakeśī sūparakroḍī haimavato jambhako virūpākṣo lohitākṣo vaiśravaṇo mahāseno mahādevo mahārāja iti | [MānGS, 2, 14 29.1]
ete me devāḥ prīyantāṃ prītā māṃ prīṇayantu tṛptā māṃ tarpayantviti | [MānGS, 2, 14 29.2]
adhiṣṭhite 'rdharātra ācāryo grahān upatiṣṭhate | [MānGS, 2, 14 30.1]
bhagavati bhagaṃ me dehi varṇavati varṇaṃ me dehi rūpavati rūpaṃ me dehi tejasvini tejo me dehi yaśasvini yaśo me dehi putravati putrān me dehi sarvavati sarvān kāmān me pradehīti | [MānGS, 2, 14 30.2]
ata ūrdhvam udita āditye vimale sumuhūrte sūryapūjā pūrvakam arghyadānam upasthānaṃ ca | [MānGS, 2, 14 31.1]
namas te astu bhagavan śataraśme tamonuda | [MānGS, 2, 14 31.2]
jahi me deva daurbhāgyaṃ saubhāgyena māṃ saṃyojayasva | [MānGS, 2, 14 31.3]
iti | [MānGS, 2, 14 31.4]
atha brāhmaṇatarpaṇam | [MānGS, 2, 14 32.1]
ṛṣabho dakṣiṇā | [MānGS, 2, 14 33.1]
{MānGS, 2, 15}
yadi duḥsvapnaṃ paśyed vyāhṛtibhis tilān hutvā diśa upatiṣṭheta | [MānGS, 2, 15 1.1]
bodhaś ca mā pratibodhaś ca purastād gopāyatām | [MānGS, 2, 15 1.2]
asvapnaś ca mānavadrāṇaś ca dakṣiṇato gopāyatām | [MānGS, 2, 15 1.3]
gopāyamānaṃ ca māṃ rakṣamāṇaṃ ca paścād gopāyatām | [MānGS, 2, 15 1.4]
jāgṛviś ca mārundhatī cottarato gopāyatām | [MānGS, 2, 15 1.5]
viṣṇuś ca mā pṛthivī ca nāgāś cādhastād gopāyatām | [MānGS, 2, 15 1.6]
bṛhaspatayaś ca mā viśve ca mā devā dyauś copariṣṭād gopāyatām | [MānGS, 2, 15 1.7]
evaṃ yasmiṃś cotpanne 'narthāñśaṅketa | [MānGS, 2, 15 2.1]
vyāhṛtibhis tilān hutvā tapaḥ pratipadyeta dvādaśarātraṃ ṣaḍrātraṃ trirātram ekarātraṃ vā | [MānGS, 2, 15 3.1]
yadi samutpātaṃ manyeta tad vā | [MānGS, 2, 15 4.1]
yadi parvasu mārttikaṃ bhidyate pārthivam asi pṛthivīṃ dṛṃhasva yoniṃ gaccha svāhety apsu praharet | [MānGS, 2, 15 5.1]
yadyarcā dahyed vā naśyed vā prapated vā prabhajed vā prahased vā pracaled vā sthālyā vā sthālīm āsicya dakṣiṇottarā vā sthālī bhidyetottarā vopalāśe niyamya dvāravaṃśo vā sphuṭet | [MānGS, 2, 15 6.1]
gaur vā gāṃ dhayet strī vā striyam āhanyāt kartasaṃsarge halasaṃsarge musalaprapatane musalaṃ vāvaśīryetānyasmiṃś cādbhuta etābhir juhuyāt | [MānGS, 2, 15 6.2]
svasti na indro vṛddhaśravāḥ svasti naḥ pūṣā viśvavedāḥ | [MānGS, 2, 15 6.3]
svasti nas tārkṣyo ariṣṭanemiḥ svasti no bṛhaspatir dadhātu | [MānGS, 2, 15 6.4]
svasti no mimītām aśvinā bhagaḥ svasti devy aditir anarvaṇaḥ | [MānGS, 2, 15 6.5]
svasti pūṣā asuro dadhātu naḥ svasti dyāvāpṛthivī sucetunā | [MānGS, 2, 15 6.6]
svastaye vāyum upabravāmahai somaṃ svasti bhuvanasya yas patiḥ | [MānGS, 2, 15 6.7]
bṛhaspatiṃ sarvagaṇaṃ svastaye svastaya ādityāso bhavantu naḥ | [MānGS, 2, 15 6.8]
viśve devā no adyā svastaye vaiśvānaro vasur agniḥ svastaye | [MānGS, 2, 15 6.9]
devā avantv ṛbhavaḥ svastaye svasti no rudraḥ pātv aṃhasaḥ | [MānGS, 2, 15 6.10]
svasti naḥ pathyāsu dhanvasu svasty apsu vrajane svarvataḥ | [MānGS, 2, 15 6.11]
svasti naḥ pathyākṛteṣu yoniṣu svasti rāye maruto dadhātu naḥ | [MānGS, 2, 15 6.12]
trātāram indraṃ mā te asyāṃ vi na indra mṛgo na bhīmas taṃ śaṃ yor āvṛṇīmaha iti daśāhutayaḥ | [MānGS, 2, 15 6.13]
jayaprabhṛti samānam | [MānGS, 2, 15 7.1]
{MānGS, 2, 16}
sarpebhyo bibhyacchrāvaṇyāṃ tūṣṇīṃ bhaumam ekakapālaṃ śrapayitvākṣatasaktūn piṣṭvā svakṛta iriṇe darbhān āstīryācyutāya dhruvāya bhaumāya svāheti juhoti | [MānGS, 2, 16 1.1]
samīcī nāmāsīti paryāyair upatiṣṭhate pratidiśaṃ dvābhyāṃ madhye | [MānGS, 2, 16 2.1]
akṣatasaktūnāṃ sarpabaliṃ harati īśānāyety eke | [MānGS, 2, 16 3.1]
sarpo 'si sarpāṇām adhipatis tvayi sarve sarpāḥ | [MānGS, 2, 16 3.2]
balihāro 'stu sarpāṇāṃ namo astuṣur mā rīriṣur mā hiṃsiṣur mā dāṅkṣuḥ sarpāḥ | [MānGS, 2, 16 3.3]
mā no agne vi sṛjo aghāyāviṣyave ripave ducchunāyai | [MānGS, 2, 16 3.4]
mā datvate daśate mādate no mā rīṣate sahasāvan parā dāḥ | [MānGS, 2, 16 3.5]
sarpo 'si sarpāṇām adhipatir annena manuṣyāṃs trāyase 'pūpena sarpān | [MānGS, 2, 16 3.6]
tvayi santaṃ mayi santaṃ mākṣiṣur mā rīriṣur mā hiṃsiṣur mā dāṅkṣuḥ sarpāḥ | [MānGS, 2, 16 3.7]
namo astu sarpebhya iti tisṛbhiśca | [MānGS, 2, 16 3.8]
dhruvāmuṃ te paridadāmīti sarvāmātyān nāmagrāham ātmānaṃ ca | [MānGS, 2, 16 4.1]
etena dharmeṇa caturo māsān sarpabaliṃ hṛtvā viramati | [MānGS, 2, 16 5.1]
tūṣṇīm api śūdrā prakṣālitapāṇiḥ | [MānGS, 2, 16 6.1]
{MānGS, 2, 17}
ayūthike bhayārte kapote gṛhān praviṣṭe tasyāgnau padaṃ dṛśyeta dadhani saktuṣu ghṛte vā devāḥ kapota iti pratyṛcaṃ japej juhuyād vā | [MānGS, 2, 17 1.1]
devāḥ kapota iṣito yad icchan dūto nirṛtyā idam ājagāma | [MānGS, 2, 17 1.2]
tasmā arcāma kṛṇavāma niṣkṛtiṃ śaṃ no astu dvipade śaṃ catuṣpade | [MānGS, 2, 17 1.3]
śivaḥ kapota iṣito no astv anāgā devāḥ śakuno gṛheṣu agnirhi vipro juṣatāṃ havir naḥ pari hetiḥ pakṣiṇī no vṛṇaktu | [MānGS, 2, 17 1.4]
hetiḥ pakṣiṇī na dabhāty asmān āṣṭryāṃ padaṃ kṛṇute agnidhāne | [MānGS, 2, 17 1.5]
śaṃ no gobhyaś ca puruṣebhyaś cāstu mā no hiṃsīd iha devāḥ kapotaḥ | [MānGS, 2, 17 1.6]
yad ulūko vadati mogham etad yat kapotaḥ padam agnau kṛṇoti | [MānGS, 2, 17 1.7]
yasya dūtaḥ prahita eṣa etat tasmai yamāya namo astu mṛtyave | [MānGS, 2, 17 1.8]
ṛcā kapotaṃ nudata pramodam iṣaṃ madantaḥ pari gāṃ nayadhvam | [MānGS, 2, 17 1.9]
saṃyopayanto duritāni viśvā hitvā na ūrjaṃ pra patāt patiṣṭhaḥ | [MānGS, 2, 17 1.10]
iti | [MānGS, 2, 17 1.11]
padam ādāya dakṣiṇā pratyaggharanti | [MānGS, 2, 17 2.1]
sahādhikaraṇair yanti | [MānGS, 2, 17 3.1]
svakṛta iriṇe padaṃ nyasyādhyadhi | [MānGS, 2, 17 4.1]
dhāmno dhāmna iti tisṛbhiḥ parogoṣṭhaṃ mārjayante | [MānGS, 2, 17 5.1]
anapekṣamāṇāḥ pratyāyanti | [MānGS, 2, 17 6.1]
agna āyūṃṣi pavase agnir ṛṣir agne pavasveti pratyetya japanti | [MānGS, 2, 17 7.1]
{MānGS, 2, 18}
ṣāḍāhutaṃ pratipadi putrakāmaḥ | [MānGS, 2, 18 1.1]
payasi sthālīpākaṃ śrapayitvā tasya juhoti | [MānGS, 2, 18 2.1]
brahmaṇāgniḥ saṃvidāno rakṣohā bādhatām itaḥ | [MānGS, 2, 18 2.2]
amīvā yaste garbhaṃ durṇāmā yonim āśaye | [MānGS, 2, 18 2.3]
yas te garbham amīvā durṇāmā yonim āśaye | [MānGS, 2, 18 2.4]
agniṣṭhaṃ brahmaṇā saha niṣkravyādam anīnaśat | [MānGS, 2, 18 2.5]
yas te hanti patayantaṃ niṣatsnuṃ yaḥ sarīsṛpam | [MānGS, 2, 18 2.6]
jātaṃ yaste jighāṃsati tam ito nāśayāmasi | [MānGS, 2, 18 2.7]
yas tvā svapnena tamasā mohayitvā nipadyate | [MānGS, 2, 18 2.8]
prajāṃ yas te jighāṃsati tam ito nāśayāmasi | [MānGS, 2, 18 2.9]
yas tvā bhrātā patir bhūtvā jāro bhūtvā nipadyate | [MānGS, 2, 18 2.10]
prajāṃ yaste jighāṃsati tam ito nāśayāmasi | [MānGS, 2, 18 2.11]
ye te ghnanty apsaraso gandharvā goṣṭhāś ca ye | [MānGS, 2, 18 2.12]
kravyādaṃ suradevinaṃ tam ito nāśayāmasi | [MānGS, 2, 18 2.13]
yas ta ūrū viharaty antarā dampatī śaye | [MānGS, 2, 18 2.14]
yoniṃ yo antarāreḍhi tamito nāśayāmasi | [MānGS, 2, 18 2.15]
abhinnāṇḍā vṛddhagarbhā ariṣṭā jīvasūkarī | [MānGS, 2, 18 2.16]
vijāyatāṃ prajāyatām iyaṃ bhavatu tokinī | [MānGS, 2, 18 2.17]
viṣṇur yoniṃ kalpayatu tvaṣṭā rūpāṇi piṃśatu | [MānGS, 2, 18 2.18]
āsiñcatu prajāpatir dhātā garbhaṃ dadhātu te | [MānGS, 2, 18 2.19]
garbhaṃ dhehi sinīvāli garbhaṃ dhehi sarasvati | [MānGS, 2, 18 2.20]
garbhaṃ te aśvinau devāv ādhattāṃ puṣkarasrajā | [MānGS, 2, 18 2.21]
hiraṇyayī araṇī yaṃ nirmanthato aśvinā | [MānGS, 2, 18 2.22]
taṃ te garbhaṃ havāmahe daśame māsi sūtave | [MānGS, 2, 18 2.23]
paraṃ mṛtyo anuparehi panthāṃ yaste sva itaro devayānāt | [MānGS, 2, 18 2.24]
cakṣuṣmate śṛṇvate te bravīmi mā naḥ prajāṃ rīriṣo mota vīrān | [MānGS, 2, 18 2.25]
iti dvādaśagarbhavedinyaḥ ṣaḍādyāḥ sthālīpākasya ṣaḍuttarā ājyasya | [MānGS, 2, 18 2.26]
jayaprabhṛti samānam | [MānGS, 2, 18 3.1]
naijameṣaṃ sthālīpākaṃ śrapayitvā yathā ṣāḍāhutam | [MānGS, 2, 18 4.1]
nejameṣa parāpata suputraḥ punar āpata | [MānGS, 2, 18 4.2]
asyai me putrakāmāyai punar ādhehi yaḥ pumān | [MānGS, 2, 18 4.3]
yatheyaṃ pṛthivī mahyam uttānā garbham ādadhe | [MānGS, 2, 18 4.4]
evaṃ taṃ garbham ādhehi daśame māsi sūtave | [MānGS, 2, 18 4.5]
viṣṇoḥ śreṣṭhena rūpeṇāsyāṃ nāryāṃ gavīnyām | [MānGS, 2, 18 4.6]
pumāṃsaṃ putram ādhehi daśame māsi sūtave | [MānGS, 2, 18 4.7]
pākayajñān samāsādya ekājyām ekabarhiṣi | [MānGS, 2, 18 4.8]
ekaṃ sviṣṭakṛtaṃ kuryān nānā satyapi daivate nānā satyapi daivate | [MānGS, 2, 18 4.9]
