{SDhPS, 1}
evaṃ mayā śrutam | [SDhPS, 1 1.1]
ekasmin samaye bhagavān rājagṛhe viharati sma gṛdhrakūṭe parvate mahatā bhikṣusaṃghena sārdhaṃ dvādaśabhirbhikṣuśataiḥ sarvairarhadbhiḥ kṣīṇāsravairniḥkleśairvaśībhūtaiḥ suvimuktacittaiḥ suvimuktaprajñair ājāneyair mahānāgaiḥ kṛtakṛtyaiḥ kṛtakaraṇīyairapahṛtabhārairanuprāptasvakārthaiḥ parikṣīṇabhavasaṃyojanaiḥ samyagājñāsuvimuktacittaiḥ sarvacetovaśitāparamapāramitāprāptair abhijñātābhijñātair mahāśrāvakaiḥ | [SDhPS, 1 2.1]
tadyathā āyuṣmatā ca ājñātakauṇḍinyena āyuṣmatā ca aśvajitā āyuṣmatā ca bāṣpeṇa āyuṣmatā ca mahānāmnā āyuṣmatā ca bhadrikeṇa āyuṣmatā ca mahākāśyapena āyuṣmatā ca urubilvakāśyapena āyuṣmatā ca nadīkāśyapena āyuṣmatā ca gayākāśyapena āyuṣmatā ca śāriputreṇa āyuṣmatā ca mahāmaudgalyāyanena āyuṣmatā ca mahākātyāyanena āyuṣmatā ca aniruddhena āyuṣmatā ca revatena āyuṣmatā ca kapphinena āyuṣmatā ca gavāṃpatinā āyuṣmatā ca pilindavatsena āyuṣmatā ca bakkulena āyuṣmatā ca mahākauṣṭhilena āyuṣmatā ca bharadvājena āyuṣmatā ca mahānandena āyuṣmatā ca upanandena āyuṣmatā ca sundaranandena āyuṣmatā ca pūrṇamaitrāyaṇīputreṇa āyuṣmatā ca subhūtinā āyuṣmatā ca rāhulena | [SDhPS, 1 2.2]
ebhiścānyaiśca mahāśrāvakaiḥ āyuṣmatā ca ānandena śaikṣeṇa | [SDhPS, 1 2.3]
anyābhyāṃ ca dvābhyāṃ bhikṣusahasrābhyāṃ śaikṣāśaikṣābhyām | [SDhPS, 1 2.4]
mahāprajāpatīpramukhaiśca ṣaḍbhirbhikṣuṇīsahasraiḥ | [SDhPS, 1 2.5]
yaśodharayā ca bhikṣuṇyā rāhulamātrā saparivārayā | [SDhPS, 1 2.6]
aśītyā ca bodhisattvasahasraiḥ sārdhaṃ sarvair avaivartikair ekajātipratibaddhair yad uta anuttarāyāṃ samyaksaṃbodhau dhāraṇīpratilabdhairmahāpratibhānapratiṣṭhitair avaivartyadharmacakrapravartakair bahubuddhaśataparyupāsitair bahubuddhaśatasahasrāvaropitakuśalamūlair buddhaśatasahasrasaṃstutair maitrīparibhāvitakāyacittais tathāgatajñānāvatāraṇakuśalair mahāprajñaiḥ prajñāpāramitāgatiṃgatair bahulokadhātuśatasahasraviśrutair bahuprāṇikoṭīnayutaśatasahasrasaṃtārakaiḥ | [SDhPS, 1 2.7]
tad yathā mañjuśriyā ca kumārabhūtena bodhisattvena mahāsattvena avalokiteśvareṇa ca mahāsthāmaprāptena ca sarvārthanāmnā ca nityodyuktena ca anikṣiptadhureṇa ca ratnapāṇinā ca bhaiṣajyarājena ca bhaiṣajyasamudgatena ca vyūharājena ca pradānaśūreṇa ca ratnacandreṇa ca ratnaprabheṇa ca pūrṇacandreṇa ca mahāvikrāmiṇā ca anantavikrāmiṇā ca trailokyavikrāmiṇā ca mahāpratibhānena ca satatasamitābhiyuktena ca dharaṇīdhareṇa ca akṣayamatinā ca padmaśriyā ca nakṣatrarājena ca maitreyeṇa ca bodhisattvena mahāsattvena siṃhena ca bodhisattvena mahāsattvena | [SDhPS, 1 2.8]
bhadrapālapūrvaṃgamaiśca ṣoḍaśabhiḥ satpuruṣaiḥ sārdham | [SDhPS, 1 2.9]
tadyathā bhadrapālena ca ratnākareṇa ca susārthavāhena ca naradattena ca guhyaguptena ca varuṇadattena ca indradattena ca uttaramatinā ca viśeṣamatinā ca vardhamānamatinā ca amoghadarśinā ca susaṃprasthitena ca suvikrāntavikrāmiṇā ca anupamamatinā ca sūryagarbheṇa ca dharaṇīṃdhareṇa ca | [SDhPS, 1 2.10]
evaṃpramukhairaśītyā ca bodhisattvasahasraiḥ sārdham | [SDhPS, 1 2.11]
śakreṇa ca devānāmindreṇa sārdhaṃ viṃśatidevaputrasahasraparivāreṇa | [SDhPS, 1 2.12]
tadyathā candreṇa ca devaputreṇa sūryeṇa ca devaputreṇa samantagandhena ca devaputreṇa ratnaprabheṇa ca devaputreṇa avabhāsaprabheṇa ca devaputreṇa | [SDhPS, 1 2.13]
evaṃpramukhairviṃśatyā ca devaputrasahasraiḥ | [SDhPS, 1 2.14]
caturbhiśca mahārājaiḥ sārdhaṃ triṃśaddevaputrasahasraparivāraiḥ | [SDhPS, 1 2.15]
tadyathā virūḍhakena ca mahārājena virūpākṣeṇa ca mahārājena dhṛtarāṣṭreṇa ca mahārājena vaiśravaṇena ca mahārājena | [SDhPS, 1 2.16]
īśvareṇa ca devaputreṇa ca maheśvareṇa ca devaputreṇa triṃśaddevaputrasahasraparivārābhyām | [SDhPS, 1 2.17]
brahmaṇā ca sahāṃpatinā sārdhaṃ dvādaśabrahmakāyikadevaputrasahasraparivāreṇa | [SDhPS, 1 2.18]
tadyathā śikhinā ca brahmaṇā jyotiṣprabheṇa ca brahmaṇā | [SDhPS, 1 2.19]
evaṃpramukhairdvādaśabhiśca brahmakāyikadevaputrasahasraiḥ | [SDhPS, 1 2.20]
aṣṭābhiśca nāgarājaiḥ sārdhaṃ bahunāgakoṭīśatasahasraparivāraiḥ | [SDhPS, 1 2.21]
tadyathā nandena ca nāgarājena upanandena ca nāgarājena sāgareṇa ca vāsukinā ca takṣakeṇa ca manasvinā ca anavataptena ca utpalakena ca nāgarājena | [SDhPS, 1 2.22]
caturbhiśca kinnararājaiḥ sārdhaṃ bahukinnarakoṭīśatasahasraparivāraiḥ | [SDhPS, 1 2.23]
tadyathā drumeṇa ca kinnararājena mahādharmeṇa ca kinnararājena sudharmeṇa ca kinnararājena dharmadhareṇa ca kinnararājena | [SDhPS, 1 2.24]
caturbhiśca gandharvakāyikadevaputraiḥ sārdhaṃ bahugandharvaśatasahasraparivāraiḥ | [SDhPS, 1 3.1]
tadyathā manojñena ca gandharveṇa manojñasvareṇa ca madhureṇa ca madhurasvareṇa ca gandharveṇa | [SDhPS, 1 4.1]
caturbhiścāsurendraiḥ sārdhaṃ bahvasurakoṭīśatasahasraparivāraiḥ | [SDhPS, 1 5.1]
tadyathā balinā ca asurendreṇa kharaskandhena ca asurendreṇa vemacitriṇā ca asurendreṇa rāhuṇā ca asurendreṇa | [SDhPS, 1 6.1]
caturbhiśca garuḍendraiḥ sārdhaṃ bahugaruḍakoṭīśatasahasraparivāraiḥ | [SDhPS, 1 7.1]
tadyathā mahātejasā ca garuḍendreṇa mahākāyena ca mahāpūrṇena ca maharddhiprāptena ca garuḍendreṇa | [SDhPS, 1 8.1]
rājñā ca ajātaśatruṇā māgadhena vaidehīputreṇa sārdham | [SDhPS, 1 9.1]
tena khalu punaḥ samayena bhagavāṃścatasṛbhiḥ parṣadbhiḥ parivṛtaḥ puraskṛtaḥ satkṛto gurukṛto mānitaḥ pūjito 'rcito 'pacāyito mahānirdeśaṃ nāma dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ bhāṣitvā tasminneva mahādharmāsane paryaṅkamābhujya anantanirdeśapratiṣṭhānaṃ nāma samādhiṃ samāpanno 'bhūd aniñjamānena kāyena sthito 'niñjaprāptena ca cittena | [SDhPS, 1 10.1]
samanantarasamāpannasya khalu punarbhagavato māndāravamahāmāndāravāṇāṃ mañjūṣakamahāmañjūṣakāṇāṃ divyānāṃ puṣpāṇāṃ mahatpuṣpavarṣamabhiprāvarṣat bhagavantaṃ tāśca catasraḥ parṣado 'bhyavākiran | [SDhPS, 1 11.1]
sarvāvacca buddhakṣetraṃ ṣaḍvikāraṃ prakampitamabhūccalitaṃ saṃpracalitaṃ vedhitaṃ saṃpravedhitaṃ kṣubhitaṃ samprakṣubhitam | [SDhPS, 1 12.1]
tena khalu punaḥ samayena tasyāṃ parṣadi bhikṣubhikṣuṇyupāsakopāsikā devanāgayakṣagandharvāsuragaruḍakinnaramahoragamanuṣyāmanuṣyāḥ saṃnipatitā abhūvan saṃniṣaṇṇāḥ rājānaśca maṇḍalino balacakravartinaś caturdvīpakacakravartinaśca | [SDhPS, 1 13.1]
te sarve saparivārā bhagavantaṃ vyavalokayanti sma āścaryaprāptā adbhutaprāptā audbilyaprāptāḥ | [SDhPS, 1 14.1]
atha khalu tasyāṃ velāyāṃ bhagavato bhrūvivarāntarād ūrṇākośād ekā raśmirniścaritā | [SDhPS, 1 15.1]
sā pūrvasyāṃ diśi aṣṭādaśabuddhakṣetrasahasrāṇi prasṛtā | [SDhPS, 1 16.1]
tāni ca sarvāṇi buddhakṣetrāṇi tasyā raśmeḥ prabhayā suparisphuṭāni saṃdṛśyante sma yāvadavīcirmahānirayo yāvacca bhavāgram | [SDhPS, 1 17.1]
ye ca teṣu buddhakṣetreṣu ṣaṭsu gatiṣu sattvāḥ saṃvidyante sma te sarve 'śeṣeṇa saṃdṛśyante sma | [SDhPS, 1 18.1]
ye ca teṣu buddhakṣetreṣu buddhā bhagavantastiṣṭhanti dhriyante yāpayanti ca te 'pi sarve saṃdṛśyante sma | [SDhPS, 1 19.1]
yaṃ ca te buddhā bhagavanto dharmaṃ deśayanti sa ca sarvo nikhilena śrūyate sma | [SDhPS, 1 20.1]
ye ca teṣu buddhakṣetreṣu bhikṣubhikṣuṇyupāsakopāsikā yogino yogācārāḥ prāptaphalāś cāprāptaphalāś ca te 'pi sarve saṃdṛśyante sma | [SDhPS, 1 21.1]
ye ca teṣu buddhakṣetreṣu bodhisattvā mahāsattvā anekavividhaśravaṇārambaṇādhimuktihetukāraṇair upāyakauśalyair bodhisattvacaryāṃ caranti te 'pi sarve saṃdṛśyante sma | [SDhPS, 1 22.1]
ye ca teṣu buddhakṣetreṣu buddhā bhagavantaḥ parinirvṛtāḥ te 'pi sarve saṃdṛśyante sma | [SDhPS, 1 23.1]
ye ca teṣu buddhakṣetreṣu parinirvṛtānāṃ buddhānāṃ bhagavatāṃ dhātustūpā ratnamayāḥ te 'pi sarve saṃdṛśyante sma | [SDhPS, 1 24.1]
atha khalu maitreyasya bodhisattvasya mahāsattvasyaitad abhūn mahānimittaṃ prātihāryaṃ batedaṃ tathāgatena kṛtam | [SDhPS, 1 25.1]
ko nvatra heturbhaviṣyati kiṃ kāraṇaṃ yadbhagavatā idamevaṃrūpaṃ mahānimittaṃ prātihāryaṃ kṛtaṃ bhagavāṃśca samādhiṃ samāpannaḥ | [SDhPS, 1 26.1]
imāni caivaṃrūpāṇi mahāścaryādbhutācintyāni maharddhiprātihāryāṇi saṃdṛśyante sma | [SDhPS, 1 27.1]
kiṃ nu khalvahametamarthaṃ paripraṣṭavyaṃ paripṛccheyaṃ ko nvatra samarthaḥ syādetamarthaṃ visarjayitum | [SDhPS, 1 28.1]
tasyaitadabhūd ayaṃ mañjuśrīḥ kumārabhūtaḥ pūrvajinakṛtādhikāro 'varopitakuśalamūlo bahubuddhaparyupāsitaḥ | [SDhPS, 1 28.2]
dṛṣṭapūrvāṇi ca anena mañjuśriyā kumārabhūtena pūrvakāṇāṃ tathāgatānāmarhatāṃ samyaksaṃbuddhānāmevaṃrūpāṇi nimittāni bhaviṣyanty anubhūtapūrvāṇi ca mahādharmasāṃkathyāni | [SDhPS, 1 29.1]
yannvahaṃ mañjuśriyaṃ kumārabhūtametamarthaṃ paripṛccheyam | [SDhPS, 1 30.1]
tāsāṃ catasṛṇāṃ parṣadāṃ bhikṣubhikṣuṇyupāsakopāsikānāṃ bahūnāṃ ca devanāgayakṣagandharvāsuragaruḍakinnaramahoragamanuṣyāmanuṣyāṇām imamevaṃrūpaṃ bhagavato mahānimittaṃ prātihāryāvabhāsaṃ dṛṣṭvā āścaryaprāptānām adbhutaprāptānāṃ kautūhalaprāptānām etadabhavat kiṃ nu khalu vayamimamevaṃrūpaṃ bhagavato maharddhiprātihāryāvabhāsaṃ kṛtaṃ paripṛcchema | [SDhPS, 1 31.1]
atha khalu maitreyo bodhisattvo mahāsattvastasminneva kṣaṇalavamuhūrte tāsāṃ catasṛṇāṃ parṣadāṃ cetasaiva cetaḥparivitarkamājñāya ātmanā ca dharmasaṃśayaprāptastasyāṃ velāyāṃ mañjuśriyaṃ kumārabhūtametadavocat | [SDhPS, 1 32.1]
ko nvatra mañjuśrīrhetuḥ kaḥ pratyayo yadayamevaṃrūpa āścaryādbhuto bhagavatā ṛddhyavabhāsaḥ kṛtaḥ imāni cāṣṭādaśabuddhakṣetrasahasrāṇi vicitrāṇi darśanīyāni paramadarśanīyāni tathāgatapūrvaṃgamāni tathāgatapariṇāyakāni saṃdṛśyante | [SDhPS, 1 32.2]
atha khalu maitreyo bodhisattvo mahāsattvo mañjuśriyaṃ kumārabhūtam ābhirgāthābhiradhyabhāṣata | [SDhPS, 1 33.1]
kiṃ kāraṇaṃ mañjuśirī iyaṃ hi raśmiḥ pramuktā naranāyakena | [SDhPS, 1 34.1]
prabhāsayantī bhramukāntarātu ūrṇāya kośād iyamekaraśmiḥ | [SDhPS, 1 34.2]
māndāravāṇāṃ ca mahanta varṣaṃ puṣpāṇi muñcanti surāḥ suhṛṣṭāḥ | [SDhPS, 1 35.1]
mañjūṣakāṃścandanacūrṇamiśrān divyān sugandhāṃśca manoramāṃśca | [SDhPS, 1 35.2]
yehī mahī śobhatiyaṃ samantāt parṣāśca catvāra sulabdhaharṣāḥ | [SDhPS, 1 36.1]
sarvaṃ ca kṣetraṃ imu samprakampitaṃ ṣaḍbhirvikārehi subhīṣmarūpam | [SDhPS, 1 36.2]
sā caiva raśmī purimādiśāya aṣṭādaśakṣetrasahasra pūrṇāḥ | [SDhPS, 1 37.1]
avabhāsayī ekakṣaṇena sarve suvarṇavarṇā iva bhonti kṣetrāḥ | [SDhPS, 1 37.2]
yāvānavīcī paramaṃ bhavāgraṃ kṣetreṣu yāvanti ca teṣu sattvāḥ | [SDhPS, 1 38.1]
ṣaṭsū gatīṣū tahi vidyamānā cyavanti ye cāpyupapadyi tatra | [SDhPS, 1 38.2]
karmāṇi citrā vividhāni teṣāṃ gatīṣu dṛśyanti sukhā dukhā ca | [SDhPS, 1 39.1]
hīnā praṇītā tatha madhyamā ca iha sthito addaśi sarvametat | [SDhPS, 1 39.2]
buddhāṃśca paśyāmi narendrasiṃhān prakāśayanto vivaranti dharmam | [SDhPS, 1 40.1]
praśāsamānān bahusattvakoṭīḥ udāharanto madhurasvarāṃ giram | [SDhPS, 1 40.2]
atha khalu mañjuśrīḥ kumārabhūto maitreyaṃ bodhisattvaṃ mahāsattvaṃ taṃ ca sarvāvantaṃ bodhisattvagaṇamāmantrayate sma mahādharmaśravaṇasāṃkathyamidaṃ kulaputrāstathāgatasya kartumabhiprāyaḥ | [SDhPS, 1 90.1]
mahādharmavṛṣṭyabhipravarṣaṇaṃ ca mahādharmadundubhisaṃpravādanaṃ ca mahādharmadhvajasamucchrayaṇaṃ ca mahādharmolkāsaṃprajvālanaṃ ca mahādharmaśaṅkhābhiprapūraṇaṃ ca mahādharmabherīparāhaṇanaṃ ca mahādharmanirdeśaṃ ca adya kulaputrāstathāgatasya kartumabhiprāyaḥ | [SDhPS, 1 90.2]
yathā mama kulaputrāḥ pratibhāti yathā ca mayā pūrvakāṇāṃ tathāgatānāmarhatāṃ samyaksaṃbuddhānāmidamevaṃrūpaṃ pūrvanimittaṃ dṛṣṭamabhūt teṣāmapi pūrvakāṇāṃ tathāgatānāmarhatāṃ samyaksaṃbuddhānāmevaṃ raśmipramocanāvabhāso 'bhūt | [SDhPS, 1 91.1]
tenaivaṃ prajānāmi mahādharmaśravaṇasāṃkathyaṃ tathāgataḥ kartukāmo mahādharmaśravaṇaṃ śrāvayitukāmaḥ yathedamevaṃrūpaṃ pūrvanimittaṃ prāduṣkṛtavān | [SDhPS, 1 92.1]
tatkasya hetoḥ | [SDhPS, 1 93.1]
sarvalokavipratyanīyakadharmaparyāyaṃ śrāvayitukāmastathāgato 'rhan samyaksaṃbuddhaḥ yathedamevaṃrūpaṃ mahāprātihāryaṃ raśmipramocanāvabhāsaṃ ca pūrvanimittamupadarśayati | [SDhPS, 1 93.2]
anusmarāmyahaṃ kulaputrā atīte 'dhvani asaṃkhyeyaiḥ kalpairasaṃkhyeyatarair vipulairaprameyairacintyair aparimitairapramāṇaistataḥpareṇa parataraṃ yadāsīt tena kālena tena samayena candrasūryapradīpo nāma tathāgato 'rhan samyaksaṃbuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 1 94.1]
sa dharmaṃ deśayati sma ādau kalyāṇaṃ madhye kalyāṇaṃ paryavasāne kalyāṇam | [SDhPS, 1 95.1]
svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ saṃprakāśayati sma | [SDhPS, 1 96.1]
yaduta śrāvakāṇāṃ caturāryasatyasamprayuktaṃ pratītyasamutpādapravṛttaṃ dharmaṃ deśayati sma jātijarāvyādhimaraṇaśokaparidevaduḥkhadaurmanasyopāyāsānāṃ samatikramāya nirvāṇaparyavasānam | [SDhPS, 1 97.1]
bodhisattvānāṃ ca mahāsattvānāṃ ca ṣaṭpāramitāpratisaṃyuktamanuttarāṃ samyaksaṃbodhimārabhya sarvajñajñānaparyavasānaṃ dharmaṃ deśayati sma | [SDhPS, 1 98.1]
tasya khalu punaḥ kulaputrāḥ candrasūryapradīpasya tathāgatasyārhataḥ samyaksaṃbuddhasya pareṇa parataraṃ candrasūryapradīpa eva nāmnā tathāgato 'rhan samyaksaṃbuddho loka udapādi | [SDhPS, 1 99.1]
iti hi ajita etena paraṃparodāhāreṇa candrasūryapradīpanāmakānāṃ tathāgatānāmarhatāṃ samyaksaṃbuddhānām ekanāmadheyānām ekakulagotrāṇāṃ yad idaṃ bharadvājasagotrāṇāṃ viṃśatitathāgatasahasrāṇyabhūvan | [SDhPS, 1 100.1]
tatra ajita teṣāṃ viṃśatitathāgatasahasrāṇāṃ pūrvakaṃ tathāgatamupādāya yāvat paścimakastathāgataḥ so 'pi candrasūryapradīpanāmadheya eva tathāgato 'bhūdarhan samyaksaṃbuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 1 101.1]
so 'pi dharmaṃ deśitavān ādau kalyāṇaṃ madhye kalyāṇaṃ paryavasāne kalyāṇam | [SDhPS, 1 102.1]
svarthaṃ suvyañjanaṃ kevalaṃ paripūrṇaṃ pariśuddhaṃ paryavadātaṃ brahmacaryaṃ saṃprakāśitavān | [SDhPS, 1 103.1]
yaduta śrāvakāṇāṃ caturāryasatyasaṃyuktaṃ pratītyasamutpādapravṛttaṃ dharmaṃ deśitavān jātijarāvyādhimaraṇaśokaparidevaduḥkhadaurmanasyopāyāsānāṃ samatikramāya nirvāṇaparyavasānam | [SDhPS, 1 104.1]
bodhisattvānāṃ ca mahāsattvānāṃ ca ṣaṭpāramitāpratisaṃyuktamanuttarāṃ samyaksaṃbodhimārabhya sarvajñajñānaparyavasānaṃ dharmaṃ deśitavān | [SDhPS, 1 105.1]
tasya khalu punarajita bhagavataścandrasūryapradīpasya tathāgatasyārhataḥ samyaksaṃbuddhasya pūrvaṃ kumārabhūtasyānabhiniṣkrāntagṛhāvāsasya aṣṭau putrā abhūvan | [SDhPS, 1 106.1]
tadyathā matiśca nāma rājakumāro 'bhūt | [SDhPS, 1 107.1]
sumatiśca nāma rājakumāro 'bhūt | [SDhPS, 1 108.1]
anantamatiśca nāma ratnamatiśca nāma viśeṣamatiśca nāma vimatisamudghāṭī ca nāma ghoṣamatiśca nāma dharmamatiśca nāma rājakumāro 'bhūt | [SDhPS, 1 109.1]
teṣāṃ khalu punarajita aṣṭānāṃ rājakumārāṇāṃ tasya bhagavataścandrasūryapradīpasya tathāgatasya putrāṇāṃ vipularddhirabhūt | [SDhPS, 1 110.1]
ekaikasya catvāro mahādvīpāḥ paribhogo 'bhūt | [SDhPS, 1 111.1]
teṣveva ca rājyaṃ kārayāmāsuḥ | [SDhPS, 1 112.1]
te taṃ bhagavantam abhiniṣkrāntagṛhāvāsaṃ viditvā anuttarāṃ ca samyaksaṃbodhimabhisaṃbuddhaṃ śrutvā sarvarājyaparibhogānutsṛjya taṃ bhagavantamanu pravrajitāḥ | [SDhPS, 1 113.1]
sarve ca anuttarāṃ samyaksaṃbodhimabhisaṃprasthitā dharmabhāṇakāścābhuvan | [SDhPS, 1 114.1]
sadā ca brahmacāriṇo bahubuddhaśatasahasrāvaropitakuśalamūlāśca te rājakumārā abhuvan | [SDhPS, 1 115.1]
tena khalu punarajita samayena sa bhagavāṃścandrasūryapradīpastathāgato 'rhan samyaksaṃbuddho mahānirdeśaṃ nāma dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ bhāṣitvā tasminneva kṣaṇalavamuhūrte tasminneva parṣatsaṃnipāte tasminneva mahādharmāsane paryaṅkamābhujya anantanirdeśapratiṣṭhānaṃ nāma samādhiṃ samāpanno 'bhūd aniñjamānena kāyena sthitena aniñjamānena cittena | [SDhPS, 1 116.1]
samanantarasamāpannasya khalu punastasya bhagavato māndāravamahāmāndāravāṇāṃ mañjūṣakamahāmañjūṣakāṇāṃ ca divyānāṃ puṣpāṇāṃ mahatpuṣpavarṣamabhiprāvarṣat | [SDhPS, 1 117.1]
taṃ bhagavantaṃ saparṣadamabhyavākirat sarvāvacca tad buddhakṣetraṃ ṣaḍvikāraṃ prakampitamabhūt calitaṃ saṃpracalitaṃ vedhitaṃ saṃpravedhitaṃ kṣubhitaṃ samprakṣubhitam | [SDhPS, 1 118.1]
tena khalu punarajita samayena tena kālena ye tasyāṃ parṣadi bhikṣubhikṣuṇyupāsakopāsikā devanāgayakṣagandharvāsuragaruḍakinnaramahoragamanuṣyāmanuṣyāḥ saṃnipatitā abhūvan saṃniṣaṇṇāḥ rājānaśca maṇḍalino balacakravartinaścaturdvīpakacakravartinaśca te sarve saparivārāstaṃ bhagavantaṃ vyavalokayanti sma āścaryaprāptā adbhutaprāptā audbilyaprāptāḥ | [SDhPS, 1 119.1]
atha khalu tasyāṃ velāyāṃ tasya bhagavataścandrasūryapradīpasya tathāgatasya bhrūvivarāntarādūrṇākośādekā raśmirniścaritā | [SDhPS, 1 120.1]
sā pūrvasyāṃ diśi aṣṭādaśabuddhakṣetrasahasrāṇi prasṛtā | [SDhPS, 1 121.1]
tāni ca buddhakṣetrāṇi sarvāṇi tasyā raśmeḥ prabhayā suparisphuṭāni saṃdṛśyante sma tadyathāpi nāma ajita etarhyetāni buddhakṣetrāṇi saṃdṛśyante | [SDhPS, 1 122.1]
tena khalu punarajita samayena tasya bhagavato viṃśatibodhisattvakoṭyaḥ samanubaddhā abhuvan | [SDhPS, 1 123.1]
ye tasyāṃ parṣadi dharmaśravaṇikāḥ te āścaryaprāptā abhūvan adbhutaprāptā audbilyaprāptāḥ kautūhalasamutpannā etena mahāraśmyavabhāsenāvabhāsitaṃ lokaṃ dṛṣṭvā | [SDhPS, 1 124.1]
tena khalu punarajita samayena tasya bhagavataḥ śāsane varaprabho nāma bodhisattvo 'bhūt | [SDhPS, 1 125.1]
tasyāṣṭau śatānyantevāsināmabhūvan | [SDhPS, 1 126.1]
sa ca bhagavāṃstataḥ samādhervyutthāya taṃ varaprabhaṃ bodhisattvamārabhya saddharmapuṇḍarīkaṃ nāma dharmaparyāyaṃ saṃprakāśayāmāsa | [SDhPS, 1 127.1]
yāvat paripūrṇān ṣaṣṭyantarakalpān bhāṣitavān ekāsane niṣaṇṇo 'saṃpravedhamānena kāyena aniñjamānena cittena | [SDhPS, 1 128.1]
sā ca sarvāvatī parṣadekāsane niṣaṇṇā tān ṣaṣṭyantarakalpāṃstasya bhagavato 'ntikāddharmaṃ śṛṇoti sma | [SDhPS, 1 129.1]
na ca tasyāṃ parṣadi ekasattvasyāpi kāyaklamatho 'bhūt na ca cittaklamathaḥ | [SDhPS, 1 130.1]
atha sa bhagavāṃścandrasūryapradīpastathāgato 'rhan samyaksaṃbuddhaḥ ṣaṣṭyantarakalpānāmatyayāt taṃ saddharmapuṇḍarīkaṃ dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ nirdiśya tasminneva kṣaṇalavamuhūrte parinirvāṇam ārocitavān sadevakasya lokasya samārakasya sabrahmakasya saśramaṇabrāhmaṇikāyāḥ prajāyāḥ sadevamānuṣāsurāyāḥ purastāt | [SDhPS, 1 131.1]
adya bhikṣavo 'syāmeva rātryāṃ madhyame yāme tathāgato 'nupadhiśeṣe nirvāṇadhātau parinirvāsyatīti | [SDhPS, 1 131.2]
atha khalvajita sa bhagavāṃścandrasūryapradīpastathāgato 'rhan samyaksaṃbuddhaḥ śrīgarbhaṃ nāma bodhisattvaṃ mahāsattvamanuttarāyāṃ samyaksaṃbodhau vyākṛtya tāṃ sarvāvatīṃ parṣadamāmantrayate sma | [SDhPS, 1 132.1]
ayaṃ bhikṣavaḥ śrīgarbho bodhisattvo mamānantaramanuttarāṃ samyaksaṃbodhimabhisaṃbhotsyate | [SDhPS, 1 132.2]
vimalanetro nāma tathāgato 'rhan samyaksaṃbuddho bhaviṣyati | [SDhPS, 1 133.1]
atha khalvajita sa bhagavāṃścandrasūryapradīpastathāgato 'rhan samyaksaṃbuddhastasyāmeva rātryāṃ madhyame yāme 'nupadhiśeṣe nirvāṇadhātau parinirvṛtaḥ | [SDhPS, 1 134.1]
taṃ ca saddharmapuṇḍarīkaṃ dharmaparyāyaṃ sa varaprabho bodhisattvo mahāsattvo dhāritavān | [SDhPS, 1 135.1]
aśītiṃ cāntarakalpāṃstasya bhagavataḥ parinirvṛtasya śāsanaṃ sa varaprabho bodhisattvo mahāsattvo dhāritavān saṃprakāśitavān | [SDhPS, 1 136.1]
tatra ajita ye tasya bhagavato 'ṣṭau putrā abhūvan matipramukhāḥ te tasyaiva varaprabhasya bodhisattvasyāntevāsino 'bhūvan | [SDhPS, 1 137.1]
te tenaiva paripācitā abhūvannanuttarāyāṃ samyaksaṃbodhau | [SDhPS, 1 138.1]
taiśca tataḥ paścādbahūni buddhakoṭīnayutaśatasahasrāṇi dṛṣṭāni satkṛtāni ca | [SDhPS, 1 139.1]
sarve ca te 'nuttarāṃ samyaksaṃbodhimabhisaṃbuddhāḥ | [SDhPS, 1 140.1]
paścimakaśca teṣāṃ dīpaṃkaro 'bhūttathāgato 'rhan samyaksaṃbuddhaḥ | [SDhPS, 1 141.1]
teṣāṃ ca aṣṭānāmantevāsiśatānāmeko bodhisattvo 'dhimātraṃ lābhaguruko 'bhūt satkāraguruko jñātaguruko yaśaskāmaḥ | [SDhPS, 1 142.1]
tasyoddiṣṭoddiṣṭāni padavyañjanānyantardhīyante na saṃtiṣṭhante sma | [SDhPS, 1 143.1]
tasya yaśaskāma ityeva saṃjñābhūt | [SDhPS, 1 144.1]
tenāpi tena kuśalamūlena bahūni buddhakoṭīnayutaśatasahasrāṇyārāgitānyabhūvan | [SDhPS, 1 145.1]
ārāgayitvā ca satkṛtāni gurukṛtāni mānitāni pūjitānyarcitānyapacāyitāni | [SDhPS, 1 146.1]
syātkhalu punaste ajita kāṅkṣā vā vimatirvā vicikitsā vā | [SDhPS, 1 147.1]
anyaḥ sa tena kālena tena samayena varaprabho nāma bodhisattvo mahāsattvo 'bhūddharmabhāṇakaḥ | [SDhPS, 1 147.2]
na khalu punarevaṃ draṣṭavyam | [SDhPS, 1 148.1]
tatkasya hetoḥ | [SDhPS, 1 149.1]
ahaṃ sa tena kālena tena samayena varaprabho nāma bodhisattvo mahāsattvo 'bhūddharmabhāṇakaḥ | [SDhPS, 1 149.2]
yaścāsau yaśaskāmo nāma bodhisattvo 'bhūt kausīdyaprāptaḥ tvameva ajita sa tena kālena tena samayena yaśaskāmo nāma bodhisattvo 'bhūt kausīdyaprāptaḥ | [SDhPS, 1 150.1]
iti hi ajita ahamanena paryāyeṇedaṃ bhagavataḥ pūrvanimittaṃ dṛṣṭvā evaṃrūpāṃ raśmimutsṛṣṭāmevaṃ parimīmāṃse yathā bhagavānapi taṃ saddharmapuṇḍarīkaṃ dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ bhāṣitukāmaḥ | [SDhPS, 1 151.1]
atha khalu mañjuśrīḥ kumārabhūta etamevārthaṃ bhūyasyā mātrayā pradarśayamānastasyāṃ velāyāmimā gāthā abhāṣata | [SDhPS, 1 152.1]
{SDhPS, 2}
atha khalu bhagavān smṛtimān samprajānaṃstataḥ samādhervyutthitaḥ | [SDhPS, 2 1.1]
vyutthāya āyuṣmantaṃ śāriputramāmantrayate sma | [SDhPS, 2 2.1]
gambhīraṃ śāriputra durdṛśaṃ duranubodhaṃ buddhajñānaṃ tathāgatairarhadbhiḥ samyaksaṃbuddhaiḥ pratibuddham | [SDhPS, 2 2.2]
durvijñeyaṃ sarvaśrāvakapratyekabuddhaiḥ | [SDhPS, 2 2.3]
tatkasya hetoḥ | [SDhPS, 2 3.1]
bahubuddhakoṭīnayutaśatasahasraparyupāsitāvino hi śāriputra tathāgatā arhantaḥ samyaksaṃbuddhā bahubuddhakoṭīnayutaśatasahasracīrṇacaritāvino 'nuttarāyāṃ samyaksaṃbodhau dūrānugatāḥ kṛtavīryā āścaryādbhutadharmasamanvāgatā durvijñeyadharmasamanvāgatā durvijñeyadharmānujñātāvinaḥ | [SDhPS, 2 3.2]
durvijñeyaṃ śāriputra saṃdhābhāṣyaṃ tathāgatānāmarhatāṃ samyaksaṃbuddhānām | [SDhPS, 2 4.1]
tatkasya hetoḥ | [SDhPS, 2 5.1]
svapratyayān dharmān prakāśayanti vividhopāyakauśalyajñānadarśanahetukāraṇanirdeśanārambaṇaniruktiprajñaptibhis tairupāyakauśalyaistasmiṃstasmiṃllagnān sattvān pramocayitum | [SDhPS, 2 5.2]
mahopāyakauśalyajñānadarśanaparamapāramitāprāptāḥ śāriputra tathāgatā arhantaḥ samyaksaṃbuddhāḥ | [SDhPS, 2 6.1]
asaṅgāpratihatajñānadarśanabalavaiśāradyāveṇikendriyabalabodhyaṅgadhyānavimokṣasamādhisamāpattyadbhutadharmasamanvāgatā vividhadharmasaṃprakāśakāḥ | [SDhPS, 2 7.1]
mahāścaryādbhutaprāptāḥ śāriputra tathāgatā arhantaḥ samyaksaṃbuddhāḥ | [SDhPS, 2 8.1]
alaṃ śāriputra etāvadeva bhāṣituṃ bhavatu | [SDhPS, 2 9.1]
paramāścaryaprāptāḥ śāriputra tathāgatā arhantaḥ samyaksaṃbuddhāḥ | [SDhPS, 2 9.2]
tathāgata eva śāriputra tathāgatasya dharmān deśayed yān dharmāṃstathāgato jānāti | [SDhPS, 2 10.1]
sarvadharmānapi śāriputra tathāgata eva deśayati | [SDhPS, 2 11.1]
sarvadharmānapi tathāgata eva jānāti ye ca te dharmāḥ yathā ca te dharmāḥ yādṛśāśca te dharmāḥ yallakṣaṇāśca te dharmāḥ yatsvabhāvāśca te dharmāḥ ye ca yathā ca yādṛśāśca yallakṣaṇāśca yatsvabhāvāśca te dharmā iti | [SDhPS, 2 12.1]
teṣu dharmeṣu tathāgata eva pratyakṣo 'parokṣaḥ | [SDhPS, 2 13.1]
atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata | [SDhPS, 2 14.1]
atha khalu ye tatra parṣatsaṃnipāte mahāśrāvakā ājñātakauṇḍinyapramukhā arhantaḥ kṣīṇāsravā dvādaśa vaśībhūtaśatāni ye cānye śrāvakayānikā bhikṣubhikṣuṇyupāsakopāsikā ye ca pratyekabuddhayānasamprasthitās teṣāṃ sarveṣāmetadabhavat | [SDhPS, 2 36.1]
ko nu hetuḥ kiṃ kāraṇaṃ yad bhagavānadhimātramupāyakauśalyaṃ tathāgatānāṃ saṃvarṇayati | [SDhPS, 2 36.2]
gambhīraścāyaṃ mayā dharmo 'bhisaṃbuddha iti saṃvarṇayati | [SDhPS, 2 36.3]
durvijñeyaśca sarvaśrāvakapratyekabuddhairiti saṃvarṇayati | [SDhPS, 2 36.4]
yathā tāvad bhagavatā ekaiva vimuktirākhyātā vayamapi buddhadharmāṇāṃ lābhino nirvāṇaprāptāḥ | [SDhPS, 2 36.5]
asya ca vayaṃ bhagavato bhāṣitasyārthaṃ na jānīmaḥ | [SDhPS, 2 37.1]
atha khalvāyuṣmān śāriputrastāsāṃ catasṛṇāṃ parṣadāṃ vicikitsākathaṃkathāṃ viditvā cetasaiva cetaḥparivitarkamājñāya ātmanā ca dharmasaṃśayaprāptastasyāṃ velāyāṃ bhagavantametadavocat | [SDhPS, 2 38.1]
ko bhagavan hetuḥ kaḥ pratyayo yad bhagavānadhimātraṃ punaḥ punastathāgatānām upāyakauśalyajñānadarśanadharmadeśanāṃ saṃvarṇayati gambhīraśca me dharmo 'bhisaṃbuddha iti | [SDhPS, 2 38.2]
durvijñeyaṃ ca saṃdhābhāṣyam iti punaḥ punaḥ saṃvarṇayati | [SDhPS, 2 39.1]
na ca me bhagavato 'ntikādevaṃrūpo dharmaparyāyaḥ śrutapūrvaḥ | [SDhPS, 2 40.1]
imāśca bhagavaṃścatasraḥ parṣado vicikitsākathaṃkathāprāptāḥ | [SDhPS, 2 41.1]
tatsādhu bhagavānnirdiśatu yatsaṃghāya tathāgato gambhīrasya tathāgatadharmasya punaḥ punaḥ saṃvarṇanāṃ karoti | [SDhPS, 2 42.1]
atha khalvāyuṣmān śāriputrastasyāṃ velāyāmimā gāthā abhāṣata | [SDhPS, 2 43.1]
evamukte bhagavānāyuṣmantaṃ śāriputrametadavocat | [SDhPS, 2 55.1]
alaṃ śāriputra | [SDhPS, 2 55.2]
kimanenārthena bhāṣitena | [SDhPS, 2 56.1]
tatkasya hetoḥ | [SDhPS, 2 56.2]
uttrasiṣyati śāriputra ayaṃ sadevako loko 'sminnarthe vyākriyamāṇe | [SDhPS, 2 56.3]
dvaitīyakamapyāyuṣmān śāriputro bhagavantamadhyeṣate sma | [SDhPS, 2 57.1]
bhāṣatāṃ bhagavān bhāṣatāṃ sugata etamevārtham | [SDhPS, 2 57.2]
tatkasya hetoḥ | [SDhPS, 2 58.1]
santi bhagavaṃstasyāṃ parṣadi bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīnayutaśatasahasrāṇi pūrvabuddhadarśāvīni prajñāvanti yāni bhagavato bhāṣitaṃ śraddhāsyanti pratīyiṣyanti udgrahīṣyanti | [SDhPS, 2 58.2]
atha khalvāyuṣmān śāriputro bhagavantamanayā gāthayādhyabhāṣata | [SDhPS, 2 59.1]
atha khalu bhagavān dvaitīyakamapyāyuṣmantaṃ śāriputrametadavocat | [SDhPS, 2 61.1]
alaṃ śāriputra anenārthena prakāśitena | [SDhPS, 2 61.2]
uttrasiṣyati śāriputra ayaṃ sadevako loko 'sminnarthe vyākriyamāṇe | [SDhPS, 2 62.1]
abhimānaprāptāśca bhikṣavo mahāprapātaṃ prapatiṣyanti | [SDhPS, 2 63.1]
atha khalu bhagavāṃstasyāṃ velāyāmimāṃ gāthāmabhāṣata | [SDhPS, 2 64.1]
traitīyakam apyāyuṣmān śāriputro bhagavantamadhyeṣate sma | [SDhPS, 2 66.1]
bhāṣatāṃ bhagavān bhāṣatāṃ sugata etamevārtham | [SDhPS, 2 66.2]
mādṛśānāṃ bhagavanniha parṣadi bahūni prāṇiśatāni saṃvidyante anyāni ca bhagavan bahūni prāṇiśatāni bahūni prāṇisahasrāṇi bahūni prāṇiśatasahasrāṇi bahūni prāṇikoṭīnayutaśatasahasrāṇi yāni bhagavatā pūrvabhaveṣu paripācitāni tāni bhagavato bhāṣitaṃ śraddhāsyanti pratīyiṣyanti udgrahīṣyanti | [SDhPS, 2 67.1]
teṣāṃ tad bhaviṣyati dīrgharātramarthāya hitāya sukhāyeti | [SDhPS, 2 68.1]
atha khalvāyuṣmān śāriputrastasyāṃ velāyāmimā gāthā abhāṣata | [SDhPS, 2 69.1]
atha khalu bhagavāṃstraitīyakamapyāyuṣmataḥ śāriputrasyādhyeṣaṇāṃ viditvā āyuṣmantaṃ śāriputrametadavocat | [SDhPS, 2 73.1]
yadidānīṃ tvaṃ śāriputra yāvat traitīyakamapi tathāgatamadhyeṣase | [SDhPS, 2 73.2]
evam adhyeṣamāṇaṃ tvāṃ śāriputra kiṃ vakṣyāmi | [SDhPS, 2 74.1]
tena hi śāriputra śṛṇu sādhu ca suṣṭhu ca manasi kuru | [SDhPS, 2 74.2]
bhāṣiṣye 'haṃ te | [SDhPS, 2 75.1]
samanantarabhāṣitā ceyaṃ bhagavatā vāk | [SDhPS, 2 76.1]
atha khalu tataḥ parṣada ābhimānikānāṃ bhikṣūṇāṃ bhikṣuṇīnām upāsakānām upāsikānāṃ pañcamātrāṇi sahasrāṇyutthāya āsanebhyo bhagavataḥ pādau śirasābhivanditvā tataḥ parṣado 'pakrāmanti sma | [SDhPS, 2 76.2]
yathāpīdamabhimānākuśalamūlena aprāpte prāptasaṃjñino 'nadhigate 'dhigatasaṃjñinaḥ | [SDhPS, 2 76.3]
te ātmānaṃ savraṇaṃ jñātvā tataḥ parṣado 'pakrāntāḥ | [SDhPS, 2 77.1]
bhagavāṃśca tūṣṇīṃbhāvenādhivāsayati sma | [SDhPS, 2 78.1]
atha khalu bhagavānāyuṣmantaṃ śāriputramāmantrayate sma | [SDhPS, 2 79.1]
niṣpalāvā me śāriputra parṣat apagataphalguḥ śraddhāsāre pratiṣṭhitā | [SDhPS, 2 79.2]
sādhu śāriputra eteṣām ābhimānikānām ato 'pakramaṇam | [SDhPS, 2 80.1]
tena hi śāriputra bhāṣiṣye etamartham | [SDhPS, 2 81.1]
sādhu bhagavannityāyuṣmān śāriputro bhagavataḥ pratyaśrauṣīt | [SDhPS, 2 82.1]
bhagavānetadavocat | [SDhPS, 2 83.1]
kadācit karhicicchāriputra tathāgata evaṃrūpāṃ dharmadeśanāṃ kathayati | [SDhPS, 2 83.2]
tadyathāpi nāma śāriputra udumbarapuṣpaṃ kadācit karhicit saṃdṛśyate evameva śāriputra tathāgato 'pi kadācit karhicit evaṃrūpāṃ dharmadeśanāṃ kathayati | [SDhPS, 2 84.1]
śraddadhata me śāriputra bhūtavādyahamasmi tathāvādyahamasmi ananyathāvādyahamasmi | [SDhPS, 2 85.1]
durbodhyaṃ śāriputra tathāgatasya saṃdhābhāṣyam | [SDhPS, 2 86.1]
tatkasya hetoḥ | [SDhPS, 2 87.1]
nānāniruktinirdeśābhilāpanirdeśanairmayā śāriputra vividhairupāyakauśalyaśatasahasrairdharmaḥ saṃprakāśitaḥ | [SDhPS, 2 87.2]
atarko 'tarkāvacaras tathāgatavijñeyaḥ śāriputra saddharmaḥ | [SDhPS, 2 88.1]
tatkasya hetoḥ | [SDhPS, 2 89.1]
ekakṛtyena śāriputra ekakaraṇīyena tathāgato 'rhan samyaksaṃbuddho loka utpadyate mahākṛtyena mahākaraṇīyena | [SDhPS, 2 89.2]
katamaṃ ca śāriputra tathāgatasya ekakṛtyamekakaraṇīyaṃ mahākṛtyaṃ mahākaraṇīyaṃ yena kṛtyena tathāgato 'rhan samyaksaṃbuddho loka utpadyate | [SDhPS, 2 90.1]
yadidaṃ tathāgatajñānadarśanasamādāpanahetunimittaṃ sattvānāṃ tathāgato 'rhan samyaksaṃbuddho loka utpadyate | [SDhPS, 2 90.2]
tathāgatajñānadarśanasaṃdarśanahetunimittaṃ sattvānāṃ tathāgato 'rhan samyaksaṃbuddho loka utpadyate | [SDhPS, 2 91.1]
tathāgatajñānadarśanāvatāraṇahetunimittaṃ sattvānāṃ tathāgato 'rhan samyaksaṃbuddho loka utpadyate | [SDhPS, 2 92.1]
tathāgatajñānapratibodhanahetunimittaṃ sattvānāṃ tathāgato 'rhan samyaksaṃbuddho loka utpadyate | [SDhPS, 2 93.1]
tathāgatajñānadarśanamārgāvatāraṇahetunimittaṃ sattvānāṃ tathāgato 'rhan samyaksaṃbuddho loka utpadyate | [SDhPS, 2 94.1]
idaṃ tacchāriputra tathāgatasya ekakṛtyamekakaraṇīyaṃ mahākṛtyaṃ mahākaraṇīyamekaprayojanaṃ loke prādurbhāvāya | [SDhPS, 2 95.1]
iti hi śāriputra yattathāgatasya ekakṛtyamekakaraṇīyaṃ mahākṛtyaṃ mahākaraṇīyaṃ tattathāgataḥ karoti | [SDhPS, 2 96.1]
tatkasya hetoḥ | [SDhPS, 2 97.1]
tathāgatajñānadarśanasamādāpaka evāhaṃ śāriputra tathāgatajñānadarśanasaṃdarśaka evāhaṃ śāriputra tathāgatajñānadarśanāvatāraka evāhaṃ śāriputra tathāgatajñānadarśanapratibodhaka evāhaṃ śāriputra tathāgatajñānadarśanamārgāvatāraka evāhaṃ śāriputra | [SDhPS, 2 97.2]
ekamevāhaṃ śāriputra yānamārabhya sattvānāṃ dharmaṃ deśayāmi yadidaṃ buddhayānam | [SDhPS, 2 98.1]
na kiṃcicchāriputra dvitīyaṃ vā tṛtīyaṃ vā yānaṃ saṃvidyate | [SDhPS, 2 99.1]
sarvatraiṣā śāriputra dharmatā daśadigloke | [SDhPS, 2 100.1]
tatkasya hetoḥ | [SDhPS, 2 101.1]
ye 'pi tu śāriputra atīte 'dhvanyabhūvan daśasu dikṣvaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhā bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca | [SDhPS, 2 101.2]
ye nānābhinirhāranirdeśavividhahetukāraṇanidarśanārambaṇaniruktyupāyakauśalyair nānādhimuktānāṃ sattvānāṃ nānādhātvāśayānām āśayaṃ viditvā dharmaṃ deśitavantaḥ | [SDhPS, 2 102.1]
te 'pi sarve śāriputra buddhā bhagavanta ekameva yānamārabhya sattvānāṃ dharmaṃ deśitavantaḥ yadidaṃ buddhayānaṃ sarvajñatāparyavasānaṃ yadidaṃ tathāgatajñānadarśanasamādāpanam eva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśitavantaḥ | [SDhPS, 2 103.1]
yairapi śāriputra sattvaisteṣāmatītānāṃ tathāgatānāmarhatāṃ samyaksaṃbuddhānāmantikāt saddharmaḥ śrutas te 'pi sarve 'nuttarāyāḥ samyaksaṃbodherlābhino 'bhūvan | [SDhPS, 2 104.1]
ye 'pi te śāriputra anāgate 'dhvani bhaviṣyanti daśasu dikṣvaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhā bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca ye ca nānābhinihāranirdeśavividhahetukāraṇanidarśanārambaṇaniruktyupāyakauśalyair nānādhimuktānāṃ sattvānāṃ nānādhātvāśayānām āśayaṃ viditvā dharmaṃ deśayiṣyanti te 'pi sarve śāriputra buddhā bhagavanta ekameva yānamārabhya sattvānāṃ dharmaṃ deśayiṣyanti yadidaṃ buddhayānaṃ sarvajñatāparyavasānaṃ yadidaṃ tathāgatajñānadarśanasamādāpanam eva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśayiṣyanti | [SDhPS, 2 105.1]
ye 'pi te śāriputra sattvās teṣām anāgatānāṃ tathāgatānāmarhatāṃ samyaksaṃbuddhānāmantikāt taṃ dharmaṃ śroṣyanti te 'pi sarve 'nuttarāyāḥ samyaksaṃbodherlābhino bhaviṣyanti | [SDhPS, 2 106.1]
ye 'pi te śāriputra etarhi pratyutpanne 'dhvani daśasu dikṣvaprameyeṣvasaṃkhyeyeṣu lokadhātuṣu tathāgatā arhantaḥ samyaksaṃbuddhāstiṣṭhanti dhriyante yāpayanti dharmaṃ ca deśayanti bahujanahitāya bahujanahitāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca ye nānābhinirhāranirdeśavividhahetukāraṇanidarśanārambaṇaniruktyupāyakauśalyair nānādhimuktānāṃ sattvānāṃ nānādhātvāśayānām āśayaṃ viditvā dharmaṃ deśayanti te 'pi sarve śāriputra buddhā bhagavanta ekameva yānamārabhya sattvānāṃ dharmaṃ deśayanti yadidaṃ buddhayānaṃ sarvajñatāparyavasānaṃ yadidaṃ tathāgatajñānadarśanasamādāpanam eva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇameva tathāgatajñānadarśanapratibodhanameva tathāgatajñānadarśanamārgāvatāraṇameva sattvānāṃ dharmaṃ deśayanti | [SDhPS, 2 107.1]
ye 'pi te śāriputra sattvāsteṣāṃ pratyutpannānāṃ tathāgatānāmarhatāṃ samyaksaṃbuddhānāmantikāt taṃ dharmaṃ śṛṇvanti te 'pi sarve 'nuttarāyāḥ samyaksaṃbodherlābhino bhaviṣyanti | [SDhPS, 2 108.1]
ahamapi śāriputra etarhi tathāgato 'rhan samyaksaṃbuddho bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca nānābhinirhāranirdeśavividhahetukāraṇanidarśanārambaṇaniruktyupāyakauśalyairnānādhimuktānāṃ sattvānāṃ nānādhātvāśayānām āśayaṃ viditvā dharmaṃ deśayāmi | [SDhPS, 2 109.1]
ahamapi śāriputra ekameva yānamārabhya sattvānāṃ dharmaṃ deśayāmi yadidaṃ buddhayānaṃ sarvajñatāparyavasānaṃ yadidaṃ tathāgatajñānadarśanasamādāpanam eva sattvānāṃ tathāgatajñānadarśanasaṃdarśanameva tathāgatajñānadarśanāvatāraṇam eva tathāgatajñānadarśanapratibodhanameva tathāgatajñānadarśanamārgāvatāraṇam eva sattvānāṃ dharmaṃ deśayāmi | [SDhPS, 2 110.1]
ye 'pi te śāriputra sattvā etarhi mamemaṃ dharmaṃ śṛṇvanti te 'pi sarve 'nuttarāyāḥ samyaksaṃbodherlābhino bhaviṣyanti | [SDhPS, 2 111.1]
tadanenāpi śāriputra paryāyeṇa evaṃ veditavyaṃ yathā nāsti dvitīyasya yānasya kvaciddaśasu dikṣu loke prajñaptiḥ kutaḥ punastṛtīyasya | [SDhPS, 2 112.1]
api tu khalu punaḥ śāriputra yadā tathāgatā arhantaḥ samyaksaṃbuddhāḥ kalpakaṣāye votpadyante sattvakaṣāye vā kleśakaṣāye vā dṛṣṭikaṣāye vā āyuṣkaṣāye votpadyante | [SDhPS, 2 113.1]
evaṃrūpeṣu śāriputra kalpasaṃkṣobhakaṣāyeṣu bahusattveṣu lubdheṣvalpakuśalamūleṣu tadā śāriputra tathāgatā arhantaḥ samyaksaṃbuddhā upāyakauśalyena tadevaikaṃ buddhayānaṃ triyānanirdeśena nirdiśanti | [SDhPS, 2 114.1]
tatra śāriputra ye śrāvakā arhantaḥ pratyekabuddhā vā imāṃ kriyāṃ tathāgatasya buddhayānasamādāpanāṃ na śṛṇvanti nāvataranti nāvabudhyanti na te śāriputra tathāgatasya śrāvakā veditavyā nāpyarhanto nāpi pratyekabuddhā veditavyāḥ | [SDhPS, 2 115.1]
api tu khalu punaḥ śāriputra yaḥ kaścid bhikṣurvā bhikṣuṇī vā arhattvaṃ pratijānīyād anuttarāyāṃ samyaksaṃbodhau praṇidhānam aparigṛhya ucchinno 'smi buddhayānāditi vaded etāvanme samucchrayasya paścimakaṃ parinirvāṇaṃ vaded ābhimānikaṃ taṃ śāriputra prajānīyāḥ | [SDhPS, 2 116.1]
tatkasya hetoḥ | [SDhPS, 2 117.1]
asthānametacchāriputra anavakāśo yadbhikṣurarhan kṣīṇāsravaḥ saṃmukhībhūte tathāgate imaṃ dharmaṃ śrutvā na śraddadhyāt sthāpayitvā parinirvṛtasya tathāgatasya | [SDhPS, 2 117.2]
tatkasya hetoḥ | [SDhPS, 2 118.1]
na hi śāriputra śrāvakāstasmin kāle tasmin samaye parinirvṛte tathāgate eteṣāmevaṃrūpāṇāṃ sūtrāntānāṃ dhārakā vā deśakā vā bhaviṣyanti | [SDhPS, 2 118.2]
anyeṣu punaḥ śāriputra tathāgateṣvarhatsu samyaksaṃbuddheṣu niḥsaṃśayā bhaviṣyanti | [SDhPS, 2 119.1]
imeṣu buddhadharmeṣu śraddadhādhvaṃ me śāriputra pattīyata avakalpayata | [SDhPS, 2 120.1]
na hi śāriputra tathāgatānāṃ mṛṣāvādaḥ saṃvidyate | [SDhPS, 2 121.1]
ekamevedaṃ śāriputra yānaṃ yadidaṃ buddhayānam | [SDhPS, 2 122.1]
atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata | [SDhPS, 2 123.1]
{SDhPS, 3}
atha khalvāyuṣmān śāriputrastasyāṃ velāyāṃ tuṣṭa udagra āttamanāḥ pramuditaḥ prītisaumanasyajāto yena bhagavāṃstenāñjaliṃ praṇamya bhagavato 'bhimukho bhagavantameva vyavalokayamāno bhagavantametadavocat | [SDhPS, 3 1.1]
āścaryādbhutaprāpto 'smi bhagavan audbilyaprāptaḥ idamevaṃrūpaṃ bhagavato 'ntikād ghoṣaṃ śrutvā | [SDhPS, 3 1.2]
tatkasya hetoḥ | [SDhPS, 3 2.1]
aśrutvaiva tāvadahaṃ bhagavan idamevaṃrūpaṃ bhagavato 'ntikād dharmaṃ tadanyān bodhisattvān dṛṣṭvā bodhisattvānāṃ ca anāgate 'dhvani buddhanāma śrutvā atīva śocāmi atīva saṃtapye bhraṣṭo 'smyevaṃrūpāt tathāgatajñānagocarājjñānadarśanāt | [SDhPS, 3 2.2]
yadā cāhaṃ bhagavan abhīkṣṇaṃ gacchāmi parvatagirikandarāṇi vanaṣaṇḍānyārāmanadīvṛkṣamūlānyekāntāni divāvihārāya tadāpyahaṃ bhagavan yadbhūyastvena anenaiva vihāreṇa viharāmi | [SDhPS, 3 3.1]
tulye nāma dharmadhātupraveśe vayaṃ bhagavatā hīnena yānena niryātitāḥ | [SDhPS, 3 4.1]
evaṃ ca me bhagavaṃstasmin samaye bhavati | [SDhPS, 3 5.1]
asmākamevaiṣo 'parādho naiva bhagavato 'parādhaḥ | [SDhPS, 3 5.2]
tatkasya hetoḥ | [SDhPS, 3 6.1]
sacedbhagavānasmābhiḥ pratīkṣitaḥ syāt sāmutkarṣikīṃ dharmadeśanāṃ kathayamāno yadidamanuttarāṃ samyaksaṃbodhimārabhya teṣveva vayaṃ bhagavan dharmeṣu niryātāḥ syāma | [SDhPS, 3 6.2]
yatpunarbhagavan asmābhir anupasthiteṣu bodhisattveṣu saṃdhābhāṣyaṃ bhagavato 'jānamānais tvaramāṇaiḥ prathamabhāṣitaiva tathāgatasya dharmadeśanā śrutvodgṛhītā dhāritā bhāvitā cintitā manasikṛtā | [SDhPS, 3 7.1]
so 'haṃ bhagavan ātmaparibhāṣaṇayaiva bhūyiṣṭhena rātriṃdivānyatināmayāmi | [SDhPS, 3 8.1]
adyāsmi bhagavan nirvāṇaprāptaḥ | [SDhPS, 3 9.1]
adyāsmi bhagavan parinirvṛtaḥ | [SDhPS, 3 10.1]
adya me bhagavan arhattvaṃ prāptam | [SDhPS, 3 11.1]
adyāhaṃ bhagavan bhagavataḥ putro jyeṣṭha auraso mukhato jāto dharmajo dharmanirmito dharmadāyādo dharmanirvṛttaḥ | [SDhPS, 3 12.1]
apagataparidāho 'smyadya bhagavan imamevaṃrūpamadbhutadharmam aśrutapūrvaṃ bhagavato 'ntikād ghoṣaṃ śrutvā | [SDhPS, 3 13.1]
atha khalvāyuṣmān śāriputrastasyāṃ velāyāṃ bhagavantamābhirgāthābhiradhyabhāṣata | [SDhPS, 3 14.1]
evamukte bhagavānāyuṣmantaṃ śāriputrametadavocat | [SDhPS, 3 37.1]
ārocayāmi te śāriputra prativedayāmi te asya sadevakasya lokasya purataḥ samārakasya sabrahmakasya saśramaṇabrāhmaṇikāyāḥ prajāyāḥ purataḥ | [SDhPS, 3 37.2]
mayā tvaṃ śāriputra viṃśatīnāṃ buddhakoṭīnayutaśatasahasrāṇāmantike paripācito 'nuttarāyāṃ samyaksaṃbodhau | [SDhPS, 3 38.1]
mama ca tvaṃ śāriputra dīrgharātram anuśikṣito 'bhūt | [SDhPS, 3 39.1]
sa tvaṃ śāriputra bodhisattvasaṃmantritena bodhisattvarahasyena iha mama pravacane upapannaḥ | [SDhPS, 3 40.1]
sa tvaṃ śāriputra bodhisattvādhiṣṭhānena tatpaurvakaṃ caryāpraṇidhānaṃ bodhisattvasaṃmantritaṃ bodhisattvarahasyaṃ na samanusmarasi | [SDhPS, 3 41.1]
nirvṛto 'smīti manyase | [SDhPS, 3 42.1]
so 'haṃ tvāṃ śāriputra pūrvacaryāpraṇidhānajñānānubodham anusmārayitukāma imaṃ saddharmapuṇḍarīkaṃ dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ śrāvakāṇāṃ saṃprakāśayāmi | [SDhPS, 3 43.1]
api khalu punaḥ śāriputra bhaviṣyasi tvamanāgate 'dhvani aprameyaiḥ kalpair acintyairapramāṇair bahūnāṃ tathāgatakoṭīnayutaśatasahasrāṇāṃ saddharmaṃ dhārayitvā vividhāṃ ca pūjāṃ kṛtvā imāmeva bodhisattvacaryāṃ paripūrya padmaprabho nāma tathāgato 'rhan samyaksaṃbuddho loke bhaviṣyasi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 3 44.1]
tena khalu punaḥ śāriputra samayena tasya bhagavataḥ padmaprabhasya tathāgatasya virajaṃ nāma buddhakṣetraṃ bhaviṣyati samaṃ ramaṇīyaṃ prāsādikaṃ paramasudarśanīyaṃ pariśuddhaṃ ca sphītaṃ ca ṛddhaṃ ca kṣemaṃ ca subhikṣaṃ ca bahujananārīgaṇākīrṇaṃ ca maruprakīrṇaṃ ca vaiḍūryamayaṃ suvarṇasūtrāṣṭāpadanibaddham | [SDhPS, 3 45.1]
teṣu ca aṣṭāpadeṣu ratnavṛkṣā bhaviṣyanti saptānāṃ ratnānāṃ puṣpaphalaiḥ satatasamitaṃ samarpitāḥ | [SDhPS, 3 46.1]
so 'pi śāriputra padmaprabhastathāgato 'rhan samyaksaṃbuddhastrīṇyeva yānānyārabhya dharmaṃ deśayiṣyati | [SDhPS, 3 47.1]
kiṃcāpi śāriputra sa tathāgato na kalpakaṣāya utpatsyate | [SDhPS, 3 48.1]
api tu praṇidhānavaśena dharmaṃ deśayiṣyati | [SDhPS, 3 48.2]
mahāratnapratimaṇḍitaśca nāma śāriputra sa kalpo bhaviṣyati | [SDhPS, 3 49.1]
tatkiṃ manyase śāriputra kena kāraṇena sa kalpo mahāratnapratimaṇḍita ityucyate | [SDhPS, 3 50.1]
ratnāni śāriputra buddhakṣetre bodhisattvā ucyante | [SDhPS, 3 50.2]
te tasmin kāle tasyāṃ virajāyāṃ lokadhātau bahavo bodhisattvā bhaviṣyantyaprameyā asaṃkhyeyā acintyā atulyā amāpyā gaṇanāṃ samatikrāntā anyatra tathāgatagaṇanayā | [SDhPS, 3 51.1]
tena kāraṇena sa kalpo mahāratnapratimaṇḍita ityucyate | [SDhPS, 3 52.1]
tena khalu punaḥ śāriputra samayena bodhisattvāstasmin buddhakṣetre yadbhūyasā ratnapadmavikrāmiṇo bhaviṣyanti | [SDhPS, 3 53.1]
anādikarmikāśca te bodhisattvā bhaviṣyanti | [SDhPS, 3 54.1]
ciracaritakuśalamūlā bahubuddhaśatasahasracīrṇabrahmacaryās tathāgataparisaṃstutā buddhajñānābhiyuktā mahābhijñāparikarmanirjātāḥ sarvadharmanayakuśalā mārdavāḥ smṛtimantaḥ | [SDhPS, 3 55]
bhūyiṣṭhena śāriputra evaṃrūpāṇāṃ bodhisattvānāṃ paripūrṇaṃ tadbuddhakṣetraṃ bhaviṣyati | [SDhPS, 3 56.1]
tasya khalu punaḥ śāriputra padmaprabhasya tathāgatasya dvādaśāntarakalpā āyuṣpramāṇaṃ bhaviṣyati sthāpayitvā kumārabhūtatvam | [SDhPS, 3 57.1]
teṣāṃ ca sattvānāmaṣṭāntarakalpā āyuṣpramāṇaṃ bhaviṣyati | [SDhPS, 3 58.1]
sa ca śāriputra padmaprabhastathāgato dvādaśānām antarakalpānām atyayena dhṛtiparipūrṇaṃ nāma bodhisattvaṃ mahāsattvaṃ vyākṛtya anuttarāyāṃ samyaksaṃbodhau parinirvāsyati | [SDhPS, 3 59.1]
ayaṃ bhikṣavo dhṛtiparipūrṇo bodhisattvo mahāsattvo mamānantaramanuttarāṃ samyaksaṃbodhimabhisaṃbhotsyate | [SDhPS, 3 60.1]
padmavṛṣabhavikrāmī nāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 3 61.1]
tasyāpi śāriputra padmavṛṣabhavikrāmiṇastathāgatasya evaṃrūpameva buddhakṣetraṃ bhaviṣyati | [SDhPS, 3 62.1]
tasya khalu punaḥ śāriputra padmaprabhasya tathāgatasya parinirvṛtasya dvātriṃśadantarakalpān saddharmaḥ sthāsyati | [SDhPS, 3 63.1]
tatastasya tasmin saddharme kṣīṇe dvātriṃśadantarakalpān saddharmapratirūpakaḥ sthāsyati | [SDhPS, 3 64.1]
atha khalu bhagavāṃstasyāṃ velāyāmimā gāthā abhāṣata | [SDhPS, 3 65.1]
atha khalu tāścatasraḥ parṣado bhikṣubhikṣuṇyupāsakopāsikā devanāgayakṣagandharvāsuragaruḍakinnaramahoragamanuṣyāmanuṣyā āyuṣmataḥ śāriputrasyedaṃ vyākaraṇamanuttarāyāṃ samyaksaṃbodhau bhagavato 'ntikāt saṃmukhaṃ śrutvā tuṣṭā udagrā āttamanasaḥ pramuditāḥ prītisaumanasyajātāḥ svakasvakaiścīvarairbhagavantam abhicchādayāmāsuḥ | [SDhPS, 3 76.1]
śakraśca devānāmindro brahmā ca sahāṃpatiranyāśca devaputraśatasahasrakoṭyo bhagavantaṃ divyairvastrair abhicchādayāmāsuḥ | [SDhPS, 3 77.1]
divyaiśca māndāravairmahāmāndaravaiśca puṣpairabhyavakiranti sma | [SDhPS, 3 78.1]
divyāni ca vastrāṇyuparyantarīkṣe bhrāmayanti sma | [SDhPS, 3 79.1]
divyāni ca tūryaśatasahasrāṇi dundubhayaścoparyantarīkṣe parāhananti sma | [SDhPS, 3 80.1]
mahāntaṃ ca puṣpavarṣam abhipravarṣayitvā evaṃ ca vācaṃ bhāṣante sma | [SDhPS, 3 81.1]
pūrvaṃ bhagavatā vārāṇasyāmṛṣipatane mṛgadāve dharmacakraṃ pravartitam | [SDhPS, 3 81.2]
idaṃ punarbhagavatā adya anuttaraṃ dvitīyaṃ dharmacakraṃ pravartitam | [SDhPS, 3 82.1]
te ca devaputrāstasyāṃ velāyāmimā gāthā abhāṣanta | [SDhPS, 3 83.1]
atha khalvāyuṣmān śāriputro bhagavantametadavocat | [SDhPS, 3 90.1]
niṣkāṅkṣo 'smi bhagavan vigatakathaṃkatho bhagavato 'ntikāt saṃmukhamidamātmano vyākaraṇaṃ śrutvā anuttarāyāṃ samyaksaṃbodhau | [SDhPS, 3 90.2]
yāni ca imāni bhagavan dvādaśa vaśībhūtaśatāni bhagavatā pūrvaṃ śaikṣabhūmau sthāpitāni evamavavaditāni evamanuśiṣṭānyabhūvan etatparyavasāno me bhikṣavo dharmavinayo yadidaṃ jātijarāvyādhimaraṇaśokasamatikramo nirvāṇasamavasaraṇaḥ | [SDhPS, 3 91.1]
ime ca bhagavan dve bhikṣusahasre śaikṣāśaikṣāṇāṃ bhagavataḥ śrāvakāṇāṃ sarveṣām ātmadṛṣṭibhavadṛṣṭivibhavadṛṣṭisarvadṛṣṭivivarjitānāṃ nirvāṇabhūmisthitāḥ smaḥ ityātmanaḥ saṃjānatām | [SDhPS, 3 92.1]
te bhagavato 'ntikādimamevaṃrūpam aśrutapūrvaṃ dharmaṃ śrutvā kathaṃkathāmāpannāḥ | [SDhPS, 3 92.2]
tatsādhu bhagavān bhāṣatāmeṣāṃ bhikṣūṇāṃ kaukṛtyavinodanārthaṃ yathā bhagavannetāścatasraḥ parṣado niṣkāṅkṣā nirvicikitsā bhaveyuḥ | [SDhPS, 3 93.1]
evamukte bhagavānāyuṣmantaṃ śāriputrametadavocat | [SDhPS, 3 94.1]
nanu te mayā śāriputra pūrvamevākhyātaṃ yathā nānābhinirhāranirdeśavividhahetukāraṇanidarśanārambaṇaniruktyupāyakauśalyair nānādhimuktānāṃ sattvānāṃ nānādhātvāśayānām āśayaṃ viditvā tathāgato 'rhan samyaksaṃbuddho dharmaṃ deśayati | [SDhPS, 3 94.2]
imāmevānuttarāṃ samyaksaṃbodhimārabhya sarvadharmadeśanābhir bodhisattvayānam eva samādāpayati | [SDhPS, 3 95.1]
api tu khalu punaḥ śāriputra aupamyaṃ te kariṣyāmi asyaivārthasya bhūyasyā mātrayā saṃdarśanārtham | [SDhPS, 3 96.1]
tatkasya hetoḥ | [SDhPS, 3 97.1]
upamayā iha ekatyā vijñapuruṣā bhāṣitasyārthamājānanti | [SDhPS, 3 97.2]
tadyathāpi nāma śāriputra iha syāt kasmiṃścideva grāme vā nagare vā nigame vā janapade vā janapadapradeśe vā rāṣṭre vā rājadhānyāṃ vā gṛhapatirjīrṇo vṛddho mahallako 'bhyatītavayo'nuprāpta āḍhyo mahādhano mahābhogaḥ | [SDhPS, 3 98.1]
mahaccāsya niveśanaṃ bhaveducchritaṃ ca vistīrṇaṃ ca cirakṛtaṃ ca jīrṇaṃ ca dvayorvā trayāṇāṃ vā caturṇāṃ vā pañcānāṃ vā prāṇiśatānāmāvāsaḥ | [SDhPS, 3 99.1]
ekadvāraṃ ca tanniveśanaṃ bhavet | [SDhPS, 3 100.1]
tṛṇasaṃchannaṃ ca bhavet | [SDhPS, 3 101.1]
vigalitaprāsādaṃ ca bhavet | [SDhPS, 3 102.1]
pūtistambhamūlaṃ ca bhavet | [SDhPS, 3 103.1]
saṃśīrṇakuḍyakaṭalepanaṃ ca bhavet | [SDhPS, 3 104.1]
tacca sahasaiva mahatāgniskandhena sarvapārśveṣu sarvāvantaṃ niveśanaṃ pradīptaṃ bhavet | [SDhPS, 3 105.1]
tasya ca puruṣasya bahavaḥ kumārakāḥ syuḥ pañca vā daśa vā viṃśatirvā | [SDhPS, 3 106.1]
sa ca puruṣastasmānniveśanād bahirnirgataḥ syāt | [SDhPS, 3 107.1]
atha khalu śāriputra sa puruṣastaṃ svakaṃ niveśanaṃ mahatāgniskandhena samantāt samprajvalitaṃ dṛṣṭvā bhītastrasta udvignacitto bhaved evaṃ cānuvicintayet | [SDhPS, 3 108.1]
pratibalo 'hamanena mahatāgniskandhenāsaṃspṛṣṭo 'paridagdhaḥ kṣiprameva svastinā asmād gṛhādādīptād dvāreṇa nirgantuṃ nirdhāvitum | [SDhPS, 3 108.2]
api tu ya ime mamaiva putrā bālakāḥ kumārakā asminneva niveśane ādīpte taistaiḥ krīḍanakaiḥ krīḍanti ramanti paricārayantīmaṃ cāgāramādīptaṃ na jānanti na budhyante na vidanti na cetayanti nodvegamāpadyante saṃtapyamānā apyanena mahatāgniskandhena mahatā ca duḥkhaskandhena spṛṣṭāḥ samānā na duḥkhaṃ manasi kurvanti nāpi nirgamanamanasikāramutpādayanti | [SDhPS, 3 109.1]
sa ca śāriputra puruṣo balavān bhaved bāhubalikaḥ | [SDhPS, 3 110.1]
sa evamanuvicintayet | [SDhPS, 3 111.1]
ahamasmi balavān bāhubalikaśca | [SDhPS, 3 111.2]
yannvahaṃ sarvānimān kumārakānekapiṇḍayitvā utsaṅgenādāya asmād gṛhānnirgamayeyam | [SDhPS, 3 112.1]
sa punarevamanuvicintayet | [SDhPS, 3 113.1]
idaṃ khalu niveśanamekapraveśaṃ saṃvṛtadvārameva | [SDhPS, 3 113.2]
kumārakāścapalāścañcalā bālajātīyāśca | [SDhPS, 3 114.1]
mā haiva paribhrameyuḥ | [SDhPS, 3 115.1]
te 'nena mahatāgniskandhenānayavyasanamāpadyeran | [SDhPS, 3 116.1]
yannūnamahametān saṃcodayeyam | [SDhPS, 3 117.1]
iti pratisaṃkhyāya tān kumārakānāmantrayate sma | [SDhPS, 3 118.1]
āgacchata bhavantaḥ kumārakā nirgacchata | [SDhPS, 3 118.2]
ādīptamidaṃ gṛhaṃ mahatā agniskandhena | [SDhPS, 3 119.1]
mā haivātraiva sarve 'nena mahatāgniskandhena dhakṣyatha anayavyasanamāpatsyatha | [SDhPS, 3 120.1]
atha khalu te kumārakā evaṃ tasya hitakāmasya puruṣasya tadbhāṣitaṃ nāvabudhyante nodvijanti nottrasanti na saṃtrasanti na saṃtrāsamāpadyante na vicintayanti na nirdhāvanti nāpi jānanti na vijānanti kimetadādīptaṃ nāmeti | [SDhPS, 3 121.1]
anyatra tena tenaiva dhāvanti vidhāvanti punaḥ punaśca taṃ pitaramavalokayanti | [SDhPS, 3 122.1]
tatkasya hetoḥ | [SDhPS, 3 123.1]
yathāpīdaṃ bālabhāvatvāt | [SDhPS, 3 123.2]
atha khalu sa puruṣa evamanuvicintayet | [SDhPS, 3 124.1]
ādīptamidaṃ niveśanaṃ mahatāgniskandhena saṃpradīptam | [SDhPS, 3 124.2]
mā haivāhaṃ ceme ca kumārakā ihaivānena mahatāgniskandhena anayavyasanamāpatsyāmahe | [SDhPS, 3 125.1]
yannvahamupāyakauśalyenemān kumārakān asmād gṛhāt niṣkrāmayeyam | [SDhPS, 3 126.1]
sa ca puruṣasteṣāṃ kumārakāṇāmāśayajño bhaved adhimuktiṃ ca vijānīyāt | [SDhPS, 3 127.1]
teṣāṃ ca kumārakāṇāmanekavidhānyanekāni krīḍanakāni bhaveyurvividhāni ca ramaṇīyakānīṣṭāni kāntāni priyāṇi manaāpāni tāni ca durlabhāni bhaveyuḥ | [SDhPS, 3 128.1]
atha khalu sa puruṣasteṣāṃ kumārakāṇāmāśayaṃ jānaṃstān kumārakānetadavocat | [SDhPS, 3 129.1]
yāni tāni kumārakā yuṣmākaṃ krīḍanakāni ramaṇīyakānyāścaryādbhutāni yeṣāmalābhāt saṃtapyatha nānāvarṇāni bahuprakārāṇi | [SDhPS, 3 129.2]
tadyathā gorathakāny ajarathakāni mṛgarathakāni | [SDhPS, 3 130.1]
yāni bhavatāmiṣṭāni kāntāni priyāṇi manaāpāni | [SDhPS, 3 131.1]
tāni ca mayā sarvāṇi bahirniveśanadvāre sthāpitāni yuṣmākaṃ krīḍanahetoḥ | [SDhPS, 3 132.1]
āgacchantu bhavanto nirdhāvantvasmānniveśanāt | [SDhPS, 3 133.1]
ahaṃ vo yasya yasya yenārtho yena prayojanaṃ bhaviṣyati tasmai tasmai tatpradāsyāmi | [SDhPS, 3 134.1]
āgacchata śīghraṃ teṣāṃ kāraṇaṃ nirdhāvata | [SDhPS, 3 135.1]
atha khalu te kumārakāsteṣāṃ krīḍanakānāṃ ramaṇīyakānāmarthāya yathepsitānāṃ yathāsaṃkalpitānāmiṣṭānāṃ kāntānāṃ priyāṇāṃ manaāpānāṃ nāmadheyāni śrutvā tasmādādīptādagārāt kṣipramevārabdhavīryā balavatā javena anyonyam apratīkṣamāṇāḥ kaḥ prathamaṃ kaḥ prathamataramityanyonyaṃ saṃghaṭṭitakāyās tasmād ādīptādagārāt kṣiprameva nirdhāvitāḥ | [SDhPS, 3 136.1]
atha sa puruṣaḥ kṣemasvastinā tān kumārakān nirgatān dṛṣṭvā abhayaprāptāniti viditvā ākāśe grāmacatvare upaviṣṭaḥ prītiprāmodyajāto nirupādāno vigatanīvaraṇo 'bhayaprāpto bhavet | [SDhPS, 3 137.1]
atha khalu te kumārakā yena sa pitā tenopasaṃkrāman upasaṃkramyaivaṃ vadeyuḥ | [SDhPS, 3 138.1]
dehi nastāta tāni vividhāni krīḍanakāni ramaṇīyāni | [SDhPS, 3 138.2]
tadyathā | [SDhPS, 3 139.1]
gorathakānyajarathakāni mṛgarathakāni | [SDhPS, 3 139.2]
atha khalu śāriputra sa puruṣasteṣāṃ svakānāṃ putrāṇāṃ vātajavasampannān gorathakān evānuprayacchet saptaratnamayān savedikān sakiṅkiṇījālābhipralambitānuccān pragṛhītānāścaryādbhutaratnālaṃkṛtān ratnadāmakṛtaśobhān puṣpamālyālaṃkṛtāṃstūlikāgoṇikāstaraṇān dūṣyapaṭapratyāstīrṇān ubhayato lohitopadhānān śvetaiḥ prapāṇḍuraiḥ śīghrajavairgoṇairyojitān bahupuruṣaparigṛhītān | [SDhPS, 3 140.1]
savaijayantān gorathakāneva vātabalajavasampannān ekavarṇān ekavidhān ekaikasya dārakasya dadyāt | [SDhPS, 3 141.1]
tatkasya hetoḥ | [SDhPS, 3 142.1]
tathā hi śāriputra sa puruṣa āḍhyaśca bhavenmahādhanaśca prabhūtakoṣṭhāgāraśca | [SDhPS, 3 142.2]
sa evaṃ manyeta | [SDhPS, 3 143.1]
alaṃ ma eṣāṃ kumārakāṇām anyair yānair dattairiti | [SDhPS, 3 143.2]
tatkasya hetoḥ | [SDhPS, 3 144.1]
sarva evaite kumārakā mamaiva putrāḥ sarve ca me priyā manaāpāḥ | [SDhPS, 3 144.2]
saṃvidyante ca me imānyevaṃrūpāṇi mahāyānāni | [SDhPS, 3 145.1]
samaṃ ca mayaite kumārakāḥ sarve cintayitavyā na viṣamam | [SDhPS, 3 146.1]
ahamapi bahukośakoṣṭhāgāraḥ | [SDhPS, 3 147.1]
sarvasattvānāmapyahamimānyevaṃrūpāṇi mahāyānāni dadyāṃ kimaṅga punaḥ svakānāṃ putrāṇām | [SDhPS, 3 148.1]
te ca dārakāstasmin samaye teṣu mahāyāneṣvabhiruhya āścaryādbhutaprāptā bhaveyuḥ | [SDhPS, 3 149.1]
tatkiṃ manyase śāriputra mā haiva tasya puruṣasya mṛṣāvādaḥ syād yena teṣāṃ dārakāṇāṃ pūrvaṃ trīṇi yānānyupadarśayitvā paścātsarveṣāṃ mahāyānānyeva dattāny udārayānānyeva dattāni | [SDhPS, 3 150.1]
na hyetad bhagavan na hyetat sugata | [SDhPS, 3 151.1]
anenaiva tāvad bhagavan kāraṇena sa puruṣo na mṛṣāvādī bhaved yattena puruṣeṇopāyakauśalyena te dārakāstasmādādīptād gṛhānniṣkāsitā jīvitena ca abhicchāditāḥ | [SDhPS, 3 152.1]
tatkasya hetoḥ | [SDhPS, 3 153.1]
ātmabhāvapratilambhenaiva bhagavan sarvakrīḍanakāni labdhāni bhavanti | [SDhPS, 3 153.2]
yadyapi tāvad bhagavan sa puruṣasteṣāṃ kumārakāṇāmekarathamapi na dadyāt tathāpi tāvad bhagavan sa puruṣo na mṛṣāvādī bhavet | [SDhPS, 3 154.1]
tatkasya hetoḥ | [SDhPS, 3 155.1]
tathā hi bhagavaṃstena puruṣeṇa pūrvameva evamanuvicintitam | [SDhPS, 3 155.2]
upāyakauśalyena ahamimān kumārakāṃstasmānmahato duḥkhaskandhāt parimocayiṣyāmīti | [SDhPS, 3 155.3]
anenāpi bhagavan paryāyeṇa tasya puruṣasya na mṛṣāvādo bhavet | [SDhPS, 3 156.1]
kaḥ punarvādo yattena puruṣeṇa prabhūtakośakoṣṭhāgāramastīti kṛtvā putrapriyatāmeva manyamānena ślāghamānenaikavarṇānyekayānāni dattāni yaduta mahāyānāni | [SDhPS, 3 157.1]
nāsti bhagavaṃstasya puruṣasya mṛṣāvādaḥ | [SDhPS, 3 158.1]
evamukte bhagavānāyuṣmantaṃ śāriputrametadavocat | [SDhPS, 3 159.1]
sādhu sādhu śāriputra | [SDhPS, 3 159.2]
evametacchāriputraivametad yathā vadasi | [SDhPS, 3 160.1]
evameva śāriputra tathāgato 'rhan samyaksaṃbuddhaḥ sarvabhayavinivṛttaḥ sarvopadravopāyāsopasargaduḥkhadaurmanasyāvidyāndhakāratamastimirapaṭalaparyavanāhebhyaḥ sarveṇa sarvaṃ sarvathā vipramuktaḥ | [SDhPS, 3 161.1]
tathāgato jñānabalavaiśāradyāveṇikabuddhadharmasamanvāgataḥ ṛddhibalenātibalavāṃllokapitā mahopāyakauśalyajñānaparamapāramitāprāpto mahākāruṇiko 'parikhinnamānaso hitaiṣī anukampakaḥ | [SDhPS, 3 162.1]
sa traidhātuke mahatā duḥkhadaurmanasyaskandhena ādīptajīrṇapaṭalaśaraṇaniveśanasadṛśa utpadyate sattvānāṃ jātijarāvyādhimaraṇaśokaparidevaduḥkhadaurmanasyopāyāsāvidyāndhakāratamastimirapaṭalaparyavanāhapratiṣṭhānāṃ rāgadveṣamohaparimocanahetor anuttarāyāṃ samyaksaṃbodhau samādāpanahetoḥ | [SDhPS, 3 163.1]
sa utpannaḥ samānaḥ paśyati sattvān dahyataḥ pacyamānāṃstapyamānān paritapyamānān jātijarāvyādhimaraṇaśokaparidevaduḥkhadaurmanasyopāyāsaiḥ paribhoganimittaṃ ca kāmahetunidānaṃ ca anekavidhāni duḥkhāni pratyanubhavanti | [SDhPS, 3 164.1]
dṛṣṭadhārmikaṃ ca paryeṣṭinidānaṃ parigrahanidānaṃ sāṃparāyikaṃ narakatiryagyoniyamalokeṣvanekavidhāni duḥkhāni pratyanubhaviṣyanti | [SDhPS, 3 165.1]
devamanuṣyadāridryam aniṣṭasaṃyogam iṣṭavinābhāvikāni ca duḥkhāni pratyanubhavanti | [SDhPS, 3 166.1]
tatraiva ca duḥkhaskandhe parivartamānāḥ krīḍanti ramante paricārayanti nottrasanti na saṃtrasanti na saṃtrāsamāpadyante na budhyante na cetayanti nodvijanti na niḥsaraṇaṃ paryeṣante | [SDhPS, 3 167.1]
tatraiva ca ādīptāgārasadṛśe traidhātuke 'bhiramanti tena tenaiva vidhāvanti | [SDhPS, 3 168.1]
tena ca mahatā duḥkhaskandhena abhyāhatā na duḥkhamanasikārasaṃjñām utpādayanti | [SDhPS, 3 169.1]
tatra śāriputra tathāgata evaṃ paśyati | [SDhPS, 3 170.1]
ahaṃ khalveṣāṃ sattvānāṃ pitā | [SDhPS, 3 170.2]
mayā hyete sattvā asmādevaṃrūpānmahato duḥkhaskandhāt parimocayitavyā mayā caiṣāṃ sattvānāmaprameyamacintyaṃ buddhajñānasukhaṃ dātavyaṃ yenaite sattvāḥ krīḍiṣyanti ramiṣyanti paricārayiṣyanti vikrīḍitāni ca kariṣyanti | [SDhPS, 3 171.1]
tatra śāriputra tathāgata evaṃ paśyati | [SDhPS, 3 172.1]
sacedahaṃ jñānabalo 'smīti kṛtvā ṛddhibalo 'smīti kṛtvā anupāyenaiṣāṃ sattvānāṃ tathāgatajñānabalavaiśāradyāni saṃśrāvayeyam | [SDhPS, 3 172.2]
naite sattvā ebhirdharmair niryāyeyuḥ | [SDhPS, 3 172.3]
tatkasya hetoḥ | [SDhPS, 3 173.1]
adhyavasitā hyamī sattvāḥ pañcasu kāmaguṇeṣu traidhātukaratyām | [SDhPS, 3 173.2]
aparimuktā jātijarāvyādhimaraṇaśokaparidevaduḥkhadaurmanasyopāyāsebhyaḥ | [SDhPS, 3 174.1]
dahyante pacyante tapyante paritapyante | [SDhPS, 3 175.1]
anirdhāvitās traidhātukād ādīptajīrṇapaṭalaśaraṇaniveśanasadṛśāt kathamete buddhajñānaṃ paribhotsyante | [SDhPS, 3 176.1]
tatra śāriputra tathāgato yadyathāpi nāma sa puruṣo bāhubalikaḥ sthāpayitvā bāhubalam upāyakauśalyena tān kumārakāṃstasmād ādīptād agārānniṣkāsayet | [SDhPS, 3 177.1]
niṣkāsayitvā sa teṣāṃ paścādudārāṇi mahāyānāni dadyāt | [SDhPS, 3 177.2]
evameva śāriputra tathāgato 'pyarhan samyaksaṃbuddhas tathāgatajñānabalavaiśāradyasamanvāgataḥ sthāpayitvā tathāgatajñānabalavaiśāradyam upāyakauśalyajñānenādīptajīrṇapaṭalaśaraṇaniveśanasadṛśāt traidhātukāt sattvānāṃ niṣkāsanahetostrīṇi yānānyupadarśayati yaduta śrāvakayānaṃ pratyekabuddhayānaṃ bodhisattvayānamiti | [SDhPS, 3 177.3]
tribhiśca yānaiḥ sattvāṃllobhayati | [SDhPS, 3 178.1]
evaṃ caiṣāṃ vadati | [SDhPS, 3 178.2]
mā bhavanto 'sminnādīptāgārasadṛśe traidhātuke 'bhiramadhvaṃ hīneṣu rūpaśabdagandharasasparśeṣu | [SDhPS, 3 178.3]
atra hi yūyaṃ traidhātuke 'bhiratāḥ pañcakāmaguṇasahagatayā tṛṣṇayā dahyatha tapyatha paritapyatha | [SDhPS, 3 179.1]
nirdhāvadhvam asmāt traidhātukāt | [SDhPS, 3 180.1]
trīṇi yānānyanuprāpsyatha yadidaṃ śrāvakayānaṃ pratyekabuddhayānaṃ bodhisattvayānamiti | [SDhPS, 3 181.1]
ahaṃ vo 'tra sthāne pratibhūḥ | [SDhPS, 3 182.1]
ahaṃ vo dāsyāmyetāni trīṇi yānāni | [SDhPS, 3 183.1]
abhiyujyadhve traidhātukānniḥsaraṇahetoḥ | [SDhPS, 3 184.1]
evaṃ caitāṃllobhayāmi | [SDhPS, 3 185.1]
etāni bhoḥ sattvā yāni āryāṇi ca āryapraśastāni ca mahāramaṇīyakasamanvāgatāni ca | [SDhPS, 3 185.2]
akṛpaṇam etair bhavantaḥ krīḍiṣyatha ramiṣyatha paricārayiṣyatha | [SDhPS, 3 186.1]
indriyabalabodhyaṅgadhyānavimokṣasamādhisamāpattibhiśca mahatīṃ ratiṃ pratyanubhaviṣyatha | [SDhPS, 3 187.1]
mahatā ca sukhasaumanasyena samanvāgatā bhaviṣyatha | [SDhPS, 3 188.1]
tatra śāriputra ye sattvāḥ paṇḍitajātīyā bhavanti te tathāgatasya lokapitur abhiśraddadhanti | [SDhPS, 3 189.1]
abhiśraddadhitvā ca tathāgataśāsane 'bhiyujyante udyogamāpadyante | [SDhPS, 3 190.1]
tatra kecit sattvāḥ paraghoṣaśravānugamanam ākāṅkṣamāṇā ātmaparinirvāṇahetoś caturāryasatyānubodhāya tathāgataśāsane 'bhiyujyante | [SDhPS, 3 191.1]
te ucyante śrāvakayānamākāṅkṣamāṇāḥ traidhātukānnirdhāvanti | [SDhPS, 3 192.1]
tadyathāpi nāma tasmād ādīptād agārādanyatare dārakā mṛgarathamākāṅkṣamāṇā nirdhāvitāḥ | [SDhPS, 3 193.1]
anye sattvā anācāryakaṃ jñānaṃ damaśamathamākāṅkṣamāṇā ātmaparinirvāṇahetorhetupratyayānubodhāya tathāgataśāsane 'bhiyujyante | [SDhPS, 3 194.1]
te ucyante pratyekabuddhayānam ākāṅkṣamāṇās traidhātukānnirdhāvanti | [SDhPS, 3 194.2]
tadyathāpi nāma tasmād ādīptādagārādanyatare dārakā ajaratham ākāṅkṣamāṇā nirdhāvitāḥ | [SDhPS, 3 195.1]
apare punaḥ sattvāḥ sarvajñajñānaṃ buddhajñānaṃ svayaṃbhūjñānam anācāryakaṃ jñānamākāṅkṣamāṇā bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca sarvasattvaparinirvāṇahetos tathāgatajñānabalavaiśāradyānubodhāya tathāgataśāsane 'bhiyujyante | [SDhPS, 3 196.1]
te ucyante mahāyānam ākāṅkṣamāṇās traidhātukānnirdhāvanti | [SDhPS, 3 197.1]
tena kāraṇenocyante bodhisattvā mahāsattvā iti | [SDhPS, 3 198.1]
tadyathāpi nāma tasmād ādīptādagārādanyatare dārakā gorathamākāṅkṣamāṇānirdhāvitāḥ | [SDhPS, 3 199.1]
tadyathāpi nāma śāriputra sa puruṣastān kumārakāṃstasmād ādīptādagārānnirdhāvitān dṛṣṭvā kṣemasvastibhyāṃ parimuktānabhayaprāptāniti viditvā ātmānaṃ ca mahādhanaṃ viditvā teṣāṃ dārakāṇāmekameva yānamudāramanuprayacchet | [SDhPS, 3 200.1]
evameva śāriputra tathāgato 'pyarhan samyaksaṃbuddho yadā paśyati | [SDhPS, 3 200.2]
anekāḥ sattvakoṭīstraidhātukāt parimuktā duḥkhabhayabhairavopadravaparimuktās tathāgataśāsanadvāreṇa nirdhāvitāḥ parimuktāḥ sarvabhayopadravakāntārebhyo nirvṛtisukhaprāptāḥ | [SDhPS, 3 200.3]
tānetān śāriputra tasmin samaye tathāgato 'rhan samyaksaṃbuddhaḥ prabhūto mahājñānabalavaiśāradyakośa iti viditvā sarve caite mamaiva putrā iti jñātvā buddhayānenaiva tān sattvān parinirvāpayati | [SDhPS, 3 201.1]
na ca kasyacit sattvasya pratyātmikaṃ parinirvāṇaṃ vadati | [SDhPS, 3 202.1]
sarvāṃśca tān sattvāṃstathāgataparinirvāṇena mahāparinirvāṇena parinirvāpayati | [SDhPS, 3 203.1]
ye cāpi te śāriputra sattvāstraidhātukāt parimuktā bhavanti teṣāṃ tathāgato dhyānavimokṣasamādhisamāpattīr āryāṇi paramasukhāni krīḍanakāni ramaṇīyakāni dadāti sarvāṇyetānyekavarṇāni | [SDhPS, 3 204.1]
tadyathāpi nāma śāriputra tasya puruṣasya na mṛṣāvādo bhaved yena trīṇi yānānyupadarśayitvā teṣāṃ kumārakāṇāmekameva mahāyānaṃ sarveṣāṃ dattaṃ saptaratnamayaṃ sarvālaṃkāravibhūṣitam ekavarṇameva udārayānameva sarveṣāmagrayānameva dattaṃ bhavet | [SDhPS, 3 205]
evameva śāriputra tathāgato 'pyarhan samyaksaṃbuddho na mṛṣāvādī bhavati yena pūrvamupāyakauśalyena trīṇi yānānyupadarśayitvā paścānmahāyānenaiva sattvān parinirvāpayati | [SDhPS, 3 206.1]
tatkasya hetoḥ | [SDhPS, 3 207.1]
tathāgato hi śāriputra prabhūtajñānabalavaiśāradyakośakoṣṭhāgārasamanvāgataḥ pratibalaḥ sarvasattvānāṃ sarvajñajñānasahagataṃ dharmamupadarśayitum | [SDhPS, 3 207.2]
anenāpi śāriputra paryāyeṇaivaṃ veditavyaṃ yathā upāyakauśalyajñānābhinirhāraistathāgata ekameva mahāyānaṃ deśayati | [SDhPS, 3 208.1]
atha khalu bhagavāṃstasyāṃ velāyāmimā gāthā abhāṣata | [SDhPS, 3 209.1]
{SDhPS, 4}
atha khalvāyuṣmān subhūtirāyuṣmāṃśca mahākātyāyanaḥ āyuṣmāṃśca mahākāśyapaḥ āyuṣmāṃśca mahāmaudgalyāyanaḥ imamevaṃrūpam aśrutapūrvaṃ dharmaṃ śrutvā bhagavato 'ntikāt saṃmukhamāyuṣmataśca śāriputrasya vyākaraṇaṃ śrutvā anuttarāyāṃ samyaksaṃbodhau āścaryaprāptā adbhutaprāptā audbilyaprāptāstasyāṃ velāyāmutthāyāsanebhyo yena bhagavāṃstenopasaṃkrāman | [SDhPS, 4 1.1]
upasaṃkramya ekāṃsamuttarāsaṅgaṃ kṛtvā dakṣiṇaṃ jānuṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantamabhimukham ullokayamānā avanatakāyā abhinatakāyāḥ praṇatakāyāstasyāṃ velāyāṃ bhagavantametadavocan | [SDhPS, 4 2.1]
vayaṃ hi bhagavan jīrṇā vṛddhā mahallakā asmin bhikṣusaṃghe sthavirasaṃmatā jarājīrṇībhūtā nirvāṇaprāptāḥ sma iti bhagavan nirudyamā anuttarāyāṃ samyaksaṃbodhāvapratibalāḥ smo 'prativīryārambhāḥ smaḥ | [SDhPS, 4 2.2]
yadāpi bhagavān dharmaṃ deśayati ciraṃ niṣaṇṇaśca bhagavān bhavati vayaṃ ca tasyāṃ dharmadeśanāyāṃ pratyupasthitā bhavāmas tadāpyasmākaṃ bhagavan ciraṃ niṣaṇṇānāṃ bhagavantaṃ ciraṃ paryupāsitānāmaṅgapratyaṅgāni duḥkhanti saṃdhivisaṃdhayaśca duḥkhanti | [SDhPS, 4 3.1]
tato vayaṃ bhagavan bhagavato dharmaṃ deśayamānasya śūnyatānimittāpraṇihitaṃ sarvamāviṣkurmaḥ | [SDhPS, 4 3.2]
nāsmābhireṣu buddhadharmeṣu buddhakṣetravyūheṣu vā bodhisattvavikrīḍiteṣu vā tathāgatavikrīḍiteṣu vā spṛhotpāditā | [SDhPS, 4 4.1]
tatkasya hetoḥ | [SDhPS, 4 5.1]
yaccāsmādbhagavaṃstraidhātukānnirdhāvitā nirvāṇasaṃjñino vayaṃ ca jarājīrṇāḥ | [SDhPS, 4 5.2]
tato bhagavan asmābhirapyanye bodhisattvā avavaditā abhūvannanuttarāyāṃ samyaksaṃbodhāv anuśiṣṭāśca | [SDhPS, 4 6.1]
na ca bhagavaṃstatrāsmābhirekamapi spṛhācittamutpāditamabhūt | [SDhPS, 4 7.1]
te vayaṃ bhagavannetarhi bhagavato 'ntikācchrāvakāṇāmapi vyākaraṇamanuttarāyāṃ samyaksaṃbodhau bhavatīti śrutvā āścaryādbhutaprāptā mahālābhaprāptāḥ smaḥ | [SDhPS, 4 8.1]
bhagavannadya sahasaivemamevaṃrūpam aśrutapūrvaṃ tathāgataghoṣaṃ śrutvā mahāratnapratilabdhāśca smaḥ | [SDhPS, 4 9.1]
bhagavan aprameyaratnapratilabdhāśca smaḥ | [SDhPS, 4 10.1]
bhagavan amārgitam aparyeṣṭam acintitam aprārthitaṃ cāsmābhirbhagavannidamevaṃ rūpaṃ mahāratnaṃ pratilabdham | [SDhPS, 4 11.1]
pratibhāti no bhagavan pratibhāti naḥ sugata | [SDhPS, 4 12.1]
tadyathāpi nāma bhagavan kaścideva puruṣaḥ piturantikādapakrāmet | [SDhPS, 4 13.1]
so 'pakramya anyataraṃ janapadapradeśaṃ gacchet | [SDhPS, 4 14.1]
sa tatra bahūni varṣāṇi vipravased viṃśatiṃ vā triṃśadvā catvāriṃśadvā pañcāśadvā | [SDhPS, 4 15.1]
atha sa bhagavan mahān puruṣo bhavet | [SDhPS, 4 16.1]
sa ca daridraḥ syāt | [SDhPS, 4 17.1]
sa ca vṛttiṃ paryeṣamāṇa āhāracīvarahetordiśo vidiśaḥ prakrāman anyataraṃ janapadapradeśaṃ gacchet | [SDhPS, 4 18.1]
tasya ca sa pitā anyatamaṃ janapadaṃ prakrāntaḥ syāt | [SDhPS, 4 19.1]
bahudhanadhānyahiraṇyakośakoṣṭhāgāraśca bhavet | [SDhPS, 4 20.1]
bahusuvarṇarūpyamaṇimuktāvaiḍūryaśaṅkhaśilāpravālajātarūparajatasamanvāgataśca bhavet | [SDhPS, 4 21.1]
bahudāsīdāsakarmakarapauruṣeyaśca bhavet | [SDhPS, 4 22.1]
bahuhastyaśvarathagaveḍakasamanvāgataśca bhavet | [SDhPS, 4 23.1]
mahāparivāraśca bhavet | [SDhPS, 4 24.1]
mahājanapadeṣu ca dhanikaḥ syāt | [SDhPS, 4 25.1]
āyogaprayogakṛṣivaṇijyaprabhūtaśca bhavet | [SDhPS, 4 26.1]
atha khalu bhagavan sa daridrapuruṣa āhāracīvaraparyeṣṭihetor grāmanagaranigamajanapadarāṣṭrarājadhānīṣu paryaṭamāno 'nupūrveṇa yatrāsau puruṣo bahudhanahiraṇyasuvarṇakośakoṣṭhāgāras tasyaiva pitā vasati tannagaramanuprāpto bhavet | [SDhPS, 4 27.1]
atha khalu bhagavan sa daridrapuruṣasya pitā bahudhanahiraṇyakośakoṣṭhāgāras tasmin nagare vasamānastaṃ pañcāśadvarṣanaṣṭaṃ putraṃ satatasamitamanusmaret | [SDhPS, 4 28.1]
samanusmaramāṇaśca na kasyacid ācakṣed anyatraika evātmanādhyātmaṃ saṃtapyet | [SDhPS, 4 29.1]
evaṃ ca cintayet | [SDhPS, 4 29.2]
ahamasmi jīrṇo vṛddho mahallakaḥ | [SDhPS, 4 29.3]
prabhūtaṃ me hiraṇyasuvarṇadhanadhānyakośakoṣṭhāgāraṃ saṃvidyate | [SDhPS, 4 30.1]
na ca me putraḥ kaścidasti | [SDhPS, 4 31.1]
mā haiva mama kālakriyā bhavet | [SDhPS, 4 32.1]
sarvamidam aparibhuktaṃ vinaśyet | [SDhPS, 4 33.1]
sa taṃ punaḥ punaḥ putramanusmaret | [SDhPS, 4 34.1]
aho nāmāhaṃ nirvṛtiprāpto bhaveyaṃ yadi me sa putra imaṃ dhanaskandhaṃ paribhuñjīta | [SDhPS, 4 34.2]
atha khalu bhagavan sa daridrapuruṣa āhāracīvaraṃ paryeṣamāṇo 'nupūrveṇa yena tasya prabhūtahiraṇyasuvarṇadhanadhānyakośakoṣṭhāgārasya samṛddhasya puruṣasya niveśanaṃ tenopasaṃkrāmet | [SDhPS, 4 35.1]
atha khalu bhagavan sa tasya daridrapuruṣasya pitā svake niveśanadvāre mahatyā brāhmaṇakṣatriyaviṭśūdrapariṣadā parivṛtaḥ puraskṛto mahāsiṃhāsane sapādapīṭhe suvarṇarūpyapratimaṇḍite upaviṣṭo hiraṇyakoṭīśatasahasrairvyavahāraṃ kurvan vālavyajanena vījyamāno vitatavitāne pṛthivīpradeśe muktakusumābhikīrṇe ratnadāmābhipralambite mahatyarddhyopaviṣṭaḥ syāt | [SDhPS, 4 36.1]
adrākṣīt sa bhagavan daridrapuruṣastaṃ svakaṃ pitaraṃ svake niveśanadvāre evaṃrūpayā ṛddhyā upaviṣṭaṃ mahatā janakāyena parivṛtaṃ gṛhapatikṛtyaṃ kurvāṇam | [SDhPS, 4 37.1]
dṛṣṭvā ca punarbhītastrastaḥ saṃvignaḥ saṃhṛṣṭaromakūpajātaḥ udvignamānasaḥ evam anuvicintayāmāsa | [SDhPS, 4 38.1]
sahasaivāyaṃ mayā rājā vā rājamātro vā āsāditaḥ | [SDhPS, 4 38.2]
nāstyasmākamiha kiṃcit karma | [SDhPS, 4 39.1]
gacchāmo vayaṃ yena daridravīthī tatrāsmākamāhāracīvaramalpakṛcchreṇaiva utpatsyate | [SDhPS, 4 40.1]
alaṃ me ciraṃ vilambitena | [SDhPS, 4 41.1]
mā haivāhamiha vaiṣṭiko vā gṛhyeyānyataraṃ vā doṣamanuprāpnuyām | [SDhPS, 4 42.1]
atha khalu bhagavan sa daridrapuruṣo duḥkhaparaṃparāmanasikārabhayabhītastvaramāṇaḥ prakrāmet palāyet | [SDhPS, 4 43.1]
na tatra saṃtiṣṭhet | [SDhPS, 4 43.2]
atha khalu bhagavan sa āḍhyaḥ puruṣaḥ svake niveśanadvāre siṃhāsane upaviṣṭastaṃ svakaṃ putraṃ sahadarśanenaiva pratyabhijānīyāt | [SDhPS, 4 44.1]
dṛṣṭvā ca punastuṣṭa udagra āttamanaskaḥ pramuditaḥ prītisaumanasyajāto bhavet | [SDhPS, 4 45.1]
evaṃ ca cintayet | [SDhPS, 4 45.2]
āścaryaṃ yāvad yatra hi nāma asya mahato hiraṇyasuvarṇadhanadhānyakośakoṣṭhāgārasya paribhoktā upalabdhaḥ | [SDhPS, 4 45.3]
ahaṃ caitameva punaḥ punaḥ samanusmarāmi | [SDhPS, 4 46.1]
ayaṃ ca svayamevehāgataḥ | [SDhPS, 4 47.1]
ahaṃ ca jīrṇo vṛddho mahallakaḥ | [SDhPS, 4 48.1]
atha khalu bhagavan sa puruṣaḥ putratṛṣṇāsaṃpīḍitastasmin kṣaṇalavamuhūrte javanān puruṣān saṃpreṣayet | [SDhPS, 4 49.1]
gacchata mārṣā etaṃ puruṣaṃ śīghramānayadhvam | [SDhPS, 4 49.2]
atha khalu bhagavaṃste puruṣāḥ sarva eva javena pradhāvitāstaṃ daridrapuruṣam adhyālambeyuḥ | [SDhPS, 4 50.1]
atha khalu daridrapuruṣastasyāṃ velāyāṃ bhītastrastaḥ saṃvignaḥ saṃhṛṣṭaromakūpajātaḥ udvignamānaso dāruṇamārtasvaraṃ muñced āraved viravet | [SDhPS, 4 51.1]
nāhaṃ yuṣmākaṃ kiṃcidaparādhyāmīti vācaṃ bhāṣeta | [SDhPS, 4 52.1]
atha khalu te puruṣā balātkāreṇa taṃ daridrapuruṣaṃ viravantamapyākarṣeyuḥ | [SDhPS, 4 53.1]
atha khalu sa daridrapuruṣo bhītastrastaḥ saṃvigna udvignamānasa evaṃ ca cintayet | [SDhPS, 4 54.1]
mā tāvadahaṃ vadhyo daṇḍyo bhaveyam | [SDhPS, 4 54.2]
naśyāmīti | [SDhPS, 4 55.1]
sa mūrchito dharaṇyāṃ prapatet | [SDhPS, 4 56.1]
visaṃjñaśca syāt | [SDhPS, 4 56.2]
āsanne cāsya sa pitā bhavet | [SDhPS, 4 57.1]
sa tān puruṣānevaṃ vadet | [SDhPS, 4 58.1]
mā bhavanta etaṃ puruṣamānayantviti | [SDhPS, 4 58.2]
tamenaṃ śītalena vāriṇā parisiñcitvā na bhūya ālapet | [SDhPS, 4 59.1]
tatkasya hetoḥ | [SDhPS, 4 60.1]
jānāti sa gṛhapatistasya daridrapuruṣasya hīnādhimuktikatām ātmanaś codārasthāmatām | [SDhPS, 4 60.2]
jānīte ca mamaiṣa putra iti | [SDhPS, 4 61.1]
atha khalu bhagavan sa gṛhapatirupāyakauśalyena na kasyacidācakṣet | [SDhPS, 4 62.1]
mamaiṣa putra iti | [SDhPS, 4 62.2]
atha khalu bhagavan sa gṛhapatiranyataraṃ puruṣamāmantrayet | [SDhPS, 4 63.1]
gaccha tvaṃ bhoḥ puruṣa | [SDhPS, 4 63.2]
enaṃ daridrapuruṣamevaṃ vadasva | [SDhPS, 4 64.1]
gaccha tvaṃ bhoḥ puruṣa yenākāṅkṣasi | [SDhPS, 4 64.2]
mukto 'si | [SDhPS, 4 65.1]
evaṃ vadati sa puruṣastasmai pratiśrutya yena sa daridrapuruṣastenopasaṃkrāmet | [SDhPS, 4 66.1]
upasaṃkramya taṃ daridrapuruṣamevaṃ vadet | [SDhPS, 4 67.1]
gaccha tvaṃ bhoḥ puruṣa yenākāṅkṣasi | [SDhPS, 4 67.2]
mukto 'sīti | [SDhPS, 4 68.1]
atha khalu sa daridrapuruṣa idaṃ vacanaṃ śrutvā āścaryādbhutaprāpto bhavet | [SDhPS, 4 69.1]
sa utthāya tasmāt pṛthivīpradeśādyena daridravīthī tenopasaṃkrāmedāhāracīvaraparyeṣṭihetoḥ | [SDhPS, 4 70.1]
atha khalu sa gṛhapatistasya daridrapuruṣasyākarṣaṇahetorupāyakauśalyaṃ prayojayet | [SDhPS, 4 71.1]
sa tatra dvau puruṣau prayojayet durvarṇāvalpaujaskau | [SDhPS, 4 72.1]
gacchatāṃ bhavantau yo 'sau puruṣa ihāgato 'bhūt taṃ yuvāṃ dviguṇayā divasamudrayā ātmavacanenaiva bharayitveha mama niveśane karma kārāpayethām | [SDhPS, 4 72.2]
sacet sa evaṃ vadet | [SDhPS, 4 73.1]
kiṃ karma kartavyamiti sa yuvābhyāmevaṃ vaktavyaḥ | [SDhPS, 4 73.2]
saṃkāradhānaṃ śodhayitavyaṃ sahāvābhyāmiti | [SDhPS, 4 73.3]
atha tau puruṣau taṃ daridrapuruṣaṃ paryeṣayitvā tayā kriyayā saṃpādayetām | [SDhPS, 4 74.1]
atha khalu tau dvau puruṣau sa ca daridrapuruṣo vetanaṃ gṛhītvā tasya mahādhanasya puruṣasyāntikāttasminneva niveśane saṃkāradhānaṃ śodhayeyuḥ | [SDhPS, 4 75.1]
tasyaiva ca mahādhanasya puruṣasya gṛhaparisare kaṭapalikuñcikāyāṃ vāsaṃ kalpayeyuḥ | [SDhPS, 4 76.1]
sa cāḍhyaḥ puruṣo gavākṣavātāyanena taṃ svakaṃ putraṃ paśyet saṃkāradhānaṃ śodhayamānam | [SDhPS, 4 77.1]
dṛṣṭvā ca punarāścaryaprāpto bhavet | [SDhPS, 4 78.1]
atha khalu sa gṛhapatiḥ svakānniveśanādavatīrya apanayitvā mālyābharaṇāny apanayitvā mṛdukāni vastrāṇi caukṣāṇyudārāṇi malināni vastrāṇi prāvṛtya dakṣiṇena pāṇinā piṭakaṃ parigṛhya pāṃsunā svagātraṃ dūṣayitvā dūrata eva sambhāṣamāṇo yena sa daridrapuruṣastenopasaṃkrāmet | [SDhPS, 4 79.1]
upasaṃkramyaivaṃ vadet | [SDhPS, 4 80.1]
vahantu bhavantaḥ piṭakāni mā tiṣṭhata harata pāṃsūni | [SDhPS, 4 80.2]
anenopāyena taṃ putramālapet saṃlapecca | [SDhPS, 4 81.1]
enaṃ vadet | [SDhPS, 4 82.1]
ihaiva tvaṃ bhoḥ puruṣa karma kuruṣva | [SDhPS, 4 82.2]
mā bhūyo 'nyatra gamiṣyasi | [SDhPS, 4 83.1]
saviśeṣaṃ te 'haṃ vetanakaṃ dāsyāmi | [SDhPS, 4 84.1]
yena yena ca te kāryaṃ bhavet tadviśrabdhaṃ māṃ yācer yadi vā kuṇḍamūlyena yadi vā kuṇḍikāmūlyena yadi vā sthālikāmūlyena yadi vā kāṣṭhamūlyena yadi vā lavaṇamūlyena yadi vā bhojanena yadi vā prāvaraṇena | [SDhPS, 4 85.1]
asti me bhoḥ puruṣa jīrṇaśāṭī | [SDhPS, 4 86.1]
sacettayā te kāryaṃ syād yācer ahaṃ te 'nupradāsyāmi | [SDhPS, 4 87.1]
yena yena te bhoḥ puruṣa kāryamevaṃrūpeṇa pariṣkāreṇa taṃ tamevāhaṃ te sarvamanupradāsyāmi | [SDhPS, 4 88.1]
nirvṛtastvaṃ bhoḥ puruṣa bhava | [SDhPS, 4 89.1]
yādṛśaste pitā tādṛśaste 'haṃ mantavyaḥ | [SDhPS, 4 90.1]
tatkasya hetoḥ | [SDhPS, 4 91.1]
ahaṃ ca vṛddhaḥ | [SDhPS, 4 91.2]
tvaṃ ca daharaḥ | [SDhPS, 4 91.3]
mama ca tvayā bahu karma kṛtamimaṃ saṃkāradhānaṃ śodhayatā | [SDhPS, 4 92.1]
na ca tvayā bhoḥ puruṣa atra karma kurvatā śāṭhyaṃ vā vakratā vā kauṭilyaṃ vā māno vā mrakṣo vā kṛtapūrvaḥ karoṣi vā | [SDhPS, 4 93.1]
sarvathā te bhoḥ puruṣa na samanupaśyāmyekamapi pāpakarma yathaiṣāmanyeṣāṃ puruṣāṇāṃ karma kurvatāmime doṣāḥ saṃvidyante | [SDhPS, 4 94.1]
yādṛśo me putra aurasas tādṛśastvaṃ mama adyāgreṇa bhavasi | [SDhPS, 4 95.1]
atha khalu bhagavan sa gṛhapatistasya daridrapuruṣasya putra iti nāma kuryāt | [SDhPS, 4 96.1]
sa ca daridrapuruṣastasya gṛhapaterantike pitṛsaṃjñāmutpādayet | [SDhPS, 4 97.1]
anena bhagavan paryāyeṇa sa gṛhapatiḥ putrakāmatṛṣito viṃśativarṣāṇi taṃ putraṃ saṃkāradhānaṃ śodhāpayet | [SDhPS, 4 98.1]
atha viṃśatervarṣāṇāmatyayena sa daridrapuruṣastasya gṛhapaterniveśane viśrabdho bhavenniṣkramaṇapraveśe tatraiva ca kaṭapalikuñcikāyāṃ vāsaṃ kalpayet | [SDhPS, 4 99.1]
atha khalu bhagavaṃstasya gṛhapaterglānyaṃ pratyupasthitaṃ bhavet | [SDhPS, 4 100.1]
sa maraṇakālasamayaṃ ca ātmanaḥ pratyupasthitaṃ samanupaśyet | [SDhPS, 4 101.1]
sa taṃ daridrapuruṣamevaṃ vadet | [SDhPS, 4 102.1]
āgaccha tvaṃ bhoḥ puruṣa | [SDhPS, 4 102.2]
idaṃ mama prabhūtaṃ hiraṇyasuvarṇadhanadhānyakośakoṣṭhāgāramasti | [SDhPS, 4 103.1]
ahaṃ bāḍhaglānaḥ | [SDhPS, 4 104.1]
icchāmyetaṃ yasya dātavyaṃ yataśca grahītavyaṃ yacca nidhātavyaṃ bhavet | [SDhPS, 4 105.1]
sarvaṃ saṃjānīyāḥ | [SDhPS, 4 105.2]
tatkasya hetoḥ | [SDhPS, 4 106.1]
yādṛśa eva ahamasya dravyasya svāmī tādṛśastvamapi | [SDhPS, 4 106.2]
mā ca me tvaṃ kiṃcidato vipraṇāśayiṣyasi | [SDhPS, 4 107.1]
atha khalu bhagavan sa daridrapuruṣo 'nena paryāyeṇa tacca tasya gṛhapateḥ prabhūtaṃ hiraṇyasuvarṇadhanadhānyakośakoṣṭhāgāraṃ saṃjānīyāt | [SDhPS, 4 108.1]
ātmanā ca tato niḥspṛho bhavet | [SDhPS, 4 109.1]
na ca tasmāt kiṃcit prārthayed antaśaḥ saktuprasthamūlyamātramapi | [SDhPS, 4 110.1]
tatraiva ca kaṭapalikuñcikāyāṃ vāsaṃ kalpayet tāmeva daridracintāmanuvicintayamānaḥ | [SDhPS, 4 111.1]
atha khalu bhagavan sa gṛhapatistaṃ putraṃ śaktaṃ paripālakaṃ paripakvaṃ viditvā avamarditacittamudārasaṃjñayā ca paurvikayā daridracintayā ārtīyantaṃ jehrīyamāṇaṃ jugupsamānaṃ viditvā maraṇakālasamaye pratyupasthite taṃ daridrapuruṣamānāyya mahato jñātisaṃghasyopanāmayitvā rājño vā rājamātrasya vā purato naigamajānapadānāṃ ca saṃmukhamevaṃ saṃśrāvayet | [SDhPS, 4 112.1]
śṛṇvantu bhavantaḥ | [SDhPS, 4 112.2]
ayaṃ mama putra auraso mayaiva janitaḥ | [SDhPS, 4 112.3]
amukaṃ nāma nagaram | [SDhPS, 4 113.1]
tasmādeṣa pañcāśadvarṣo naṣṭaḥ | [SDhPS, 4 114.1]
amuko nāmaiṣa nāmnā | [SDhPS, 4 115.1]
ahamapyamuko nāma | [SDhPS, 4 116.1]
tataścāhaṃ nagarādetameva mārgamāṇa ihāgataḥ | [SDhPS, 4 117.1]
eṣa mama putraḥ | [SDhPS, 4 118.1]
ahamasya pitā | [SDhPS, 4 118.2]
yaḥ kaścinmamopabhogo 'sti taṃ sarvamasmai puruṣāya niryātayāmi | [SDhPS, 4 119.1]
yacca me kiṃcidasti pratyātmakaṃ dhanaṃ tatsarvameṣa eva jānāti | [SDhPS, 4 120]
atha khalu bhagavan sa daridrapuruṣastasmin samaye imamevaṃrūpaṃ ghoṣaṃ śrutvā āścaryādbhutaprāpto bhavet | [SDhPS, 4 121.1]
evaṃ ca vicintayet | [SDhPS, 4 122.1]
sahasaiva mayedameva tāvaddhiraṇyasuvarṇadhanadhānyakośakoṣṭhāgāraṃ pratilabdhamiti | [SDhPS, 4 122.2]
evameva bhagavan vayaṃ tathāgatasya putrapratirūpakāḥ | [SDhPS, 4 123.1]
tathāgataśca asmākamevaṃ vadati | [SDhPS, 4 124.1]
putrā mama yūyamiti yathā sa gṛhapatiḥ | [SDhPS, 4 124.2]
vayaṃ ca bhagavaṃstisṛbhirduḥkhatābhiḥ saṃpīḍitā abhūma | [SDhPS, 4 125.1]
katamābhistisṛbhiḥ | [SDhPS, 4 126.1]
yaduta duḥkhaduḥkhatayā saṃskāraduḥkhatayā vipariṇāmaduḥkhatayā ca | [SDhPS, 4 126.2]
saṃsāre ca hīnādhimuktikāḥ | [SDhPS, 4 127.1]
tato vayaṃ bhagavatā bahūn dharmān pratyavarān saṃkāradhānasadṛśān anuvicintayitāḥ | [SDhPS, 4 128.1]
teṣu cāsma prayuktā ghaṭamānā vyāyacchamānāḥ | [SDhPS, 4 129.1]
nirvāṇamātraṃ ca vayaṃ bhagavan divasamudrāmiva paryeṣamāṇā mārgāmaḥ | [SDhPS, 4 130.1]
tena ca vayaṃ bhagavan nirvāṇena pratilabdhena tuṣṭā bhavāmaḥ | [SDhPS, 4 131.1]
bahu ca labdham iti manyāmahe tathāgatasyāntikāt eṣu dharmeṣvabhiyuktā ghaṭitvā vyāyamitvā | [SDhPS, 4 132.1]
prajānāti ca tathāgato 'smākaṃ hīnādhimuktikatāṃ tataśca bhagavānasmānupekṣate na sambhinatti nācaṣṭe | [SDhPS, 4 133.1]
yo 'yaṃ tathāgatasya jñānakośa eṣa eva yuṣmākaṃ bhaviṣyatīti | [SDhPS, 4 133.2]
bhagavāṃścāsmākamupāyakauśalyena asmiṃstathāgatajñānakośe dāyādān saṃsthāpayati | [SDhPS, 4 134.1]
niḥspṛhāśca vayaṃ bhagavan | [SDhPS, 4 135.1]
tata evaṃ jānīma | [SDhPS, 4 136.1]
etadevāsmākaṃ bahukaraṃ yadvayaṃ tathāgatasyāntikāddivasamudrāmiva nirvāṇaṃ pratilabhāmahe | [SDhPS, 4 136.2]
te vayaṃ bhagavan bodhisattvānāṃ mahāsattvānāṃ tathāgatajñānadarśanamārabhya udārāṃ dharmadeśanāṃ kurmaḥ | [SDhPS, 4 137.1]
tathāgatajñānaṃ vivarāmo darśayāma upadarśayāmaḥ | [SDhPS, 4 138.1]
vayaṃ bhagavaṃstato niḥspṛhāḥ samānāḥ | [SDhPS, 4 139.1]
tatkasya hetoḥ | [SDhPS, 4 140.1]
upāyakauśalyena tathāgato 'smākamadhimuktiṃ prajānāti | [SDhPS, 4 140.2]
tacca vayaṃ na jānīmo na budhyāmahe yadidaṃ bhagavatā etarhi kathitam | [SDhPS, 4 141.1]
yathā vayaṃ bhagavato bhūtāḥ putrā bhagavāṃścāsmākaṃ smārayati tathāgatajñānadāyādān | [SDhPS, 4 141.2]
tatkasya hetoḥ | [SDhPS, 4 142.1]
yathāpi nāma vayaṃ tathāgatasya bhūtāḥ putrāḥ ity api tu khalu punarhīnādhimuktāḥ | [SDhPS, 4 142.2]
saced bhagavānasmākaṃ paśyedadhimuktibalaṃ bodhisattvaśabdaṃ bhagavānasmākamudāharet | [SDhPS, 4 143.1]
vayaṃ punarbhagavatā dve kārye kārāpitāḥ | [SDhPS, 4 144.1]
bodhisattvānāṃ cāgrato hīnādhimuktikā ityuktāḥ | [SDhPS, 4 144.2]
te codārāyāṃ buddhabodhau samādāpitāḥ | [SDhPS, 4 144.3]
asmākaṃ cedānīṃ bhagavānadhimuktibalaṃ jñātvā idamudāhṛtavān | [SDhPS, 4 144.4]
anena vayaṃ bhagavan paryāyeṇaivaṃ vadāmaḥ | [SDhPS, 4 145.1]
sahasaivāsmābhir niḥspṛhair ākāṅkṣitam amārgitam aparyeṣitam acintitam aprārthitaṃ sarvajñatāratnaṃ pratilabdhaṃ yathāpīdaṃ tathāgatasya putraiḥ | [SDhPS, 4 145.2]
atha khalvāyuṣmān mahākāśyapastasyāṃ velāyāmimā gāthā abhāṣat | [SDhPS, 4 146.1]
{SDhPS, 5}
atha khalu bhagavānāyuṣmantaṃ mahākāśyapaṃ tāṃścānyān sthavirān mahāśrāvakān āmantrayāmāsa | [SDhPS, 5 1.1]
sādhu sādhu mahākāśyapa | [SDhPS, 5 1.2]
sādhu khalu punaryuṣmākaṃ kāśyapa yadyūyaṃ tathāgatasya bhūtān guṇavarṇān bhāṣadhve | [SDhPS, 5 2.1]
ete ca kāśyapa tathāgatasya bhūtā guṇāḥ | [SDhPS, 5 3.1]
ataścānye 'prameyā asaṃkhyeyā yeṣāṃ na sukaraḥ paryanto 'dhigantumaparimitānapi kalpān bhāṣamāṇaiḥ | [SDhPS, 5 4.1]
dharmasvāmī kāśyapa tathāgataḥ sarvadharmāṇāṃ rājā prabhurvaśī | [SDhPS, 5 5.1]
yaṃ ca kāśyapa tathāgato dharmaṃ yatropanikṣipati sa tathaiva bhavati | [SDhPS, 5 6.1]
sarvadharmāṃśca kāśyapa tathāgato yuktyopanikṣipati | [SDhPS, 5 7.1]
tathāgatajñānenopanikṣipati | [SDhPS, 5 8.1]
yathā te dharmāḥ sarvajñabhūmimeva gacchanti | [SDhPS, 5 9.1]
sarvadharmārthagatiṃ ca tathāgato vyavalokayati | [SDhPS, 5 10.1]
sarvadharmārthavaśitāprāptaḥ sarvadharmādhyāśayaprāptaḥ sarvadharmaviniścayakauśalyajñānaparamapāramitāprāptaḥ sarvajñajñānasaṃdarśakaḥ sarvajñajñānāvatārakaḥ sarvajñajñānopanikṣepakaḥ kāśyapa tathāgato 'rhan samyaksaṃbuddhaḥ | [SDhPS, 5 11.1]
tadyathāpi nāma kāśyapa asyāṃ trisāhasramahāsāhasrāyāṃ lokadhātau yāvantastṛṇagulmauṣadhivanaspatayo nānāvarṇā nānāprakārā oṣadhigrāmā nānānāmadheyāḥ pṛthivyāṃ jātāḥ parvatagirikandareṣu vā | [SDhPS, 5 12.1]
meghaśca mahāvāriparipūrṇa unnamed unnamitvā sarvāvatīṃ trisāhasramahāsāhasrāṃ lokadhātuṃ saṃchādayet | [SDhPS, 5 13.1]
saṃchādya ca sarvatra samakālaṃ vāri pramuñcet | [SDhPS, 5 14.1]
tatra kāśyapa ye tṛṇagulmauṣadhivanaspatayo 'syāṃ trisāhasramahāsāhasralokadhātau tatra ye taruṇāḥ komalanālaśākhāpatrapalāśās tṛṇagulmauṣadhivanaspatayo drumā mahādrumāḥ sarve te tato mahāmeghapramuktādvāriṇo yathābalaṃ yathāviṣayam abdhātuṃ pratyāpibanti | [SDhPS, 5 15.1]
te caikarasena vāriṇā prabhūtena meghapramuktena yathābījamanvayaṃ vivṛddhiṃ virūḍhiṃ vipulatāmāpadyante tathā ca puṣpaphalāni prasavanti | [SDhPS, 5 16.1]
te ca pṛthak pṛthaṅ nānānāmadheyāni pratilabhante | [SDhPS, 5 17.1]
ekadharaṇīpratiṣṭhitāśca te sarve oṣadhigrāmā bījagrāmā ekarasatoyābhiṣyanditāḥ | [SDhPS, 5 18.1]
evameva kāśyapa tathāgato 'rhan samyaksaṃbuddho loka utpadyate | [SDhPS, 5 19.1]
yathā mahāmeghaḥ unnamate tathā tathāgato 'pyutpadya sarvāvantaṃ sadevamānuṣāsuraṃ lokaṃ svareṇābhivijñāpayati | [SDhPS, 5 20.1]
tadyathāpi nāma kāśyapa mahāmeghaḥ sarvāvatīṃ trisāhasramahāsāhasrāṃ lokadhātumavacchādayaty evameva kāśyapa tathāgato 'rhan samyaksaṃbuddhaḥ sadevamānuṣāsurasya lokasya purata evaṃ śabdamudīrayati ghoṣamanuśrāvayati | [SDhPS, 5 21.1]
tathāgato 'smi bhavanto devamanuṣyāḥ arhan samyaksaṃbuddhas tīrṇastārayāmi mukto mocayāmy āśvasta āśvāsayāmi parinirvṛtaḥ parinirvāpayāmi | [SDhPS, 5 21.2]
ahamimaṃ ca lokaṃ paraṃ ca lokaṃ samyak prajñayā yathābhūtaṃ prajānāmi sarvajñaḥ sarvadarśī | [SDhPS, 5 22.1]
upasaṃkrāmantu māṃ bhavanto devamanuṣyā dharmaśravaṇāya | [SDhPS, 5 23.1]
ahaṃ mārgasyākhyātā mārgadeśiko mārgavit mārgakovidaḥ | [SDhPS, 5 24.1]
tatra kāśyapa bahūni prāṇikoṭīnayutaśatasahasrāṇi tathāgatasya dharmaśravaṇāyopasaṃkrāmanti | [SDhPS, 5 25.1]
atha tathāgato 'pi teṣāṃ sattvānām indriyavīryaparāparavaimātratāṃ jñātvā tāṃstān dharmaparyāyānupasaṃharati tāṃ tāṃ dharmakathāṃ kathayati bahvīṃ vicitrāṃ harṣaṇīyāṃ paritoṣaṇīyāṃ prāmodyakaraṇīyāṃ hitasukhasaṃvartanakaraṇīyām | [SDhPS, 5 26.1]
yayā kathayā te sattvāḥ dṛṣṭa eva dharme sukhitā bhavanti kālaṃ ca kṛtvā sugatīṣūpapadyante yatra prabhūtāṃśca kāmān paribhuñjante dharmaṃ ca śṛṇvanti | [SDhPS, 5 27.1]
śrutvā ca taṃ dharmaṃ vigatanīvaraṇā bhavanti | [SDhPS, 5 28.1]
anupūrveṇa ca sarvajñadharmeṣvabhiyujyante yathābalaṃ yathāviṣayaṃ yathāsthānam | [SDhPS, 5 29.1]
tadyathāpi nāma kāśyapa mahāmeghaḥ sarvāvatīṃ trisāhasramahāsāhasrāṃ lokadhātuṃ saṃchādya samaṃ vāri pramuñcati sarvāṃśca tṛṇagulmauṣadhivanaspatīn vāriṇā saṃtarpayati | [SDhPS, 5 30.1]
yathābalaṃ yathāviṣayaṃ yathāsthāmaṃ ca te tṛṇagulmauṣadhivanaspatayo vāryāpibanti svakasvakāṃ ca jātipramāṇatāṃ gacchanti | [SDhPS, 5 31.1]
evameva kāśyapa tathāgato 'rhan samyaksaṃbuddho yaṃ dharmaṃ bhāṣate sarvaḥ sa dharma ekaraso yaduta vimuktiraso virāgaraso nirodharasaḥ sarvajñajñānaparyavasānaḥ | [SDhPS, 5 32.1]
tatra kāśyapa ye te sattvāstathāgatasya dharmaṃ bhāṣamāṇasya śṛṇvanti dhārayanti abhisaṃyujyante na te ātmanātmānaṃ jānanti vā vedayanti vā budhyanti vā | [SDhPS, 5 33.1]
tatkasya hetoḥ | [SDhPS, 5 34.1]
tathāgata eva kāśyapa tān sattvāṃstathā jānāti ye ca te yathā ca te yādṛśāśca te | [SDhPS, 5 34.2]
yaṃ ca te cintayanti yathā ca te cintayanti yena ca te cintayanti | [SDhPS, 5 35.1]
yaṃ ca te bhāvayanti yathā ca te bhāvayanti yena ca te bhāvayanti | [SDhPS, 5 36.1]
yaṃ ca te prāpnuvanti yathā ca te prāpnuvanti yena ca te prāpnuvanti | [SDhPS, 5 37.1]
tathāgata eva kāśyapa tatra pratyakṣaḥ pratyakṣadarśī yathā ca darśī teṣāṃ sattvānāṃ tāsu tāsu bhūmiṣu sthitānāṃ tṛṇagulmauṣadhivanaspatīnāṃ hīnotkṛṣṭamadhyamānām | [SDhPS, 5 38.1]
so 'haṃ kāśyapa ekarasadharmaṃ viditvā yaduta vimuktirasaṃ nirvṛtirasaṃ nirvāṇaparyavasānaṃ nityaparinirvṛtamekabhūmikamākāśagatikamadhimuktiṃ sattvānām anurakṣamāṇo na sahasaiva sarvajñajñānaṃ saṃprakāśayāmi | [SDhPS, 5 39.1]
āścaryaprāptā adbhutaprāptā yūyaṃ kāśyapa yadyūyaṃ saṃdhābhāṣitaṃ tathāgatasya na śaknutha avataritum | [SDhPS, 5 40.1]
tatkasya hetoḥ | [SDhPS, 5 41.1]
durvijñeyaṃ kāśyapa tathāgatānāmarhatāṃ samyaksaṃbuddhānāṃ saṃdhābhāṣitamiti | [SDhPS, 5 41.2]
atha khalu bhagavāṃstasyāṃ velāyāmimamevārthaṃ bhūyasyā mātrayā saṃdarśayamāna imā gāthā abhāṣata | [SDhPS, 5 42.1]
punaraparaṃ kāśyapa tathāgataḥ sattvavinaye samo na cāsamaḥ | [SDhPS, 5 87.1]
tadyathā kāśyapa candrasūryaprabhā sarvalokamavabhāsayati kuśalakāriṇam akuśalakāriṇaṃ cordhvāvasthitamadharāvasthitaṃ ca sugandhi durgandhi sā sarvatra samaṃ prabhā nipatati na viṣamam evameva kāśyapa tathāgatānāmarhatāṃ samyaksaṃbuddhānāṃ sarvajñajñānacittaprabhā sarveṣu pañcagatyupapanneṣu sattveṣu yathādhimuktiṃ mahāyānikapratyekabuddhayānikaśrāvakayānikeṣu saddharmadeśanā samaṃ pravartate | [SDhPS, 5 88.1]
na ca tathāgatasya jñānaprabhāyā ūnatā vā atiriktatā vā yathāpuṇyajñānasamudāgamāya sambhavati | [SDhPS, 5 89.1]
na santi kāśyapa trīṇi yānāni | [SDhPS, 5 90.1]
kevalamanyonyacaritāḥ sattvāḥ | [SDhPS, 5 91.1]
tena trīṇi yānāni prajñapyante | [SDhPS, 5 91.2]
evamukte āyuṣmān mahākāśyapo bhagavantametadavocat | [SDhPS, 5 92.1]
yadi bhagavan na santi trīṇi yānāni kiṃ kāraṇaṃ pratyutpanne 'dhvani śrāvakapratyekabuddhabodhisattvānāṃ prajñaptiḥ prajñapyate | [SDhPS, 5 92.2]
evamukte bhagavānāyuṣmantaṃ mahākāśyapametadavocat | [SDhPS, 5 92.3]
tadyathā kāśyapa kumbhakāraḥ samāsu mṛttikāsu bhājanāni karoti | [SDhPS, 5 92.4]
tatra kānicid guḍabhājanāni bhavanti kānicid ghṛtabhājanāni kānicid dadhikṣīrabhājanāni kānicid hīnānyaśucibhājanāni bhavanti na ca mṛttikāyā nānātvam atha ca dravyaprakṣepamātreṇa bhājanānāṃ nānātvaṃ prajñāyate | [SDhPS, 5 93.1]
evameva kāśyapa ekamevedaṃ yānaṃ yaduta buddhayānam | [SDhPS, 5 94.1]
na dvitīyaṃ na tṛtīyaṃ vā yānaṃ saṃvidyate | [SDhPS, 5 95.1]
evamukte āyuṣmān mahākāśyapo bhagavantametadavocat | [SDhPS, 5 96.1]
yadyapi bhagavan sattvā nānādhimuktayo ye traidhātukānniḥsṛtāḥ kiṃ teṣāmekaṃ nirvāṇamuta dve trīṇi vā | [SDhPS, 5 96.2]
bhagavānāha | [SDhPS, 5 96.3]
sarvadharmasamatāvabodhāddhi kāśyapa nirvāṇam | [SDhPS, 5 96.4]
taccaikaṃ na dve na trīṇi | [SDhPS, 5 97.1]
tena hi kāśyapa upamāṃ te kariṣyāmi | [SDhPS, 5 98.1]
upamayā ihaikatyā vijñapuruṣā bhāṣitasyārthamājānanti | [SDhPS, 5 99.1]
tadyathā kāśyapa jātyandhaḥ puruṣaḥ | [SDhPS, 5 100.1]
sa evaṃ brūyāt | [SDhPS, 5 101.1]
na santi suvarṇadurvarṇāni rūpāṇi | [SDhPS, 5 101.2]
na santi suvarṇadurvarṇānāṃ rūpāṇāṃ draṣṭāraḥ | [SDhPS, 5 101.3]
na staḥ sūryācandramasau | [SDhPS, 5 101.4]
na santi nakṣatrāṇi | [SDhPS, 5 101.5]
na santi grahāḥ | [SDhPS, 5 101.6]
na santi grahāṇāṃ draṣṭāraḥ | [SDhPS, 5 101.7]
athānye puruṣāstasya jātyandhasya puruṣasya purata evaṃ vadeyuḥ | [SDhPS, 5 102.1]
santi suvarṇadurvarṇāni rūpāṇi | [SDhPS, 5 102.2]
santi suvarṇadurvarṇānāṃ rūpāṇāṃ draṣṭāraḥ | [SDhPS, 5 102.3]
staḥ sūryācandramasau | [SDhPS, 5 102.4]
santi nakṣatrāṇi | [SDhPS, 5 102.5]
santi grahāḥ | [SDhPS, 5 102.6]
santi grahāṇāṃ draṣṭāraḥ | [SDhPS, 5 102.7]
sa ca jātyandhaḥ puruṣasteṣāṃ puruṣāṇāṃ na śraddadhyān noktaṃ gṛhṇīyāt | [SDhPS, 5 103.1]
atha kaścid vaidyaḥ sarvavyādhijñaḥ syāt | [SDhPS, 5 104.1]
sa taṃ jātyandhaṃ puruṣaṃ paśyet | [SDhPS, 5 105.1]
tasyaivaṃ syāt | [SDhPS, 5 106.1]
tasya puruṣasya pūrvapāpena karmaṇā vyādhirutpannaḥ | [SDhPS, 5 106.2]
ye ca kecana vyādhaya utpadyante te sarve caturvidhāḥ | [SDhPS, 5 107.1]
vātikāḥ paittikāḥ ślaiṣmikāḥ sāṃnipātikāśca | [SDhPS, 5 107.2]
atha sa vaidyastasya vyādhervyupaśamanārthaṃ punaḥ punarupāyaṃ cintayet | [SDhPS, 5 108.1]
tasyaivaṃ syāt | [SDhPS, 5 108.2]
yāni khalvimāni dravyāṇi pracaranti na taiḥ śakyo 'yaṃ vyādhiścikitsitum | [SDhPS, 5 108.3]
santi tu himavati parvatarāje catasra oṣadhayaḥ | [SDhPS, 5 109.1]
katamāścatasraḥ | [SDhPS, 5 110.1]
tadyathā | [SDhPS, 5 110.2]
prathamā sarvavarṇarasasthānānugatā nāma dvitīyā sarvavyādhipramocanī nāma tṛtīyā sarvaviṣavināśanī nāma caturthī yathāsthānasthitasukhapradā nāma | [SDhPS, 5 110.3]
imāścatasraḥ oṣadhayaḥ | [SDhPS, 5 111.1]
atha sa vaidyastasmin jātyandhe kāruṇyamutpādya tādṛśamupāyaṃ cintayed yenopāyena himavantaṃ parvatarājaṃ śaknuyādgantum | [SDhPS, 5 112.1]
gatvā cordhvamapyārohed adho 'pyavataret tiryagapi pravicinuyāt | [SDhPS, 5 113.1]
sa evaṃ pravicinvaṃstāścatasra oṣadhīrārāgayet | [SDhPS, 5 114.1]
ārāgya ca kāṃciddantaiḥ kṣoditāṃ kṛtvā dadyāt kāṃcit peṣayitvā dadyāt kāṃcidanyadravyasaṃyojitāṃ pācayitvā dadyāt kāṃcidāmadravyasaṃyojitāṃ kṛtvā dadyāt kāṃcicchalākayā śarīrasthānaṃ viddhvā dadyāt kāṃcidagninā paridāhya dadyāt kāṃcidanyonyadravyasaṃyuktāṃ yāvat pānabhojanādiṣvapi yojayitvā dadyāt | [SDhPS, 5 115.1]
atha sa jātyandhapuruṣas tenopāyayogena cakṣuḥ pratilabheta | [SDhPS, 5 116.1]
sa pratilabdhacakṣurbahiradhyātmaṃ dūre āsanne ca candrasūryaprabhāṃ nakṣatrāṇi grahān sarvarūpāṇi ca paśyet | [SDhPS, 5 117.1]
evaṃ ca vadet | [SDhPS, 5 118.1]
aho batāhaṃ mūḍho yo 'haṃ pūrvam ācakṣamāṇānāṃ na śraddadhāmi noktaṃ gṛhṇāmi | [SDhPS, 5 118.2]
so 'hamidānīṃ sarvaṃ paśyāmi | [SDhPS, 5 119.1]
mukto 'smi andhabhāvāt | [SDhPS, 5 120.1]
pratilabdhacakṣuścāsmi | [SDhPS, 5 121.1]
na ca me kaścid viśiṣṭataro 'stīti | [SDhPS, 5 122.1]
tena ca samayena pañcābhijñā ṛṣayo bhaveyur divyacakṣurdivyaśrotraparacittajñānapūrvanivāsānusmṛtijñānarddhivimokṣakriyākuśalāḥ | [SDhPS, 5 123.1]
te taṃ puruṣamevaṃ vadeyuḥ | [SDhPS, 5 123.2]
kevalaṃ bhoḥ puruṣa tvayā cakṣuḥ pratilabdham | [SDhPS, 5 123.3]
na tu bhavān kiṃcijjānāti | [SDhPS, 5 124.1]
kuto 'bhimānaste samutpannaḥ | [SDhPS, 5 125.1]
na ca te 'sti prajñā | [SDhPS, 5 125.2]
na cāsi paṇḍitaḥ | [SDhPS, 5 126.1]
tamenamevaṃ vadeyuḥ | [SDhPS, 5 127.1]
yadā tvaṃ bhoḥ puruṣa antargṛhaṃ niṣaṇṇo bahiranyāni rūpāṇi na paśyasi na ca jānāsi nāpi te ye sattvāḥ snigdhacittā vā drugdhacittā vā | [SDhPS, 5 127.2]
na vijānīṣe pañcayojanāntarasthitasya janasya bhāṣamāṇasya | [SDhPS, 5 128.1]
bherīśaṅkhādīnāṃ śabdaṃ na prajānāsi na śṛṇoṣi | [SDhPS, 5 129.1]
krośāntaram apy anutkṣipya pādau na śaknoṣi gantum | [SDhPS, 5 130.1]
jātasaṃvṛddhaścāsi mātuḥ kukṣau | [SDhPS, 5 131.1]
tāṃ ca kriyāṃ na smarasi | [SDhPS, 5 132.1]
tatkathamasi paṇḍitaḥ | [SDhPS, 5 133.1]
kathaṃ ca sarvaṃ paśyāmīti vadasi | [SDhPS, 5 133.2]
tatsādhu bhoḥ puruṣa yadandhakāraṃ tatprakāśamiti saṃjānīṣe yacca prakāśaṃ tadandhakāramiti saṃjānīṣe | [SDhPS, 5 133.3]
atha sa puruṣastān ṛṣīnevaṃ vadet | [SDhPS, 5 134.1]
ka upāyaḥ kiṃ vā śubhaṃ karma kṛtvedṛśīṃ prajñāṃ pratilabheya yuṣmākaṃ prasādāccaitān guṇān pratilabheya | [SDhPS, 5 134.2]
atha khalu te ṛṣayastasya puruṣasyaivaṃ kathayeyuḥ | [SDhPS, 5 134.3]
yadīcchasi araṇye vasa | [SDhPS, 5 134.4]
parvataguhāsu vā niṣaṇṇo dharmaṃ cintaya | [SDhPS, 5 135.1]
kleśāśca te prahātavyāḥ | [SDhPS, 5 136.1]
tathā dhūtaguṇasamanvāgato 'bhijñāḥ pratilapsyase | [SDhPS, 5 137.1]
atha sa puruṣastamarthaṃ gṛhītvā pravrajitaḥ | [SDhPS, 5 138.1]
araṇye vasan ekāgracitto lokatṛṣṇāṃ prahāya pañcābhijñāḥ prāpnuyāt | [SDhPS, 5 139.1]
pratilabdhābhijñaśca cintayet | [SDhPS, 5 140.1]
yadahaṃ pūrvamanyatkarma kṛtavān tena me na kaścid guṇo 'dhigataḥ | [SDhPS, 5 140.2]
idānīṃ yathācintitaṃ gacchāmi | [SDhPS, 5 141.1]
pūrvaṃ cāhamalpaprajño 'lpapratisaṃvedī andhabhūto 'smyāsīt | [SDhPS, 5 142.1]
iti hi kāśyapa upamaiṣā kṛtā asyārthasya vijñaptaye | [SDhPS, 5 143.1]
ayaṃ ca punaratrārtho draṣṭavyaḥ | [SDhPS, 5 144.1]
jātyandha iti kāśyapa ṣaḍgatisaṃsārasthitānāṃ sattvānāmetadadhivacanaṃ ye saddharmaṃ na jānanti kleśatamo'ndhakāraṃ ca saṃvardhayanti | [SDhPS, 5 145.1]
te cāvidyāndhāḥ | [SDhPS, 5 146.1]
avidyāndhāśca saṃskārānupavicinvati saṃskārapratyayaṃ ca nāmarūpaṃ yāvadevamasya kevalasya mahato duḥkhaskandhasya samudayo bhavati | [SDhPS, 5 147.1]
evamavidyāndhāstiṣṭhanti sattvāḥ saṃsāre | [SDhPS, 5 148.1]
tathāgatastu karuṇāṃ janayitvā traidhātukānniḥsṛtaḥ piteva priye ekaputrake karuṇāṃ janayitvā traidhātuke 'vatīrya sattvān saṃsāracakre paribhramataḥ saṃpaśyati | [SDhPS, 5 149.1]
na ca te saṃsārānniḥsaraṇaṃ prajānanti | [SDhPS, 5 150.1]
atha bhagavāṃstān prajñācakṣuṣā paśyati | [SDhPS, 5 151.1]
dṛṣṭvā ca jānāti | [SDhPS, 5 152.1]
amī sattvāḥ pūrvaṃ kuśalaṃ kṛtvā mandadveṣāstīvrarāgā mandarāgāstīvradveṣāḥ kecidalpaprajñāḥ kecit paṇḍitāḥ kecitparipākaśuddhāḥ kecinmithyādṛṣṭayaḥ | [SDhPS, 5 152.2]
teṣāṃ sattvānāṃ tathāgata upāyakauśalyena trīṇi yānāni deśayati | [SDhPS, 5 153.1]
tatra yathā te ṛṣayaḥ pañcābhijñā viśuddhacakṣuṣa evaṃ bodhisattvā bodhicittānyutpādya anutpattikīṃ dharmakṣāntiṃ pratilabhya anuttarāṃ samyaksaṃbodhimabhisaṃbudhyante | [SDhPS, 5 154.1]
tatra yathāsau mahāvaidya evaṃ tathāgato draṣṭavyaḥ | [SDhPS, 5 155.1]
yathāsau jātyandhastathā mohāndhāḥ sattvā draṣṭavyāḥ | [SDhPS, 5 156.1]
yathā vātapittaśleṣmāṇa evaṃ rāgadveṣamohā dvāṣaṣṭi ca dṛṣṭikṛtāni draṣṭavyāni | [SDhPS, 5 157.1]
yathā catasra oṣadhayastathā śūnyatānimittāpraṇihitanirvāṇadvāraṃ ca draṣṭavyam | [SDhPS, 5 158.1]
yathā yathā dravyāṇyupayujyante tathā tathā vyādhayaḥ praśāmyantīti | [SDhPS, 5 159.1]
evaṃ śūnyatānimittāpraṇihitāni vimokṣamukhāni bhāvayitvā sattvā avidyāṃ nirodhayanti | [SDhPS, 5 160.1]
avidyānirodhāt saṃskāranirodho yāvadevamasya kevalasya mahato duḥkhaskandhasya nirodho bhavati | [SDhPS, 5 161.1]
evaṃ cāsya cittaṃ na kuśale tiṣṭhati na pāpe | [SDhPS, 5 162.1]
yathā andhaścakṣuḥ pratilabhate tathā śrāvakapratyekabuddhayānīyo draṣṭavyaḥ | [SDhPS, 5 163.1]
saṃsārakleśabandhanāni chinatti | [SDhPS, 5 164.1]
kleśabandhanānnirmuktaḥ pramucyate ṣaḍgatikāt traidhātukāt | [SDhPS, 5 165.1]
tena śrāvakayānīyaḥ evaṃ jānāty evaṃ ca vācaṃ bhāṣate | [SDhPS, 5 166.1]
na santyapare dharmā abhisaṃboddhavyāḥ | [SDhPS, 5 166.2]
nirvāṇaprāpto 'smīti | [SDhPS, 5 167.1]
atha khalu tathāgatastasmai dharmaṃ deśayati | [SDhPS, 5 168.1]
yena sarvadharmā na prāptāḥ kutastasya nirvāṇamiti | [SDhPS, 5 169.1]
taṃ bhagavān bodhau samādāpayati | [SDhPS, 5 169.2]
sa utpannabodhicitto na saṃsārasthito na nirvāṇaprāpto bhavati | [SDhPS, 5 170.1]
so 'vabudhya traidhātukaṃ daśasu dikṣu śūnyaṃ nirmitopamaṃ māyopamaṃ svapnamarīcipratiśrutkopamaṃ lokaṃ paśyati | [SDhPS, 5 171.1]
sa sarvadharmān anutpannān aniruddhān abaddhānamuktān atamo'ndhakārān na prakāśān paśyati | [SDhPS, 5 172.1]
ya evaṃ gambhīrān dharmān paśyati sa paśyati apaśyanayā sarvatraidhātukaṃ paripūrṇamanyonyasattvāśayādhimuktam | [SDhPS, 5 173.1]
atha khalu bhagavānimamevārthaṃ bhūyasyā mātrayā saṃdarśayamānaḥ tasyāṃ velāyāmimā gāthā abhāṣata | [SDhPS, 5 174.1]
candrasūryaprabhā yadvannipatanti samaṃ nṛṣu | [SDhPS, 5 175.1]
guṇavatsvatha pāpeṣu prabhāyā nonapūrṇatā | [SDhPS, 5 175.2]
tathāgatasya prajñābhāsamā hyādityacandravat | [SDhPS, 5 176.1]
sarvasattvān vinayate na conā naiva cādhikā | [SDhPS, 5 176.2]
yathā kulālo mṛdbhāṇḍaṃ kurvan mṛtsu samāsvapi | [SDhPS, 5 177.1]
bhavanti bhājanā tasya guḍakṣīradhṛtāmbhasām | [SDhPS, 5 177.2]
aśuceḥ kānicittatra dadhno 'nyāni bhavanti tu | [SDhPS, 5 178.1]
mṛdamekāṃ sa gṛhṇāti kurvan bhāṇḍāni bhārgavaḥ | [SDhPS, 5 178.2]
yādṛk prakṣipyate dravyaṃ bhājanaṃ tena lakṣyate | [SDhPS, 5 179.1]
sattvāviśeṣe 'pi tathā rucibhedāttathāgatāḥ | [SDhPS, 5 179.2]
yānabhedaṃ varṇayanti buddhayānaṃ tu niścitam | [SDhPS, 5 180.1]
saṃsāracakrasyājñānānnirvṛtiṃ na vijānate | [SDhPS, 5 180.2]
yastu śūnyān vijānāti dharmānātmavivarjitān | [SDhPS, 5 181.1]
saṃbuddhānāṃ bhagavatāṃ bodhiṃ jānāti tattvataḥ | [SDhPS, 5 181.2]
prajñāmadhyavyavasthānāt pratyekajina ucyate | [SDhPS, 5 182.1]
śūnyajñānavihīnatvācchrāvakaḥ samprabhāṣyate | [SDhPS, 5 182.2]
sarvadharmāvabodhāttu samyaksaṃbuddha ucyate | [SDhPS, 5 183.1]
tenopāyaśatairnityaṃ dharmaṃ deśeti prāṇinām | [SDhPS, 5 183.2]
yathā hi kaścijjātyandhaḥ sūryendugrahatārakāḥ | [SDhPS, 5 184.1]
apaśyann evamāhāsau nāsti rūpāṇi sarvaśaḥ | [SDhPS, 5 184.2]
jātyandhe tu mahāvaidyaḥ kāruṇyaṃ saṃniveśya ha | [SDhPS, 5 185.1]
himavantaṃ sa gatvāna tiryagūrdhvamadhastathā | [SDhPS, 5 185.2]
sarvavarṇarasthānā nagāllabhata oṣadhīḥ | [SDhPS, 5 186.1]
evamādīścatasro 'tha prayogamakarottataḥ | [SDhPS, 5 186.2]
dantaiḥ saṃcūrṇya kāṃcittu piṣṭvā cānyāṃ tathāparām | [SDhPS, 5 187.1]
sūcyagreṇa praveśyāṅge jātyandhāya prayojayet | [SDhPS, 5 187.2]
sa labdhacakṣuḥ saṃpaśyet sūryendugrahatārakāḥ | [SDhPS, 5 188.1]
evaṃ cāsya bhavetpūrvajñānāttadudāhṛtam | [SDhPS, 5 188.2]
evaṃ sattvā mahājñānā jātyandhāḥ saṃsaranti hi | [SDhPS, 5 189.1]
pratītyotpādacakrasya ajñānādduḥkhavartmanaḥ | [SDhPS, 5 189.2]
evamajñānasaṃmūḍhe loke sarvaviduttamaḥ | [SDhPS, 5 190.1]
tathāgato mahāvaidya utpannaḥ karuṇātmakaḥ | [SDhPS, 5 190.2]
upāyakuśalaḥ śāstā saddharmaṃ deśayatyasau | [SDhPS, 5 191.1]
anuttarāṃ buddhabodhiṃ deśayatyagrayānike | [SDhPS, 5 191.2]
prakāśayati madhyāṃ tu madhyaprajñāya nāyakaḥ | [SDhPS, 5 192.1]
saṃsārabhīrave bodhimanyāṃ saṃvarṇayatyapi | [SDhPS, 5 192.2]
traidhātukānniḥsṛtasya śrāvakasya vijānataḥ | [SDhPS, 5 193.1]
bhavatyevaṃ mayā prāptaṃ nirvāṇamamalaṃ śivam | [SDhPS, 5 193.2]
tāmeva tatra prakāśemi naitannirvāṇamucyate | [SDhPS, 5 194.1]
sarvadharmāvabodhāttu nirvāṇaṃ prāpyate 'mṛtam | [SDhPS, 5 194.2]
maharṣayo yathā tasmai karuṇāṃ saṃniveśya vai | [SDhPS, 5 195.1]
kathayanti ca mūḍho 'si mā te 'bhūjjñānavānaham | [SDhPS, 5 195.2]
abhyantarāvasthitastvaṃ yadā bhavasi koṣṭhake | [SDhPS, 5 196.1]
bahiryadvartate tadvai na jānīṣe tvamalpadhīḥ | [SDhPS, 5 196.2]
yo 'bhyantare 'vasthitastu bahirjñātaṃ kṛtākṛtam | [SDhPS, 5 197.1]
so adyāpi na jānāti kutastvaṃ vetsyase 'lpadhīḥ | [SDhPS, 5 197.2]
pañcayojanamātraṃ tu yaḥ śabdo niścarediha | [SDhPS, 5 198.1]
taṃ śrotuṃ na samartho 'si prāgevānyaṃ vidūrataḥ | [SDhPS, 5 198.2]
tvayi ye pāpacitta vā anunītāstathāpare | [SDhPS, 5 199.1]
te na śakyaṃ tvayā jñātum abhimānaḥ kuto 'sti te | [SDhPS, 5 199.2]
krośamātre 'pi gantavye padavīṃ na vinā gatiḥ | [SDhPS, 5 200.1]
mātuḥ kukṣau ca yadvṛttaṃ vismṛtaṃ tattadeva te | [SDhPS, 5 200.2]
abhijñā yasya pañcaitāḥ sa sarvajña ihocyate | [SDhPS, 5 201.1]
tvaṃ mohād apyakiṃcijjñaḥ sarvajño 'smīti bhāṣase | [SDhPS, 5 201.2]
sarvajñatvaṃ prārthayase yadyabhijñābhinirhareḥ | [SDhPS, 5 202.1]
taṃ cābhijñābhinirhāramaraṇyastho vicintaya | [SDhPS, 5 202.2]
dharmaṃ viśuddhaṃ tena tvamabhijñāḥ pratilapsyase | [SDhPS, 5 202.3]
so 'rthaṃ gṛhya gato 'raṇyaṃ cintayet susamāhitaḥ | [SDhPS, 5 203.1]
abhijñāḥ prāptavān pañca nacireṇa guṇānvitaḥ | [SDhPS, 5 203.2]
tathaiva śrāvakāḥ sarve prāptanirvāṇasaṃjñinaḥ | [SDhPS, 5 204.1]
jino 'tha deśayettasmai viśrāmo 'yaṃ na nirvṛtiḥ | [SDhPS, 5 204.2]
upāya eṣa buddhānāṃ vadanti yadimaṃ nayam | [SDhPS, 5 205.1]
sarvajñatvamṛte nāsti nirvāṇaṃ tatsamārabha | [SDhPS, 5 205.2]
tryadhvajñānamanantaṃ ca ṣaṭ ca pāramitāḥ śubhāḥ | [SDhPS, 5 206.1]
śūnyatāmanimittaṃ ca praṇidhānavivarjitam | [SDhPS, 5 206.2]
bodhicittaṃ ca ye cānye dharmā nirvāṇagāminaḥ | [SDhPS, 5 207.1]
sāsravānāsravāḥ śāntāḥ sarve gaganasaṃnibhāḥ | [SDhPS, 5 207.2]
brahmavihārāścatvāraḥ saṃgrahā ye ca kīrtitāḥ | [SDhPS, 5 208.1]
sattvānāṃ vinayārthāya kīrtitāḥ paramarṣibhiḥ | [SDhPS, 5 208.2]
yaśca dharmān vijānāti māyāsvapnasvabhāvakān | [SDhPS, 5 209.1]
kadalīskandhaniḥsārān pratiśrutkāsamānakān | [SDhPS, 5 209.2]
tatsvabhāvaṃ ca jānāti traidhātukamaśeṣataḥ | [SDhPS, 5 210.1]
abaddham avimuktaṃ ca na vijānāti nirvṛtim | [SDhPS, 5 210.2]
sarvadharmān samān śūnyānnirnānākaraṇātmakān | [SDhPS, 5 211.1]
na caitān prekṣate nāpi kiṃciddharmaṃ vipaśyati | [SDhPS, 5 211.2]
sa paśyati mahāprajño dharmakāyamaśeṣataḥ | [SDhPS, 5 212.1]
nāsti yānatrayaṃ kiṃcidekayānamihāsti tu | [SDhPS, 5 212.2]
sarvadharmāḥ samāḥ sarve samāḥ samasamāḥ sadā | [SDhPS, 5 213.1]
evaṃ jñātvā vijānāti nirvāṇamamṛtaṃ śivam | [SDhPS, 5 213.2]
{SDhPS, 6}
atha khalu bhagavānimā gāthā bhāṣitvā sarvāvantaṃ bhikṣusaṃghamāmantrayate sma | [SDhPS, 6 1.1]
ārocayāmi vo bhikṣavaḥ prativedayāmi | [SDhPS, 6 1.2]
ayaṃ mama śrāvakaḥ kāśyapo bhikṣustriṃśato buddhakoṭīsahasrāṇāmantike satkāraṃ kariṣyati | [SDhPS, 6 2.1]
gurukāraṃ mānanāṃ pūjanām arcanām apacāyanāṃ kariṣyati | [SDhPS, 6 2.2]
teṣāṃ ca buddhānāṃ bhagavatāṃ saddharmaṃ dhārayiṣyati | [SDhPS, 6 2.3]
sa paścime samucchraye avabhāsaprāptāyāṃ lokadhātau mahāvyūhe kalpe raśmiprabhāso nāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 6 3.1]
dvādaśa cāsyāntarakalpānāyuṣpramāṇaṃ bhaviṣyati | [SDhPS, 6 4.1]
viṃśatiṃ cāsyāntarakalpān saddharmaḥ sthāsyati | [SDhPS, 6 5.1]
viṃśatimevāntarakalpān saddharmapratirūpakaḥ sthāsyati | [SDhPS, 6 6.1]
taccāsya buddhakṣetraṃ śuddhaṃ bhaviṣyati śuci apagatapāṣāṇaśarkarakaṭhalyam apagataśvabhraprapātam apagatasyandanikāgūthoḍigallaṃ samaṃ ramaṇīyaṃ prāsādikaṃ darśanīyaṃ vaiḍūryamayaṃ ratnavṛkṣapratimaṇḍitaṃ suvarṇasūtrāṣṭāpadanibaddhaṃ puṣpābhikīrṇam | [SDhPS, 6 7.1]
bahūni ca tatra bodhisattvaśatasahasrāṇyutpatsyante | [SDhPS, 6 8.1]
aprameyāṇi ca tatra śrāvakakoṭīnayutaśatasahasrāṇi bhaviṣyanti | [SDhPS, 6 9.1]
na ca tatra māraḥ pāpīyānavatāraṃ lapsyate | [SDhPS, 6 10.1]
na ca māraparṣat prajñāsyate | [SDhPS, 6 10.2]
bhaviṣyanti tatra khalu punarmāraśca māraparṣadaśca | [SDhPS, 6 11.1]
api tu khalu punastatra lokadhātau tasyaiva bhagavato raśmiprabhāsasya tathāgatasya śāsane saddharmaparigrahāyābhiyuktā bhaviṣyanti | [SDhPS, 6 12.1]
atha khalu bhagavāṃstasyāṃ velāyāmimā gāthā abhāṣata | [SDhPS, 6 13.1]
atha khalvāyuṣmān mahāmaudgalyāyanaḥ sthavira āyuṣmāṃśca subhūtirāyuṣmāṃśca mahākātyāyanaḥ pravepamānaiḥ kāyairbhagavantamanimiṣairnetrairvyavalokayanti sma | [SDhPS, 6 23.1]
tasyāṃ ca velāyāṃ pṛthak pṛthaṅmanaḥsaṃgītyā imā gāthā abhāṣanta | [SDhPS, 6 24.1]
arhanta he mahāvīra śākyasiṃha narottama | [SDhPS, 6 25.1]
asmākamanukampāya buddhaśabdamudīraya | [SDhPS, 6 25.2]
avaśyamavasaraṃ jñātvā asmākaṃ pi narottama | [SDhPS, 6 26.1]
amṛteneva siñcitvā vyākuruṣva vibhojana | [SDhPS, 6 26.2]
durbhikṣādāgataḥ kaścinnaro labdhvā subhojanam | [SDhPS, 6 27.1]
pratīkṣa bhūya ucyeta hastaprāptasmi bhojane | [SDhPS, 6 27.2]
evamevotsukā asmo hīnayānaṃ vicintaya | [SDhPS, 6 28.1]
duṣkālabhuktasattvā vā buddhajñānaṃ labhāmahe | [SDhPS, 6 28.2]
na tāvadasmān saṃbuddho vyākaroti mahāmuniḥ | [SDhPS, 6 29.1]
yathā hastasmi prakṣiptaṃ na tadbhuñjīta bhojanam | [SDhPS, 6 29.2]
evaṃ ca utsukā vīra śrutvā ghoṣamanuttaram | [SDhPS, 6 30.1]
vyākṛtā yada bheṣyāmastadā bheṣyāma nirvṛtāḥ | [SDhPS, 6 30.2]
atha khalu bhagavāṃsteṣāṃ mahāśrāvakāṇāṃ sthavirāṇāmimamevaṃrūpaṃ cetasaiva cetaḥparivitarkamājñāya punarapi sarvāvantaṃ bhikṣusaṃghamāmantrayate sma | [SDhPS, 6 32.1]
ayaṃ me bhikṣavo mahāśrāvakaḥ sthaviraḥ subhūtistriṃśata eva buddhakoṭīnayutaśatasahasrāṇāṃ satkāraṃ kariṣyati gurukāraṃ mānanāṃ pūjanām arcanām apacāyanāṃ kariṣyati | [SDhPS, 6 32.2]
tatra ca brahmacaryaṃ cariṣyati bodhiṃ ca samudānayiṣyati | [SDhPS, 6 33.1]
evaṃrūpāṃścādhikārān kṛtvā paścime samucchraye śaśiketurnāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 6 34.1]
ratnasaṃbhavaṃ ca nāmāsya tad buddhakṣetraṃ bhaviṣyati | [SDhPS, 6 35.1]
ratnāvabhāsaśca nāma sa kalpo bhaviṣyati | [SDhPS, 6 36.1]
samaṃ ca tad buddhakṣetraṃ bhaviṣyati ramaṇīyaṃ sphaṭikamayaṃ ratnavṛkṣavicitritamapagataśvabhraprapātamapagatagūtholigallaṃ manojñaṃ puṣpābhikīrṇam | [SDhPS, 6 37.1]
kūṭāgāraparibhogeṣu cātra puruṣā vāsaṃ kalpayiṣyanti | [SDhPS, 6 38.1]
bahavaścāsya śrāvakā bhaviṣyantyaparimāṇā yeṣāṃ na śakyaṃ gaṇanayā paryanto 'dhigantum | [SDhPS, 6 39.1]
bahūni cātra bodhisattvakoṭīnayutaśatasahasrāṇi bhaviṣyanti | [SDhPS, 6 40.1]
tasya ca bhagavato dvādaśāntarakalpān āyuṣpramāṇaṃ bhaviṣyati | [SDhPS, 6 41.1]
viṃśatiṃ cāntarakalpān saddharmaḥ sthāsyati | [SDhPS, 6 42.1]
viṃśatimevāntarakalpān saddharmapratirūpakaḥ sthāsyati | [SDhPS, 6 43.1]
sa ca bhagavān vaihāyasamantarīkṣe sthitvā abhīkṣṇaṃ dharmaṃ deśayiṣyati bahūni ca bodhisattvaśatasahasrāṇi bahūni ca śrāvakaśatasahasrāṇi vineṣyati | [SDhPS, 6 44.1]
atha khalu bhagavāṃstasyāṃ velāyāmimā gāthā abhāṣata | [SDhPS, 6 45.1]
ārocayāmi ahamadya bhikṣavaḥ prativedayāmyadya mamā śṛṇotha | [SDhPS, 6 46.1]
sthaviraḥ subhūtirmama śrāvako 'yaṃ bhaviṣyate buddha anāgate 'dhvani | [SDhPS, 6 46.2]
buddhāṃśca paśyitva mahānubhāvān triṃśacca pūrṇānayutāna koṭīḥ | [SDhPS, 6 47.1]
cariṣyate carya tadānulomikīmimasya jñānasya kṛtena caiṣaḥ | [SDhPS, 6 47.2]
atha khalu bhagavān punareva sarvāvantaṃ bhikṣusaṃghamāmantrayate sma | [SDhPS, 6 54.1]
ārocayāmi vo bhikṣavaḥ prativedayāmi | [SDhPS, 6 54.2]
ayaṃ mama śrāvakaḥ sthaviro mahākātyāyano 'ṣṭānāṃ buddhakoṭīśatasahasrāṇāmantike satkāraṃ kariṣyati gurukāraṃ mānanāṃ pūjanām arcanām apacāyanāṃ kariṣyati | [SDhPS, 6 55.1]
parinirvṛtānāṃ ca teṣāṃ tathāgatānāṃ stūpān kariṣyati yojanasahasraṃ samucchrayeṇa pañcāśadyojanāni pariṇāhena saptānāṃ ratnānām | [SDhPS, 6 56.1]
tadyathā suvarṇasya rūpyasya vaiḍūryasya sphaṭikasya lohitamukter aśmagarbhasya musāragalvasya saptamasya ratnasya | [SDhPS, 6 57.1]
teṣāṃ ca stūpānāṃ pūjāṃ kariṣyati puṣpadhūpagandhamālyavilepanacūrṇacīvaracchatradhvajapatākāvaijayantībhiśca | [SDhPS, 6 58.1]
tataśca bhūyaḥ pareṇa paratareṇa punar viṃśatīnāṃ buddhakoṭīnāmantike evaṃrūpameva satkāraṃ kariṣyati gurukāraṃ mānanāṃ pūjanām arcanām apacāyanāṃ kariṣyati | [SDhPS, 6 59.1]
sa paścime samucchraye paścime ātmabhāvapratilambhe jāmbūnadaprabhāso nāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 6 60.1]
pariśuddhaṃ cāsya buddhakṣetraṃ bhaviṣyati samaṃ ramaṇīyaṃ prāsādikaṃ darśanīyaṃ sphaṭikamayaṃ ratnavṛkṣābhivicitritaṃ suvarṇasūtrāchoḍitaṃ puṣpasaṃstarasaṃstṛtam apagatanirayatiryagyoniyamalokāsurakāyaṃ bahunaradevapratipūrṇaṃ bahuśrāvakaśatasahasropaśobhitaṃ bahubodhisattvaśatasahasrālaṃkṛtam | [SDhPS, 6 61.1]
dvādaśa cāsya antarakalpānāyuṣpramāṇaṃ bhaviṣyati | [SDhPS, 6 62.1]
viṃśatiṃ cāsya antarakalpān saddharmaḥ sthāsyati | [SDhPS, 6 63.1]
viṃśatimevāntarakalpān saddharmapratirūpakaḥ sthāsyati | [SDhPS, 6 64.1]
atha khalu bhagavāṃstasyāṃ velāyāmimā gāthā abhāṣata | [SDhPS, 6 65.1]
atha khalu bhagavān punareva sarvāvantaṃ bhikṣusaṃghamāmantrayate sma | [SDhPS, 6 71.1]
ārocayāmi vo bhikṣavaḥ prativedayāmi | [SDhPS, 6 71.2]
ayaṃ mama śrāvakaḥ sthaviro mahāmaudgalyāyano 'ṣṭāviṃśatibuddhasahasrāṇyārāgayiṣyati teṣāṃ ca buddhānāṃ bhagavatāṃ vividhaṃ satkāraṃ kariṣyati gurukāraṃ mānanāṃ pūjanām arcanām apacāyanāṃ kariṣyati | [SDhPS, 6 72.1]
parinirvṛtānāṃ ca teṣāṃ buddhānāṃ bhagavatāṃ stūpān kārayiṣyati saptaratnamayān | [SDhPS, 6 73.1]
tadyathā suvarṇasya rūpyasya vaidūryasya sphaṭikasya lohitamukteraśmagarbhasya musāragalvasya | [SDhPS, 6 74.1]
yojanasahasraṃ samucchrayeṇa pañcayojanaśatāni pariṇāhena | [SDhPS, 6 75.1]
teṣāṃ ca stūpānāṃ vividhāṃ pūjāṃ kariṣyati puṣpadhūpagandhamālyavilepanacūrṇacīvaracchatradhvajapatākāvaijayantībhiḥ | [SDhPS, 6 76.1]
tataśca bhūyaḥ pareṇa paratareṇa viṃśaterbuddhakoṭīśatasahasrāṇāmevaṃrūpameva satkāraṃ kariṣyati gurukāraṃ mānanāṃ pūjanām arcanām apacāyanāṃ kariṣyati | [SDhPS, 6 77.1]
paścime ca ātmabhāvapratilambhe tamālapatracandanagandho nāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 6 78.1]
manobhirāmaṃ ca nāmāsya tadbuddhakṣetraṃ bhaviṣyati | [SDhPS, 6 79.1]
ratiprapūrṇaśca nāma sa kalpo bhaviṣyati | [SDhPS, 6 80.1]
pariśuddhaṃ cāsya tadbuddhakṣetraṃ bhaviṣyati samaṃ ramaṇīyaṃ prāsādikaṃ sudarśanīyaṃ sphaṭikamayaṃ ratnavṛkṣābhivicitritaṃ muktakusumābhikīrṇaṃ bahunaradevapratipūrṇamṛṣiśatasahasraniṣevitaṃ yaduta śrāvakaiśca bodhisattvaiśca | [SDhPS, 6 81.1]
caturviṃśatiṃ cāsya antarakalpānāyuṣpramāṇaṃ bhaviṣyati | [SDhPS, 6 82.1]
catvāriṃśacca antarakalpān saddharmaḥ sthāsyati | [SDhPS, 6 83.1]
catvāriṃśadeva antarakalpān saddharmapratirūpakaḥ sthāsyati | [SDhPS, 6 84.1]
atha khalu bhagavāṃstasyāṃ velāyāmimā gāthā abhāṣata | [SDhPS, 6 85.1]
{SDhPS, 7}
bhūtapūrvaṃ bhikṣavo 'tīte 'dhvani asaṃkhyeyaiḥ kalpair asaṃkhyeyatarair vipulairaprameyair acintyair aparimitair apramāṇaistataḥ pareṇa paratareṇa yadāsīt | [SDhPS, 7 1.1]
tena kālena tena samayena mahābhijñājñānābhibhūr nāma tathāgato 'rhan samyaksaṃbuddho loka udapādi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān saṃbhavāyāṃ lokadhātau mahārūpe kalpe | [SDhPS, 7 1.2]
kiyaccirotpannaḥ sa bhikṣavastathāgato 'bhūt | [SDhPS, 7 2]
tadyathāpi nāma bhikṣavo yāvāniha trisāhasramahāsāhasre lokadhātau pṛthivīdhātus taṃ kaścideva puruṣaḥ sarvaṃ cūrṇīkuryān maṣiṃ kuryāt | [SDhPS, 7 3]
atha khalu sa puruṣastasmāllokadhātorekaṃ paramāṇurajo gṛhītvā pūrvasyāṃ diśi lokadhātusahasramatikramya tadekaṃ paramāṇuraja upanikṣipet | [SDhPS, 7 4]
atha sa puruṣo dvitīyaṃ ca paramāṇurajo gṛhītvā tataḥ pareṇa parataraṃ lokadhātusahasramatikramya dvitīyaṃ paramāṇuraja upanikṣipet | [SDhPS, 7 5]
anena paryāyeṇa sa puruṣaḥ sarvāvantaṃ pṛthivīdhātumupanikṣipet pūrvasyāṃ diśi | [SDhPS, 7 6]
tatkiṃ manyadhve bhikṣavaḥ śakyaṃ teṣāṃ lokadhātūnāmanto vā paryanto vā gaṇanayādhigantum | [SDhPS, 7 7]
ta āhuḥ | [SDhPS, 7 8]
no hīdaṃ bhagavan no hīdaṃ sugata | [SDhPS, 7 9]
bhagavānāha | [SDhPS, 7 10]
śakyaṃ punarbhikṣavasteṣāṃ lokadhātūnāṃ kenacid gaṇakena vā gaṇakamahāmātreṇa vā gaṇanayā paryanto 'dhigantuṃ yeṣu vopanikṣiptāni tāni paramāṇurajāṃsi yeṣu vā nopanikṣiptāni | [SDhPS, 7 11]
na tveva teṣāṃ kalpakoṭīnayutaśatasahasrāṇāṃ śakyaṃ gaṇanāyogena paryanto 'dhigantum | [SDhPS, 7 12]
yāvantaḥ kalpāstasya bhagavato mahābhijñājñānābhibhuvas tathāgatasya parinirvṛtasyaitāvān sa kālo 'bhūd evamacintya evamapramāṇaḥ | [SDhPS, 7 13]
taṃ cāhaṃ bhikṣavastathāgataṃ tāvacciraṃ parinirvṛtamanena tathāgatajñānadarśanabalādhānena yathādya śvo vā parinirvṛtamanusmarāmi | [SDhPS, 7 14]
atha khalu bhagavāṃstasyāṃ velāyāmimā gāthā abhāṣata | [SDhPS, 7 15]
abhū atītā bahu kalpakoṭyo anusmarāmi dvipadānamuttamam | [SDhPS, 7 16.1]
abhijñajñānābhibhūvaṃ mahāmunim abhūṣi tatkālamanuttamo jinaḥ | [SDhPS, 7 16.2]
tasya khalu punarbhikṣavo mahābhijñājñānābhibhuvas tathāgatasyārhataḥ samyaksaṃbuddhasya catuṣpañcāśatkalpakoṭīnayutaśatasahasrāṇyāyuṣpramāṇamabhūt | [SDhPS, 7 23]
pūrve ca sa bhagavān mahābhijñājñānābhibhūs tathāgato 'nabhisaṃbuddho 'nuttarāṃ samyaksaṃbodhiṃ bodhimaṇḍavarāgragata eva sarvāṃ mārasenāṃ prābhañjīt parājaiṣīt | [SDhPS, 7 24]
prabhañjayitvā parājayitvā anuttarāṃ samyaksaṃbodhim abhisaṃbhotsyāmīti | [SDhPS, 7 25.1]
na ca tāvattasya te dharmā āmukhībhavanti sma | [SDhPS, 7 25.2]
sa bodhivṛkṣamūle bodhimaṇḍe ekamantarakalpamasthāt | [SDhPS, 7 26]
dvitīyamapyantarakalpam asthāt | [SDhPS, 7 27]
na ca tāvadanuttarāṃ samyaksaṃbodhimabhisaṃbudhyate | [SDhPS, 7 28]
tṛtīyamapi caturthamapi pañcamamapi ṣaṣṭhamapi saptamamapi aṣṭamamapi navamamapi daśamamapyantarakalpaṃ bodhivṛkṣamūle bodhimaṇḍe 'sthāt sakṛdvartanena paryaṅkena antarād avyutthitaḥ | [SDhPS, 7 29]
aniñjamānena cittena acalamānena avepamānena kāyenāsthāt | [SDhPS, 7 30]
na ca tāvadasya te dharmā āmukhībhavanti sma | [SDhPS, 7 31.1]
tasya khalu punarbhikṣavo bhagavato bodhimaṇḍavarāgragatasya devaistrāyastriṃśairmahāsiṃhāsanaṃ prajñaptamabhūd yojanaśatasahasraṃ samucchrayeṇa yatra sa bhagavān niṣadya anuttarāṃ samyaksaṃbodhimabhisaṃbuddhaḥ | [SDhPS, 7 32.1]
samanantaraniṣaṇṇasya ca khalu punastasya bhagavato bodhimaṇḍe 'tha brahmakāyikā devaputrā divyaṃ puṣpavarṣamabhipravarṣayāmāsuḥ | [SDhPS, 7 33.1]
bodhimaṇḍasya parisāmantakena yojanaśatamantarikṣe ca vātān pramuñcanti ye taṃ jīrṇapuṣpam avakarṣayanti | [SDhPS, 7 34.1]
yathāpravarṣitaṃ ca tat puṣpavarṣaṃ tasya bhagavato bodhimaṇḍe niṣaṇṇasya avyucchinnaṃ pravarṣayanti | [SDhPS, 7 35.1]
paripūrṇān daśāntarakalpān taṃ bhagavantamabhyavakiranti sma | [SDhPS, 7 36.1]
tathā pravarṣitaṃ ca tatpuṣpavarṣaṃ pravarṣayanti yāvat parinirvāṇakālasamaye tasya bhagavatastaṃ bhagavantam abhyavakiranti | [SDhPS, 7 37.1]
cāturmahārājakāyikāśca devaputrā divyāṃ devadundubhimabhipravādayāmāsuḥ | [SDhPS, 7 38.1]
tasya bhagavato bodhimaṇḍavarāgragatasya satkārārthamavyucchinnaṃ pravādayāmāsuḥ paripūrṇān daśāntarakalpān tasya bhagavato niṣaṇṇasya | [SDhPS, 7 39.1]
tata uttari tāni divyāṇi tūryāṇi satatasamitaṃ pravādayāmāsuryāvattasya bhagavato mahāparinirvāṇakālasamayāt | [SDhPS, 7 40.1]
atha khalu bhikṣavo daśānām antarakalpānām atyayena sa bhagavān mahābhijñājñānābhibhūstathāgato 'rhan samyaksaṃbuddho 'nuttarāṃ samyaksaṃbodhimabhisaṃbuddhaḥ | [SDhPS, 7 41.1]
samanantarābhisaṃbuddhaṃ ca taṃ viditvā ye tasya bhagavataḥ kumārabhūtasya ṣoḍaśa putrā abhūvannaurasā jñānākaro nāma teṣāṃ jyeṣṭho 'bhūt | [SDhPS, 7 42.1]
teṣāṃ ca khalu punarbhikṣavaḥ ṣoḍaśānāṃ rājakumārāṇāmekaikasya ca vividhāni krīḍanakāni rāmaṇīyakānyabhūvan vicitrāṇi darśanīyāni | [SDhPS, 7 43.1]
atha khalu bhikṣavaste ṣoḍaśa rājakumārāstāni vividhāni krīḍanakāni rāmaṇīyakāni visarjayitvā taṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhamanuttarāṃ samyaksaṃbodhimabhisaṃbuddhaṃ viditvā mātṛbhirdhātrībhiśca rudantībhiḥ parivṛtāḥ puraskṛtāḥ tena ca mahārājñā cakravartinā āryakeṇa mahākośena rājāmātyaiśca bahubhiśca prāṇikoṭīnayutaśatasahasraiḥ parivṛtāḥ puraskṛtāḥ yena bhagavān mahābhijñājñānābhibhūstathāgato 'rhan samyaksaṃbuddho bodhimaṇḍavarāgragatas tenopasaṃkrāmanti sma | [SDhPS, 7 44.1]
tasya bhagavataḥ satkārārthāya gurukārārthāya mānanārthāya pūjanārthāya arcanārthāya apacāyanārthāya upasaṃkrāntāḥ | [SDhPS, 7 45.1]
upasaṃkramya tasya bhagavataḥ pādau śirobhirvanditvā taṃ bhagavantaṃ triṣpradakṣiṇīkṛtya añjaliṃ pragṛhya taṃ bhagavantaṃ saṃmukhamābhirgāthābhiḥ sārūpyābhirabhiṣṭuvanti sma | [SDhPS, 7 46.1]
atha khalu bhikṣavaste ṣoḍaśa rājakumārāḥ kumārabhūtā eva bālakās taṃ bhagavantaṃ mahābhijñājñānābhimukhaṃ tathāgatamarhantaṃ samyaksaṃbuddhamābhiḥ sārūpyābhir gāthābhiḥ saṃmukhamabhiṣṭutya taṃ bhagavantamadhyeṣante sma dharmacakrapravartanatāyai | [SDhPS, 7 54.1]
deśayatu bhagavān dharmaṃ deśayatu sugato dharmaṃ bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca | [SDhPS, 7 54.2]
tasyāṃ ca velāyāmimā gāthā abhāṣanta | [SDhPS, 7 55.1]
tena khalu punarbhikṣavaḥ samayena tena bhagavatā mahābhijñājñānābhibhuvā tathāgatenārhatā samyaksaṃbuddhena anuttarāṃ samyaksaṃbodhimabhisaṃbudhyamānena daśasu dikṣvekaikasyāṃ diśi pañcāśallokadhātukoṭīnayutaśatasahasrāṇi ṣaḍvikāraṃ prakampitānyabhūvan mahatā cāvabhāsena sphuṭānyabhūvan | [SDhPS, 7 59.1]
sarveṣu ca teṣu lokadhātuṣu yā lokāntarikāstāsu ye akṣaṇāḥ saṃvṛtā andhakāratamisrā yatra imāvapi candrasūryau evaṃmaharddhikau evaṃmahānubhāvau evaṃmahaujaskau ābhayāpyābhāṃ nānubhavato varṇenāpi varṇaṃ tejasāpi tejo nānubhavatas tāsvapi tasmin samaye mahato 'vabhāsasya prādurbhāvo 'bhūt | [SDhPS, 7 60.1]
ye 'pi tāsu lokāntarikāsu sattvā upapannās te 'pyanyonyamevaṃ paśyanty anyonyamevaṃ saṃjānanti | [SDhPS, 7 61.1]
anye 'pi bata bhoḥ sattvāḥ santīhopapannāḥ | [SDhPS, 7 61.2]
anye 'pi bata bhoḥ sattvāḥ santīhopapannāḥ iti | [SDhPS, 7 62.1]
sarveṣu ca teṣu lokadhātuṣu yāni devabhavanāni devavimānāni ca yāvad brahmalokāt ṣaḍvikāraṃ prakampitānyabhūvan mahatā cāvabhāsena sphuṭānyabhūvan atikramya devānāṃ devānubhāvam | [SDhPS, 7 63.1]
iti hi bhikṣavastasmin samaye teṣu lokadhātuṣu mahataḥ pṛthivīcālasya mahataśca audārikasyāvabhāsasya loke prādurbhāvo 'bhūt | [SDhPS, 7 64.1]
atha pūrvasyāṃ diśi teṣu pañcāśatsu lokadhātukoṭīnayutaśatasahasreṣu yāni brāhmāṇi vimānāni tānyatīva bhrājanti tapanti virājanti śrīmantyojasvīni ca | [SDhPS, 7 65.1]
atha khalu bhikṣavasteṣāṃ mahābrahmaṇāmetadabhavat | [SDhPS, 7 66.1]
imāni khalu punarbrāhmāṇi vimānānyatīva bhrājanti tapanti virājanti śrīmantyojasvīni ca | [SDhPS, 7 66.2]
kasya khalvidaṃ pūrvanimittaṃ bhaviṣyatīti | [SDhPS, 7 67.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇas te sarve 'nyonyabhavanāni gatvā ārocayāmāsuḥ | [SDhPS, 7 67.2]
atha khalu bhikṣavaḥ sarvasattvatrātā nāma mahābrahmā taṃ mahāntaṃ brahmagaṇaṃ gāthābhiradhyabhāṣata | [SDhPS, 7 68.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇas te sarve sahitāḥ samagrāstāni divyāni svāni svāni brāhmāṇi vimānānyabhiruhya divyāṃśca sumerumātrān puṣpapuṭān gṛhītvā catasṛṣu dikṣvanucaṃkramanto 'nuvicarantaḥ paścimaṃ digbhāgaṃ prakrāntāḥ | [SDhPS, 7 72.1]
adrākṣuḥ khalu punasteṣu pañcāśatsu lokadhātukoṭīnayutaśatasahasreṣu bhikṣavaste mahābrahmāṇaḥ paścime digbhāge taṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ bodhimaṇḍavarāgragataṃ bodhivṛkṣamūle siṃhāsanopaviṣṭaṃ parivṛtaṃ puraskṛtaṃ devanāgayakṣagandharvāsuragaruḍakinnaramahoragamanuṣyāmanuṣyais taiśca putraiḥ ṣoḍaśabhī rājakumārairadhyeṣyamāṇaṃ dharmacakrapravartanatāyai | [SDhPS, 7 73.1]
dṛṣṭvā ca punaryena sa bhagavāṃstenopasaṃkrāntāḥ | [SDhPS, 7 74.1]
upasaṃkramya tasya bhagavataḥ pādau śirobhirvanditvā taṃ bhagavantamanekaśatasahasrakṛtvaḥ pradakṣiṇīkṛtya taiśca sumerumātraiḥ puṣpapuṭaistaṃ bhagavantamabhyavakiranti smābhiprakiranti sma taṃ ca bodhivṛkṣaṃ daśayojanapramāṇam | [SDhPS, 7 75.1]
abhyavakīrya tāni brāhmāṇi vimānāni tasya bhagavato niryātayāmāsuḥ | [SDhPS, 7 76.1]
parigṛhṇātu bhagavānimāni brāhmāṇi vimānāni asmākamanukampāmupādāya | [SDhPS, 7 76.2]
paribhuñjatu sugata imāni brāhmāṇi vimānānyasmākam anukampāmupādāya | [SDhPS, 7 77.1]
atha khalu bhikṣavaste mahābrahmāṇastāni svāni svāni vimānāni tasya bhagavato niryātya tasyāṃ velāyāṃ taṃ bhagavantaṃ saṃmukhamābhir gāthābhiḥ sārūpyābhirabhiṣṭuvanti sma | [SDhPS, 7 78.1]
atha khalu bhikṣavaste mahābrahmāṇastaṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ saṃmukhamābhiḥ sārūpyābhirgāthābhirabhiṣṭutya taṃ bhagavantametadūcuḥ | [SDhPS, 7 82.1]
pravartayatu bhagavān dharmacakraṃ pravartayatu sugato dharmacakraṃ loke | [SDhPS, 7 82.2]
deśayatu bhagavān nirvṛtim | [SDhPS, 7 83.1]
tārayatu bhagavān sattvān | [SDhPS, 7 84.1]
anugṛhṇātu bhagavānimaṃ lokam | [SDhPS, 7 85.1]
deśayatu bhagavān dharmasvāmī dharmamasya lokasya samārakasya sabrahmakasya saśramaṇabrāhmaṇikāyāḥ prajāyāḥ sadevamānuṣāsurāyāḥ | [SDhPS, 7 86.1]
tad bhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca | [SDhPS, 7 87.1]
atha khalu bhikṣavastāni pañcāśad brahmakoṭīnayutaśatasahasrāṇyekasvareṇa samasaṃgītyā taṃ bhagavantamābhiḥ sārūpyābhirgāthābhiradhyabhāṣanta | [SDhPS, 7 88.1]
atha khalu bhikṣavaḥ sa bhagavāṃsteṣāṃ mahābrahmaṇāṃ tūṣṇīṃbhāvenādhivāsayati sma | [SDhPS, 7 91.1]
tena khalu punarbhikṣavaḥ samayena pūrvadakṣiṇe digbhāge teṣu pañcāśatsu lokadhātukoṭīnayutaśatasahasreṣu yāni brāhmāṇi vimānāni tānyatīva bhrājanti tapanti virājanti śrīmanti ojasvīni ca | [SDhPS, 7 92.1]
atha khalu bhikṣavasteṣāṃ brahmaṇāmetadabhavat | [SDhPS, 7 93.1]
imāni khalu punarbrāhmāṇi vimānānyatīva bhrājanti tapanti virājanti śrīmanti ojasvīni ca | [SDhPS, 7 93.2]
kasya khalvidaṃ pūrvanimittaṃ bhaviṣyatīti | [SDhPS, 7 94.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇas te 'pi sarve 'nyonyabhavanāni gatvā ārocayāmāsuḥ | [SDhPS, 7 94.2]
atha khalu bhikṣavo 'dhimātrakāruṇiko nāma mahābrahmā taṃ mahāntaṃ brahmagaṇaṃ gāthābhiradhyabhāṣata | [SDhPS, 7 95.1]
atha khalu bhikṣavastānyapi pañcāśad brahmakoṭīnayutaśatasahasrāṇi tāni svāni svāni divyāni brāhmāṇi vimānānyabhiruhya divyāṃśca sumerumātrān puṣpapuṭān gṛhītvā catasṛṣu dikṣvanucaṃkramanto 'nuvicaranta uttarapaścimaṃ digbhāgaṃ prakrāntāḥ | [SDhPS, 7 101.1]
adrākṣuḥ khalu punarbhikṣavaste mahābrahmāṇa uttarapaścime digbhāge taṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ bodhimaṇḍavarāgragataṃ bodhivṛkṣamūle siṃhāsanopaviṣṭaṃ parivṛtaṃ puraskṛtaṃ devanāgayakṣagandharvāsuragaruḍakinnaramahoragamanuṣyāmanuṣyais taiśca putraiḥ ṣoḍaśabhī rājakumārairadhyeṣyamāṇaṃ dharmacakrapravartanatāyai | [SDhPS, 7 102.1]
dṛṣṭvā ca punaryena sa bhagavān mahābhijñājñānābhibhūstathāgato 'rhan samyaksaṃbuddhastenopasaṃkrāntāḥ | [SDhPS, 7 103.1]
upasaṃkramya ca tasya bhagavataḥ pādau śirobhirvanditvā taṃ bhagavantamanekaśatasahasrakṛtvaḥ pradakṣiṇīkṛtya taiḥ sumerumātraiḥ puṣpapuṭaistaṃ bhagavantamabhyavakiranti smābhiprakiranti sma taṃ ca bodhivṛkṣaṃ daśayojanapramāṇam | [SDhPS, 7 104.1]
abhyavakīrya tāni brāhmāṇi vimānāni tasya bhagavato niryātayāmāsuḥ | [SDhPS, 7 105.1]
parigṛhṇātu bhagavānimāni brāhmāṇi vimānānyasmākamanukampāmupādāya | [SDhPS, 7 105.2]
paribhuñjatu sugata imāni brāhmāṇi vimānānyasmākamanukampāmupādāya | [SDhPS, 7 106.1]
atha khalu bhikṣavaste mahābrahmāṇastāni svāni svāni vimānāni tasya bhagavato niryātya tasyāṃ velāyāṃ taṃ bhagavantaṃ saṃmukhamābhiḥ sārūpyābhirgāthābhirabhiṣṭuvanti sma | [SDhPS, 7 107.1]
atha khalu bhikṣavaste mahābrahmāṇastaṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ saṃmukhamābhiḥ sārūpyābhirgāthābhirabhiṣṭutya taṃ bhagavantametadūcuḥ | [SDhPS, 7 112.1]
pravartayatu bhagavān dharmacakram | [SDhPS, 7 112.2]
pravartayatu sugato dharmacakraṃ loke | [SDhPS, 7 113.1]
deśayatu bhagavān nirvṛtim | [SDhPS, 7 114.1]
tārayatu bhagavān sattvān | [SDhPS, 7 115.1]
anugṛhṇātu bhagavānimaṃ lokam | [SDhPS, 7 116.1]
deśayatu bhagavān dharmamasya lokasya samārakasya sabrahmakasya saśramaṇabrāhmaṇikāyāḥ prajāyāḥ sadevamānuṣāsurāyāḥ | [SDhPS, 7 117.1]
tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca | [SDhPS, 7 118.1]
atha khalu bhikṣavastāni pañcāśad brahmakoṭīnayutaśatasahasrāṇi ekasvareṇa samasaṃgītyā taṃ bhagavantamābhyāṃ sārūpyābhyāṃ gāthābhyāmadhyabhāṣanta | [SDhPS, 7 119.1]
atha khalu bhikṣavaḥ sa bhagavāṃsteṣāmapi mahābrahmaṇāṃ tūṣṇībhāvenādhivāsayati sma | [SDhPS, 7 122.1]
tena khalu punarbhikṣavaḥ samayena dakṣiṇasyāṃ diśi teṣu pañcāśatsu lokadhātukoṭīnayutaśatasahasreṣu yāni brāhmāṇi vimānāni tānyatīva bhrājanti tapanti virājanti śrīmanti ojasvīni ca | [SDhPS, 7 123.1]
atha khalu bhikṣavasteṣāṃ mahābrahmaṇāmetadabhavat | [SDhPS, 7 124.1]
imāni khalu punarbrāhmāṇi vimānānyatīva bhrājanti tapanti virājanti śrīmanti ojasvīni ca | [SDhPS, 7 124.2]
kasya khalvidamevaṃrūpaṃ pūrvanimittaṃ bhaviṣyati | [SDhPS, 7 125.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇas te sarve 'nyonyabhavanāni gatvā ārocayāmāsuḥ | [SDhPS, 7 125.2]
atha khalu bhikṣavaḥ sudharmo nāma mahābrahmā taṃ mahāntaṃ brahmagaṇaṃ gāthābhyāmadhyabhāṣata | [SDhPS, 7 126.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇaḥ te sarve sahitāḥ samagrāstāni divyāni svāni svāni brāhmāṇi vimānānyabhiruhya divyāṃśca sumerumātrān puṣpapuṭān gṛhītvā catasṛṣu dikṣvanucaṃkramanto 'nuvicaranta uttaraṃ digbhāgaṃ prakrāntāḥ | [SDhPS, 7 129.1]
adrākṣuḥ khalu punarbhikṣavaste mahābrahmāṇa uttaraṃ digbhāgaṃ taṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ bodhimaṇḍavarāgragataṃ bodhivṛkṣamūle siṃhāsanopaviṣṭaṃ parivṛtaṃ puraskṛtaṃ devanāgayakṣagandharvāsuragaruḍakinnaramahoragamanuṣyāmanuṣyais taiśca putraiḥ ṣoḍaśabhī rājakumārairadhyeṣyamāṇaṃ dharmacakrapravartanatāyai | [SDhPS, 7 130.1]
dṛṣṭvā ca punaryena sa bhagavāṃstenopasaṃkrāntāḥ | [SDhPS, 7 131.1]
upasaṃkramya tasya bhagavataḥ pādau śirobhirvanditvā taṃ bhagavantamanekaśatasahasrakṛtvaḥ pradakṣiṇīkṛtya taiḥ sumerumātraiḥ puṣpapuṭaistaṃ bhagavantamabhyavakiranti smābhiprakiranti sma taṃ ca bodhivṛkṣaṃ daśayojanapramāṇam | [SDhPS, 7 132.1]
abhyavakīrya tāni brāhmāṇi divyāni vimānāni tasya bhagavato niryātayāmāsuḥ | [SDhPS, 7 133.1]
parigṛhṇātu bhagavānimāni brāhmāṇi vimānāni asmākamanukampāmupādāya | [SDhPS, 7 133.2]
paribhuñjatu sugata imāni brāhmāṇi vimānāni asmākamanukampāmupādāya | [SDhPS, 7 134.1]
atha khalu bhikṣavaste 'pi mahābrahmāṇastāni svāni svāni vimānāni tasya bhagavato niryātya tasyāṃ velāyāṃ taṃ bhagavantaṃ saṃmukhamābhiḥ sārūpyābhirgāthābhirabhiṣṭuvanti sma | [SDhPS, 7 135.1]
atha khalu bhikṣavaste mahābrahmāṇastaṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ saṃmukhamābhiḥ sārūpyābhirgāthābhirabhiṣṭutya te bhagavantametadūcuḥ | [SDhPS, 7 139.1]
pravartayatu bhagavān dharmacakraṃ loke | [SDhPS, 7 139.2]
deśayatu bhagavān nirvṛtim | [SDhPS, 7 140.1]
tārayatu bhagavān sattvān | [SDhPS, 7 141.1]
anugṛhṇātu bhagavānimaṃ lokam | [SDhPS, 7 142.1]
deśayatu bhagavān dharmamasya lokasya samārakasya sabrahmakasya saśramaṇabrāhmaṇikāyāḥ prajāyāḥ sadevamānuṣāsurāyāḥ | [SDhPS, 7 143.1]
tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca | [SDhPS, 7 144.1]
atha khalu bhikṣavastāni pañcāśad brahmakoṭīnayutaśatasahasrāṇi ekasvareṇa samasaṃgītyā taṃ bhagavantamābhyāṃ sārūpyābhyāṃ gāthābhyāmadhyabhāṣanta | [SDhPS, 7 145.1]
atha khalu bhikṣavaḥ sa bhagavāṃsteṣāṃ mahābrahmaṇāṃ tūṣṇīṃbhāvenādhivāsayati sma | [SDhPS, 7 148.1]
peyālam | [SDhPS, 7 149.1]
evaṃ dakṣiṇapaścimāyāṃ diśy evaṃ paścimāyāṃ diśy evaṃ paścimottarasyāṃ diśy evamuttarasyāṃ diśy evamuttarapūrvasyāṃ diśy evamadhodiśi | [SDhPS, 7 150.1]
atha khalu bhikṣava ūrdhvāyāṃ diśi teṣu pañcāśatsu lokadhātukoṭīnayutaśatasahasreṣu yāni brāhmāṇi vimānāni tānyatīva bhrājanti tapanti virājanti śrīmanti ojasvīni ca | [SDhPS, 7 151.1]
atha khalu bhikṣavasteṣāṃ mahābrahmaṇāmetadabhavat | [SDhPS, 7 152.1]
imāni khalu punarbrāhmāṇi vimānānyatīva bhrājanti tapanti virājanti śrīmanti ojasvīni ca | [SDhPS, 7 152.2]
kasya khalvidamevaṃrūpaṃ pūrvanimittaṃ bhaviṣyatīti | [SDhPS, 7 153.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇas te sarve 'nyonyabhavanāni gatvā ārocayāmāsuḥ | [SDhPS, 7 153.2]
atha khalu bhikṣavaḥ śikhī nāma mahābrahmā taṃ mahāntaṃ brahmagaṇaṃ gāthābhiradhyabhāṣata | [SDhPS, 7 154.1]
atha khalu bhikṣavasteṣu pañcāśatsu lokadhātukoṭīnayutaśatasahasreṣu ye mahābrahmāṇas te sarve sahitāḥ samagrāstāni divyāni svāni svāni brāhmāṇi vimānānyabhiruhya divyāṃśca sumerumātrān puṣpapuṭān gṛhītvā catasṛṣu dikṣvanucaṃkramanto 'nuvicaranto yena adhodigbhāgastenopasaṃkrāntāḥ | [SDhPS, 7 158.1]
adrākṣuḥ khalu punarbhikṣavaste mahābrahmāṇo 'dhodigbhāge taṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ bodhimaṇḍavarāgragataṃ bodhivṛkṣamūle siṃhāsanopaviṣṭaṃ parivṛtaṃ puraskṛtaṃ devanāgayakṣagandharvāsuragaruḍakinnaramahoragamanuṣyāmanuṣyais taiśca putraiḥ ṣoḍaśabhī rājakumārairadhyeṣyamāṇaṃ dharmacakrapravartanatāyai | [SDhPS, 7 159.1]
dṛṣṭvā ca punaryena sa bhagavāṃstenopasaṃkrāntāḥ | [SDhPS, 7 160.1]
upasaṃkramya bhagavataḥ pādau śirobhirvanditvā taṃ bhagavantamanekaśatasahasrakṛtvaḥ pradakṣiṇīkṛtya taiḥ sumerumātraiḥ puṣpapuṭaistaṃ bhagavantamabhyavakiranti smābhiprakiranti sma taṃ ca bodhivṛkṣaṃ daśayojanapramāṇam | [SDhPS, 7 161.1]
abhyavakīrya tāni divyāni svāni svāni brāhmāṇi vimānāni tasya bhagavato niryātayāmāsuḥ | [SDhPS, 7 162.1]
pratigṛhṇātu bhagavānimāni brāhmāṇi vimānānyasmākamanukampāmupādāya | [SDhPS, 7 162.2]
paribhuñjatu sugata imāni brāhmāṇi vimānānyasmākamanukampāmupādāyeti | [SDhPS, 7 163.1]
atha khalu bhikṣavaste 'pi mahābrahmāṇastāni svāni svāni vimānāni tasya bhagavato niryātya tasyāṃ velāyāṃ taṃ bhagavantaṃ saṃmukhamābhiḥ sārūpyābhirgāthābhirabhiṣṭuvanti sma | [SDhPS, 7 164.1]
atha khalu bhikṣavaste mahābrahmāṇastaṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhaṃ saṃmukhamābhiḥ sārūpyābhirgāthābhirabhiṣṭutya taṃ bhagavantametadūcuḥ | [SDhPS, 7 176.1]
pravartayatu bhagavān dharmacakram | [SDhPS, 7 176.2]
pravartayatu sugato dharmacakram | [SDhPS, 7 177.1]
deśayatu bhagavān nirvṛtim | [SDhPS, 7 178.1]
tārayatu bhagavān sarvasattvān | [SDhPS, 7 179.1]
anugṛhṇātu bhagavānimaṃ lokam | [SDhPS, 7 180.1]
deśayatu bhagavān dharmamasya lokasya samārakasya sabrahmakasya saśramaṇabrāhmaṇikāyāḥ prajāyāḥ sadevamānuṣāsurāyāḥ | [SDhPS, 7 181.1]
tadbhaviṣyati bahujanahitāya bahujanasukhāya lokānukampāyai mahato janakāyasyārthāya hitāya sukhāya devānāṃ ca manuṣyāṇāṃ ca | [SDhPS, 7 182.1]
atha khalu bhikṣavastāni pañcāśad brahmakoṭīnayutaśatasahasrāṇyekasvareṇa samasaṃgītyā taṃ bhagavantamābhyāṃ sārūpyābhyāṃ gāthābhyāmadhyabhāṣanta | [SDhPS, 7 183.1]
atha khalu bhikṣavaḥ sa bhagavān mahābhijñājñānābhibhūstathāgato 'rhan samyaksaṃbuddhasteṣāṃ brahmakoṭīnayutaśatasahasrāṇāmadhyeṣaṇāṃ viditvā teṣāṃ ca ṣoḍaśānāṃ putrāṇāṃ rājakumārāṇāṃ tasyāṃ velāyāṃ dharmacakraṃ pravartayāmāsa triparivartaṃ dvādaśākāram apravartitaṃ śramaṇena vā brāhmaṇena vā devena vā māreṇa vā brahmaṇā vā anyena vā kenacit punarloke saha dharmeṇa | [SDhPS, 7 186.1]
yadidaṃ duḥkham ayaṃ duḥkhasamudayo 'yaṃ duḥkhanirodha iyaṃ duḥkhanirodhagāminī pratipadāryasatyamiti | [SDhPS, 7 187.1]
pratītyasamutpādapravṛttiṃ ca vistareṇa saṃprakāśayāmāsa | [SDhPS, 7 188.1]
iti hi bhikṣavo 'vidyāpratyayāḥ saṃskārāḥ saṃskārapratyayaṃ vijñānaṃ vijñānapratyayaṃ nāmarūpaṃ nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ sparśapratyayā vedanā vedanāpratyayā tṛṣṇā tṛṣṇāpratyayamupādānam upādānapratyayo bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ sambhavanti | [SDhPS, 7 188.2]
evamasya kevalasya mahato duḥkhaskandhasya samudayo bhavati | [SDhPS, 7 189.1]
avidyānirodhāt saṃskāranirodhaḥ saṃskāranirodhād vijñānanirodho vijñānanirodhānnāmarūpanirodho nāmarūpanirodhāt ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād vedanānirodho vedanānirodhāttṛṣṇānirodhas tṛṣṇānirodhādupādānanirodha upādānanirodhād bhavanirodho bhavanirodhājjātinirodho jātinirodhājjarāmaraṇaśokaparidevaduḥkhadaurmanasyopāyāsā nirudhyante | [SDhPS, 7 190.1]
evamasya kevalasya mahato duḥkhaskandhasya nirodho bhavati | [SDhPS, 7 191.1]
sahapravartitaṃ cedaṃ bhikṣavastena bhagavatā mahābhijñājñānābhibhuvā tathāgatenārhatā samyaksaṃbuddhena dharmacakraṃ sadevakasya lokasya samārakasya sabrahmakasya saśramaṇabrāhmaṇikāyāḥ prajāyāḥ sadevamānuṣāsurāyāḥ parṣadaḥ purastāt | [SDhPS, 7 192.1]
atha tasminneva kṣaṇalavamuhūrte ṣaṣṭeḥ prāṇikoṭīnayutaśatasahasrāṇām anupādāya āsravebhyaścittāni vimuktāni | [SDhPS, 7 192.2]
sarve ca te traividyāḥ ṣaḍabhijñā aṣṭavimokṣadhyāyinaḥ saṃvṛttāḥ | [SDhPS, 7 193.1]
punaranupūrveṇa bhikṣavaḥ sa bhagavān mahābhijñājñānābhibhūstathāgato 'rhan samyaksaṃbuddho dvitīyāṃ dharmadeśanāmakārṣīt tṛtīyāmapi dharmadeśanāmakārṣīc caturthīmapi dharmadeśanāmakārṣīt | [SDhPS, 7 194.1]
atha khalu bhikṣavastasya bhagavato mahābhijñājñānābhibhuvas tathāgatasyārhataḥ samyaksaṃbuddhasyaikaikasyāṃ dharmadeśanāyāṃ gaṅgānadīvālukāsamānāṃ prāṇikoṭīnayutaśatasahasrāṇām anupādāya āsravebhyaścittāni vimuktāni | [SDhPS, 7 195.1]
tataḥ paścād bhikṣavastasya bhagavato gaṇanāsamatikrāntaḥ śrāvakasaṃgho 'bhūt | [SDhPS, 7 196.1]
tena khalu punarbhikṣavaḥ samayena te ṣoḍaśa rājakumārāḥ kumārabhūtā eva samānāḥ śraddhayā agārād anāgārikāṃ pravrajitāḥ | [SDhPS, 7 197.1]
sarve ca te śrāmaṇerā abhūvan paṇḍitā vyaktā medhāvinaḥ kuśalā bahubuddhaśatasahasracaritāvino 'rthinaścānuttarāyāḥ samyaksaṃbodheḥ | [SDhPS, 7 198.1]
atha khalu bhikṣavaste ṣoḍaśa śrāmaṇerāstaṃ bhagavantaṃ mahābhijñājñānābhibhuvaṃ tathāgatamarhantaṃ samyaksaṃbuddhametadūcuḥ | [SDhPS, 7 199.1]
imāni khalu punarbhagavaṃstathāgatasya bahūni śrāvakakoṭīnayutaśatasahasrāṇi maharddhikāni mahānubhāvāni maheśākhyāni bhagavato dharmadeśanayā pariniṣpannāni | [SDhPS, 7 199.2]
tat sādhu bhagavāṃstathāgato 'rhan samyaksaṃbuddho 'smākamanukampāmupādāya anuttarāṃ samyaksaṃbodhimārabhya dharmaṃ deśayatu yadvayamapi tathāgatasyānuśikṣemahi | [SDhPS, 7 200.1]
arthino vayaṃ bhagavaṃs tathāgatajñānadarśanena | [SDhPS, 7 201.1]
bhagavānevāsmākamasminnevārthe sākṣī | [SDhPS, 7 202.1]
tvaṃ ca bhagavan sarvasattvāśayajño jānīṣe asmākamadhyāśayamiti | [SDhPS, 7 203.1]
tena khalu punarbhikṣavaḥ samayena tān bālān dārakān rājakumārān pravrajitān śrāmaṇerān dṛṣṭvā yāvāṃstasya rājñaścakravartinaḥ parivāras tato 'rdhaḥ pravrajito 'bhūdaśītiprāṇikoṭīnayutaśatasahasrāṇi | [SDhPS, 7 204.1]
atha khalu bhikṣavaḥ sa bhagavān mahābhijñājñānābhibhūstathāgato 'rhan samyaksaṃbuddhasteṣāṃ śrāmaṇerāṇāmadhyāśayaṃ viditvā viṃśateḥ kalpasahasrāṇāmatyayena saddharmapuṇḍarīkaṃ nāma dharmaparyāyaṃ sūtrāntaṃ mahāvaipulyaṃ bodhisattvāvavādaṃ sarvabuddhaparigrahaṃ vistareṇa saṃprakāśayāmāsa tāsāṃ sarvāsāṃ catasṛṇāṃ parṣadām | [SDhPS, 7 205.1]
tena khalu punarbhikṣavaḥ samayena tasya bhagavato bhāṣitaṃ te ṣoḍaśa rājakumārāḥ śrāmaṇerā udgṛhītavanto dhāritavanta ārādhitavantaḥ paryāptavantaḥ | [SDhPS, 7 206.1]
atha khalu bhikṣavaḥ sa bhagavān mahābhijñājñānābhibhūstathāgato 'rhan samyaksaṃbuddhastān ṣoḍaśa śrāmaṇerān vyākārṣīdanuttarāyāṃ samyaksaṃbodhau | [SDhPS, 7 207.1]
tasya khalu punarbhikṣavo mahābhijñājñānābhibhuvas tathāgatasyārhataḥ samyaksaṃbuddhasyemaṃ saddharmapuṇḍarīkaṃ dharmaparyāyaṃ bhāṣamāṇasya śrāvakāścādhimuktavantaḥ | [SDhPS, 7 208.1]
te ca ṣoḍaśa śrāmaṇerā bahūni ca prāṇikoṭīnayutaśatasahasrāṇi vicikitsāprāptānyabhūvan | [SDhPS, 7 209.1]
atha khalu bhikṣavaḥ sa bhagavān mahābhijñājñānābhibhūstathāgato 'rhan samyaksaṃbuddha imaṃ saddharmapuṇḍarīkaṃ dharmaparyāyamaṣṭau kalpasahasrāṇyaviśrānto bhāṣitvā vihāraṃ praviṣṭaḥ pratisaṃlayanāya | [SDhPS, 7 210.1]
tathā pratisaṃlīnaśca bhikṣavaḥ sa tathāgataścaturaśītikalpasahasrāṇi vihārasthita evāsīt | [SDhPS, 7 211.1]
atha khalu bhikṣavaste ṣoḍaśa śrāmaṇerāstaṃ bhagavantaṃ mahābhijñājñānābhibhuvaṃ tathāgataṃ pratisaṃlīnaṃ viditvā pṛthak pṛthag dharmāsanāni siṃhāsanāni prajñāpya teṣu niṣaṇṇāstaṃ bhagavantaṃ mahābhijñājñānābhibhuvaṃ tathāgataṃ namaskṛtya taṃ saddharmapuṇḍarīkaṃ dharmaparyāyaṃ vistareṇa catasṛṇāṃ parṣadāṃ caturaśītikalpasahasrāṇi saṃprakāśitavantaḥ | [SDhPS, 7 212.1]
tatra bhikṣava ekaikaḥ śrāmaṇero bodhisattvaḥ ṣaṣṭiṣaṣṭigaṅgānadīvālukāsamāni prāṇikoṭīnayutaśatasahasrāṇyanuttarāyāṃ samyaksaṃbodhau paripācitavān samādāpitavān saṃharṣitavān samuttejitavān saṃpraharṣitavān avatāritavān | [SDhPS, 7 213.1]
atha khalu bhikṣavaḥ sa bhagavān mahābhijñājñānābhibhūstathāgato 'rhan samyaksaṃbuddhasteṣāṃ caturaśīteḥ kalpasahasrāṇāmatyayena smṛtimān saṃprajānaṃstasmāt samādher vyuttiṣṭhat | [SDhPS, 7 214.1]
vyutthāya ca sa bhagavān mahābhijñājñānābhibhūstathāgato yena taddharmāsanaṃ tenopasaṃkrāmat | [SDhPS, 7 215.1]
upasaṃkramya prajñapta evāsane nyaṣīdat | [SDhPS, 7 216.1]
samanantaraniṣaṇṇaśca khalu punarbhikṣavaḥ sa bhagavān mahābhijñājñānābhibhūstathāgatastasmin dharmāsane 'tha tāvadeva sarvāvantaṃ parṣanmaṇḍalamavalokya bhikṣusaṃgham āmantrayāmāsa | [SDhPS, 7 217.1]
āścaryaprāptā bhikṣavo 'dbhutaprāptā ime ṣoḍaśa śrāmaṇerāḥ prajñāvanto bahubuddhakoṭīnayutaśatasahasraparyupāsitāścīrṇacaritā buddhajñānaparyupāsakā buddhajñānapratigrāhakā buddhajñānāvatārakā buddhajñānasaṃdarśakāḥ | [SDhPS, 7 217.2]
paryupāsadhvaṃ bhikṣava etān ṣoḍaśa śrāmaṇerān punaḥ punaḥ | [SDhPS, 7 218.1]
ye kecid bhikṣavaḥ śrāvakayānikā vā pratyekabuddhayānikā vā bodhisattvayānikā vā eṣāṃ kulaputrāṇāṃ dharmadeśanāṃ na pratikṣepsyanti | [SDhPS, 7 219.1]
na pratibādhiṣyante | [SDhPS, 7 220.1]
sarve te kṣipramanuttarāyāḥ samyaksaṃbodherlābhino bhaviṣyanti | [SDhPS, 7 220.2]
sarve ca te tathāgatajñānamanuprāpsyanti | [SDhPS, 7 220.3]
taiḥ khalu punarbhikṣavaḥ ṣoḍaśabhiḥ kulaputraistasya bhagavataḥ śāsane 'yaṃ saddharmapuṇḍarīko dharmaparyāyaḥ punaḥ punaḥ saṃprakāśito 'bhūt | [SDhPS, 7 221.1]
taiḥ khalu punarbhikṣavaḥ ṣoḍaśabhiḥ śrāmaṇerairbodhisattvairmahāsattvairyāni tānyekaikena bodhisattvena mahāsattvena ṣaṣṭiṣaṣṭigaṅgānadīvālukāsamāni sattvakoṭīnayutaśatasahasrāṇi bodhāya samādāpitānyabhūvan sarvāṇi ca tāni taireva sārdhaṃ tāsu tāsu jātiṣvanupravrajitāni | [SDhPS, 7 222.1]
tānyeva samanupaśyantasteṣāmevāntikāddharmamaśrauṣuḥ | [SDhPS, 7 223.1]
taiścatvāriṃśad buddhakoṭīsahasrāṇyārāgitāni | [SDhPS, 7 224.1]
kecidadyāpyārāgayanti | [SDhPS, 7 225.1]
ārocayāmi vo bhikṣavaḥ prativedayāmi vaḥ | [SDhPS, 7 226.1]
ye te ṣoḍaśa rājakumārāḥ kumārabhūtā ye tasya bhagavataḥ śāsane śrāmaṇerā dharmabhāṇakā abhūvan sarve te 'nuttarāṃ samyaksaṃbodhimabhisaṃbuddhāḥ | [SDhPS, 7 227.1]
sarve ca ta etarhi tiṣṭhanti dhriyante yāpayanti | [SDhPS, 7 228.1]
daśasu dikṣu nānābuddhakṣetreṣu bahūnāṃ śrāvakabodhisattvakoṭīnayutaśatasahasrāṇāṃ dharmaṃ deśayanti | [SDhPS, 7 229.1]
yaduta pūrvasyāṃ diśi bhikṣavo 'bhiratyāṃ lokadhātāvakṣobhyo nāma tathāgato 'rhan samyaksaṃbuddho merukūṭaśca nāma tathāgato 'rhan samyaksaṃbuddhaḥ | [SDhPS, 7 230.1]
pūrvadakṣiṇasyāṃ diśi bhikṣavaḥ siṃhaghoṣaśca nāma tathāgato 'rhan samyaksaṃbuddhaḥ siṃhadhvajaśca nāma tathāgato 'rhan samyaksaṃbuddhaḥ | [SDhPS, 7 231.1]
dakṣiṇasyāṃ diśi bhikṣavaḥ ākāśapratiṣṭhitaśca nāma tathāgato 'rhan samyaksaṃbuddho nityaparinirvṛtaśca nāma tathāgato 'rhan samyaksaṃbuddhaḥ | [SDhPS, 7 232.1]
dakṣiṇapaścimāyāṃ diśi bhikṣava indradhvajaśca nāma tathāgato 'rhan samyaksaṃbuddho brahmadhvajaśca nāma tathāgato 'rhan samyaksaṃbuddhaḥ | [SDhPS, 7 233.1]
paścimāyāṃ diśi bhikṣavo 'mitāyuśca nāma tathāgato 'rhan samyaksaṃbuddhaḥ sarvalokadhātūpadravodvegapratyuttīrṇaśca nāma tathāgato 'rhan samyaksaṃbuddhaḥ | [SDhPS, 7 234.1]
paścimottarasyāṃ diśi bhikṣavastamālapatracandanagandhābhijñaśca nāma tathāgato 'rhan samyaksaṃbuddho merukalpaśca nāma tathāgato 'rhan samyaksaṃbuddhaḥ | [SDhPS, 7 235.1]
uttarasyāṃ diśi bhikṣavo meghasvaradīpaśca nāma tathāgato 'rhan samyaksaṃbuddho meghasvararājaśca nāma tathāgato 'rhan samyaksaṃbuddhaḥ | [SDhPS, 7 236.1]
uttarapūrvasyāṃ diśi bhikṣavaḥ sarvalokabhayacchambhitatvavidhvaṃsanakaraśca nāma tathāgato 'rhan samyaksaṃbuddhaḥ | [SDhPS, 7 237.1]
ahaṃ ca bhikṣavaḥ śākyamunirnāma tathāgato 'rhan samyaksaṃbuddhaḥ ṣoḍaśamo madhye khalvasyāṃ sahāyāṃ lokadhātāvanuttarāṃ samyaksaṃbodhimabhisaṃbuddhaḥ | [SDhPS, 7 238.1]
ye punaste bhikṣavastadā asmākaṃ śrāmaṇerabhūtānāṃ sattvā dharmaṃ śrutavantaḥ tasya bhagavataḥ śāsana ekaikasya bodhisattvasya mahāsattvasya bahūni gaṅgānadīvālukāsamāni sattvakoṭīnayutaśatasahasrāṇi yānyasmābhiḥ samādāpitānyanuttarāyāṃ samyaksaṃbodhau tānyetāni bhikṣavo 'dyāpi śrāvakabhūmāvevāvasthitāni | [SDhPS, 7 239.1]
paripācyanta evānuttarāyāṃ samyaksaṃbodhau | [SDhPS, 7 240.1]
eṣaivaiṣāmānupūrvī anuttarāyāḥ samyaksaṃbodherabhisaṃbodhanāya | [SDhPS, 7 241.1]
tatkasya hetoḥ | [SDhPS, 7 242.1]
evaṃ duradhimocyaṃ hi bhikṣavastathāgatajñānam | [SDhPS, 7 242.2]
katame ca te bhikṣavaḥ sattvā ye mayā bodhisattvena tasya bhagavataḥ śāsane aprameyāṇyasaṃkhyeyāni gaṅgānadīvālukāsamāni sattvakoṭīnayutaśatasahasrāṇi sarvajñatādharmamanuśrāvitāni | [SDhPS, 7 243.1]
yūyaṃ te bhikṣavastena kālena tena samayena sattvā abhūvan | [SDhPS, 7 243.2]
ye ca mama parinirvṛtasya anāgate 'dhvani śrāvakā bhaviṣyanti bodhisattvacaryāṃ ca śroṣyanti na cāvabhotsyante bodhisattvā vayamiti kiṃcāpi te bhikṣavaḥ sarve parinirvāṇasaṃjñinaḥ parinirvāsyanti api tu khalu punarbhikṣavo yadahamanyāsu lokadhātuṣvanyonyairnāmadheyairviharāmi tatra te punarutpatsyante tathāgatajñānaṃ paryeṣamāṇāḥ | [SDhPS, 7 244.1]
tatra ca te punarevaitāṃ kriyāṃ śroṣyanti | [SDhPS, 7 245.1]
ekameva tathāgatānāṃ parinirvāṇam | [SDhPS, 7 246.1]
nāstyanyad dvitīyamito bahirnirvāṇam | [SDhPS, 7 247.1]
tathāgatānāmetadbhikṣava upāyakauśalyaṃ veditavyaṃ dharmadeśanābhinirhāraśca | [SDhPS, 7 248.1]
yasmin bhikṣavaḥ samaye tathāgataḥ parinirvāṇakālasamayamātmanaḥ samanupaśyati pariśuddhaṃ ca parṣadaṃ paśyaty adhimuktisārāṃ śūnyadharmagatiṃ gatāṃ dhyānavatīṃ mahādhyānavatīm atha khalu bhikṣavastathāgato 'yaṃ kāla iti viditvā sarvān bodhisattvān sarvaśrāvakāṃśca saṃnipātya paścādetamarthaṃ saṃśrāvayati | [SDhPS, 7 249.1]
na bhikṣavaḥ kiṃcidasti loke dvitīyaṃ nāma yānaṃ parinirvāṇaṃ vā | [SDhPS, 7 250.1]
kaḥ punarvādastṛtīyasya | [SDhPS, 7 250.2]
upāyakauśalyaṃ khalvidaṃ bhikṣavastathāgatānāmarhatām | [SDhPS, 7 250.3]
dūrapranaṣṭaṃ sattvadhātuṃ viditvā hīnābhiratān kāmapaṅkamagnāṃs tata eṣāṃ bhikṣavastathāgatastannirvāṇaṃ bhāṣate yadadhimucyante | [SDhPS, 7 250.4]
tadyathāpi nāma bhikṣava iha syāt pañcayojanaśatikamaṭavīkāntāram | [SDhPS, 7 251.1]
mahāṃścātra janakāyaḥ pratipanno bhaved ratnadīpaṃ gamanāya | [SDhPS, 7 252.1]
deśikaścaiṣāmeko bhaved vyaktaḥ paṇḍito nipuṇo medhāvī kuśalaḥ khalvaṭavīdurgāṇām | [SDhPS, 7 253.1]
sa ca taṃ sārtham aṭavīmavakrāmayet | [SDhPS, 7 254.1]
atha khalu sa mahājanakāyaḥ śrāntaḥ klānto bhītastrastaḥ evaṃ vadet | [SDhPS, 7 255.1]
yat khalvārya deśika pariṇāyaka jānīyāḥ | [SDhPS, 7 255.2]
vayaṃ hi śrāntāḥ klāntā bhītāstrastā anirvṛtāḥ | [SDhPS, 7 255.3]
punareva pratinivartayiṣyāmaḥ | [SDhPS, 7 256.1]
atidūramito 'ṭavīkāntāramiti | [SDhPS, 7 257.1]
atha khalu bhikṣavaḥ sa deśika upāyakuśalastān puruṣān pratinivartitukāmān viditvā evaṃ cintayet | [SDhPS, 7 258.1]
mā khalvime tapasvinastādṛśaṃ mahāratnadvīpaṃ na gaccheyuriti | [SDhPS, 7 258.2]
sa teṣāmanukampārthamupāyakauśalyaṃ prayojayet | [SDhPS, 7 259.1]
tasyā aṭavyā madhye yojanaśataṃ vā dviyojanaśataṃ vā triyojanaśataṃ vā atikramya ṛddhimayaṃ nagaram abhinirmimīyāt | [SDhPS, 7 260.1]
tatastān puruṣānevaṃ vadet | [SDhPS, 7 261.1]
mā bhavanto bhaiṣṭa mā nivartadhvam | [SDhPS, 7 261.2]
ayamasau mahājanapadaḥ | [SDhPS, 7 262.1]
atra viśrāmyata | [SDhPS, 7 263.1]
atra vo yāni kānicit karaṇīyāni tāni sarvāṇi kurudhvam | [SDhPS, 7 264.1]
atra nirvāṇaprāptā viharadhvamatra viśrāntāḥ | [SDhPS, 7 265.1]
yasya punaḥ kāryaṃ bhaviṣyati sa taṃ mahāratnadvīpaṃ gamiṣyati | [SDhPS, 7 266.1]
atha khalu bhikṣavaste kāntāraprāptāḥ sattvā āścaryaprāptā adbhutaprāptā bhaveyuḥ | [SDhPS, 7 267.1]
muktā vayamaṭavīkāntārāt | [SDhPS, 7 267.2]
iha nirvāṇaprāptā vihariṣyāma iti | [SDhPS, 7 268.1]
atha khalu bhikṣavaste puruṣāstadṛddhimayaṃ nagaraṃ praviśeyur āgatasaṃjñinaśca bhaveyur nistīrṇasaṃjñinaśca bhaveyuḥ | [SDhPS, 7 269.1]
nirvṛtāḥ śītībhūtāḥ sma iti manyeran | [SDhPS, 7 270.1]
tatastān deśiko viśrāntān viditvā tadṛddhimayaṃ nagaram antardhāpayet | [SDhPS, 7 271.1]
antardhāpayitvā ca tān puruṣānevaṃ vadet | [SDhPS, 7 272.1]
āgacchantu bhavantaḥ sattvāḥ | [SDhPS, 7 272.2]
abhyāsanna eṣa mahāratnadvīpaḥ | [SDhPS, 7 273.1]
idaṃ tu mayā nagaraṃ yuṣmākaṃ viśrāmaṇārthamabhinirmitamiti | [SDhPS, 7 274.1]
evameva bhikṣavastathāgato 'rhan samyaksaṃbuddho yuṣmākaṃ sarvasattvānāṃ ca deśikaḥ | [SDhPS, 7 275.1]
atha khalu bhikṣavastathāgato 'rhan samyaksaṃbuddha evaṃ paśyati | [SDhPS, 7 276.1]
mahadidaṃ kleśakāntāraṃ nirgantavyaṃ niṣkrāntavyaṃ prahātavyam | [SDhPS, 7 276.2]
mā khalvime ekameva buddhajñānaṃ śrutvā draveṇaiva pratinivartayeyur naivopasaṃkrameyuḥ | [SDhPS, 7 277.1]
bahuparikleśamidaṃ buddhajñānaṃ samudānayitavyamiti | [SDhPS, 7 278.1]
tatra tathāgataḥ sattvān durbalāśayān viditvā yathā sa deśikastadṛddhimayaṃ nagaram abhinirmimīte teṣāṃ sattvānāṃ viśrāmaṇārthaṃ viśrāntānāṃ caiṣāmevaṃ kathayatīdaṃ khalu ṛddhimayaṃ nagaramity evameva bhikṣavastathāgato 'pyarhan samyaksaṃbuddho mahopāyakauśalyena antarā dve nirvāṇabhūmī sattvānāṃ viśrāmaṇārthaṃ deśayati saṃprakāśayati yadidaṃ śrāvakabhūmiṃ pratyekabuddhabhūmiṃ ca | [SDhPS, 7 279]
yasmiṃśca bhikṣavaḥ samaye te sattvāstatra sthitā bhavanty atha khalu bhikṣavastathāgato 'pyevaṃ saṃśrāvayati | [SDhPS, 7 280.1]
na khalu punarbhikṣavo yūyaṃ kṛtakṛtyāḥ kṛtakaraṇīyāḥ | [SDhPS, 7 280.2]
api tu khalu punarbhikṣavo yuṣmākamabhyāsaḥ | [SDhPS, 7 281.1]
itastathāgatajñānaṃ vyavalokayadhvaṃ bhikṣavo vyavacārayadhvam | [SDhPS, 7 282.1]
yad yuṣmākaṃ nirvāṇaṃ naiva nirvāṇam api tu khalu punar upāyakauśalyametad bhikṣavastathāgatānāmarhatāṃ samyaksaṃbuddhānāṃ yat trīṇi yānāni saṃprakāśayantīti | [SDhPS, 7 283.1]
atha khalu bhagavānimamevārthaṃ bhūyasyā mātrayopadarśayamānastasyāṃ velāyāmimā gāthā abhāṣata | [SDhPS, 7 284.1]
{SDhPS, 8}
atha khalvāyuṣmān pūrṇo maitrāyaṇīputro bhagavato 'ntikādidamevaṃrūpamupāyakauśalyajñānadarśanaṃ saṃdhābhāṣitanirdeśaṃ śrutvā eṣāṃ ca mahāśrāvakāṇāṃ vyākaraṇaṃ śrutvā imāṃ ca pūrvayogapratisaṃyuktāṃ kathāṃ śrutvā imāṃ ca bhagavato vṛṣabhatāṃ śrutvā āścaryaprāpto 'bhūdadbhutaprāpto 'bhūnnirāmiṣeṇa ca cittena prītiprāmodyena sphuṭo 'bhūt | [SDhPS, 8 1.1]
mahatā ca prītiprāmodyena mahatā ca dharmagauraveṇa utthāyāsanād bhagavataścaraṇayoḥ praṇipatya evaṃ cittamutpāditavān | [SDhPS, 8 2.1]
āścaryaṃ bhagavan āścaryaṃ sugata | [SDhPS, 8 2.2]
paramaduṣkaraṃ tathāgatā arhantaḥ samyaksaṃbuddhāḥ kurvanti ya imaṃ nānādhātukaṃ lokamanuvartayante bahubhiścopāyakauśalyajñānanidarśanaiḥ sattvānāṃ dharmaṃ deśayanti tasmiṃstasmiṃśca sattvān vilagnānupāyakauśalyena pramocayanti | [SDhPS, 8 3.1]
kimatra bhagavan asmābhiḥ śakyaṃ kartum | [SDhPS, 8 4.1]
tathāgata evāsmākaṃ jānīte āśayaṃ pūrvayogacaryāṃ ca | [SDhPS, 8 4.2]
sa bhagavataḥ pādau śirasābhivandya ekānte sthito 'bhūd bhagavantameva namaskurvan animiṣābhyāṃ ca netrābhyāṃ samprekṣamāṇaḥ | [SDhPS, 8 5.1]
atha khalu bhagavānāyuṣmantaḥ pūrṇasya maitrāyaṇīputrasya cittāśayamavalokya sarvāvantaṃ bhikṣusaṃghamāmantrayate sma | [SDhPS, 8 6.1]
paśyatha bhikṣavo yūyamimaṃ śrāvakaṃ pūrṇaṃ maitrāyaṇīputraṃ yo mayāsya bhikṣusaṃghasya dharmakathikānāmagryo nirdiṣṭo bahubhiśca bhūtairguṇairabhiṣṭuto bahubhiśca prakārairasmin mama śāsane saddharmaparigrahāyābhiyuktaḥ | [SDhPS, 8 6.2]
catasṛṇāṃ parṣadāṃ saṃharṣakaḥ samādāpakaḥ samuttejakaḥ saṃpraharṣako 'klānto dharmadeśanayālamasya dharmasyākhyātālamanugrahītā sabrahmacāriṇām | [SDhPS, 8 7.1]
muktvā bhikṣavastathāgataṃ nānyaḥ śaktaḥ pūrṇaṃ maitrāyaṇīputramarthato vā vyañjanato vā paryādātum | [SDhPS, 8 8.1]
tatkiṃ manyadhve bhikṣavo mamaivāyaṃ saddharmaparigrāhaka iti | [SDhPS, 8 9.1]
na khalu punarbhikṣavo yuṣmābhirevaṃ draṣṭavyam | [SDhPS, 8 9.2]
tatkasya hetoḥ | [SDhPS, 8 10.1]
abhijānāmyahaṃ bhikṣavo 'tīte 'dhvani navanavatīnāṃ buddhakoṭīnāṃ yatra anenaiva teṣāṃ buddhānāṃ bhagavatāṃ śāsane saddharmaḥ parigṛhītaḥ | [SDhPS, 8 10.2]
tadyathāpi nāma mama etarhi sarvatra cāgryo dharmakathikānāmabhūt sarvatra ca śūnyatāgatiṃ gato 'bhūt | [SDhPS, 8 11.1]
sarvatra ca pratisaṃvidāṃ lābhī abhūt sarvatra ca bodhisattvābhijñāsu gatiṃ gato 'bhūt | [SDhPS, 8 12.1]
suviniścitadharmadeśako nirvicikitsadharmadeśakaḥ pariśuddhadharmadeśakaścābhūt | [SDhPS, 8 13.1]
teṣāṃ ca buddhānāṃ bhagavatāṃ śāsane yāvadāyuṣpramāṇaṃ brahmacaryaṃ caritavān | [SDhPS, 8 14.1]
sarvatra ca śrāvaka iti saṃjñāyate sma | [SDhPS, 8 15.1]
sa khalvanenopāyena aprameyāṇāmasaṃkhyeyānāṃ sattvakoṭīnayutaśatasahasrāṇāmarthamakārṣīd aprameyānasaṃkhyeyāṃśca sattvān paripācitavān anuttarāyāṃ samyaksaṃbodhau | [SDhPS, 8 16.1]
sarvatra ca buddhakṛtyena sattvānāṃ pratyupasthito 'bhūt | [SDhPS, 8 17.1]
sarvatra cātmano buddhakṣetraṃ pariśodhayati sma | [SDhPS, 8 18.1]
sattvānāṃ ca paripākāyābhiyukto 'bhūt | [SDhPS, 8 19.1]
eṣāmapi bhikṣavo vipaśyipramukhānāṃ saptānāṃ tathāgatānāṃ yeṣāmahaṃ saptama eṣa evāgryo dharmakathikānāmabhūt | [SDhPS, 8 20.1]
yadapi tadbhikṣavo bhaviṣyatyanāgate 'dhvani asmin bhadrakalpe caturbhirbuddhairūnaṃ buddhasahasraṃ teṣāmapi śāsane eṣa eva pūrṇo maitrāyaṇīputro 'gryo dharmakathikānāṃ bhaviṣyati saddharmaparigrāhakaśca bhaviṣyati | [SDhPS, 8 21.1]
evamanāgate 'dhvani aprameyāṇāmasaṃkhyeyānāṃ buddhānāṃ bhagavatāṃ saddharmamādhārayiṣyaty aprameyāṇāmasaṃkhyeyānāṃ sattvānāmarthaṃ kariṣyaty aprameyānasaṃkhyeyāṃśca sattvān paripācayiṣyatyanuttarāyāṃ samyaksaṃbodhau | [SDhPS, 8 22.1]
satatasamitaṃ cābhiyukto bhaviṣyatyātmano buddhakṣetrapariśuddhaye sattvaparipācanāya | [SDhPS, 8 23.1]
sa imāmevaṃrūpāṃ bodhisattvacaryāṃ paripūrya aprameyairasaṃkhyeyaiḥ kalpairanuttarāṃ samyaksaṃbodhimabhisaṃbhotsyate | [SDhPS, 8 24.1]
dharmaprabhāso nāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 8 25.1]
asminneva buddhakṣetra utpatsyate | [SDhPS, 8 26.1]
tena khalu punarbhikṣavaḥ samayena gaṅgānadīvālukopamās trisāhasramahāsāhasralokadhātava ekaṃ buddhakṣetraṃ bhaviṣyati | [SDhPS, 8 27.1]
samaṃ pāṇitalajātaṃ saptaratnamayamapagataparvataṃ saptaratnamayaiḥ kūṭāgāraiḥ paripūrṇaṃ bhaviṣyati | [SDhPS, 8 28.1]
devavimānāni cākāśasthitāni bhaviṣyanti | [SDhPS, 8 29.1]
devā api manuṣyān drakṣyanti manuṣyā api devān drakṣyanti | [SDhPS, 8 30.1]
tena khalu punarbhikṣavaḥ samayena idaṃ buddhakṣetramapagatapāpaṃ bhaviṣyati apagatamātṛgrāmaṃ ca | [SDhPS, 8 31.1]
sarve ca te sattvā aupapādukā bhaviṣyanti brahmacāriṇo manomayairātmabhāvaiḥ svayaṃprabhā ṛddhimanto vaihāyasaṃgamā vīryavantaḥ smṛtimantaḥ prajñāvantaḥ suvarṇavarṇaiḥ samucchrayair dvātriṃśadbhir mahāpuruṣalakṣaṇaiḥ samalaṃkṛtavigrahāḥ | [SDhPS, 8 32.1]
tena khalu punarbhikṣavaḥ samayena tasmin buddhakṣetre teṣāṃ sattvānāṃ dvāvāhārau bhaviṣyataḥ | [SDhPS, 8 33.1]
katamau dvau | [SDhPS, 8 34.1]
yaduta dharmaprītyāhāro dhyānaprītyāhāraśca | [SDhPS, 8 34.2]
aprameyāṇi cāsaṃkhyeyāni bodhisattvakoṭīnayutaśatasahasrāṇi bhaviṣyanti sarveṣāṃ ca mahābhijñāprāptānāṃ pratisaṃvidgatiṃgatānāṃ sattvāvavādakuśalānām | [SDhPS, 8 35.1]
gaṇanāsamatikrāntāścāsya śrāvakā bhaviṣyanti maharddhikā mahānubhāvā aṣṭavimokṣadhyāyinaḥ | [SDhPS, 8 36.1]
evamaparimitaguṇasamanvāgataṃ tad buddhakṣetraṃ bhaviṣyati | [SDhPS, 8 37.1]
ratnāvabhāsaśca nāma sa kalpo bhaviṣyati | [SDhPS, 8 38.1]
suviśuddhā ca nāma sā lokadhāturbhaviṣyati | [SDhPS, 8 39.1]
aprameyānasaṃkhyeyāṃścāsya kalpānāyuṣpramāṇaṃ bhaviṣyati | [SDhPS, 8 40.1]
parinirvṛtasya ca tasya bhagavato dharmaprabhāsasya tathāgatasyārhataḥ samyaksaṃbuddhasya saddharmaścirasthāyī bhaviṣyati | [SDhPS, 8 41.1]
ratnamayaiśca stūpaiḥ sā lokadhātuḥ sphuṭā bhaviṣyati | [SDhPS, 8 42.1]
evamacintyaguṇasamanvāgataṃ bhikṣavastasya bhagavatastadbuddhakṣetraṃ bhaviṣyati | [SDhPS, 8 43.1]
idamavocadbhagavān | [SDhPS, 8 44.1]
idaṃ vaditvā sugato hyathāparametaduvāca śāstā | [SDhPS, 8 45.1]
atha khalu teṣāṃ dvādaśānāṃ vaśībhūtaśatānāmetadabhavat | [SDhPS, 8 66.1]
āścaryaprāptāḥ smādbhutaprāptāḥ sma | [SDhPS, 8 66.2]
saced asmākamapi bhagavān yatheme 'nye mahāśrāvakā vyākṛtā evamasmākamapi tathāgataḥ pṛthak pṛthag vyākuryāt | [SDhPS, 8 67.1]
atha khalu bhagavāṃsteṣāṃ mahāśrāvakāṇāṃ cetasaiva cetaḥparivitarkamājñāya āyuṣmantaṃ mahākāśyapamāmantrayate sma | [SDhPS, 8 68.1]
imāni kāśyapa dvādaśa vaśībhūtaśatāni yeṣāmahametarhi saṃmukhībhūtaḥ | [SDhPS, 8 68.2]
sarvāṇyetānyahaṃ kāśyapa dvādaśa vaśībhūtaśatānyanantaraṃ vyākaromi | [SDhPS, 8 69.1]
tatra kāśyapa kauṇḍinyo bhikṣurmahāśrāvako dvāṣaṣṭīnāṃ buddhakoṭīnayutaśatasahasrāṇāṃ pareṇa parataraṃ samantaprabhāso nāma tathāgato 'rhan samyaksaṃbuddho loke bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 8 70.1]
tatra kāśyapa anenaikena nāmadheyena pañca tathāgataśatāni bhaviṣyanti | [SDhPS, 8 71.1]
ataḥ pañca mahāśrāvakaśatāni sarvāṇyanantaramanuttarāṃ samyaksaṃbodhimabhisaṃbhotsyante | [SDhPS, 8 72.1]
sarvāṇyeva samantaprabhāsanāmadheyāni bhaviṣyanti | [SDhPS, 8 73.1]
tadyathā gayākāśyapo nadīkāśyapaḥ urubilvakāśyapaḥ kālaḥ kālodāyī aniruddho revataḥ kapphiṇo bakkulaścundaḥ svāgataḥ ityevaṃpramukhāni pañca vaśībhūtaśatāni | [SDhPS, 8 74.1]
atha khalu bhagavāṃstasyāṃ velāyāmimā gāthā abhāṣata | [SDhPS, 8 75.1]
atha khalu tāni pañcārhacchatāni bhagavataḥ saṃmukhamātmano vyākaraṇāni śrutvā tuṣṭā udagrā āttamanasaḥ pramuditāḥ prītisaumanasyajātā yena bhagavāṃstenopasaṃkrāntāḥ | [SDhPS, 8 89.1]
upasaṃkramya bhagavataḥ pādayoḥ śirobhirnipatya evamāhuḥ | [SDhPS, 8 90.1]
atyayaṃ vayaṃ bhagavan deśayāmo yairasmābhir bhagavannevaṃ satatasamitaṃ cittaṃ paribhāvitam | [SDhPS, 8 90.2]
idamasmākaṃ parinirvāṇam | [SDhPS, 8 90.3]
parinirvṛtā vayamiti | [SDhPS, 8 91.1]
yathāpīdaṃ bhagavan avyaktā akuśalā avidhijñāḥ | [SDhPS, 8 92.1]
tatkasya hetoḥ | [SDhPS, 8 93.1]
yairnāma asmābhirbhagavaṃstathāgatajñāne 'bhisaṃboddhavye evaṃrūpeṇa parīttena jñānena paritoṣaṃ gatāḥ sma | [SDhPS, 8 93.2]
tadyathāpi nāma bhagavan kasyacideva puruṣasya kaṃcideva mitragṛhaṃ praviṣṭasya mattasya vā suptasya vā sa mitro 'narghamaṇiratnaṃ vastrānte badhnīyāt | [SDhPS, 8 94.1]
asyedaṃ maṇiratnaṃ bhavatviti | [SDhPS, 8 94.2]
atha khalu bhagavan sa puruṣa utthāyāsanāt prakrāmet | [SDhPS, 8 95.1]
so 'nyaṃ janapadapradeśaṃ prapadyeta | [SDhPS, 8 96.1]
sa tatra kṛcchraprāpto bhavet | [SDhPS, 8 97.1]
āhāracīvaraparyeṣṭihetoḥ kṛcchramāpadyeta | [SDhPS, 8 98.1]
mahatā ca vyāyāmena kathaṃcit kaṃcidāhāraṃ pratilabheta | [SDhPS, 8 99.1]
tena ca saṃtuṣṭo bhavedāttamanaskaḥ pramuditaḥ | [SDhPS, 8 100.1]
atha khalu bhagavaṃstasya puruṣasya sa purāṇamitraḥ puruṣo yena tasya tadanargheyaṃ maṇiratnaṃ vastrānte baddhaṃ sa taṃ punareva paśyet | [SDhPS, 8 101.1]
tamevaṃ vadet | [SDhPS, 8 102.1]
kiṃ tvaṃ bhoḥ puruṣa kṛcchramāpadyase āhāracīvaraparyeṣṭihetor yadā yāvad bhoḥ puruṣa mayā tava sukhavihārārthaṃ sarvakāmanivartakamanargheyaṃ maṇiratnaṃ vastrānte upanibaddham | [SDhPS, 8 102.2]
niryātitaṃ te bhoḥ puruṣa mamaitanmaṇiratnam | [SDhPS, 8 103.1]
tadevamupanibaddhameva bhoḥ puruṣa vastrānte maṇiratnam | [SDhPS, 8 104.1]
na ca nāma tvaṃ bhoḥ puruṣa pratyavekṣase | [SDhPS, 8 105.1]
kiṃ mama baddhaṃ yena vā baddhaṃ ko hetuḥ kiṃnidānaṃ vā baddhametat | [SDhPS, 8 105.2]
bālajātīyastvaṃ bhoḥ puruṣa yastvaṃ kṛcchreṇa āhāracīvaraṃ paryeṣamāṇastuṣṭimāpadyase | [SDhPS, 8 105.3]
gaccha tvaṃ bhoḥ puruṣa etanmaṇiratnaṃ grahāya mahānagaraṃ gatvā parivartayasva | [SDhPS, 8 106.1]
tena ca dhanena sarvāṇi dhanakaraṇīyāni kuruṣveti | [SDhPS, 8 107.1]
evameva bhagavan asmākamapi tathāgatena pūrvameva bodhisattvacaryāṃ caratā sarvajñatācittānyutpāditānyabhūvan | [SDhPS, 8 108.1]
tāni ca vayaṃ bhagavan na jānīmo na budhyāmahe | [SDhPS, 8 109.1]
te vayaṃ bhagavan arhadbhūmau nirvṛtāḥ sma iti saṃjānīmaḥ | [SDhPS, 8 110.1]
vayaṃ kṛcchraṃ jīvāmo yadvayaṃ bhagavan evaṃ parīttena jñānena paritoṣam āpadyāmaḥ | [SDhPS, 8 111.1]
sarvajñajñānapraṇidhānena sadā avinaṣṭena | [SDhPS, 8 112.1]
te vayaṃ bhagavaṃstathāgatena saṃbodhyamānāḥ | [SDhPS, 8 113.1]
mā yūyaṃ bhikṣava etannirvāṇaṃ manyadhvam | [SDhPS, 8 113.2]
saṃvidyante bhikṣavo yuṣmākaṃ saṃtāne kuśalamūlāni yāni mayā pūrvaṃ paripācitāni | [SDhPS, 8 114.1]
etarhi ca mamaivedamupāyakauśalyaṃ dharmadeśanābhilāpena yad yūyametarhi nirvāṇamiti manyadhve | [SDhPS, 8 115.1]
evaṃ ca vayaṃ bhagavatā saṃbodhayitvā adyānuttarāyāṃ samyaksaṃbodhau vyākṛtāḥ | [SDhPS, 8 116.1]
atha khalu tāni pañca vaśībhūtaśatānyājñātakauṇḍinyapramukhāni tasyāṃ velāyāmimā gāthā abhāṣanta | [SDhPS, 8 117.1]
{SDhPS, 9}
atha khalvāyuṣmānānandastasyāṃ velāyāmevaṃ cintayāmāsa | [SDhPS, 9 1.1]
apyeva nāma vayamevaṃrūpaṃ vyākaraṇaṃ pratilabhemahi | [SDhPS, 9 1.2]
evaṃ ca cintayitvā anuvicintya prārthayitvā utthāyāsanād bhagavataḥ pādayornipatya āyuṣmāṃśca rāhulo 'pyevaṃ cintayitvā anuvicintya prārthayitvā bhagavataḥ pādayornipatya evaṃ vācamabhāṣata | [SDhPS, 9 2.1]
asmākamapi tāvad bhagavan avasaro bhavatu | [SDhPS, 9 2.2]
asmākamapi tāvat sugata avasaro bhavatu | [SDhPS, 9 3.1]
asmākaṃ hi bhagavān pitā janako layanaṃ trāṇaṃ ca | [SDhPS, 9 4.1]
vayaṃ hi bhagavan sadevamānuṣāsure loke 'tīva citrīkṛtāḥ | [SDhPS, 9 5.1]
bhagavataścaite putrā bhagavataścopasthāyakāḥ bhagavataśca dharmakośaṃ dhārayantīti | [SDhPS, 9 5.2]
tannāma bhagavan kṣiprameva pratirūpaṃ bhaved yad bhagavānasmākaṃ vyākuryādanuttarāyāṃ samyaksaṃbodhau | [SDhPS, 9 6.1]
anye ca dve bhikṣusahasre sātireke śaikṣāśaikṣāṇāṃ śrāvakāṇāmutthāyāsanebhya ekāṃsamuttarāsaṅgaṃ kṛtvā añjaliṃ pragṛhya bhagavato 'bhimukhaṃ bhagavantamullokayamāne tasthatur etāmeva cintāmanuvicintayamāne yaduta idameva buddhajñānam | [SDhPS, 9 7.1]
apyeva nāma vayamapi vyākaraṇaṃ pratilabhemahi anuttarāyāṃ samyaksaṃbodhāviti | [SDhPS, 9 7.2]
atha khalu bhagavānāyuṣmantamānandamāmantrayate sma | [SDhPS, 9 8.1]
bhaviṣyasi tvamānanda anāgate 'dhvani sāgaravaradharabuddhivikrīḍitābhijño nāma tathāgato 'rhan samyaksaṃbuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 9 8.2]
dvāṣaṣṭīnāṃ buddhakoṭīnāṃ satkāraṃ kṛtvā gurukāraṃ mānanāṃ pūjanāṃ ca kṛtvā teṣāṃ buddhānāṃ bhagavatāṃ saddharmaṃ dhārayitvā śāsanaparigrahaṃ ca kṛtvā anuttarāṃ samyaksaṃbodhimabhisaṃbhotsyasi | [SDhPS, 9 9.1]
sa tvamānanda anuttarāṃ samyaksaṃbodhiṃ saṃbuddhaḥ samāno viṃśatigaṅgānadīvālukāsamāni bodhisattvakoṭīnayutaśatasahasrāṇi paripācayiṣyasyanuttarāyāṃ samyaksaṃbodhau | [SDhPS, 9 10.1]
samṛddhaṃ ca te buddhakṣetraṃ bhaviṣyati vaiḍūryamayaṃ ca | [SDhPS, 9 11.1]
anavanāmitavaijayantī ca nāma sā lokadhāturbhaviṣyati | [SDhPS, 9 12.1]
manojñaśabdābhigarjitaśca nāma sa kalpo bhaviṣyati | [SDhPS, 9 13.1]
aparimitāṃśca kalpāṃstasya bhagavataḥ sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasya āyuṣpramāṇaṃ bhaviṣyati yeṣāṃ kalpānāṃ na śakyaṃ gaṇanayā paryanto 'dhigantum | [SDhPS, 9 14.1]
tāvadasaṃkhyeyāni tāni kalpakoṭīnayutaśatasahasrāṇi tasya bhagavata āyuṣpramāṇaṃ bhaviṣyati | [SDhPS, 9 15.1]
yāvacca ānanda tasya bhagavataḥ sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasyāyuṣpramāṇaṃ bhaviṣyati taddviguṇaṃ parinirvṛtasya saddharmaḥ sthāsyati | [SDhPS, 9 16.1]
yāvāṃstasya bhagavataḥ saddharmaḥ sthāsyati taddviguṇaḥ saddharmapratirūpakaṃ sthāsyati | [SDhPS, 9 17.1]
tasya khalu punarānanda sāgaravaradharabuddhivikrīḍitābhijñasya tathāgatasya daśasu dikṣu bahūni gaṅgānadīvālukāsamāni buddhakoṭīnayutaśatasahasrāṇi varṇaṃ bhāṣiṣyanti | [SDhPS, 9 18.1]
atha khalu bhagavāṃstasyāṃ velāyāmimā gāthā abhāṣata | [SDhPS, 9 19.1]
atha khalu tasyāṃ parṣadi navayānasamprasthitānāmaṣṭānāṃ bodhisattvasahasrāṇāmetadabhavat | [SDhPS, 9 25.1]
na bodhisattvānāmapi tāvadasmābhirevamudāraṃ vyākaraṇaṃ śrutapūrvaṃ kaḥ punarvādaḥ śrāvakāṇām | [SDhPS, 9 25.2]
kaḥ khalvatra heturbhaviṣyati kaḥ pratyaya iti | [SDhPS, 9 25.3]
atha khalu bhagavāṃsteṣāṃ bodhisattvānāṃ cetasaiva cetaḥparivitarkamājñāya tān bodhisattvānāmantrayāmāsa | [SDhPS, 9 25.4]
samamasmābhiḥ kulaputrā ekakṣaṇe ekamuhūrte mayā ca ānandena ca anuttarāyāṃ samyaksaṃbodhau cittamutpāditaṃ dharmagaganābhyudgatarājasya tathāgatasyārhataḥ samyaksaṃbuddhasya saṃmukham | [SDhPS, 9 25.5]
tatraiṣa kulaputrā bāhuśrutye ca satatasamitamabhiyukto 'bhūd ahaṃ ca vīryārambhe 'bhiyuktaḥ | [SDhPS, 9 26.1]
tena mayā kṣiprataramanuttarā samyaksaṃbodhirabhisaṃbuddhā | [SDhPS, 9 27.1]
ayaṃ punarānandabhadro buddhānāṃ bhagavatāṃ saddharmakośadhara eva bhavati sma | [SDhPS, 9 28.1]
yaduta bodhisattvānāṃ pariniṣpattihetoḥ praṇidhānametatkulaputrā asya kulaputrasyeti | [SDhPS, 9 28.2]
atha khalvāyuṣmānānando bhagavato 'ntikādātmano vyākaraṇaṃ śrutvā anuttarāyāṃ samyaksaṃbodhāv ātmanaśca buddhakṣetraguṇavyūhān śrutvā pūrvapraṇidhānacaryāṃ ca śrutvā tuṣṭa udagra āttamanaskaḥ pramuditaḥ prītisaumanasyajāto 'bhūt | [SDhPS, 9 29.1]
tasmiṃśca samaye bahūnāṃ buddhakoṭīnayutaśatasahasrāṇāṃ saddharmamanusmarati smātmanaśca pūrvapraṇidhānam | [SDhPS, 9 30.1]
atha khalvāyuṣmānānandastasyāṃ velāyāmimā gāthā abhāṣata | [SDhPS, 9 31.1]
atha khalu bhagavānāyuṣmantaṃ rāhulabhadramāmantrayate sma | [SDhPS, 9 34.1]
bhaviṣyasi tvaṃ rāhulabhadra anāgate 'dhvani saptaratnapadmavikrāntagāmī nāma tathāgato 'rhan samyaksaṃbuddho vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān daśalokadhātuparamāṇurajaḥsamāṃstathāgatānarhataḥ samyaksaṃbuddhān satkṛtya gurukṛtya mānayitvā pūjayitvā arcayitvā | [SDhPS, 9 34.2]
sadā teṣāṃ buddhānāṃ bhagavatāṃ jyeṣṭhaputro bhaviṣyasi tadyathāpi nāma mamaitarhi | [SDhPS, 9 35.1]
tasya khalu punā rāhulabhadra bhagavataḥ saptaratnapadmavikrāntagāminastathāgatasyārhataḥ samyaksaṃbuddhasya evaṃrūpamevāyuṣpramāṇaṃ bhaviṣyaty evaṃrūpaiva sarvākāraguṇasaṃpad bhaviṣyati tadyathāpi nāma tasya bhagavataḥ sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasya sarvākāraguṇopetā buddhakṣetraguṇavyūhā bhaviṣyanti | [SDhPS, 9 36.1]
tasyāpi rāhula sāgaravaradharabuddhivikrīḍitābhijñasya tathāgatasyārhataḥ samyaksaṃbuddhasya tvameva jyeṣṭhaputro bhaviṣyasi | [SDhPS, 9 37.1]
tataḥ paścāt pareṇānuttarāṃ samyaksaṃbodhimabhisaṃbhotsyasīti | [SDhPS, 9 38.1]
atha khalu bhagavāṃstasyāṃ velāyāmimā gāthā abhāṣata | [SDhPS, 9 39.1]
adrākṣītkhalu punarbhagavāṃste dve śrāvakasahasre śaikṣāśaikṣāṇāṃ śrāvakāṇāṃ bhagavantamavalokayamāne abhimukhaṃ prasannacitte mṛducitte mārdavacitte | [SDhPS, 9 44.1]
atha khalu bhagavāṃstasyāṃ velāyām āyuṣmantamānandamāmantrayate sma | [SDhPS, 9 45.1]
paśyasi tvamānanda ete dve śrāvakasahasre śaikṣāśaikṣāṇāṃ śrāvakāṇām | [SDhPS, 9 45.2]
āha | [SDhPS, 9 45.3]
paśyāmi bhagavan paśyāmi sugata | [SDhPS, 9 45.4]
bhagavānāha | [SDhPS, 9 46.1]
sarva evaite ānanda dve bhikṣusahasre samaṃ bodhisattvacaryāṃ samudānayiṣyanti pañcāśallokadhātuparamāṇurajaḥsamāṃśca buddhān bhagavataḥ satkṛtya gurukṛtya mānayitvā pūjayitvā arcayitvā apacāyitvā saddharmaṃ ca dhārayitvā paścime samucchraye ekakṣaṇenaikamuhūrtenaikalavenaikasaṃnipātena daśasu dikṣvanyonyāsu lokadhātuṣu sveṣu sveṣu buddhakṣetreṣvanuttarāṃ samyaksaṃbodhimabhisaṃbhotsyante | [SDhPS, 9 46.2]
ratnaketurājā nāma tathāgatā arhantaḥ samyaksaṃbuddhā bhaviṣyanti | [SDhPS, 9 47.1]
paripūrṇaṃ caiṣāṃ kalpamāyuṣpramāṇaṃ bhaviṣyati | [SDhPS, 9 48.1]
samāścaiṣāṃ buddhakṣetraguṇavyūhā bhaviṣyanti | [SDhPS, 9 49.1]
samaḥ śrāvakagaṇo bodhisattvagaṇaśca bhaviṣyati | [SDhPS, 9 50.1]
samaṃ caiṣāṃ parinirvāṇaṃ bhaviṣyati | [SDhPS, 9 51.1]
samaścaiṣāṃ saddharmaḥ sthāsyati | [SDhPS, 9 52.1]
atha khalu bhagavāṃstasyāṃ velāyāmimā gāthā abhāṣata | [SDhPS, 9 53.1]
atha khalu te śaikṣāśaikṣāḥ śrāvakā bhagavato 'ntikāt saṃmukhaṃ svāni svāni vyākaraṇāni śrutvā tuṣṭā udagrā āttamanaskāḥ pramuditāḥ prītisaumanasyajātā bhagavantaṃ gāthābhyāmadhyabhāṣanta | [SDhPS, 9 59.1]
tṛptāḥ sma lokapradyota śrutvā vyākaraṇaṃ idam | [SDhPS, 9 60.1]
amṛtena yathā siktāḥ sukhitāḥ sama tathāgata | [SDhPS, 9 60.2]
nāsmākaṃ kāṅkṣā vimatirna bheṣyāma narottamāḥ | [SDhPS, 9 61.1]
adyāsmābhiḥ sukhaṃ prāptaṃ śrutvā vyākaraṇaṃ idam | [SDhPS, 9 61.2]
{SDhPS, 10}
atha khalu bhagavan bhaiṣajyarājaṃ bodhisattvaṃ mahāsattvamārabhya tānyaśītiṃ bodhisattvasahasrāṇyāmantrayate sma | [SDhPS, 10 1.1]
paśyasi tvaṃ bhaiṣajyarāja asyāṃ parṣadi bahudevanāgayakṣagandharvāsuragaruḍakinnaramahoragamanuṣyāmanuṣyān bhikṣubhikṣuṇyupāsakopāsikāḥ śrāvakayānīyān pratyekabuddhayānīyān bodhisattvayānīyāṃśca yairayaṃ dharmaparyāyastathāgatasya saṃmukhaṃ śrutaḥ | [SDhPS, 10 1.2]
āha | [SDhPS, 10 1.3]
paśyāmi bhagavan paśyāmi sugata | [SDhPS, 10 1.4]
bhagavānāha | [SDhPS, 10 2.1]
sarve khalvete bhaiṣajyarāja bodhisattvā mahāsattvā yairasyāṃ parṣadi antaśaḥ ekāpi gāthā śrutaikapadamapi śrutaṃ yairvā punarantaśa ekacittotpādenāpy anumoditamidaṃ sūtram | [SDhPS, 10 2.2]
sarvā etā ahaṃ bhaiṣajyarāja catasraḥ parṣado vyākaromyanuttarāyāṃ samyaksaṃbodhau | [SDhPS, 10 3.1]
ye 'pi kecid bhaiṣajyarāja tathāgatasya parinirvṛtasya imaṃ dharmaparyāyaṃ śroṣyanty antaśa ekagāthāmapi śrutvāntaśa ekenāpi cittotpādena abhyanumodayiṣyanti tānapyahaṃ bhaiṣajyarāja kulaputrān vā kuladuhitṝr vā vyākaromyanuttarāyāṃ samyaksaṃbodhau | [SDhPS, 10 4.1]
paripūrṇabuddhakoṭīnayutaśatasahasraparyupāsitāvinaste bhaiṣajyarāja kulaputrā vā kuladuhitaro vā bhaviṣyanti | [SDhPS, 10 5.1]
buddhakoṭīnayutaśatasahasrakṛtapraṇidhānās te bhaiṣajyarāja kulaputrā vā kuladuhitaro vā bhaviṣyanti | [SDhPS, 10 6.1]
sattvānāmanukampārthamasmin jambudvīpe manuṣyeṣu pratyājātā veditavyā ya ito dharmaparyāyādantaśa ekagāthāmapi dhārayiṣyanti vācayiṣyanti prakāśayiṣyanti saṃgrāhayiṣyanti likhiṣyanti likhitvā cānusmariṣyanti kālena ca kālaṃ vyavalokayiṣyanti | [SDhPS, 10 7.1]
tasmiṃśca pustake tathāgatagauravamutpādayiṣyanti śāstṛgauraveṇa satkariṣyanti gurukariṣyanti mānayiṣyanti pūjayiṣyanti | [SDhPS, 10 8.1]
taṃ ca pustakaṃ puṣpadhūpagandhamālyavilepanacūrṇacīvaracchatradhvajapatākāvādyādibhir namaskārāñjalikarmabhiśca pūjayiṣyanti | [SDhPS, 10 9.1]
ye kecid bhaiṣajyarāja kulaputrā vā kuladuhitaro vā ito dharmaparyāyādantaśa ekagāthāmapi dhārayiṣyanti anumodayiṣyanti vā sarvāṃstānahaṃ bhaiṣajyarāja vyākaromyanuttarāyāṃ samyaksaṃbodhau | [SDhPS, 10 10.1]
tatra bhaiṣajyarāja yaḥ kaścidanyataraḥ puruṣo vā strī vā evaṃ vadet | [SDhPS, 10 11.1]
kīdṛśāḥ khalvapi te sattvā bhaviṣyantyanāgate 'dhvani tathāgatā arhantaḥ samyaksaṃbuddhā iti | [SDhPS, 10 11.2]
tasya bhaiṣajyarāja puruṣasya vā striyā vā sa kulaputro vā kuladuhitā vā darśayitavyo ya ito dharmaparyāyādantaśaścatuṣpādikāmapi gāthāṃ dhārayitā śrāvayitā vā deśayitā vā sagauravo veha dharmaparyāye | [SDhPS, 10 11.3]
ayaṃ sa kulaputro vā kuladuhitā vā yo hyanāgate 'dhvani tathāgato 'rhan samyaksaṃbuddho bhaviṣyati | [SDhPS, 10 12.1]
evaṃ paśya | [SDhPS, 10 13.1]
tatkasya hetoḥ | [SDhPS, 10 14.1]
sa hi bhaiṣajyarāja kulaputro vā kuladuhitā vā tathāgato veditavyaḥ sadevakena lokena | [SDhPS, 10 14.2]
tasya ca tathāgatasyaivaṃ satkāraḥ kartavyo yaḥ khalvasmāddharmaparyāyādantaśa ekagāthāmapi dhārayet | [SDhPS, 10 15.1]
kaḥ punarvādo ya imaṃ dharmaparyāyaṃ sakalasamāptam udgṛhṇīyād dhārayedvā vācayedvā paryavāpnuyādvā prakāśayedvā likhedvā likhāpayedvā likhitvā cānusmaret | [SDhPS, 10 15.2]
tatra ca pustake satkāraṃ kuryāt gurukāraṃ kuryāt mānanāṃ pūjanāmarcanāmapacāyanāṃ puṣpadhūpagandhamālyavilepanacūrṇacīvaracchatradhvajapatākāvādyāñjalinamaskāraiḥ praṇāmaiḥ | [SDhPS, 10 16.1]
pariniṣpannaḥ sa bhaiṣajyarāja kulaputro vā kuladuhitā vā anuttarāyāṃ samyaksaṃbodhau veditavyaḥ | [SDhPS, 10 17.1]
tathāgatadarśī ca veditavyaḥ | [SDhPS, 10 18.1]
lokasya hitānukampakaḥ praṇidhānavaśenopapanno 'smin jambudvīpe manuṣyeṣu asya dharmaparyāyasya saṃprakāśanatāyai | [SDhPS, 10 19.1]
yaḥ svayamudāraṃ dharmābhisaṃskāramudārāṃ ca buddhakṣetropapattiṃ sthāpayitvā asya dharmaparyāyasya saṃprakāśanahetormayi parinirvṛte sattvānāṃ hitārthamanukampārthaṃ ca ihopapanno veditavyaḥ | [SDhPS, 10 20.1]
tathāgatadūtaḥ sa bhaiṣajyarāja kulaputro vā kuladuhitā vā veditavyaḥ | [SDhPS, 10 21.1]
tathāgatakṛtyakarastathāgatasaṃpreṣitaḥ sa bhaiṣajyarāja kulaputro vā kuladuhitā vā saṃjñātavyo ya imaṃ dharmaparyāyaṃ tathāgatasya parinirvṛtasya saṃprakāśayed antaśo rahasi cauryeṇāpi kasyacidekasattvasyāpi saṃprakāśayedācakṣīta vā | [SDhPS, 10 22.1]
yaḥ khalu punarbhaiṣajyarāja kaścideva sattvo duṣṭacittaḥ pāpacitto raudracittastathāgatasya saṃmukhaṃ kalpamavarṇaṃ bhāṣed yaśca teṣāṃ tathārūpāṇāṃ dharmabhāṇakānāmasya sūtrāntasya dhārakāṇāṃ gṛhasthānāṃ vā pravrajitānāṃ vā ekāmapi vācamapriyāṃ saṃśrāvayed bhūtāṃ vā abhūtāṃ vedam āgāḍhataraṃ pāpakaṃ karmeti vadāmi | [SDhPS, 10 23.1]
tatkasya hetoḥ | [SDhPS, 10 24.1]
tathāgatābharaṇapratimaṇḍitaḥ sa bhaiṣajyarāja kulaputro vā kuladuhitā vā veditavyaḥ | [SDhPS, 10 24.2]
tathāgataṃ sa bhaiṣajyarāja aṃsena pariharati ya imaṃ dharmaparyāyaṃ likhitvā pustakagataṃ kṛtvā aṃsena pariharati | [SDhPS, 10 25.1]
sa yena yenaiva prakrāmet tena tenaiva sattvair añjalīkaraṇīyaḥ satkartavyo gurukartavyo mānayitavyaḥ pūjayitavyo 'rcayitavyo 'pacāyitavyo divyamānuṣyakaiḥ puṣpadhūpagandhamālyavilepanacūrṇacīvaracchatradhvajapatākāvādyakhādyabhojyānnapānayānair agraprāptaiśca divyai ratnarāśibhiḥ | [SDhPS, 10 26.1]
sa dharmabhāṇakaḥ satkartavyo gurukartavyo mānayitavyaḥ pūjayitavyo divyāśca ratnarāśayastasya dharmabhāṇakasyopanāmayitavyāḥ | [SDhPS, 10 27.1]
tatkasya hetoḥ | [SDhPS, 10 28.1]
apyeva nāma ekavāramapi imaṃ dharmaparyāyaṃ saṃśrāvayed yaṃ śrutvā aprameyā asaṃkhyeyāḥ sattvāḥ kṣipramanuttarāyāṃ samyaksaṃbodhau pariniṣpadyeyuḥ | [SDhPS, 10 28.2]
atha khalu bhagavāṃstasyāṃ velāyāmimā gāthā abhāṣata | [SDhPS, 10 29.1]
buddhatve sthātukāmena svayaṃbhūjñānamicchatā | [SDhPS, 10 30.1]
satkartavyāśca te sattvā ye dhārenti imaṃ nayam | [SDhPS, 10 30.2]
ārocayāmi te bhaiṣajyarāja prativedayāmi te | [SDhPS, 10 45.1]
bahavo hi mayā bhaiṣajyarāja dharmaparyāyā bhāṣitā bhāṣāmi bhāṣiṣye ca | [SDhPS, 10 46.1]
sarveṣāṃ ca teṣāṃ bhaiṣajyarāja dharmaparyāyāṇāmayameva dharmaparyāyaḥ sarvalokavipratyanīkaḥ sarvalokāśraddadhanīyaḥ | [SDhPS, 10 47.1]
tathāgatasyāpyetad bhaiṣajyarāja ādhyātmikadharmarahasyaṃ tathāgatabalasaṃrakṣitam apratibhinnapūrvam anācakṣitapūrvam anākhyātam idaṃ sthānam | [SDhPS, 10 48.1]
bahujanapratikṣipto 'yaṃ bhaiṣajyarāja dharmaparyāyastiṣṭhato 'pi tathāgatasya kaḥ punarvādaḥ parinirvṛtasya | [SDhPS, 10 49.1]
api tu khalu punarbhaiṣajyarāja tathāgatacīvaracchannāste kulaputrā vā kuladuhitaro vā veditavyāḥ | [SDhPS, 10 50.1]
anyalokadhātusthitaiśca tathāgatairavalokitāśca adhiṣṭhitāśca | [SDhPS, 10 51.1]
pratyātmikaṃ ca teṣāṃ śraddhābalaṃ bhaviṣyati kuśalamūlabalaṃ ca praṇidhānabalaṃ ca | [SDhPS, 10 52.1]
tathāgatavihāraikasthānanivāsinaśca te bhaiṣajyarāja kulaputrā vā kuladuhitaro vā bhaviṣyanti tathāgatapāṇiparimārjitamūrdhānaśca te bhaviṣyanti ya imaṃ dharmaparyāyaṃ tathāgatasya parinirvṛtasya śraddadhiṣyanti vācayiṣyanti likhiṣyanti satkariṣyanti gurukariṣyanti pareṣāṃ ca saṃśrāvayiṣyanti | [SDhPS, 10 53.1]
yasmin khalu punarbhaiṣajyarāja pṛthivīpradeśe 'yaṃ dharmaparyāyo bhāṣyeta vā deśyeta vā likhyeta vā svādhyāyeta vā saṃgāyeta vā tasmin bhaiṣajyarāja pṛthivīpradeśe tathāgatacaityaṃ kārayitavyaṃ mahantaṃ ratnamayamuccaṃ pragṛhītam | [SDhPS, 10 54.1]
na ca tasminnavaśyaṃ tathāgataśarīrāṇi pratiṣṭhāpayitavyāni | [SDhPS, 10 55.1]
tatkasya hetoḥ | [SDhPS, 10 56.1]
ekaghanameva tasmiṃstathāgataśarīramupanikṣiptaṃ bhavati yasmin pṛthivīpradeśe 'yaṃ dharmaparyāyo bhāṣyeta vā deśyeta vā paṭhyeta vā saṃgāyeta vā likhyeta vā likhito vā pustakagatastiṣṭhet | [SDhPS, 10 56.2]
tasmiṃśca stūpe satkāro gurukāro mānanā pūjanā arcanā karaṇīyā sarvapuṣpadhūpagandhamālyavilepanacūrṇacīvaracchatradhvajapatākāvaijayantībhiḥ | [SDhPS, 10 57.1]
sarvagītavādyanṛtyatūryatālāvacarasaṃgītisaṃpravāditaiḥ pūjā karaṇīyā | [SDhPS, 10 58.1]
ye ca khalu punarbhaiṣajyarāja sattvāstaṃ tathāgatacaityaṃ labheran vandanāya pūjanāya darśanāya vā sarve te bhaiṣajyarāja abhyāsannībhūtā veditavyā anuttarāyāḥ samyaksaṃbodheḥ | [SDhPS, 10 59.1]
tatkasya hetoḥ | [SDhPS, 10 60.1]
bahavo bhaiṣajyarāja gṛhasthāḥ pravrajitāśca bodhisattvacaryāṃ caranti na ca punarimaṃ dharmaparyāyaṃ labhante darśanāya vā śravaṇāya vā likhanāya vā pūjanāya vā | [SDhPS, 10 60.2]
na tāvatte bhaiṣajyarāja bodhisattvacaryāyāṃ kuśalā bhavanti yāvannemaṃ dharmaparyāyaṃ śṛṇvanti | [SDhPS, 10 61.1]
ye tvimaṃ dharmaparyāyaṃ śṛṇvanti śrutvā cādhimucyanti avataranti vijānanti parigṛhṇanti tasmin samaye te āsannasthāyino bhaviṣyantyanuttarāyāṃ samyaksaṃbodhāvabhyāśībhūtāḥ | [SDhPS, 10 62.1]
tadyathāpi nāma bhaiṣajyarāja kaścideva puruṣo bhavedudakārthī udakagaveṣī | [SDhPS, 10 63.1]
sa udakārtham ujjaṅgale pṛthivīpradeśe udapānaṃ khānayet | [SDhPS, 10 64.1]
sa yāvat paśyecchuṣkaṃ pāṇḍaraṃ pāṃsuṃ nirvāhyamānaṃ tāvajjānīyād dūra itastāvad udakamiti | [SDhPS, 10 65.1]
atha pareṇa samayena sa puruṣa ārdrapāṃsum udakasaṃmiśraṃ kardamapaṅkabhūtam udakabindubhiḥ sravadbhirnirvāhyamānaṃ paśyet tāṃśca puruṣānudapānakhānakān kardamapaṅkadigdhāṅgān atha khalu punarbhaiṣajyarāja sa puruṣastatpūrvanimittaṃ dṛṣṭvā niṣkāṅkṣo bhavennirvicikitsaḥ | [SDhPS, 10 66.1]
āsannamidaṃ khalūdakamiti | [SDhPS, 10 66.2]
evameva bhaiṣajyarāja dūre te bodhisattvā mahāsattvā bhavantyanuttarāyāṃ samyaksaṃbodhau yāvannemaṃ dharmaparyāyaṃ śṛṇvanti nodgṛhṇanti nāvataranti nāvagāhante na cintayanti | [SDhPS, 10 67.1]
yadā khalu punarbhaiṣajyarāja bodhisattvā mahāsattvā imaṃ dharmaparyāyaṃ śṛṇvanti udgṛhṇanti dhārayanti vācayanti avataranti svādhyāyanti cintayanti bhāvayanti tadā te 'bhyāśībhūtā bhaviṣyantyanuttarāyāṃ samyaksaṃbodhau | [SDhPS, 10 68.1]
sattvānāmito bhaiṣajyarāja dharmaparyāyādanuttarā samyaksaṃbodhirājāyate | [SDhPS, 10 69.1]
tatkasya hetoḥ | [SDhPS, 10 70.1]
paramasaṃdhābhāṣitavivaraṇo hyayaṃ dharmaparyāyastathāgatair arhadbhiḥ samyaksaṃbuddhaiḥ | [SDhPS, 10 70.2]
dharmanigūḍhasthānam ākhyātaṃ bodhisattvānāṃ mahāsattvānāṃ pariniṣpattihetoḥ | [SDhPS, 10 71.1]
yaḥ kaścid bhaiṣajyarāja bodhisattvo 'sya dharmaparyāyasyottraset saṃtraset saṃtrāsamāpadyen navayānasamprasthitaḥ sa bhaiṣajyarāja bodhisattvo mahāsattvo veditavyaḥ | [SDhPS, 10 72.1]
sacet punaḥ śrāvakayānīyo 'sya dharmaparyāyasyottraset saṃtraset saṃtrāsamāpadyetādhimānikaḥ sa bhaiṣajyarāja śrāvakayānikaḥ pudgalo veditavyaḥ | [SDhPS, 10 73.1]
yaḥ kaścid bhaiṣajyarāja bodhisattvo mahāsattvastathāgatasya parinirvṛtasya paścime kāle paścime samaye imaṃ dharmaparyāyaṃ catasṛṇāṃ parṣadāṃ saṃprakāśayet tena bhaiṣajyarāja bodhisattvena mahāsattvena tathāgatalayanaṃ praviśya tathāgatacīvaraṃ prāvṛtya tathāgatasyāsane niṣadya ayaṃ dharmaparyāyaścatasṛṇāṃ parṣadāṃ saṃprakāśayitavyaḥ | [SDhPS, 10 74.1]
katamacca bhaiṣajyarāja tathāgatalayanam | [SDhPS, 10 75.1]
sarvasattvamaitrīvihāraḥ khalu punarbhaiṣajyarāja tathāgatalayanam | [SDhPS, 10 75.2]
tatra tena kulaputreṇa praveṣṭavyam | [SDhPS, 10 76.1]
katamacca bhaiṣajyarāja tathāgatacīvaram | [SDhPS, 10 77.1]
mahākṣāntisauratyaṃ khalu punarbhaiṣajyarāja tathāgatacīvaram | [SDhPS, 10 77.2]
tattena kulaputreṇa vā kuladuhitrā vā prāvaritavyam | [SDhPS, 10 78.1]
katamacca bhaiṣajyarāja tathāgatasya dharmāsanam | [SDhPS, 10 79.1]
sarvadharmaśūnyatāpraveśaḥ khalu punarbhaiṣajyarāja tathāgatasya dharmāsanam | [SDhPS, 10 79.2]
tatra tena kulaputreṇa niṣattavyaṃ niṣadya cāyaṃ dharmaparyāyaścatasṛṇāṃ parṣadāṃ saṃprakāśayitavyaḥ | [SDhPS, 10 80.1]
anavalīnacittena bodhisattvena purastādbodhisattvagaṇasya bodhisattvayānasamprasthitānāṃ catasṛṇāṃ parṣadāṃ saṃprakāśayitavyaḥ | [SDhPS, 10 81.1]
anyalokadhātusthitaścāhaṃ bhaiṣajyarāja tasya kulaputrasya nirmitaiḥ parṣadaḥ samāvartayiṣyāmi | [SDhPS, 10 82.1]
nirmitāṃśca bhikṣubhikṣuṇyupāsakopāsikāḥ saṃpreṣayiṣyāmi dharmaśravaṇāya | [SDhPS, 10 83.1]
te tasya dharmabhāṇakasya bhāṣitaṃ na pratibādhiṣyanti na pratikṣepsyanti | [SDhPS, 10 84.1]
sacetkhalu punararaṇyagato bhaviṣyati tatrāpyahamasya bahudevanāgayakṣagandharvāsuragaruḍakinnaramahoragān saṃpreṣayiṣyāmi dharmaśravaṇāya | [SDhPS, 10 85.1]
anyalokadhātusthitaścāhaṃ bhaiṣajyarāja tasya kulaputrasya mukhamupadarśayiṣyāmi | [SDhPS, 10 86.1]
yāni ca asya asmāddharmaparyāyāt padavyañjanāni paribhraṣṭāni bhaviṣyanti tāni tasya svādhyāyataḥ pratyuccārayiṣyāmi | [SDhPS, 10 87.1]
atha khalu bhagavāṃstasyāṃ velāyāmimā gāthā abhāṣata | [SDhPS, 10 88.1]
{SDhPS, 11}
atha khalu bhagavataḥ purastāttataḥ pṛthivīpradeśāt parṣanmadhyāt saptaratnamayaḥ stūpo 'bhyudgataḥ pañcayojanaśatānyuccaistvena tadanurūpeṇa ca pariṇāhena | [SDhPS, 11 1.1]
abhyudgamya vaihāyasamantarīkṣe samavātiṣṭhaccitro darśanīyaḥ pañcabhiḥ puṣpagrahaṇīyavedikāsahasraiḥ svabhyalaṃkṛto bahutoraṇasahasraiḥ pratimaṇḍitaḥ patākāvaijayantīsahasrābhiḥ pralambito ratnadāmasahasrābhiḥ pralambitaḥ paṭṭaghaṇṭāsahasraiḥ pralambitaḥ tamālapatracandanagandhaṃ pramuñcamānaḥ | [SDhPS, 11 2.1]
tena ca gandhena sarvāvatīyaṃ lokadhātuḥ saṃmūrchitābhūt | [SDhPS, 11 3.1]
chatrāvalī cāsya yāvaccāturmahārājakāyikadevabhavanāni samucchritābhūt saptaratnamayī tadyathā suvarṇasya rūpyasya vaiḍūryasya musāragalvasyāśmagarbhasya lohitamukteḥ karketanasya | [SDhPS, 11 4]
tasmiṃśca stūpe trāyastriṃśatkāyikā devaputrā divyair māndāravamahāmāndāravaiḥ puṣpaistaṃ ratnastūpamavakiranti adhyavakiranti abhiprakiranti | [SDhPS, 11 5.1]
tasmācca ratnastūpādevaṃrūpaḥ śabdo niścarati sma | [SDhPS, 11 6.1]
sādhu sādhu bhagavan śākyamune | [SDhPS, 11 6.2]
subhāṣitaste 'yaṃ saddharmapuṇḍarīko dharmaparyāyaḥ | [SDhPS, 11 7.1]
evametat bhagavan evametat sugata | [SDhPS, 11 8.1]
atha khalu tāścatasraḥ parṣadastaṃ mahāntaṃ ratnastūpaṃ dṛṣṭvā vaihāyasamantarīkṣe sthitaṃ saṃjātaharṣāḥ prītiprāmodyaprasādaprāptāḥ tasyāṃ velāyāmutthāya āsanebhyo 'ñjaliṃ pragṛhyāvasthitāḥ | [SDhPS, 11 9.1]
atha khalu tasyāṃ velāyāṃ mahāpratibhāno nāma bodhisattvo mahāsattvaḥ sadevamānuṣāsuraṃ lokaṃ kautūhalaprāptaṃ viditvā bhagavantametadavocat | [SDhPS, 11 10.1]
ko bhagavan hetuḥ kaḥ pratyayo 'syaivaṃrūpasya mahāratnastūpasya loke prādurbhāvāya | [SDhPS, 11 10.2]
ko vā bhagavan asmānmahāratnastūpādevaṃrūpaṃ śabdaṃ niścārayati | [SDhPS, 11 10.3]
evamukte bhagavān mahāpratibhānaṃ bodhisattvaṃ mahāsattvametadavocat | [SDhPS, 11 10.4]
asmin mahāpratibhāna mahāratnastūpe tathāgatasyātmabhāvastiṣṭhati ekaghanaḥ | [SDhPS, 11 10.5]
tasyaiṣa stūpaḥ | [SDhPS, 11 11.1]
sa eṣa śabdaṃ niścārayati | [SDhPS, 11 12.1]
asti mahāpratibhānādhastāyāṃ diśi asaṃkhyeyāni lokadhātukoṭīnayutaśatasahasrāṇyatikramya ratnaviśuddhā nāma lokadhātuḥ | [SDhPS, 11 13.1]
tasyāṃ prabhūtaratno nāma tathāgato 'rhan samyaksaṃbuddho 'bhūt | [SDhPS, 11 14.1]
tasyaitadbhagavataḥ pūrvapraṇidhānamabhūt | [SDhPS, 11 15.1]
ahaṃ khalu pūrvaṃ bodhisattvacaryāṃ caramāṇo na tāvanniryāto 'nuttarāyāṃ samyaksaṃbodhau yāvanmayāyaṃ saddharmapuṇḍarīko dharmaparyāyo bodhisattvāvavādo na śruto 'bhūt | [SDhPS, 11 15.2]
yadā tu mayā ayaṃ saddharmapuṇḍarīko dharmaparyāyaḥ śrutas tadā paścādahaṃ pariniṣpanno 'bhūvamanuttarāyāṃ samyaksaṃbodhau | [SDhPS, 11 16.1]
tena khalu punarmahāpratibhāna bhagavatā prabhūtaratnena tathāgatenārhatā samyaksaṃbuddhena parinirvāṇakālasamaye sadevakasya lokasya samārakasya sabrahmakasya saśramaṇabrāhmaṇikāyāḥ prajāyāḥ purastādevamārocitam | [SDhPS, 11 17.1]
mama khalu bhikṣavaḥ parinirvṛtasya asya tathāgatātmabhāvavigrahasya eko mahāratnastūpaḥ kartavyaḥ | [SDhPS, 11 17.2]
śeṣāḥ punaḥ stūpā mamoddiśya kartavyāḥ | [SDhPS, 11 18.1]
tasya khalu punarmahāpratibhāna bhagavataḥ prabhūtaratnasya tathāgatasyārhataḥ samyaksaṃbuddhasyaitadadhiṣṭhānamabhūt | [SDhPS, 11 19.1]
ayaṃ mama stūpo daśasu dikṣu sarvalokadhātuṣu yeṣu buddhakṣetreṣvayaṃ saddharmapuṇḍarīko dharmaparyāyaḥ saṃprakāśyeta teṣu teṣvayaṃ mamātmabhāvavigrahastūpaḥ samabhyudgacchet | [SDhPS, 11 19.2]
taistairbuddhairbhagavadbhirasmin saddharmapuṇḍarīke dharmaparyāye bhāṣyamāṇe parṣanmaṇḍalasyopari vaihāyasaṃ tiṣṭhet | [SDhPS, 11 20.1]
teṣāṃ ca buddhānāṃ bhagavatāmimaṃ saddharmapuṇḍarīkaṃ dharmaparyāyaṃ bhāṣamāṇānāmayaṃ mamātmabhāvavigrahastūpaḥ sādhukāraṃ dadyāt | [SDhPS, 11 21.1]
tadayaṃ mahāpratibhāna tasya bhagavataḥ prabhūtaratnasya tathāgatasyārhataḥ samyaksaṃbuddhasya śarīrastūpaḥ | [SDhPS, 11 22.1]
asyāṃ sahāyāṃ lokadhātau asmin saddharmapuṇḍarīke dharmaparyāye mayā bhāṣyamāṇe 'smāt parṣanmaṇḍalamadhyādabhyudgamya uparyantarīkṣe vaihāyasaṃ sthitvā sādhukāraṃ dadāti sma | [SDhPS, 11 23.1]
atha khalu mahāpratibhāno bodhisattvo mahāsattvo bhagavantametadavocat | [SDhPS, 11 24.1]
paśyāma vayaṃ bhagavan etaṃ tathāgatavigrahaṃ bhagavato 'nubhāvena | [SDhPS, 11 24.2]
evamukte bhagavān mahāpratibhānaṃ bodhisattvaṃ mahāsattvametadavocat | [SDhPS, 11 25.1]
tasya khalu punarmahāpratibhāna bhagavataḥ prabhūtaratnasya tathāgatasyārhataḥ samyaksaṃbuddhasya praṇidhānaṃ gurukamabhūt | [SDhPS, 11 25.2]
etadasya praṇidhānam | [SDhPS, 11 26.1]
yadā khalvanyeṣu buddhakṣetreṣu buddhā bhagavanta imaṃ saddharmapuṇḍarīkaṃ dharmaparyāyaṃ bhāṣeyus tadāyaṃ mamātmabhāvavigrahastūpo 'sya saddharmapuṇḍarīkasya dharmaparyāyasya śravaṇāya gacchet tathāgatānāmantikam | [SDhPS, 11 26.2]
yadā punaste buddhā bhagavanto mamātmabhāvavigraham udghāṭya darśayitukāmā bhaveyuścatasṛṇāṃ parṣadām atha taistathāgatairdaśasu dikṣvanyonyeṣu buddhakṣetreṣu ya ātmabhāvanirmitāstathāgatavigrahā anyānyanāmadheyās teṣu teṣu buddhakṣetreṣu sattvānāṃ dharmaṃ deśayanti tān sarvān saṃnipātya tairātmabhāvanirmitaistathāgatavigrahaiḥ sārdhaṃ paścādayaṃ mamātmabhāvavigrahastūpaḥ samudghāṭya upadarśayitavyaścatasṛṇāṃ parṣadām | [SDhPS, 11 27.1]
tanmayāpi mahāpratibhāna bahavastathāgatavigrahā nirmitā ye daśasu dikṣvanyonyeṣu buddhakṣetreṣu lokadhātusahasreṣu sattvānāṃ dharmaṃ deśayanti | [SDhPS, 11 28.1]
te sarve khalvihānayitavyā bhaviṣyanti | [SDhPS, 11 29.1]
atha khalu mahāpratibhāno bodhisattvo mahāsattvo bhagavantametadavocat | [SDhPS, 11 30.1]
tānapi tāvad bhagavaṃstathāgatātmabhāvāṃstathāgatanirmitān sarvān vandāmahai | [SDhPS, 11 30.2]
atha khalu bhagavāṃstasyāṃ velāyāmūrṇākośādraśmiṃ prāmuñcad yayā raśmyā samanantarapramuktayā pūrvasyāṃ diśi pañcāśatsu gaṅgānadīvālukāsameṣu lokadhātukoṭīnayutaśatasahasreṣu ye buddhā bhagavanto viharanti sma te sarve saṃdṛśyante sma | [SDhPS, 11 31.1]
tāni ca buddhakṣetrāṇi sphaṭikamayāni saṃdṛśyante sma ratnavṛkṣaiśca citrāṇi saṃdṛśyante sma dūṣyapaṭṭadāmasamalaṃkṛtāni bahubodhisattvaśatasahasraparipūrṇāni vitānavitatāni saptaratnahemajālapraticchannāni | [SDhPS, 11 32.1]
teṣu teṣu buddhā bhagavanto madhureṇa valgunā svareṇa sattvānāṃ dharmaṃ deśayamānāḥ saṃdṛśyante sma | [SDhPS, 11 33.1]
bodhisattvaśatasahasraiśca paripūrṇāni tāni buddhakṣetrāṇi saṃdṛśyante sma | [SDhPS, 11 34.1]
evaṃ pūrvadakṣiṇasyāṃ diśi | [SDhPS, 11 35.1]
evaṃ dakṣiṇasyāṃ diśi | [SDhPS, 11 36.1]
evaṃ dakṣiṇapaścimāyāṃ diśi | [SDhPS, 11 37.1]
evaṃ paścimāyāṃ diśi | [SDhPS, 11 38.1]
evaṃ paścimottarāyāṃ diśi | [SDhPS, 11 39.1]
evamuttarāyāṃ diśi | [SDhPS, 11 40.1]
evamuttarapūrvasyāṃ diśi | [SDhPS, 11 41.1]
evamadhastāyāṃ diśi | [SDhPS, 11 42.1]
evamūrdhvāyāṃ diśi | [SDhPS, 11 43.1]
evaṃ samantāddaśasu dikṣu ekaikasyāṃ diśi bahūni gaṅgānadīvālukopamāni buddhakṣetrakoṭīnayutaśatasahasrāṇi bahuṣu gaṅgānadīvālukopameṣu lokadhātukoṭīnayutaśatasahasreṣu ye buddhā bhagavantastiṣṭhanti te sarve saṃdṛśyante sma | [SDhPS, 11 44.1]
atha khalu te daśasu dikṣu tathāgatā arhantaḥ samyaksaṃbuddhāḥ svān svān bodhisattvagaṇānāmantrayanti sma | [SDhPS, 11 45.1]
gantavyaṃ khalu punaḥ kulaputrā bhaviṣyati asmābhiḥ sahāṃ lokadhātuṃ bhagavataḥ śākyamunestathāgatasyārhataḥ samyaksaṃbuddhasyāntikaṃ prabhūtaratnasya tathāgatasyārhataḥ samyaksaṃbuddhasya śarīrastūpavandanāya | [SDhPS, 11 45.2]
atha khalu te buddhā bhagavantaḥ svaiḥ svairupasthāyakaiḥ sārdhamātmadvitīyā ātmatṛtīyā imāṃ sahāṃ lokadhātumāgacchanti sma | [SDhPS, 11 46.1]
iti hi tasmin samaye iyaṃ sarvāvatī lokadhātū ratnavṛkṣapratimaṇḍitābhūd vaiḍūryamayī saptaratnahemajālasaṃchannā mahāratnagandhadhūpanadhūpitā māndāravamahāmāndāravapuṣpasaṃstīrṇā kiṅkiṇījālālaṃkṛtā suvarṇasūtrāṣṭāpadanibaddhā apagatagrāmanagaranigamajanapadarāṣṭrarājadhānī apagatakālaparvatā apagatamucilindamahāmucilindaparvatā apagatacakravālamahācakravālaparvatā apagatasumeruparvatā apagatatadanyamahāparvatā apagatamahāsamudrā apagatanadīmahānadīparisaṃsthitābhūd apagatadevamanuṣyāsurakāyā apagatanirayatiryagyoniyamalokā | [SDhPS, 11 47.1]
iti hi tasmin samaye ye 'syāṃ sahāyāṃ lokadhātau ṣaḍgatyupapannāḥ sattvās te sarve 'nyeṣu lokadhātuṣūpanikṣiptā abhūvan sthāpayitvā ye tasyāṃ parṣadi saṃnipatitā abhūvan | [SDhPS, 11 48.1]
atha khalu te buddhā bhagavanta upasthāyakadvitīyā upasthāyakatṛtīyā imāṃ sahāṃ lokadhātumāgacchanti sma | [SDhPS, 11 49.1]
āgatāgatāśca te tathāgatā ratnavṛkṣamūle siṃhāsanamupaniśritya viharanti sma | [SDhPS, 11 50.1]
ekaikaśca ratnavṛkṣaḥ pañcayojanaśatānyuccaistvenābhūt anupūrvaśākhāpatrapalāśapariṇāhaḥ puṣpaphalapratimaṇḍitaḥ | [SDhPS, 11 51.1]
ekaikasmiṃśca ratnavṛkṣamūle siṃhāsanaṃ prajñaptamabhūt pañcayojanaśatānyuccaistvena mahāratnapratimaṇḍitam | [SDhPS, 11 52.1]
tasminnekaikastathāgataḥ paryaṅkaṃ baddhvā niṣaṇṇo 'bhūt | [SDhPS, 11 53.1]
anena paryāyeṇa sarvasyāṃ trisāhasramahāsāhasrāyāṃ lokadhātau sarvaratnavṛkṣamūleṣu tathāgatāḥ paryaṅkaṃ baddhvā niṣaṇṇā abhūvan | [SDhPS, 11 54.1]
tena khalu punaḥ samayena iyaṃ trisāhasramahāsāhasrī lokadhātustathāgataparipūrṇābhūt | [SDhPS, 11 55.1]
na tāvad bhagavataḥ śākyamunestathāgatasyātmabhāvanirmitā ekasmādapi digbhāgāt sarva āgatā abhūvan | [SDhPS, 11 56.1]
atha khalu punarbhagavān śākyamunistathāgato 'rhan samyaksaṃbuddhasteṣāṃ tathāgatavigrahāṇām āgatāgatānām avakāśaṃ nirmimīte sma | [SDhPS, 11 57.1]
samantādaṣṭabhyo digbhyo viṃśatibuddhakṣetrakoṭīnayutaśatasahasrāṇi sarvāṇi vaiḍūryamayāni saptaratnahemajālasaṃchannāni kiṅkiṇījālālaṃkṛtāni māndāravamahāmāndāravapuṣpasaṃstīrṇāni divyavitānavitatāni divyapuṣpadāmābhipralambitāni divyagandhadhūpanadhūpitāni | [SDhPS, 11 58.1]
sarvāṇi ca tāni viṃśatibuddhakṣetrakoṭīnayutaśatasahasrāṇy apagatagrāmanagaranigamajanapadarāṣṭrarājadhānīni apagatakālaparvatāni apagatamucilindamahāmucilindaparvatāni apagatacakravālamahācakravālaparvatāni apagatasumeruparvatāni apagatatadanyamahāparvatāni apagatamahāsamudrāṇi apagatanadīmahānadīni parisaṃsthāpayati apagatadevamanuṣyāsurakāyāni apagatanirayatiryagyoniyamalokāni | [SDhPS, 11 59.1]
tāni ca sarvāṇi bahubuddhakṣetrāṇi ekameva buddhakṣetramekameva pṛthivīpradeśaṃ parisaṃsthāpayāmāsa samaṃ ramaṇīyaṃ saptaratnamayaiśca vṛkṣaiścitritam | [SDhPS, 11 60.1]
teṣāṃ ca ratnavṛkṣāṇāṃ pañcayojanaśatānyārohapariṇāho 'nupūrvaśākhāpatrapuṣpaphalopetaḥ | [SDhPS, 11 61.1]
sarvasmiṃśca ratnavṛkṣamūle pañcayojanaśatānyārohapariṇāhaṃ divyaratnamayaṃ vicitraṃ darśanīyaṃ siṃhāsanaṃ prajñaptamabhūt | [SDhPS, 11 62.1]
teṣu ratnavṛkṣamūleṣv āgatāgatāstathāgatāḥ siṃhāsaneṣu paryaṅkaṃ baddhvā niṣīdante sma | [SDhPS, 11 63.1]
anena paryāyeṇa punaraparāṇi viṃśatilokadhātukoṭīnayutaśatasahasrāṇy ekaikasyāṃ diśi śākyamunistathāgataḥ pariśodhayati sma teṣāṃ tathāgatānām āgatānām avakāśārtham | [SDhPS, 11 64.1]
tānyapi viṃśatilokadhātukoṭīnayutaśatasahasrāṇy ekaikasyāṃ diśi apagatagrāmanagaranigamajanapadarāṣṭrarājadhānīni apagatakālaparvatāni apagatamucilindamahāmucilindaparvatāni apagatacakravālamahācakravālaparvatāni apagatasumeruparvatāni apagatatadanyamahāparvatāni apagatamahāsamudrāṇi apagatanadīmahānadīni parisaṃsthāpayati apagatadevamanuṣyāsurakāyāni apagatanirayatiryagyoniyamalokāni | [SDhPS, 11 65.1]
te ca sarvasattvā anyeṣu lokadhātuṣūpanikṣiptāḥ | [SDhPS, 11 66.1]
tānyapi buddhakṣetrāṇi vaiḍūryamayāni saptaratnahemajālapraticchannāni kiṅkiṇījālālaṃkṛtāni māndāravamahāmāndāravapuṣpasaṃstīrṇāni divyavitānavitatāni divyapuṣpadāmābhipralambitāni divyagandhadhūpanadhūpitāni ratnavṛkṣopaśobhitāni | [SDhPS, 11 67.1]
sarve ca te ratnavṛkṣāḥ pañcayojanaśatapramāṇāḥ | [SDhPS, 11 68.1]
pañcayojanapramāṇāni ca siṃhāsanānyabhinirmitāni | [SDhPS, 11 69.1]
tataste tathāgatā niṣīdante sma pṛthak pṛthak siṃhāsaneṣu ratnavṛkṣamūleṣu paryaṅkaṃ baddhvā | [SDhPS, 11 70.1]
tena khalu punaḥ samayena bhagavatā śākyamuninā ye nirmitāstathāgatāḥ pūrvasyāṃ diśi sattvānāṃ dharmaṃ deśayanti sma gaṅgānadīvālukopameṣu buddhakṣetrakoṭīnayutaśatasahasreṣu te sarve samāgatā daśabhyo digbhyaḥ | [SDhPS, 11 71.1]
te cāgatā aṣṭāsu dikṣu niṣaṇṇā abhūvan | [SDhPS, 11 72.1]
tena khalu punaḥ samayenaikaikasyāṃ diśi triṃśallokadhātukoṭīśatasahasrāṇyaṣṭabhyo digbhyaḥ samantāttaistathāgatairākrāntā abhūvan | [SDhPS, 11 73.1]
atha khalu te tathāgatāḥ sveṣu sveṣu siṃhāsaneṣūpaviṣṭāḥ svān svānupasthāyakān saṃpreṣayanti sma bhagavataḥ śākyamunerantikam | [SDhPS, 11 74.1]
ratnapuṣpapuṭān dattvā evaṃ vadanti sma | [SDhPS, 11 75.1]
gacchata yūyaṃ gṛdhrakūṭaṃ parvatam | [SDhPS, 11 75.2]
gatvā ca punastasmiṃstaṃ bhagavantaṃ śākyamuniṃ tathāgatamarhantaṃ samyaksaṃbuddhaṃ vanditvā asmadvacanād alpābādhatāṃ mandaglānatāṃ ca balaṃ ca sparśavihāratāṃ ca paripṛcchadhvaṃ sārdhaṃ bodhisattvagaṇena śrāvakagaṇena | [SDhPS, 11 76.1]
anena ca ratnarāśinā abhyavakiradhvam evaṃ ca vadadhvam | [SDhPS, 11 77.1]
dadāti khalu punarbhagavāṃstathāgataśchandamasya mahāratnastūpasya samudghāṭane | [SDhPS, 11 77.2]
evaṃ te tathāgatāḥ sarve svān svānupasthāyakān saṃpreṣayāmāsuḥ | [SDhPS, 11 78.1]
atha khalu bhagavān śākyamunistathāgatastasyāṃ velāyāṃ svānnirmitānaśeṣataḥ samāgatān viditvā pṛthakpṛthak siṃhāsaneṣu niṣaṇṇāṃśca viditvā tāṃścopasthāyakāṃsteṣāṃ tathāgatānāmarhatāṃ samyaksaṃbuddhānāmāgatān viditvā chandaṃ ca taistathāgatairarhadbhiḥ samyaksaṃbuddhairārocitaṃ viditvā tasyāṃ velāyāṃ svakāddharmāsanādutthāya vaihāyasamantarīkṣe 'tiṣṭhat | [SDhPS, 11 79.1]
tāśca sarvāścatasraḥ pariṣadaḥ utthāyāsanebhyo 'ñjalīḥ parigṛhya bhagavato mukham ullokayantyastasthuḥ | [SDhPS, 11 80.1]
atha khalu bhagavāṃstaṃ mahāntaṃ ratnastūpaṃ vaihāyasaṃ sthitaṃ dakṣiṇayā hastāṅgulyā madhye samudghāṭayati sma | [SDhPS, 11 81.1]
samudghāṭya ca dve bhittī pravisārayati sma | [SDhPS, 11 82.1]
tadyathāpi nāma mahānagaradvāreṣu mahākapāṭasaṃpuṭāvargalavimuktau pravisāryete evameva bhagavāṃstaṃ mahāntaṃ ratnastūpaṃ vaihāyasaṃ sthitaṃ dakṣiṇayā hastāṅgulyā madhye samudghāṭya apāvṛṇoti sma | [SDhPS, 11 83.1]
samanantaravivṛtasya khalu punastasya mahāratnastūpasyātha khalu bhagavān prabhūtaratnastathāgato 'rhan samyaksaṃbuddhaḥ siṃhāsanopaviṣṭaḥ paryaṅkaṃ baddhvā pariśuṣkagātraḥ saṃghaṭitakāyo yathā samādhisamāpannastathā saṃdṛśyate sma | [SDhPS, 11 84.1]
evaṃ ca vācamabhāṣata | [SDhPS, 11 85.1]
sādhu sādhu bhagavan śākyamune | [SDhPS, 11 85.2]
subhāṣitaste 'yaṃ saddharmapuṇḍarīko dharmaparyāyaḥ | [SDhPS, 11 86.1]
sādhu khalu punastvaṃ bhagavan śākyamune yastvamimaṃ saddharmapuṇḍarīkaṃ dharmaparyāyaṃ parṣanmadhye bhāṣase | [SDhPS, 11 87.1]
asyaivāhaṃ bhagavan saddharmapuṇḍarīkasya dharmaparyāyasya śravaṇāyehāgataḥ | [SDhPS, 11 88.1]
atha khalu tāścatasraḥ parṣadastaṃ bhagavantaṃ prabhūtaratnaṃ tathāgatamarhantaṃ samyaksaṃbuddhaṃ bahukalpakoṭīnayutaśatasahasraparinirvṛtaṃ tathā bhāṣamāṇaṃ dṛṣṭvā āścaryaprāptā adbhutaprāptā abhūvan | [SDhPS, 11 89.1]
tasyāṃ velāyāṃ taṃ bhagavantaṃ prabhūtaratnaṃ tathāgatamarhantaṃ samyaksaṃbuddhaṃ taṃ ca bhagavantaṃ śākyamuniṃ tathāgatamarhantaṃ samyaksaṃbuddhaṃ divyamānuṣyakai ratnarāśibhirabhyavakiranti sma | [SDhPS, 11 90.1]
atha khalu bhagavān prabhūtaratnastathāgato 'rhan samyaksaṃbuddho bhagavataḥ śākyamunestathāgatasyārhataḥ samyaksaṃbuddhasya tasminneva siṃhāsane 'rdhāsanamadāsīt tasyaiva mahāratnastūpābhyantara evaṃ ca vadati | [SDhPS, 11 91.1]
ihaiva bhagavān śākyamunistathāgato niṣīdatu | [SDhPS, 11 91.2]
atha khalu bhagavān śākyamunistathāgatastasminnardhāsane niṣasāda tenaiva tathāgatena sārdham | [SDhPS, 11 92.1]
ubhau ca tau tathāgatau tasya mahāratnastūpasya madhye siṃhāsanopaviṣṭau vaihāyasamantarīkṣasthau saṃdṛśyete | [SDhPS, 11 93.1]
atha khalu tāsāṃ catasṛṇāṃ parṣadāmetadabhavat | [SDhPS, 11 94.1]
dūrasthā vayamābhyāṃ tathāgatābhyām | [SDhPS, 11 94.2]
yannūnaṃ vayamapi tathāgatānubhāvena vaihāyasamabhyudgacchema iti | [SDhPS, 11 95.1]
atha khalu bhagavān śākyamunistathāgatastāsāṃ catasṛṇāṃ parṣadāṃ cetasaiva cetaḥparivitarkamājñāya tasyāṃ velāyāmṛddhibalena tāścatasraḥ parṣado vaihāyasamuparyantarīkṣe pratiṣṭhāpayati sma | [SDhPS, 11 96.1]
atha khalu bhagavān śākyamunistathāgatastasyāṃ velāyāṃ tāścatasraḥ parṣada āmantrayate sma | [SDhPS, 11 97.1]
ko bhikṣavo yuṣmākamutsahate tasyāṃ sahāyāṃ lokadhātau imaṃ saddharmapuṇḍarīkaṃ dharmaparyāyaṃ saṃprakāśayitum | [SDhPS, 11 97.2]
ayaṃ sa kālo 'yaṃ sa samayaḥ | [SDhPS, 11 97.3]
saṃmukhībhūtastathāgataḥ | [SDhPS, 11 98.1]
parinirvāyitukāmo bhikṣavastathāgata imaṃ saddharmapuṇḍarīkaṃ dharmaparyāyamupanikṣipya | [SDhPS, 11 99.1]
atha khalu bhagavāṃstasyāṃ velāyāmimā gāthā abhāṣata | [SDhPS, 11 100.1]
atha khalu bhagavān kṛtsnaṃ bodhisattvagaṇaṃ sasurāsuraṃ ca lokamāmantryaitadavocat | [SDhPS, 11 142.1]
bhūtapūrvaṃ bhikṣavo 'tīte 'dhvani ahamaprameyāsaṃkhyeyān kalpān saddharmapuṇḍarīkaṃ sūtraṃ paryeṣitavān akhinno 'viśrāntaḥ | [SDhPS, 11 142.2]
pūrvaṃ ca ahamanekān kalpānanekāni kalpaśatasahasrāṇi rājābhūvamanuttarāyāṃ samyaksaṃbodhau kṛtapraṇidhānaḥ | [SDhPS, 11 143.1]
na ca me cittavyāvṛttirabhūt | [SDhPS, 11 144.1]
ṣaṇṇāṃ ca pāramitānāṃ paripūryā udyukto 'bhūvamaprameyadānapradaḥ suvarṇamaṇimuktāvaidūryaśaṅkhaśilāpravālajātarūparajatāśmagarbhamusāragalvalohitamuktāgrāmanagaranigamajanapadarāṣṭrarājadhānībhāryāputraduhitṛdāsīdāsakarmakarapauruṣeyahastyaśvarathaṃ yāvadātmaśarīraparityāgī karacaraṇaśirottamāṅgapratyaṅgajīvitadātā | [SDhPS, 11 145.1]
na ca me kadācidāgrahacittamutpannam | [SDhPS, 11 146.1]
tena ca samayena ayaṃ loko dīrghāyur abhūt | [SDhPS, 11 147.1]
anekavarṣaśatasahasrajīvitena ca ahaṃ kālena dharmārthaṃ rājyaṃ kāritavān na viṣayārtham | [SDhPS, 11 148.1]
so 'haṃ jyeṣṭhaṃ kumāraṃ rājye 'bhiṣicya caturdiśaṃ jyeṣṭhadharmagaveṣaṇāya udyukto 'bhūvam | [SDhPS, 11 149.1]
evaṃ ghaṇṭayā ghoṣāpayitavān | [SDhPS, 11 150.1]
yo me jyeṣṭhaṃ dharmamanupradāsyaty arthaṃ cākhyāsyati tasyāhaṃ dāso bhūyāsam | [SDhPS, 11 150.2]
tena ca kālena ṛṣirabhūt | [SDhPS, 11 151.1]
sa māmetadavocat | [SDhPS, 11 152.1]
asti mahārāja saddharmapuṇḍarīkaṃ nāma sūtraṃ jyeṣṭhadharmanirdeśakam | [SDhPS, 11 152.2]
tadyadi dāsyamabhyupagacchasi tataste 'haṃ taṃ dharmaṃ śrāvayiṣyāmi | [SDhPS, 11 153.1]
so 'haṃ śrutvā tasyarṣervacanaṃ hṛṣṭastuṣṭa udagra āttamanāḥ prītisaumanasyajāto yena sa ṛṣistenopeyivān | [SDhPS, 11 154.1]
upetyāvocat | [SDhPS, 11 155.1]
yatte dāsena karma karaṇīyaṃ tatkaromi | [SDhPS, 11 155.2]
so 'haṃ tasyarṣerdāsabhāvamabhyupetya tṛṇakāṣṭhapānīyakandamūlaphalādīni preṣyakarmāṇi kṛtavān yāvad dvārādhyakṣo 'pyahamāsam | [SDhPS, 11 156.1]
divasaṃ caivaṃvidhaṃ karma kṛtvā rātrau śayānasya mañcake pādān dhārayāmi | [SDhPS, 11 157.1]
na ca me kāyaklamo na cetasi klamo 'bhūt | [SDhPS, 11 158.1]
evaṃ ca me kurvataḥ paripūrṇaṃ varṣāsahasraṃ gatam | [SDhPS, 11 159.1]
atha khalu bhagavāṃstasyāṃ velāyāmetamevārthaṃ paridyotayannimā gāthā abhāṣata | [SDhPS, 11 160.1]
tatkiṃ manyadhve bhikṣavo 'nyaḥ sa tena kālena tena samayena rājābhūt | [SDhPS, 11 166.1]
na khalu punarevaṃ draṣṭavyam | [SDhPS, 11 166.2]
tatkasya hetoḥ | [SDhPS, 11 167.1]
ahaṃ sa tena kālena tena samayena rājābhūvam | [SDhPS, 11 167.2]
syātkhalu punarbhikṣavo 'nyaḥ sa tena kālena tena samayenarṣirabhūt | [SDhPS, 11 168.1]
na khalu punarevaṃ draṣṭavyam | [SDhPS, 11 168.2]
ayameva sa tena kālena tena samayena devadatto bhikṣurṛṣirabhūt | [SDhPS, 11 169.1]
devadatto hi bhikṣavo mama kalyāṇamitram | [SDhPS, 11 170.1]
devadattameva cāgamya mayā ṣaṭ pāramitāḥ paripūritā mahāmaitrī mahākaruṇā mahāmuditā mahopekṣā | [SDhPS, 11 171.1]
dvātriṃśanmahāpuruṣalakṣaṇāni aśītyanuvyañjanāni suvarṇavarṇacchavitā daśa balāni catvāri vaiśāradyāni catvāri saṃgrahavastūni aṣṭādaśāveṇikabuddhadharmā maharddhibalatā daśadiksattvanistāraṇatā sarvam etad devadattam āgamya | [SDhPS, 11 172.1]
ārocayāmi vo bhikṣavaḥ prativedayāmi | [SDhPS, 11 173.1]
eṣa devadatto bhikṣuranāgate 'dhvani aprameyaiḥ kalpairasaṃkhyeyairdevarājo nāma tathāgato 'rhan samyaksaṃbuddho bhaviṣyati vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca bhagavān devasopānāyāṃ lokadhātau | [SDhPS, 11 173.2]
devarājasya khalu punarbhikṣavastathāgatasya viṃśatyantarakalpānāyuṣpramāṇaṃ bhaviṣyati | [SDhPS, 11 174.1]
vistareṇa ca dharmaṃ deśayiṣyati | [SDhPS, 11 175.1]
gaṅgānadīvālukāsamāśca sattvāḥ sarvakleśaprahāṇādarhattvaṃ sākṣātkariṣyanti | [SDhPS, 11 176.1]
aneke ca sattvāḥ pratyekabodhau cittamutpādayiṣyanti | [SDhPS, 11 177.1]
gaṅgānadīvālukāsamāśca sattvā anuttarāyāṃ samyaksaṃbodhau cittamutpādayiṣyanty avaivartikakṣāntipratilabdhāśca bhaviṣyanti | [SDhPS, 11 178.1]
devarājasya khalu punarbhikṣavastathāgatasya parinirvṛtasya viṃśatyantarakalpān saddharmaḥ sthāsyati | [SDhPS, 11 179.1]
na ca śarīraṃ dhātubhedena bhetsyate | [SDhPS, 11 180.1]
ekaghanaṃ cāsya śarīraṃ bhaviṣyati saptaratnastūpaṃ praviṣṭam | [SDhPS, 11 181.1]
sa ca stūpaḥ ṣaṣṭiyojanaśatānyuccaistvena bhaviṣyati catvāriṃśadyojanānyāyāmena | [SDhPS, 11 182.1]
sarve ca tatra devamanuṣyāḥ pūjāṃ kariṣyanti puṣpadhūpagandhamālyavilepanacūrṇacīvaracchatradhvajapatākābhir gāthābhiḥ | [SDhPS, 11 183.1]
tena cābhiṣṭoṣyanti | [SDhPS, 11 184.1]
ye ca taṃ stūpaṃ pradakṣiṇaṃ kariṣyanti praṇāmaṃ vā teṣāṃ kecid agraphalamarhattvaṃ sākṣātkariṣyanti kecit pratyekabodhimanuprāpsyante acintyāścāprameyā devamanuṣyā anuttarāyāṃ samyaksaṃbodhau cittānyutpādya avinivartanīyā bhaviṣyanti | [SDhPS, 11 185.1]
atha khalu bhagavān punareva bhikṣusaṃghamāmantrayate sma | [SDhPS, 11 186.1]
yaḥ kaścit bhikṣavo 'nāgate 'dhvani kulaputro vā kuladuhitā vā imaṃ saddharmapuṇḍarīkaṃ sūtraparivartaṃ śroṣyati śrutvā ca na kāṅkṣiṣyati na vicikitsiṣyati viśuddhacittaścādhimokṣyate tena tisṛṇāṃ durgatīnāṃ dvāraṃ pithitaṃ bhaviṣyati | [SDhPS, 11 186.2]
narakatiryagyoniyamalokopapattiṣu na patiṣyati | [SDhPS, 11 186.3]
daśadigbuddhakṣetropapannaścedameva sūtraṃ janmani janmani śroṣyati | [SDhPS, 11 187.1]
devamanuṣyalokopapannasya cāsya viśiṣṭasthānaprāptirbhaviṣyati | [SDhPS, 11 188.1]
yasmiṃśca buddhakṣetra upapatsyate tasminnaupapāduke saptaratnamaye padme upapatsyate tathāgatasya saṃmukham | [SDhPS, 11 189.1]
atha khalu tasyāṃ velāyāmadhastāddiśaḥ prabhūtaratnasya tathāgatasya buddhakṣetrādāgataḥ prajñākūṭo nāma bodhisattvaḥ | [SDhPS, 11 190.1]
sa taṃ prabhūtaratnaṃ tathāgatametadavocat | [SDhPS, 11 191.1]
gacchāmo bhagavan svakaṃ buddhakṣetram | [SDhPS, 11 191.2]
atha khalu bhagavān śākyamunistathāgataḥ prajñākūṭaṃ bodhisattvametadavocat | [SDhPS, 11 192.1]
muhūrtaṃ tāvat kulaputra āgamayasva yāvanmadīyena bodhisattvena mañjuśriyā kumārabhūtena sārdhaṃ kaṃcideva dharmaviniścayaṃ kṛtvā paścāt svakaṃ buddhakṣetraṃ gamiṣyasi | [SDhPS, 11 192.2]
atha khalu tasyāṃ velāyāṃ mañjuśrīḥ kumārabhūtaḥ sahasrapatre padme śakaṭacakrapramāṇamātre niṣaṇṇo 'nekabodhisattvaparivṛtaḥ puraskṛtaḥ samudramadhyāt sāgaranāgarājabhavanādabhyudgamya upari vaihāyasaṃ khagapathena gṛdhrakūṭe parvate bhagavato 'ntikamupasaṃkrāntaḥ | [SDhPS, 11 193.1]
atha mañjuśrīḥ kumārabhūtaḥ padmādavatīrya bhagavataḥ śākyamuneḥ prabhūtaratnasya ca tathāgatasya pādau śirasābhivanditvā yena prajñākūṭo bodhisattvastenopasaṃkrāntaḥ | [SDhPS, 11 194.1]
upasaṃkramya prajñākūṭena bodhisattvena sārdhaṃ saṃmukhaṃ saṃmodanīṃ saṃrañjanīṃ vividhāṃ kathāmupasaṃgṛhya ekānte nyaṣīdat | [SDhPS, 11 195.1]
atha khalu prajñākūṭo bodhisattvo mañjuśriyaṃ kumārabhūtametadavocat | [SDhPS, 11 196.1]
samudramadhyagatena tvayā mañjuśrīḥ kiyān sattvadhāturvinītaḥ | [SDhPS, 11 196.2]
mañjuśrīrāha | [SDhPS, 11 196.3]
anekānyaprameyāṇyasaṃkhyeyāni sattvāni vinītāni | [SDhPS, 11 196.4]
tāvadaprameyāṇyasaṃkhyeyāni yāvadvācā na śakyaṃ vijñāpayituṃ cittena vā cintayitum | [SDhPS, 11 197.1]
muhūrtaṃ tāvat kulaputra āgamayasva yāvat pūrvanimittaṃ drakṣyasi | [SDhPS, 11 198.1]
samanantarabhāṣitā ceyaṃ mañjuśriyā kumārabhūtena vāk tasyāṃ velāyāmanekāni padmasahasrāṇi samudramadhyādabhyudgatāni upari vaihāyasam | [SDhPS, 11 199.1]
teṣu ca padmeṣvanekāni bodhisattvasahasrāṇi saṃniṣaṇṇāni | [SDhPS, 11 200.1]
atha te bodhisattvāstenaiva khagapathena yena gṛdhrakūṭaḥ parvatastenopasaṃkrāntāḥ | [SDhPS, 11 201.1]
upasaṃkramya tataścopari vaihāyasaṃ sthitāḥ saṃdṛśyante sma | [SDhPS, 11 202.1]
sarve ca te mañjuśriyā kumārabhūtena vinītā anuttarāyāṃ samyaksaṃbodhau | [SDhPS, 11 203.1]
tatra ye bodhisattvā mahāyānasamprasthitāḥ pūrvamabhūvaṃs te mahāyānaguṇān ṣaṭ pāramitāḥ saṃvarṇayanti | [SDhPS, 11 204.1]
ye śrāvakapūrvā bodhisattvāste śrāvakayānameva saṃvarṇayanti | [SDhPS, 11 205.1]
sarve ca te sarvadharmān śūnyāniti saṃjānanti sma mahāyānaguṇāṃśca | [SDhPS, 11 206.1]
atha khalu mañjuśrīḥ kumārabhūtaḥ prajñākūṭaṃ bodhisattvametadavocat | [SDhPS, 11 207.1]
sarvo 'yaṃ kulaputra mayā samudramadhyagatena sattvavinayaḥ kṛtaḥ | [SDhPS, 11 207.2]
sa cāyaṃ saṃdṛśyate | [SDhPS, 11 208.1]
atha khalu prajñākūṭo bodhisattvo mañjuśriyaṃ kumārabhūtaṃ gāthābhigītena paripṛcchati | [SDhPS, 11 209.1]
mahābhadra prajñayā sūranāman asaṃkhyeyā ye vinītāstvayādya | [SDhPS, 11 210.1]
sattvā amī kasya cāyaṃ prabhāvas tadbrūhi pṛṣṭo naradeva tvametat | [SDhPS, 11 210.2]
kaṃ vā dharmaṃ deśitavānasi tvaṃ kiṃ vā sūtraṃ bodhimārgopadeśam | [SDhPS, 11 211.1]
yacchrutvāmī bodhaye jātacittāḥ sarvajñatve niścitaṃ labdhagādhāḥ | [SDhPS, 11 211.2]
mañjuśrīrāha | [SDhPS, 11 212.1]
samudramadhye saddharmapuṇḍarīkaṃ sūtraṃ bhāṣitavān na cānyat | [SDhPS, 11 212.2]
prajñākūṭa āha | [SDhPS, 11 213.1]
idaṃ sūtraṃ gambhīraṃ sūkṣmaṃ durdṛśaṃ na cānena sūtreṇa kiṃcidanyat sūtraṃ samamasti | [SDhPS, 11 213.2]
asti kaścit sattvo ya idaṃ sūtraratnaṃ satkuryādavaboddhumanuttarāṃ samyaksaṃbodhimabhisaṃboddhum | [SDhPS, 11 214.1]
mañjuśrīrāha | [SDhPS, 11 214.2]
asti kulaputra sāgarasya nāgarājño duhitā aṣṭavarṣā jātyā mahāprajñā tīkṣṇendriyā jñānapūrvaṃgamena kāyavāṅmanaskarmaṇā samanvāgatā sarvatathāgatabhāṣitavyañjanārthodgrahaṇe dhāraṇīpratilabdhā sarvadharmasattvasamādhānasamādhisahasraikakṣaṇapratilābhinī | [SDhPS, 11 214.3]
bodhicittāvinivartinī vistīrṇapraṇidhānā sarvasattveṣvātmapremānugatā guṇotpādane ca samarthā | [SDhPS, 11 215.1]
na ca tebhyaḥ parihīyate | [SDhPS, 11 216.1]
smitamukhī paramayā śubhavarṇapuṣkalatayā samanvāgatā maitracittā karuṇāṃ ca vācaṃ bhāṣate | [SDhPS, 11 217.1]
sā samyaksaṃbodhimabhisaṃboddhuṃ samarthā | [SDhPS, 11 218.1]
prajñākūṭo bodhisattva āha | [SDhPS, 11 219.1]
dṛṣṭo mayā bhagavān śākyamunistathāgato bodhāya ghaṭamāno bodhisattvabhūto 'nekāni puṇyāni kṛtavān | [SDhPS, 11 219.2]
anekāni ca kalpasahasrāṇi na kadācid vīryaṃ sraṃsitavān | [SDhPS, 11 220.1]
trisāhasramahāsāhasrāyāṃ lokadhātau nāsti kaścidantaśaḥ sarṣapamātro 'pi pṛthivīpradeśaḥ yatrānena śarīraṃ na nikṣiptaṃ sattvahitahetoḥ | [SDhPS, 11 221.1]
paścād bodhimabhisaṃbuddhaḥ | [SDhPS, 11 222.1]
ka evaṃ śraddadhyād yadanayā śakyaṃ muhūrtena anuttarāṃ samyaksaṃbodhimabhisaṃboddhum | [SDhPS, 11 223.1]
atha khalu tasyāṃ velāyāṃ sāgaranāgarājaduhitā agrataḥ sthitā saṃdṛśyate sma | [SDhPS, 11 223.2]
sā bhagavataḥ pādau śirasābhivandya ekānte 'sthāt | [SDhPS, 11 224.1]
tasyāṃ velāyāmimā gāthā abhāṣata | [SDhPS, 11 224.2]
puṇyaṃ puṇyaṃ gabhīraṃ ca diśaḥ sphurati sarvaśaḥ | [SDhPS, 11 225.1]
sūkṣmaṃ śarīraṃ dvātriṃśallakṣaṇaiḥ samalaṃkṛtam | [SDhPS, 11 225.2]
anuvyañjanayuktaṃ ca sarvasattvanamaskṛtam | [SDhPS, 11 226.1]
sarvasattvābhigamyaṃ ca antarāpaṇavadyathā | [SDhPS, 11 226.2]
yathecchayā me saṃbodhiḥ sākṣī me 'tra tathāgataḥ | [SDhPS, 11 227.1]
vistīrṇaṃ deśayiṣyāmi dharmaṃ duḥkhapramocanam | [SDhPS, 11 227.2]
atha khalu tasyāṃ velāyāmāyuṣmān śāriputrastāṃ sāgaranāgarājaduhitaram etadavocat | [SDhPS, 11 228.1]
kevalaṃ kulaputri bodhāya cittamutpannam | [SDhPS, 11 228.2]
avivartyāprameyaprajñā cāsi | [SDhPS, 11 229.1]
samyaksaṃbuddhatvaṃ tu durlabham | [SDhPS, 11 230.1]
asti kulaputri strī na ca vīryaṃ sraṃsayaty anekāni ca kalpaśatānyanekāni ca kalpasahasrāṇi puṇyāni karoti ṣaṭ pāramitāḥ paripūrayati na cādyāpi buddhatvaṃ prāpnoti | [SDhPS, 11 231.1]
kiṃ kāraṇam | [SDhPS, 11 232.1]
pañca sthānāni strī adyāpi na prāpnoti | [SDhPS, 11 232.2]
katamāni pañca | [SDhPS, 11 233.1]
prathamaṃ brahmasthānaṃ dvitīyaṃ śakrasthānaṃ tṛtīyaṃ mahārājasthānaṃ caturthaṃ cakravartisthānaṃ pañcamam avaivartikabodhisattvasthānam | [SDhPS, 11 233.2]
atha khalu tasyāṃ velāyāṃ sāgaranāgarājaduhitureko maṇirasti yaḥ kṛtsnāṃ mahāsāhasrāṃ lokadhātuṃ mūlyaṃ kṣamate | [SDhPS, 11 234.1]
sa ca maṇistayā sāgaranāgarājaduhitrā bhagavate dattaḥ | [SDhPS, 11 235.1]
sa bhagavatā ca anukampāmupādāya pratigṛhītaḥ | [SDhPS, 11 236.1]
atha sāgaranāgarājaduhitā prajñākūṭaṃ bodhisattvaṃ sthaviraṃ ca śāriputrametadavocat | [SDhPS, 11 237.1]
yo 'yaṃ maṇirmayā bhagavato dattaḥ sa ca bhagavatā śīghraṃ pratigṛhīto veti | [SDhPS, 11 237.2]
sthavira āha | [SDhPS, 11 237.3]
tvayā ca śīghraṃ datto bhagavatā ca śīghraṃ pratigṛhītaḥ | [SDhPS, 11 237.4]
sāgaranāgarājaduhitā āha | [SDhPS, 11 238.1]
yadyahaṃ bhadanta śāriputra maharddhikī syāṃ śīghrataraṃ samyaksaṃbodhimabhisaṃbudhyeyam | [SDhPS, 11 238.2]
na cāsya maṇeḥ pratigrāhakaḥ syāt | [SDhPS, 11 239.1]
atha tasyāṃ velāyāṃ sāgaranāgarājaduhitā sarvalokapratyakṣaṃ sthavirasya ca śāriputrasya pratyakṣaṃ tat strīndriyamantarhitaṃ puruṣendriyaṃ ca prādurbhūtaṃ bodhisattvabhūtaṃ cātmānaṃ saṃdarśayati | [SDhPS, 11 240.1]
tasyāṃ velāyāṃ dakṣiṇāṃ diśaṃ prakrāntaḥ | [SDhPS, 11 241.1]
atha dakṣiṇasyāṃ diśi vimalā nāma lokadhātuḥ | [SDhPS, 11 242.1]
tatra saptaratnamaye bodhivṛkṣamūle niṣaṇṇamabhisaṃbuddhamātmānaṃ saṃdarśayati sma dvātriṃśallakṣaṇadharaṃ sarvānuvyañjanarūpaṃ prabhayā ca daśadiśaṃ sphuritvā dharmadeśanāṃ kurvāṇam | [SDhPS, 11 243.1]
ye ca sahāyāṃ lokadhātau sattvās te sarve taṃ tathāgataṃ paśyanti sma sarvaiśca devanāgayakṣagandharvāsuragaruḍakinnaramanuṣyāmanuṣyair namasyamānaṃ dharmadeśanāṃ ca kurvantam | [SDhPS, 11 244.1]
ye ca sattvāstasya tathāgatasya dharmadeśanāṃ śṛṇvanti sarve te 'vinivartanīyā bhavantyanuttarāyāṃ samyaksaṃbodhau | [SDhPS, 11 245.1]
sā ca vimalā lokadhātur iyaṃ ca sahā lokadhātuḥ ṣaḍvikāraṃ prākampat | [SDhPS, 11 246.1]
bhagavataśca śākyamuneḥ parṣanmaṇḍalānāṃ trayāṇāṃ prāṇisahasrāṇāmanutpattikadharmakṣāntipratilābho 'bhūt | [SDhPS, 11 247.1]
trayāṇāṃ ca prāṇiśatasahasrāṇāmanuttarāyāṃ samyaksaṃbodhau vyākaraṇapratilābho 'bhūt | [SDhPS, 11 248.1]
atha prajñākūṭo bodhisattvo mahāsattvaḥ sthaviraśca śāriputrastūṣṇīmabhūtām | [SDhPS, 11 249.1]
{SDhPS, 12}
atha khalu bhaiṣajyarājo bodhisattvo mahāsattvo mahāpratibhānaśca bodhisattvo mahāsattvo viṃśatibodhisattvaśatasahasraparivāro bhagavataḥ saṃmukhamimāṃ vācamabhāṣetām | [SDhPS, 12 1.1]
alpotsuko bhagavān bhavatvasminnarthe | [SDhPS, 12 1.2]
vayamimaṃ bhagavan dharmaparyāyaṃ tathāgatasya parinirvṛtasya sattvānāṃ deśayiṣyāmaḥ saṃprakāśayiṣyāmaḥ | [SDhPS, 12 2.1]
kiṃcāpi bhagavan śaṭhakāḥ sattvāstasmin kāle bhaviṣyanti parīttakuśalamūlā adhimānikā lābhasatkārasaṃniśritā akuśalamūlapratipannā durdamā adhimuktivirahitā anadhimuktibahulā api tu khalu punarvayaṃ bhagavan kṣāntibalamupadarśayitvā tasmin kāle idaṃ sūtramuddekṣyāmo dhārayiṣyāmo deśayiṣyāmo likhiṣyāmaḥ satkariṣyāmo gurukariṣyāmo mānayiṣyāmaḥ pūjayiṣyāmaḥ | [SDhPS, 12 3.1]
kāyajīvitaṃ ca vayaṃ bhagavan utsṛjya idaṃ sūtraṃ prakāśayiṣyāmaḥ | [SDhPS, 12 4.1]
alpotsuko bhagavān bhavatviti | [SDhPS, 12 5.1]
atha khalu tasyāṃ parṣadi śaikṣāśaikṣāṇāṃ bhikṣūṇāṃ pañcamātrāṇi bhikṣuśatāni bhagavantametadūcuḥ | [SDhPS, 12 6.1]
vayamapi bhagavan utsahāmahe imaṃ dharmaparyāyaṃ saṃprakāśayitum api tu khalu punarbhagavan anyāsu lokadhātuṣviti | [SDhPS, 12 6.2]
atha khalu yāvantaste bhagavataḥ śrāvakāḥ śaikṣāśaikṣā bhagavatā vyākṛtā anuttarāyāṃ samyaksaṃbodhāvaṣṭau bhikṣusahasrāṇi sarvāṇi tāni yena bhagavāṃstenāñjaliṃ praṇamayya bhagavantametadūcuḥ | [SDhPS, 12 7.1]
alpotsuko bhagavān bhavatu | [SDhPS, 12 7.2]
vayamapīmaṃ dharmaparyāyaṃ saṃprakāśayiṣyāmastathāgatasya parinirvṛtasya paścime kāle paścime samaye api tvanyāsu lokadhātuṣu | [SDhPS, 12 8.1]
tatkasya hetoḥ | [SDhPS, 12 9.1]
asyāṃ bhagavan sahāyāṃ lokadhātau adhimānikāḥ sattvā alpakuśalamūlā nityaṃ vyāpannacittāḥ śaṭhā vaṅkajātīyāḥ | [SDhPS, 12 9.2]
atha khalu mahāprajāpatī gautamī bhagavato mātṛbhaginī ṣaḍbhir bhikṣuṇīsahasraiḥ sārdhaṃ śaikṣāśaikṣābhir bhikṣuṇībhiḥ utthāyāsanād yena bhagavāṃs tenāñjaliṃ praṇamayya bhagavantamullokayantī sthitābhūt | [SDhPS, 12 10.1]
atha khalu bhagavāṃstasyāṃ velāyāṃ mahāprajāpatīṃ gautamīmāmantrayāmāsa | [SDhPS, 12 11.1]
kiṃ tvaṃ gautami durmanasvinī sthitā tathāgataṃ vyavalokayasi | [SDhPS, 12 11.2]
nāhaṃ parikīrtitā vyākṛtā ca anuttarāyāṃ samyaksaṃbodhau | [SDhPS, 12 11.3]
api tu khalu punargautami sarvaparṣadvyākaraṇena vyākṛtāsi | [SDhPS, 12 12.1]
api tu khalu punastvaṃ gautami ita upādāya aṣṭātriṃśatāṃ buddhakoṭīniyutaśatasahasrāṇāmantike satkāraṃ gurukāraṃ mānanāṃ pūjanām arcanām apacāyanāṃ kṛtvā bodhisattvo mahāsattvo dharmabhāṇako bhaviṣyasi | [SDhPS, 12 13.1]
imānyapi ṣaḍ bhikṣuṇīsahasrāṇi śaikṣāśaikṣāṇāṃ bhikṣuṇīnāṃ tvayaiva sārdhaṃ teṣāṃ tathāgatānāmarhatāṃ samyaksaṃbuddhānāmantike bodhisattvā dharmabhāṇakā bhaviṣyanti | [SDhPS, 12 14.1]
tataḥ pareṇa paratareṇa bodhisattvacaryāṃ paripūrya sarvasattvapriyadarśano nāma tathāgato 'rhan samyaksaṃbuddho loke bhaviṣyasi vidyācaraṇasampannaḥ sugato lokavidanuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān | [SDhPS, 12 15.1]
sa ca gautami sarvasattvapriyadarśanastathāgato 'rhan samyaksaṃbuddhastāni ṣaḍ bodhisattvasahasrāṇi paraṃparāvyākaraṇena vyākariṣyatyanuttarāyāṃ samyaksaṃbodhau | [SDhPS, 12 16.1]
atha khalu rāhulamāturyaśodharāyā bhikṣuṇyā etadabhavat | [SDhPS, 12 17.1]
na me bhagavatā nāmadheyaṃ parikīrtitam | [SDhPS, 12 17.2]
atha khalu bhagavān yaśodharāyā bhikṣuṇyāścetasaiva cetaḥparivitarkamājñāya yaśodharāṃ bhikṣuṇīmetadavocat | [SDhPS, 12 18.1]
ārocayāmi te yaśodhare prativedayāmi te | [SDhPS, 12 18.2]
tvamapi daśānāṃ buddhakoṭīsahasrāṇāmantike satkāraṃ gurukāraṃ mānanāṃ pūjanām arcanāmapacāyanāṃ kṛtvā bodhisattvo dharmabhāṇako bhaviṣyasi | [SDhPS, 12 19.1]
bodhisattvacaryāṃ ca anupūrveṇa paripūrya raśmiśatasahasraparipūrṇadhvajo nāma tathāgato 'rhan samyaksaṃbuddho loke bhaviṣyasi vidhācaraṇasampannaḥ sugato lokavid anuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān bhadrāyāṃ lokadhātau | [SDhPS, 12 20.1]
aparimitaṃ ca tasya bhagavato raśmiśatasahasraparipūrṇadhvajasya tathāgatasyārhataḥ samyaksaṃbuddhasyāyuṣpramāṇaṃ bhaviṣyati | [SDhPS, 12 21.1]
atha khalu mahāprajāpatī gautamī bhikṣuṇī ṣaḍbhikṣuṇīsahasraparivārā yaśodharā ca bhikṣuṇī caturbhikṣuṇīsahasraparivārā bhagavato 'ntikāt svakaṃ vyākaraṇaṃ śrutvā anuttarāyāṃ samyaksaṃbodhau āścaryaprāptā adbhutaprāptāśca tasyāṃ velāyāmimāṃ gāthāmabhāṣanta | [SDhPS, 12 22.1]
bhagavan vinetāsi vināyako 'si śāstāsi lokasya sadevakasya | [SDhPS, 12 23.1]
āśvāsadātā naradevapūjito vayaṃ pi saṃtoṣita adya nātha | [SDhPS, 12 23.2]
atha khalu tā bhikṣuṇyaḥ imāṃ gāthāṃ bhāṣitvā bhagavantametadūcuḥ | [SDhPS, 12 24.1]
vayamapi bhagavan samutsahāmahe imaṃ dharmaparyāyaṃ saṃprakāśayituṃ paścime kāle paścime samaye 'pi tvanyāsu lokadhātuṣviti | [SDhPS, 12 24.2]
atha khalu bhagavān yena tāny aśītibodhisattvakoṭīnayutaśatasahasrāṇi dhāraṇīpratilabdhānāṃ bodhisattvānām avaivartikadharmacakrapravartakānāṃ tenāvalokayāmāsa | [SDhPS, 12 25.1]
atha khalu te bodhisattvā mahāsattvāḥ samanantarāvalokitā bhagavatā utthāyāsanebhyo yena bhagavāṃs tenāñjaliṃ praṇāmyaivaṃ cintayāmāsuḥ | [SDhPS, 12 26.1]
asmākaṃ bhagavān adhyeṣati asya dharmaparyāyasya saṃprakāśanatāyai | [SDhPS, 12 26.2]
te khalvevam anuvicintya samprakampitāḥ parasparamūcuḥ | [SDhPS, 12 27.1]
kathaṃ vayaṃ kulaputrāḥ kariṣyāmo yad bhagavānadhyeṣati asya dharmaparyāyasyānāgate 'dhvani saṃprakāśanatāyai | [SDhPS, 12 27.2]
atha khalu te kulaputrā bhagavato gauraveṇa ātmanaśca pūrvacaryāpraṇidhānena bhagavato 'bhimukhaṃ siṃhanādaṃ nadante sma | [SDhPS, 12 27.3]
vayaṃ bhagavan anāgate 'dhvani imaṃ dharmaparyāyaṃ tathāgate parinirvṛte daśasu dikṣu gatvā sarvasattvāṃllekhayiṣyāmaḥ pāṭhayiṣyāmaś cintāpayiṣyāmaḥ prakāśayiṣyāmo bhagavata evānubhāvena | [SDhPS, 12 27.4]
bhagavāṃśca asmākamanyalokadhātusthito rakṣāvaraṇaguptiṃ kariṣyati | [SDhPS, 12 28.1]
atha khalu te bodhisattvā mahāsattvāḥ samasaṃgītyā bhagavantamābhirgāthābhiradhyabhāṣanta | [SDhPS, 12 29.1]
alpotsukastvaṃ bhagavan bhavasva vayaṃ tadā te parinirvṛtasya | [SDhPS, 12 30.1]
svaṃ paścime kāli subhairavasmin prakāśayiṣyāmida sūtramuttamam | [SDhPS, 12 30.2]
{SDhPS, 13}
atha khalu mañjuśrīḥ kumārabhūto bhagavantametadavocata | [SDhPS, 13 1.1]
duṣkaraṃ bhagavan paramaduṣkaram ebhir bodhisattvairmahāsattvair utsoḍhaṃ bhagavato gauraveṇa | [SDhPS, 13 1.2]
kathaṃ bhagavan ebhirbodhisattvairmahāsattvairayaṃ dharmaparyāyaḥ paścime kāle paścime samaye saṃprakāśayitavyaḥ | [SDhPS, 13 2.1]
evamukte bhagavān mañjuśriyaṃ kumārabhūtametadavocat | [SDhPS, 13 2.2]
caturṣu mañjuśrīrdharmeṣu pratiṣṭhitena bodhisattvena mahāsattvena ayaṃ dharmaparyāyaḥ paścime kāle paścime samaye saṃprakāśayitavyaḥ | [SDhPS, 13 2.3]
katameṣu caturṣu | [SDhPS, 13 3.1]
iha mañjuśrīrbodhisattvena mahāsattvena ācāragocarapratiṣṭhitena ayaṃ dharmaparyāyaḥ paścime kāle paścime samaye saṃprakāśayitavyaḥ | [SDhPS, 13 3.2]
kathaṃ ca mañjuśrīrbodhisattvo mahāsattva ācāragocarapratiṣṭhito bhavati | [SDhPS, 13 4.1]
yadā ca mañjuśrīrbodhisattvo mahāsattvaḥ kṣānto bhavati dānto dāntabhūmimanuprāpto 'nutrastāsaṃtrastamanā anabhyasūyako yadā ca mañjuśrīrbodhisattvo mahāsattvo na kasmiṃściddharme carati yathābhūtaṃ ca dharmāṇāṃ svalakṣaṇaṃ vyavalokayati | [SDhPS, 13 4.2]
yā khalveṣu dharmeṣv avicāraṇā avikalpanāyam ucyate mañjuśrīrbodhisattvasya mahāsattvasyācāraḥ | [SDhPS, 13 5.1]
katamaśca mañjuśrīrbodhisattvasya mahāsattvasya gocaraḥ | [SDhPS, 13 6.1]
yadā ca mañjuśrīrbodhisattvo mahāsattvo na rājānaṃ saṃsevate na rājaputrān na rājamahāmātrān na rājapuruṣān saṃsevate na bhajate na paryupāste nopasaṃkrāmati nānyatīrthyāṃś carakaparivrājakājīvakanirgranthān na kāvyaśāstraprasṛtān sattvān saṃsevate na bhajate na paryupāste na ca lokāyatamantradhārakān na lokāyatikān sevate na bhajate na paryupāste na ca taiḥ sārdhaṃ saṃstavaṃ karoti | [SDhPS, 13 6.2]
na caṇḍālān na mauṣṭikān na saukarikān na kaukkuṭikān na mṛgalubdhakān na māṃsikān na naṭanṛttakān na jhallān na mallān | [SDhPS, 13 7.1]
anyāni pareṣāṃ ratikrīḍāsthānāni tāni nopasaṃkrāmati | [SDhPS, 13 8.1]
na ca taiḥ sārdhaṃ saṃstavaṃ karoti | [SDhPS, 13 9.1]
anyatropasaṃkrāntānāṃ kālena kālaṃ dharmaṃ bhāṣate taṃ cāniśrito bhāṣate | [SDhPS, 13 10.1]
śrāvakayānīyāṃśca bhikṣubhikṣuṇyupāsakopāsikā na sevate na bhajate na paryupāste na ca taiḥ sārdhaṃ saṃstavaṃ karoti | [SDhPS, 13 11.1]
na ca taiḥ saha samavadhānagocaro bhavati caṃkrame vā vihāre vā | [SDhPS, 13 12.1]
anyatropasaṃkrāntānāṃ caiṣāṃ kālena kālaṃ dharmaṃ bhāṣate taṃ cāniśrito bhāṣate | [SDhPS, 13 13.1]
ayaṃ mañjuśrīrbodhisattvasya mahāsattvasya gocaraḥ | [SDhPS, 13 14.1]
punaraparaṃ mañjuśrīrbodhisattvo mahāsattvo na mātṛgrāmasya anyatarānyataramanunayanimittamudgṛhya abhīkṣṇaṃ dharmaṃ deśayati na ca mātṛgrāmasya abhīkṣṇaṃ darśanakāmo bhavati | [SDhPS, 13 15.1]
na ca kulānyupasaṃkramati na ca dārikāṃ vā kanyāṃ vā vadhukāṃ vā abhīkṣṇamābhāṣitavyāṃ manyate na pratisaṃmodayati | [SDhPS, 13 16.1]
na ca paṇḍakasya dharmaṃ deśayati na ca tena sārdhaṃ saṃstavaṃ karoti na ca pratisaṃmodayati | [SDhPS, 13 17.1]
na caikākī bhikṣārthamantargṛhaṃ praviśaty anyatra tathāgatānusmṛtiṃ bhāvayamānaḥ | [SDhPS, 13 18.1]
sacetpunarmātṛgrāmasya dharmaṃ deśayati sa nāntaśo dharmasaṃrāgeṇāpi dharmaṃ deśayati kaḥ punar vādaḥ strīsaṃrāgeṇa | [SDhPS, 13 19.1]
nāntaśo dantāvalīmapyupadarśayati kaḥ punar vāda audārikamukhavikāram | [SDhPS, 13 20.1]
na ca śrāmaṇeraṃ na ca śrāmaṇerīṃ na bhikṣuṃ na bhikṣuṇīṃ na kumārakaṃ na kumārikāṃ sātīyati na ca taiḥ sārdhaṃ saṃstavaṃ karoti na ca saṃlāpaṃ karoti | [SDhPS, 13 21.1]
sa ca pratisaṃlayanaguruko bhavaty abhīkṣṇaṃ ca pratisaṃlayanaṃ sevate | [SDhPS, 13 22.1]
ayamucyate mañjuśrīr bodhisattvasya mahāsattvasya prathamo gocaraḥ | [SDhPS, 13 23.1]
punaraparaṃ mañjuśrīr bodhisattvo mahāsattvaḥ sarvadharmān śūnyān vyavalokayati yathāvat pratiṣṭhitān dharmān aviparītasthāyino yathābhūtasthitān acalān akampyān avivartyān aparivartān sadā yathābhūtasthitān ākāśasvabhāvān niruktivyavahāravivarjitān ajātān abhūtān anasambhūtān asaṃskṛtān asaṃtānān asattābhilāpapravyāhṛtān asaṅgasthānasthitān saṃjñāviparyāsaprādurbhūtān | [SDhPS, 13 24.1]
evaṃ hi mañjuśrīrbodhisattvo mahāsattvo 'bhīkṣṇaṃ sarvadharmān vyavalokayan viharaty anena vihāreṇa viharan bodhisattvo mahāsattvo gocare sthito bhavati | [SDhPS, 13 25.1]
ayaṃ mañjuśrīrbodhisattvasya dvitīyo gocaraḥ | [SDhPS, 13 26.1]
atha khalu bhagavānetamevārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata | [SDhPS, 13 27.1]
punaraparaṃ mañjuśrīr bodhisattvo mahāsattvastathāgatasya parinirvṛtasya paścime kāle paścime samaye saddharmavipralope vartamāne imaṃ dharmaparyāyaṃ saṃprakāśayitukāmaḥ sukhasthito bhavati | [SDhPS, 13 53.1]
sa sukhasthitaśca dharmaṃ bhāṣate kāyagataṃ vā pustakagataṃ vā | [SDhPS, 13 54.1]
pareṣāṃ ca deśayamāno nādhimātramupālambhajātīyo bhavati na cānyān dharmabhāṇakān bhikṣūn parivadati na cāvarṇaṃ bhāṣate na cāvarṇaṃ niścārayati na cānyeṣāṃ śrāvakayānīyānāṃ bhikṣūṇāṃ nāma gṛhītvāvarṇaṃ bhāṣate na cāvarṇaṃ cārayati na ca teṣāmantike pratyarthikasaṃjñī bhavati | [SDhPS, 13 55.1]
tatkasya hetoḥ | [SDhPS, 13 56.1]
yathāpīdaṃ sukhasthānasthitatvāt | [SDhPS, 13 56.2]
sa āgatāgatānāṃ dhārmaśrāvaṇikānām anuparigrāhikayā anabhyasūyayā dharmaṃ deśayati | [SDhPS, 13 57.1]
avivadamāno na ca praśnaṃ pṛṣṭaḥ śrāvakayānena visarjayati | [SDhPS, 13 58.1]
api tu khalu punastathā visarjayati yathā buddhajñānam abhisaṃbudhyate | [SDhPS, 13 59.1]
atha khalu bhagavāṃstasyāṃ velāyāmimā gāthā abhāṣata | [SDhPS, 13 60.1]
punaraparaṃ mañjuśrīrbodhisattvo mahāsattvastathāgatasya parinirvṛtasya saddharmakṣayāntakāle vartamāne idaṃ sūtraṃ dhārayamāṇo bodhisattvo mahāsattvo 'nīrṣuko bhavatyaśaṭho 'māyāvī na cānyeṣāṃ bodhisattvayānīyānāṃ pudgalānāmavarṇaṃ bhāṣate nāpavadati nāvasādayati | [SDhPS, 13 74.1]
na cānyeṣāṃ bhikṣubhikṣuṇyupāsakopāsikānāṃ śrāvakayānīyānāṃ vā pratyekabuddhayānīyānāṃ vā bodhisattvayānīyānāṃ vā kaukṛtyamupasaṃharati | [SDhPS, 13 75.1]
dūre yūyaṃ kulaputrā anuttarāyāḥ samyaksaṃbodher na tasyāṃ yūyaṃ saṃdṛśyadhve | [SDhPS, 13 75.2]
atyantapramādavihāriṇo yūyam | [SDhPS, 13 76.1]
na yūyaṃ pratibalāstaṃ jñānamabhisaṃboddhum | [SDhPS, 13 77.1]
ityevaṃ na kasyacid bodhisattvayānīyasya kaukṛtyamupasaṃharati | [SDhPS, 13 78.1]
na ca dharmavivādābhirato bhavati na ca dharmavivādaṃ karoti sarvasattvānāṃ cāntike maitrībalaṃ na vijahāti | [SDhPS, 13 79.1]
sarvatathāgatānāṃ cāntike pitṛsaṃjñāmutpādayati sarvabodhisattvānāṃ cāntike śāstṛsaṃjñāmutpādayati | [SDhPS, 13 80.1]
ye ca daśasu dikṣu loke bodhisattvā mahāsattvās tān abhīkṣṇamadhyāśayena gauraveṇa ca namaskurute | [SDhPS, 13 81.1]
dharmaṃ ca deśayamāno 'nūnamanadhikaṃ dharmaṃ deśayati samena dharmapremṇā na ca kasyacidantaśo dharmapremṇāpyadhikataramanugrahaṃ karotīmaṃ dharmaparyāyaṃ saṃprakāśayamānaḥ | [SDhPS, 13 82.1]
anena mañjuśrīstṛtīyena dharmeṇa samanvāgato bodhisattvo mahāsattvastathāgatasya parinirvṛtasya saddharmaparikṣayāntakāle vartamāne imaṃ dharmaparyāyaṃ saṃprakāśayamānaḥ sukhasparśaṃ viharaty aviheṭhitaś cemaṃ dharmaparyāyaṃ saṃprakāśayati | [SDhPS, 13 83.1]
bhavanti cāsya dharmasaṃgītyāṃ sahāyakāḥ | [SDhPS, 13 84.1]
utpatsyante cāsya dhārmaśrāvaṇikā ye 'syemaṃ dharmaparyāyaṃ śroṣyanti śraddhāsyanti pattīyiṣyanti dhārayiṣyanti paryavāpsyanti likhiṣyanti likhāpayiṣyanti pustakagataṃ ca kṛtvā satkariṣyanti gurukariṣyanti mānayiṣyanti pūjayiṣyanti | [SDhPS, 13 85.1]
idamavocad bhagavān | [SDhPS, 13 86.1]
punaraparaṃ mañjuśrīrbodhisattvo mahāsattvastathāgatasya parinirvṛtasya saddharmapratikṣayāntakāle vartamāne imaṃ dharmaparyāyaṃ dhārayitukāmastena bhikṣuṇā gṛhasthapravrajitānāmantikād dūreṇa dūraṃ vihartavyaṃ maitrīvihāreṇa ca vihartavyam | [SDhPS, 13 94.1]
ye ca sattvā bodhāya samprasthitā bhavanti teṣāṃ sarveṣāmantike spṛhotpādayitavyā | [SDhPS, 13 95.1]
evaṃ cānena cittamutpādayitavyam | [SDhPS, 13 96.1]
mahāduṣprajñajātīyā bateme sattvā ye tathāgatasyopāyakauśalyaṃ saṃdhābhāṣitaṃ na śṛṇvanti na jānanti na budhyante na pṛcchanti na śraddadhanti nādhimucyante | [SDhPS, 13 97.1]
kiṃcāpyete sattvā imaṃ dharmaparyāyaṃ nāvataranti na budhyante api tu khalu punarahametāmanuttarāṃ samyaksaṃbodhimabhisaṃbudhya yo yasmin sthito bhaviṣyati taṃ tasminneva ṛddhibalenāvarjayiṣyāmi pattīyāpayiṣyāmi avatārayiṣyāmi paripācayiṣyāmi | [SDhPS, 13 98.1]
anenāpi mañjuśrīścaturthena dharmeṇa samanvāgato bodhisattvo mahāsattvastathāgatasya parinirvṛtasya imaṃ dharmaparyāyaṃ saṃprakāśayamāno 'vyābādho bhavati satkṛto gurukṛto mānitaḥ pūjito bhikṣubhikṣuṇyupāsakopāsikānāṃ rājñā rājaputrāṇāṃ rājāmātyānāṃ rājamahāmātrāṇāṃ naigamajānapadānāṃ brāhmaṇagṛhapatīnām | [SDhPS, 13 99.1]
antarīkṣāvacarāścāsya devatāḥ śrāddhāḥ pṛṣṭhato 'nubaddhā bhaviṣyanti dharmaśravaṇāya | [SDhPS, 13 100.1]
devaputrāścāsya sadānubaddhā bhaviṣyantyārakṣāyai grāmagatasya vā vihāragatasya vā | [SDhPS, 13 101.1]
upasaṃkramiṣyanti rātriṃdivaṃ dharmaṃ paripṛcchakāḥ | [SDhPS, 13 102.1]
tasya ca vyākaraṇena tuṣṭā udagrā āttamanaskā bhaviṣyanti | [SDhPS, 13 103.1]
tatkasya hetoḥ | [SDhPS, 13 104.1]
sarvabuddhādhiṣṭhito 'yaṃ mañjuśrīrdharmaparyāyaḥ | [SDhPS, 13 104.2]
atītānāgatapratyutpannair mañjuśrīs tathāgatair arhadbhiḥ samyaksaṃbuddhairayaṃ dharmaparyāyo nityādhiṣṭhitaḥ | [SDhPS, 13 105.1]
durlabho 'sya mañjuśrīrdharmaparyāyasya bahuṣu lokadhātuṣu śabdo vā ghoṣo vā nāmaśravo vā | [SDhPS, 13 106.1]
tadyathāpi nāma mañjuśrī rājā bhavati balacakravartī balena taṃ svakaṃ rājyaṃ nirjināti | [SDhPS, 13 107.1]
tato 'sya pratyarthikāḥ pratyamitrāḥ pratirājānastena sārdhaṃ vigrahamāpannā bhavanti | [SDhPS, 13 108.1]
atha tasya rājño balacakravartino vividhā yodhā bhavanti | [SDhPS, 13 109.1]
te taiḥ śatrubhiḥ sārdhaṃ yudhyante | [SDhPS, 13 110.1]
atha sa rājā tān yodhān yudhyamānān dṛṣṭvā teṣāṃ yodhānāṃ prīto bhavatyāttamanaskaḥ | [SDhPS, 13 111.1]
sa prīta āttamanāḥ samānasteṣāṃ yodhānāṃ vividhāni dānāni dadāti | [SDhPS, 13 112.1]
tadyathā grāmaṃ vā grāmakṣetrāṇi vā dadāti nagaraṃ nagarakṣetrāṇi vā dadāti vastrāṇi dadāti veṣṭanāni hastābharaṇāni pādābharaṇāni kaṇṭhābharaṇāni karṇābharaṇāni sauvarṇasūtrāṇi hārārdhahārāṇi hiraṇyasuvarṇamaṇimuktāvaiḍūryaśaṅkhaśilāpravālānyapi dadāti hastyaśvarathapattidāsīdāsānapi dadāti yānāni śibikāśca dadāti | [SDhPS, 13 113.1]
na punaḥ kasyaciccūḍāmaṇiṃ dadāti | [SDhPS, 13 114.1]
tatkasya hetoḥ | [SDhPS, 13 115.1]
eka eva hi sa cūḍāmaṇī rājño mūrdhasthāyī | [SDhPS, 13 115.2]
yadā punar mañjuśrī rājā tamapi cūḍāmaṇiṃ dadāt tadā sa sarvo rājñaś caturaṅgabalakāya āścaryaprāpto bhavatyadbhutaprāptaḥ | [SDhPS, 13 116.1]
evameva mañjuśrīstathāgato 'pyarhan samyaksaṃbuddho dharmasvāmī dharmarājā svena bāhubalanirjitena puṇyabalanirjitena traidhātuke dharmeṇa dharmarājyaṃ kārayati | [SDhPS, 13 117.1]
tasya māraḥ pāpīyāṃstraidhātukamākrāmati | [SDhPS, 13 118.1]
atha khalu tathāgatasyāpi āryā yodhā māreṇa sārdhaṃ yudhyante | [SDhPS, 13 119.1]
atha khalu mañjuśrīstathāgato 'pyarhan samyaksaṃbuddho dharmasvāmī dharmarājā teṣāmāryāṇāṃ yodhānāṃ yudhyatāṃ dṛṣṭvā vividhāni sūtraśatasahasrāṇi bhāṣate sma catasṛṇāṃ parṣadāṃ saṃharṣaṇārtham | [SDhPS, 13 120.1]
nirvāṇanagaraṃ caiṣāṃ mahādharmanagaraṃ dadāti | [SDhPS, 13 121.1]
nirvṛtyā cainān pralobhayati sma | [SDhPS, 13 122.1]
na punarimamevaṃrūpaṃ dharmaparyāyaṃ bhāṣate sma | [SDhPS, 13 123.1]
tatra mañjuśrīryathā sa rājā balacakravartī teṣāṃ yodhānāṃ yudhyatāṃ mahatā puruṣakāreṇa vismāpitaḥ samānaḥ paścāttaṃ sarvasvabhūtaṃ paścimaṃ cūḍāmaṇiṃ dadāti sarvalokāśraddheyaṃ vismayabhūtam | [SDhPS, 13 124.1]
yathā mañjuśrīstasya rājñaḥ sa cūḍāmaṇiścirarakṣito mūrdhasthāyy evameva mañjuśrīstathāgato 'rhan samyaksaṃbuddhastraidhātuke dharmarājo dharmeṇa rājyaṃ kārayamāṇo yasmin samaye paśyati śrāvakāṃśca bodhisattvāṃśca skandhamāreṇa vā kleśamāreṇa vā sārdhaṃ yudhyamānāṃs taiśca sārdhaṃ yudhyamānairyadā rāgadveṣamohakṣayaḥ sarvatraidhātukān niḥsaraṇaṃ sarvamāranirghātanaṃ mahāpuruṣakāraḥ kṛto bhavati tadā tathāgato 'rhan samyaksaṃbuddho 'pyārāgitaḥ samānas teṣām āryāṇāṃ yodhānām imam evaṃrūpaṃ sarvalokavipratyanīkaṃ sarvalokāśraddheyam abhāṣitapūrvam anirdiṣṭapūrvaṃ dharmaparyāyaṃ bhāṣate sma | [SDhPS, 13 125.1]
sarveṣāṃ sarvajñatāhārakaṃ mahācūḍāmaṇiprakhyaṃ tathāgataḥ śrāvakebhyo 'nuprayacchati sma | [SDhPS, 13 126.1]
eṣā hi mañjuśrīstathāgatānāṃ paramā dharmadeśanāyaṃ paścimas tathāgatānāṃ dharmaparyāyaḥ | [SDhPS, 13 127.1]
sarveṣāṃ dharmaparyāyāṇām ayaṃ dharmaparyāyaḥ sarvagambhīraḥ sarvalokavipratyanīko yo 'yaṃ mañjuśrīs tathāgatenādya tenaiva rājñā balacakravartinā ciraparirakṣitaścūḍāmaṇir avamucya yodhebhyo dattaḥ | [SDhPS, 13 128.1]
evameva mañjuśrīs tathāgato 'pīmaṃ dharmaguhyaṃ cirānurakṣitaṃ sarvadharmaparyāyāṇāṃ mūrdhasthāyi tathāgatavijñeyam | [SDhPS, 13 129.1]
tadidaṃ tathāgatenādya saṃprakāśitamiti | [SDhPS, 13 130.1]
atha khalu bhagavānetam evārthaṃ bhūyasyā mātrayā saṃdarśayamānastasyāṃ velāyāmimā gāthā abhāṣata | [SDhPS, 13 131.1]
{SDhPS, 14}
atha khalu anyalokadhātvāgatānāṃ bodhisattvānāṃ mahāsattvānāmaṣṭau gaṅgānadīvālukāsamā bodhisattvā mahāsattvāstasmin samaye tataḥ parṣanmaṇḍalādabhyutthitā abhūvan | [SDhPS, 14 1.1]
te 'ñjaliṃ pragṛhya bhagavato 'bhimukhā bhagavantaṃ namasyamānā bhagavantametadūcuḥ | [SDhPS, 14 2.1]
saced bhagavānasmākamanujānīyād vayamapi bhagavan imaṃ dharmaparyāyaṃ tathāgatasya parinirvṛtasya tasyāṃ sahāyāṃ lokadhātau saṃprakāśayema vācayema lekhayema pūjayemāsmiṃśca dharmaparyāye yogam āpadyemahi | [SDhPS, 14 2.2]
tatsādhu bhagavānasmākamapīmaṃ dharmaparyāyamanujānātu | [SDhPS, 14 3.1]
atha khalu bhagavāṃstān bodhisattvānetadavocat | [SDhPS, 14 4.1]
alaṃ kulaputrāḥ | [SDhPS, 14 4.2]
kiṃ yuṣmākamanena kṛtyena | [SDhPS, 14 5.1]
santi kulaputrā iha mamaivāsyāṃ sahāyāṃ lokadhātau ṣaṣṭigaṅgānadīvālukāsamāni bodhisattvasahasrāṇi ekasya bodhisattvasya parivāraḥ | [SDhPS, 14 5.2]
evaṃrūpāṇāṃ ca bodhisattvānāṃ ṣaṣṭyeva gaṅgānadīvālukāsamāni bodhisattvasahasrāṇi yeṣāmekaikasya bodhisattvasya iyāneva parivāraḥ ye mama parinirvṛtasya paścime kāle paścime samaye imaṃ dharmaparyāyaṃ dhārayiṣyanti vācayiṣyanti saṃprakāśayiṣyanti | [SDhPS, 14 6.1]
samanantarabhāṣitā ceyaṃ bhagavatā vāg atheyaṃ sahā lokadhātuḥ samantāt sphuṭitā visphuṭitā abhūt | [SDhPS, 14 7.1]
tebhyaśca sphoṭāntarebhyo bahūni bodhisattvakoṭīnayutaśatasahasrāṇyuttiṣṭhante sma suvarṇavarṇaiḥ kāyair dvātriṃśadbhirmahāpuruṣalakṣaṇaiḥ samanvāgatā ye 'syāṃ mahāpṛthivyāmadha ākāśadhātau viharanti sma | [SDhPS, 14 8.1]
imāmeva sahāṃ lokadhātuṃ niśritya te khalvimam evaṃrūpaṃ bhagavataḥ śabdaṃ śrutvā pṛthivyā adhaḥ samutthitā yeṣāmekaiko bodhisattvaḥ ṣaṣṭigaṅgānadīvālukopamabodhisattvaparivāro gaṇī mahāgaṇī gaṇācāryaḥ | [SDhPS, 14 9.1]
tādṛśānāṃ bodhisattvānāṃ mahāsattvānāṃ gaṇīnāṃ mahāgaṇīnāṃ gaṇācāryāṇāṃ ṣaṣṭigaṅgānadīvālukopamāni bodhisattvakoṭīnayutaśatasahasrāṇi ye itaḥ sahāyā lokadhātor dharaṇīvivarebhyaḥ samunmajjante sma | [SDhPS, 14 10.1]
kaḥ punar vādaḥ pañcāśadgaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.1]
kaḥ punar vādaś catvāriṃśadgaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.2]
kaḥ punar vādas triṃśadgaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.3]
kaḥ punar vādo viṃśatibodhisattvaparivārāṇāṃ bodhisattvānāṃ mahāsattvānām | [SDhPS, 14 11.4]
kaḥ punar vādo daśagaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.5]
kaḥ punar vādaḥ pañcacatustridvigaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.6]
kaḥ punar vāda ekagaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.7]
kaḥ punar vādo 'rdhagaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.8]
kaḥ punar vādaś caturbhāgaṣaḍbhāgāṣṭabhāgadaśabhāgaviṃśatibhāgatriṃśadbhāgacatvāriṃśadbhāgapañcāśadbhāgaśatabhāgasahasrabhāgaśatasahasrabhāgakoṭībhāgakoṭīśatabhāgakoṭīsahasrabhāgakoṭīśatasahasrabhāgakoṭīnayutaśatasahasrabhāgagaṅgānadīvālukopamabodhisattvaparivārāṇāṃ bodhisattvānāṃ mahāsattvānām | [SDhPS, 14 11.9]
kaḥ punar vādo bahubodhisattvakoṭīnayutaśatasahasraparivārāṇāṃ bodhisattvānāṃ mahāsattvānām | [SDhPS, 14 11.10]
kaḥ punar vādaḥ koṭīparivārāṇāṃ bodhisattvānāṃ mahāsattvānām | [SDhPS, 14 11.11]
kaḥ punar vādaḥ śatasahasraparivārāṇāṃ bodhisattvānāṃ mahāsattvānām | [SDhPS, 14 11.12]
kaḥ punar vādaḥ sahasraparivārāṇāṃ bodhisattvānāṃ mahāsattvānām | [SDhPS, 14 11.13]
kaḥ punar vādaḥ pañcaśataparivārāṇāṃ bodhisattvānāṃ mahāsattvānām | [SDhPS, 14 11.14]
kaḥ punar vādaś catuḥśatatriśatadviśataparivārāṇāṃ bodhisattvānāṃ mahāsattvānām | [SDhPS, 14 11.15]
kaḥ punar vādaḥ ekaśataparivārāṇāṃ bodhisattvānāṃ mahāsattvānām | [SDhPS, 14 11.16]
kaḥ punar vādaḥ pañcāśadbodhisattvaparivārāṇāṃ bodhisattvānāṃ mahāsattvānām | [SDhPS, 14 11.17]
peyālam | [SDhPS, 14 11.18]
kaḥ punar vādaś catvāriṃśatriṃśadviṃśatidaśapañcacatustridvibodhisattvaparivārāṇāṃ bodhisattvānāṃ mahāsattvānām | [SDhPS, 14 12.1]
kaḥ punar vāda ātmadvitīyānāṃ bodhisattvānāṃ mahāsattvānām | [SDhPS, 14 12.2]
kaḥ punar vādo 'parivārāṇām ekavihāriṇāṃ bodhisattvānāṃ mahāsattvānām | [SDhPS, 14 12.3]
na teṣāṃ saṃkhyā vā gaṇanā vā upamā vā upaniṣadvā upalabhyate ya iha sahāyāṃ lokadhātau dharaṇīvivarebhyo bodhisattvā mahāsattvāḥ samunmajjante sma | [SDhPS, 14 12.4]
te ca unmajjyonmajjya yena sa mahāratnastūpo vaihāyasamantarīkṣe sthito yasmin sa bhagavān prabhūtaratnastathāgato 'rhan samyaksaṃbuddhaḥ parinirvṛto bhagavatā śākyamuninā tathāgatenārhatā samyaksaṃbuddhena sārdhaṃ siṃhāsane niṣaṇṇas tenopasaṃkrāmanti sma | [SDhPS, 14 13.1]
upasaṃkramya ca ubhayayos tathāgatayorarhatoḥ samyaksaṃbuddhayoḥ pādau śirobhirvanditvā sarvāṃśca tān bhagavataḥ śākyamunestathāgatasyātmīyān nirmitāṃstathāgatavigrahān ye te samantato daśasu dikṣvanyonyāsu lokadhātuṣu saṃnipatitā nānāratnavṛkṣamūleṣu siṃhāsanopaviṣṭās tān sarvān abhivandya namaskṛtya ca anekaśatasahasrakṛtvastāṃstathāgatānarhataḥ samyaksaṃbuddhān pradakṣiṇīkṛtya nānāprakārair bodhisattvastavair abhiṣṭutya ekānte tasthuḥ | [SDhPS, 14 14.1]
añjaliṃ pragṛhya bhagavantaṃ śākyamuniṃ tathāgatamarhantaṃ samyaksaṃbuddhaṃ bhagavantaṃ ca prabhūtaratnaṃ tathāgatam arhantaṃ samyaksaṃbuddham abhisaṃmukhaṃ namaskurvanti sma | [SDhPS, 14 15.1]
tena khalu punaḥ samayena teṣāṃ bodhisattvānāṃ mahāsattvānāṃ pṛthivīvivarebhya unmajjatāṃ tathāgatāṃśca vandamānānāṃ nānāprakārair bodhisattvastavair abhiṣṭuvatāṃ paripūrṇāḥ pañcāśadantarakalpā gacchanti sma | [SDhPS, 14 16.1]
tāṃśca pañcāśadantarakalpān sa bhagavān śākyamunistathāgato 'rhan samyaksaṃbuddhas tūṣṇīmabhūt | [SDhPS, 14 17.1]
tāścatasraḥ parṣadastāneva pañcāśadantarakalpāṃs tūṣṇīṃbhāvenāvasthitā abhūvan | [SDhPS, 14 18.1]
atha khalu bhagavāṃstathārūpam ṛddhyabhisaṃskāramakarod yathārūpeṇarddhyabhisaṃskāreṇābhisaṃskṛtena tāś catasraḥ parṣadastamevaikaṃ paścādbhaktaṃ saṃjānante sma | [SDhPS, 14 19.1]
imāṃ ca sahāṃ lokadhātuṃ śatasahasrākāśaparigṛhītāṃ bodhisattvaparipūrṇāmadrākṣuḥ | [SDhPS, 14 20.1]
tasya khalu punarmahato bodhisattvagaṇasya mahato bodhisattvarāśeścatvāro bodhisattvā mahāsattvā ye pramukhā abhūvaṃs tadyathā viśiṣṭacāritraśca nāma bodhisattvo mahāsattvo 'nantacāritraśca nāma bodhisattvo mahāsattvo viśuddhacāritraśca nāma bodhisattvo mahāsattvaḥ supratiṣṭhitacāritraśca nāma bodhisattvo mahāsattvaḥ | [SDhPS, 14 21.1]
ime catvāro bodhisattvā mahāsattvāstasya mahato bodhisattvagaṇasya mahato bodhisattvarāśeḥ pramukhā abhūvan | [SDhPS, 14 22.1]
atha khalu catvāro bodhisattvā mahāsattvāstasya mahato bodhisattvagaṇasya mahato bodhisattvarāśeragrataḥ sthitvā bhagavato 'bhimukhamañjaliṃ pragṛhya bhagavantametadūcuḥ | [SDhPS, 14 22.2]
kaccid bhagavato 'lpābādhatā mandaglānatā sukhasaṃsparśavihāratā ca | [SDhPS, 14 22.3]
kaccid bhagavan sattvāḥ svākārāḥ suvijñāpakāḥ suvineyāḥ suviśodhakāḥ | [SDhPS, 14 22.4]
mā haiva bhagavataḥ khedamutpādayanti | [SDhPS, 14 22.5]
atha khalu te catvāro bodhisattvā mahāsattvā bhagavantam ābhyāṃ gāthābhyāmadhyabhāṣanta | [SDhPS, 14 23.1]
kaccit sukhaṃ viharasi lokanātha prabhaṃkara | [SDhPS, 14 24.1]
ābādhavipramukto 'si sparśaḥ kāye tavānagha | [SDhPS, 14 24.2]
svākārāścaiva te sattvāḥ suvineyāḥ suśodhakāḥ | [SDhPS, 14 25.1]
mā haiva khedaṃ janayanti lokanāthasya bhāṣataḥ | [SDhPS, 14 25.2]
atha khalu bhagavāṃstasya mahato bodhisattvagaṇasya mahato bodhisattvarāśeḥ pramukhāṃścaturo bodhisattvān mahāsattvānetadavocat | [SDhPS, 14 26.1]
evametat kulaputrā evametat | [SDhPS, 14 26.2]
sukhasaṃsparśavihāro 'smi alpābādho mandaglānaḥ | [SDhPS, 14 27.1]
svākārāśca mamaiva te sattvāḥ suvijñāpakāḥ suvineyāḥ suviśodhakāḥ | [SDhPS, 14 28.1]
na ca me khedaṃ janayanti viśodhyamānāḥ | [SDhPS, 14 29.1]
tat kasya hetoḥ | [SDhPS, 14 30.1]
mamaiva hyete kulaputrāḥ sattvāḥ paurvakeṣu samyaksaṃbuddheṣu kṛtaparikarmāṇaḥ | [SDhPS, 14 30.2]
darśanādeva hi kulaputrāḥ śravaṇācca mamādhimucyante buddhajñānam avataranti avagāhante | [SDhPS, 14 31.1]
yatra ye 'pi śrāvakabhūmau vā pratyekabuddhabhūmau vā kṛtaparicaryā abhuvaṃs te 'pi mayaiva etarhi buddhadharmajñānamavatāritāḥ saṃśrāvitāśca paramārtham | [SDhPS, 14 32.1]
atha khalu te bodhisattvā mahāsattvāstasyāṃ velāyāmime gāthe abhāṣanta | [SDhPS, 14 33.1]
sādhu sādhu mahāvīra anumodāmahe vayam | [SDhPS, 14 34.1]
svākārā yena te sattvāḥ suvineyāḥ suśodhakāḥ | [SDhPS, 14 34.2]
ye cedaṃ jñānagambhīraṃ śṛṇvanti tava nāyaka | [SDhPS, 14 35.1]
śrutvā ca adhimucyante uttaranti ca nāyaka | [SDhPS, 14 35.2]
evamukte bhagavāṃstasya mahato bodhisattvagaṇasya mahato bodhisattvarāśeḥ pramukhebhyaścaturbhyo bodhisattvebhyo mahāsattvebhyaḥ sādhukāramadāt | [SDhPS, 14 36.1]
sādhu sādhu kulaputrā ye yūyaṃ tathāgatamabhinandatha iti | [SDhPS, 14 36.2]
tena khalu punaḥ samayena maitreyasya bodhisattvasya mahāsattvasya anyeṣāṃ cāṣṭānāṃ gaṅgānadīvālukopamānāṃ bodhisattvakoṭīnayutaśatasahasrāṇām etadabhavat | [SDhPS, 14 37.1]
adṛṣṭapūrvo 'yamasmābhirmahābodhisattvagaṇo mahābodhisattvarāśiḥ | [SDhPS, 14 37.2]
aśrutapūrvaśca yo 'yaṃ pṛthivīvivarebhyaḥ samunmajjya bhagavataḥ purataḥ sthitvā bhagavantaṃ satkurvanti gurukurvanti mānayanti pūjayanti bhagavantaṃ ca pratisaṃmodante | [SDhPS, 14 38.1]
kutaḥ khalvime bodhisattvā mahāsattvā āgatā iti | [SDhPS, 14 39.1]
atha khalu maitreyo bodhisattvo mahāsattva ātmanā vicikitsāṃ kathaṃkathāṃ viditvā teṣāṃ gaṅgānadīvālukopamānāṃ bodhisattvakoṭīnayutaśatasahasrāṇāṃ cetasaiva cetaḥparivitarkam ājñāya tasyāṃ velāyāmañjaliṃ pragṛhya bhagavantaṃ gāthābhigītenaitamevārthaṃ paripṛcchanti sma | [SDhPS, 14 40.1]
tena khalu punaḥ samayena ye te tathāgatā arhantaḥ samyaksaṃbuddhā anyebhyo lokadhātukoṭīnayutaśatasahasrebhyo 'bhyāgatā bhagavataḥ śākyamunestathāgatasya nirmitā ye 'nyeṣu lokadhātuṣu sattvānāṃ dharmaṃ deśayanti sma ye bhagavataḥ śākyamunestathāgatasyārhataḥ samyaksaṃbuddhasya samantādaṣṭabhyo digbhyo ratnavṛkṣamūleṣu mahāratnasiṃhāsaneṣūpaviṣṭāḥ paryaṅkabaddhās teṣāṃ tathāgatānāmarhatāṃ samyaksaṃbuddhānāṃ ye svakasvakā upasthāyakās te 'pi taṃ mahāntaṃ bodhisattvagaṇaṃ bodhisattvarāśiṃ dṛṣṭvā samantāt pṛthivīvivarebhya unmajjantamākāśadhātupratiṣṭhitaṃ te 'pyāścaryaprāptāstān svān svāṃstathāgatānetadūcuḥ | [SDhPS, 14 69.1]
kuto bhagavan iyanto bodhisattvā mahāsattvā āgacchantyaprameyā asaṃkhyeyāḥ | [SDhPS, 14 69.2]
evamuktāste tathāgatā arhantaḥ samyaksaṃbuddhāstān svān svānupasthāyakānetadūcuḥ | [SDhPS, 14 69.3]
āgamayadhvaṃ yūyaṃ kulaputrā muhūrtam | [SDhPS, 14 69.4]
eṣa maitreyo nāma bodhisattvo mahāsattvo bhagavataḥ śākyamuneranantaraṃ vyākṛto 'nuttarāyāṃ samyaksaṃbodhau sa etaṃ bhagavantaṃ śākyamuniṃ tathāgatamarhantaṃ samyaksaṃbuddham etam arthaṃ paripṛcchati | [SDhPS, 14 70.1]
eṣa ca bhagavān śākyamunistathāgato 'rhan samyaksaṃbuddho vyākariṣyati | [SDhPS, 14 71.1]
tato yūyaṃ śroṣyatheti | [SDhPS, 14 72.1]
atha khalu bhagavān maitreyaṃ bodhisattvaṃ mahāsattvamāmantrayate sma | [SDhPS, 14 73.1]
sādhu sādhu ajita | [SDhPS, 14 73.2]
udārametadajita sthānaṃ yattvaṃ māṃ paripṛcchasi | [SDhPS, 14 74.1]
atha khalu bhagavān sarvāvantaṃ bodhisattvagaṇamāmantrayate sma | [SDhPS, 14 75.1]
tena hi kulaputrāḥ sarva eva prayatā bhavadhvam | [SDhPS, 14 75.2]
susaṃnaddhā dṛḍhasthāmāśca bhavadhvaṃ sarvaścāyaṃ bodhisattvagaṇaḥ | [SDhPS, 14 76.1]
tathāgatajñānadarśanaṃ kulaputrāstathāgato 'rhan samyaksaṃbuddhaḥ sāṃprataṃ saṃprakāśayati tathāgatavṛṣabhitaṃ tathāgatakarma tathāgatavikrīḍitaṃ tathāgatavijṛmbhitaṃ tathāgataparākramamiti | [SDhPS, 14 77.1]
atha khalu bhagavāṃstasyāṃ velāyāmimā gāthā abhāṣata | [SDhPS, 14 78.1]
atha khalu bhagavānimā gāthā bhāṣitvā tasyāṃ velāyāṃ maitreyaṃ bodhisattvaṃ mahāsattvamāmantrayate sma | [SDhPS, 14 83.1]
ārocayāmi te ajita prativedayāmi | [SDhPS, 14 83.2]
ya ime ajita bodhisattvā aprameyā asaṃkhyeyā acintyā atulyā agaṇanīyā ye yuṣmābhir adṛṣṭapūrvā ya etarhi pṛthivīvivarebhyo niṣkrāntā mayaite ajita sarve bodhisattvā mahāsattvā asyāṃ sahāyāṃ lokadhātāvanuttarāṃ samyaksaṃbodhimabhisaṃbudhya samādāpitāḥ samuttejitāḥ saṃpraharṣitā anuttarāyāṃ samyaksaṃbodhau pariṇāmitāḥ | [SDhPS, 14 84.1]
mayā caite kulaputrā asmin bodhisattvadharme paripācitāḥ pratiṣṭhāpitā niveśitāḥ parisaṃsthāpitā avatāritāḥ paribodhitāḥ pariśodhitāḥ | [SDhPS, 14 85.1]
ete ca ajita bodhisattvā mahāsattvā asyāṃ sahāyāṃ lokadhātau adhastādākāśadhātuparigrahe prativasanti | [SDhPS, 14 86.1]
svādhyāyoddeśacintāyoniśomanasikārapravṛttā ete kulaputrā asaṃgaṇikārāmā asaṃsargābhiratā anikṣiptadhurā ārabdhavīryāḥ | [SDhPS, 14 87.1]
ete ajita kulaputrā vivekārāmā vivekābhiratāḥ | [SDhPS, 14 88.1]
naite kulaputrā devamanuṣyānupaniśrāya viharanty asaṃsargacaryābhiratāḥ | [SDhPS, 14 89.1]
ete kulaputrā dharmārāmābhiratā buddhajñāne 'bhiyuktāḥ | [SDhPS, 14 90.1]
atha khalu bhagavāṃstasyāṃ velāyāmimā gāthā abhāṣata | [SDhPS, 14 91.1]
atha khalu maitreyo bodhisattvo mahāsattvastāni ca saṃbahulāni bodhisattvakoṭīnayutaśatasahasrāṇy āścaryaprāptānyabhūvan adbhutaprāptāni vismayaprāptāni | [SDhPS, 14 99.1]
kathaṃ nāma bhagavatā anena kṣaṇavihāreṇa alpena kālāntareṇa amī etāvanto bodhisattvā mahāsattvā asaṃkhyeyāḥ samādāpitāḥ paripācitāśca anuttarāyāṃ samyaksaṃbodhau | [SDhPS, 14 99.2]
atha khalu maitreyo bodhisattvo mahāsattvo bhagavantametadavocat | [SDhPS, 14 100.1]
kathamidānīṃ bhagavaṃstathāgatena kumārabhūtena kapilavastunaḥ śākyanagarān niṣkasya gayānagarānnātidūre bodhimaṇḍavarāgragatena anuttarā samyaksaṃbodhirabhisaṃbuddhā | [SDhPS, 14 100.2]
tasyādya bhagavan kālasya sātiriṃkāṇi catvāriṃśadvarṣāṇi | [SDhPS, 14 100.3]
tatkathaṃ bhagavaṃstathāgatena iyatā kālāntareṇedamaparimitaṃ tathāgatakṛtyaṃ kṛtaṃ tathāgatena tathāgatavṛṣabhitā tathāgataparākramaḥ kṛto yo 'yaṃ bodhisattvagaṇo bodhisattvarāśiriyatā bhagavan kālāntareṇa anuttarāyāṃ samyaksaṃbodhau samādāpitaḥ paripācitaśca | [SDhPS, 14 101.1]
asya bhagavan bodhisattvagaṇasya bodhisattvarāśergaṇyamānasya kalpakoṭīnayutaśatasahasrair apy anto nopalabhyate | [SDhPS, 14 101.2]
evamaprameyā bhagavan ime bodhisattvā mahāsattvā evam asaṃkhyeyāś ciracaritabrahmacaryā bahubuddhaśatasahasrāvaropitakuśalamūlā bahukalpaśatasahasrapariniṣpannāḥ | [SDhPS, 14 102.1]
tadyathāpi nāma bhagavan kaścideva puruṣo navo daharaḥ śiśuḥ kṛṣṇakeśaḥ prathamena vayasā samanvāgataḥ pañcaviṃśativarṣo jātyā bhavet | [SDhPS, 14 103.1]
sa varṣaśatikān putrānādarśayed evaṃ ca vadet | [SDhPS, 14 104.1]
ete kulaputrā mama putrā iti | [SDhPS, 14 104.2]
te ca varṣaśatikāḥ puruṣā evaṃ ca vadeyuḥ | [SDhPS, 14 105.1]
eṣo 'smākaṃ pitā janaka iti | [SDhPS, 14 105.2]
tasya ca puruṣasya bhagavaṃstadvacanamaśraddheyaṃ bhavellokasya duḥśraddheyam | [SDhPS, 14 106.1]
evameva bhagavānacirābhisaṃbuddho 'nuttarāṃ samyaksaṃbodhim ime ca bodhisattvā mahāsattvā bahvaprameyā bahukalpakoṭīnayutaśatasahasracīrṇacaritabrahmacaryā dīrgharātraṃ hi kṛtaniścayā buddhajñāne samādhimukhaśatasahasrasamāpadyanavyutthānakuśalāḥ mahābhijñāparikarmaniryātāḥ mahābhijñākṛtaparikarmāṇaḥ paṇḍitā buddhabhūmau saṃgītakuśalāstathāgatadharmāṇām āścaryādbhutā lokasya mahāvīryabalasthāmaprāptāḥ | [SDhPS, 14 107.1]
tāṃśca bhagavānevaṃ vadati | [SDhPS, 14 107.2]
mayaite ādita eva samādāpitāḥ samuttejitāḥ paripācitāḥ pariṇāmitāśca asyāṃ bodhisattvabhūmāviti | [SDhPS, 14 107.3]
anuttarāṃ samyaksaṃbodhimabhisaṃbuddhena mayaiṣa sarvavīryaparākramaḥ kṛta iti | [SDhPS, 14 108.1]
kiṃcāpi vayaṃ bhagavaṃstathāgatasya vacanaṃ śraddhayāgamiṣyāmaḥ | [SDhPS, 14 109.1]
ananyathāvādī tathāgata iti | [SDhPS, 14 109.2]
tathāgata evaitamarthaṃ jānīyāt | [SDhPS, 14 110.1]
navayānasamprasthitāḥ khalu punarbhagavan bodhisattvā mahāsattvā vicikitsāmāpadyante | [SDhPS, 14 111.1]
atra sthāne parinirvṛte tathāgate imaṃ dharmaparyāyaṃ śrutvā na pattīyiṣyanti na śraddhāsyanti nādhimokṣyanti | [SDhPS, 14 112.1]
tataste bhagavan dharmavyasanasaṃvartanīyena karmābhisaṃskāreṇa samanvāgatā bhaviṣyanti | [SDhPS, 14 113.1]
tatsādhu bhagavan etamevārthaṃ deśaya yadvayaṃ niḥsaṃśayā asmin dharme bhavemānāgate 'dhvani bodhisattvayānīyāḥ kulaputrā vā kuladuhitaro vā śrutvā na vicikitsām āpadyeranniti | [SDhPS, 14 114.1]
atha khalu maitreyo bodhisattvo mahāsattvastasyāṃ velāyāṃ bhagavantam ābhir gāthābhir adhyabhāṣata | [SDhPS, 14 115.1]
{SDhPS, 15}
atha khalu bhagavān sarvāvantaṃ bodhisattvagaṇamāmantrayate sma | [SDhPS, 15 1.1]
avakalpayadhvaṃ me kulaputrā abhiśraddadhadhvaṃ tathāgatasya bhūtāṃ vācaṃ vyāharataḥ | [SDhPS, 15 1.2]
dvitīyakamapi bhagavāṃstān bodhisattvānāmantrayate sma | [SDhPS, 15 2.1]
avakalpayadhvaṃ me kulaputrā abhiśraddadhadhvaṃ tathāgatasya bhūtāṃ vācaṃ vyāharataḥ | [SDhPS, 15 2.2]
tṛtīyakamapi bhagavāṃstān bodhisattvānāmantrayate sma | [SDhPS, 15 3.1]
avakalpayadhvaṃ me kulaputrā abhiśraddadhadhvaṃ tathāgatasya bhūtāṃ vācaṃ vyāharataḥ | [SDhPS, 15 3.2]
atha khalu sa sarvāvān bodhisattvagaṇo maitreyaṃ bodhisattvaṃ mahāsattvamagrataḥ sthāpayitvā añjaliṃ pragṛhya bhagavantametadavocat | [SDhPS, 15 4.1]
bhāṣatu bhagavānetamevārthaṃ bhāṣatu sugataḥ | [SDhPS, 15 4.2]
vayaṃ tathāgatasya bhāṣitamabhiśraddhāsyāmaḥ | [SDhPS, 15 5.1]
dvitīyakamapi sa sarvāvān bodhisattvagaṇo bhagavantametadavocat | [SDhPS, 15 6.1]
bhāṣatu bhagavānetamevārthaṃ bhāṣatu sugataḥ | [SDhPS, 15 6.2]
vayaṃ tathāgatasya bhāṣitamabhiśraddhāsyāmaḥ | [SDhPS, 15 7.1]
tṛtīyakamapi sa sarvāvān bodhisattvagaṇo bhagavantametadavocat | [SDhPS, 15 8.1]
bhāṣatu bhagavānetamevārthaṃ bhāṣatu sugataḥ | [SDhPS, 15 8.2]
vayaṃ tathāgatasya bhāṣitamabhiśraddhāsyāma iti | [SDhPS, 15 9.1]
atha khalu bhagavāṃsteṣāṃ bodhisattvānāṃ yāvattṛtīyakamapyadhyeṣaṇāṃ viditvā tān bodhisattvānāmantrayate sma | [SDhPS, 15 10.1]
tena hi kulaputrāḥ śṛṇudhvamidamevaṃrūpaṃ mamādhiṣṭhānabalādhānaṃ yadayaṃ kulaputrāḥ sadevamānuṣāsuro loka evaṃ saṃjānīte | [SDhPS, 15 10.2]
sāṃprataṃ bhagavatā śākyamuninā tathāgatena śākyakulādabhiniṣkramya gayāhvaye mahānagare bodhimaṇḍavarāgragatena anuttarā samyaksaṃbodhirabhisaṃbuddheti | [SDhPS, 15 10.3]
naivaṃ draṣṭavyam | [SDhPS, 15 11.1]
api tu khalu punaḥ kulaputrāḥ bahūni mama kalpakoṭīnayutaśatasahasrāṇy anuttarāṃ samyaksaṃbodhimabhisaṃbuddhasya | [SDhPS, 15 12.1]
tadyathāpi nāma kulaputrāḥ pañcāśatsu lokadhātukoṭīnayutaśatasahasreṣu ye pṛthivīdhātuparamāṇavo 'tha khalu kaścideva puruṣa utpadyate | [SDhPS, 15 13.1]
sa ekaṃ paramāṇurajaṃ gṛhītvā pūrvasyāṃ diśi pañcāśallokadhātvasaṃkhyeyaśatasahasrāṇyatikramya tadekaṃ paramāṇurajaḥ samupanikṣipet | [SDhPS, 15 14.1]
anena paryāyeṇa kalpakoṭīnayutaśatasahasrāṇi sa puruṣaḥ sarvāṃstāṃllokadhātūn vyapagatapṛthivīdhātūn kuryāt sarvāṇi ca tāni pṛthivīdhātuparamāṇurajāṃsi anena paryāyeṇa anena ca lakṣanikṣepeṇa pūrvasyāṃ diśyupanikṣipet | [SDhPS, 15 15.1]
tatkiṃ manyadhve kulaputrāḥ śakyaṃ te lokadhātavaḥ kenaciccintayituṃ vā gaṇayituṃ vā tulayituṃ vā upalakṣayituṃ vā | [SDhPS, 15 16.1]
evamukte maitreyo bodhisattvo mahāsattvaḥ sa ca sarvāvān bodhisattvagaṇo bodhisattvarāśirbhagavantametadavocat | [SDhPS, 15 16.2]
asaṃkhyeyāste bhagavaṃllokadhātavo 'gaṇanīyāś cittabhūmisamatikrāntāḥ | [SDhPS, 15 16.3]
sarvaśrāvakapratyekabuddhairapi bhagavan āryeṇa jñānena na śakyaṃ cintayituṃ vā gaṇayituṃ vā tulayituṃ vā upalakṣayituṃ vā | [SDhPS, 15 17.1]
asmākamapi tāvad bhagavan avaivartyabhūmisthitānāṃ bodhisattvānāṃ mahāsattvānām asmin sthāne cittagocaro na pravartate | [SDhPS, 15 18.1]
tāvadaprameyā bhagavaṃste lokadhātavo bhaveyuriti | [SDhPS, 15 19.1]
evamukte bhagavāṃstān bodhisattvān mahāsattvānetadavocat | [SDhPS, 15 20.1]
ārocayāmi vaḥ kulaputrāḥ prativedayāmi vaḥ | [SDhPS, 15 20.2]
yāvantaḥ kulaputrāste lokadhātavo yeṣu tena puruṣeṇa tāni paramāṇurajāṃsyupanikṣiptāni yeṣu ca nopanikṣiptāni sarveṣu teṣu kulaputra lokadhātukoṭīnayutaśatasahasreṣu na tāvanti paramāṇurajāṃsi saṃvidyante yāvanti mama kalpakoṭīnayutaśatasahasrāṇyanuttarāṃ samyaksaṃbodhim abhisaṃbuddhasya | [SDhPS, 15 21.1]
yataḥprabhṛtyahaṃ kulaputrā asyāṃ sahāyāṃ lokadhātau sattvānāṃ dharmaṃ deśayāmy anyeṣu ca lokadhātukoṭīnayutaśatasahasreṣu ye ca mayā kulaputrā atrāntarā tathāgatā arhantaḥ samyaksaṃbuddhāḥ parikīrtitā dīpaṃkaratathāgataprabhṛtayas teṣāṃ ca tathāgatānāmarhatāṃ samyaksaṃbuddhānāṃ parinirvāṇāni mayaiva tāni kulaputrā upāyakauśalyadharmadeśanābhinirhāranirmitāni | [SDhPS, 15 22.1]
api tu khalu punaḥ kulaputrās tathāgata āgatāgatānāṃ sattvānām indriyavīryavaimātratāṃ vyavalokya tasmiṃstasminnātmano nāma vyāharati | [SDhPS, 15 23.1]
tasmiṃstasmiṃścātmanaḥ parinirvāṇaṃ vyāharati tathā tathā ca sattvān paritoṣayati nānāvidhairdharmaparyāyaiḥ | [SDhPS, 15 24.1]
tatra kulaputrāstathāgato nānādhimuktānāṃ sattvānāmalpakuśalamūlānāṃ bahūpakleśānāmevaṃ vadati | [SDhPS, 15 25.1]
daharo 'hamasmi bhikṣavo jātyābhiniṣkrāntaḥ | [SDhPS, 15 25.2]
acirābhisaṃbuddho 'smi bhikṣavo 'nuttarāṃ samyaksaṃbodhim | [SDhPS, 15 26.1]
yatkhalu punaḥ kulaputrās tathāgata evaṃ cirābhisaṃbuddha evaṃ vyāharati | [SDhPS, 15 27.1]
acirābhisaṃbuddho 'hamasmīti nānyatra sattvānāṃ paripācanārtham | [SDhPS, 15 27.2]
avatāraṇārthamete dharmaparyāyā bhāṣitāḥ | [SDhPS, 15 28.1]
sarve ca te kulaputrā dharmaparyāyāstathāgatena sattvānāṃ vinayārthāya bhāṣitāḥ | [SDhPS, 15 29.1]
yāṃ ca kulaputrāstathāgataḥ sattvānāṃ vinayārthavācaṃ bhāṣate ātmopadarśanena vā paropadarśanena vātmārambaṇena vā parārambaṇena vā yatkiṃcittathāgato vyāharati sarve te dharmaparyāyāḥ satyāstathāgatena bhāṣitāḥ | [SDhPS, 15 29.2]
nāstyatra tathāgatasya mṛṣāvādaḥ | [SDhPS, 15 30.1]
tatkasya hetoḥ | [SDhPS, 15 31.1]
dṛṣṭaṃ hi tathāgatena traidhātukaṃ yathābhūtam | [SDhPS, 15 31.2]
na jāyate na mriyate na cyavate nopapadyate na saṃsarati na parinirvāti na bhūtaṃ nābhūtaṃ na santaṃ nāsantaṃ na tathā nānyathā na vitathā nāvitathā | [SDhPS, 15 32.1]
na tathā traidhātukaṃ tathāgatena dṛṣṭaṃ yathā bālapṛthagjanāḥ paśyanti | [SDhPS, 15 33.1]
pratyakṣadharmā tathāgataḥ khalvasmin sthāne 'saṃpramoṣadharmā | [SDhPS, 15 34.1]
tatra tathāgato yāṃ kāṃcidvācaṃ vyāharati sarvaṃ tatsatyaṃ na mṛṣā nānyathā | [SDhPS, 15 35.1]
api tu khalu punaḥ sattvānāṃ nānācaritānāṃ nānābhiprāyāṇāṃ saṃjñāvikalpacaritānāṃ kuśalamūlasaṃjananārthaṃ vividhān dharmaparyāyān vividhairārambaṇairvyāharati | [SDhPS, 15 36.1]
yaddhi kulaputrāstathāgatena kartavyaṃ tat tathāgataḥ karoti | [SDhPS, 15 37.1]
tāvaccirābhisaṃbuddho 'parimitāyuṣpramāṇastathāgataḥ sadā sthitaḥ | [SDhPS, 15 38.1]
aparinirvṛtas tathāgataḥ parinirvāṇam ādarśayati vaineyavaśena | [SDhPS, 15 39.1]
na ca tāvanme kulaputrā adyāpi paurvikī bodhisattvacaryā pariniṣpāditā | [SDhPS, 15 40.1]
āyuṣpramāṇam apy aparipūrṇam | [SDhPS, 15 41.1]
api tu khalu punaḥ kulaputrā adyāpi taddviguṇena me kalpakoṭīnayutaśatasahasrāṇi bhaviṣyanti āyuṣpramāṇasyāparipūrṇatvāt | [SDhPS, 15 42.1]
idānīṃ khalu punarahaṃ kulaputrā aparinirvāyamāṇa eva parinirvāṇamārocayāmi | [SDhPS, 15 43.1]
tatkasya hetoḥ | [SDhPS, 15 44.1]
sattvānahaṃ kulaputrā anena paryāyeṇa paripācayāmi | [SDhPS, 15 44.2]
mā haiva me 'ticiraṃ tiṣṭhato 'bhīkṣṇadarśanena akṛtakuśalamūlāḥ sattvāḥ puṇyavirahitā daridrabhūtāḥ kāmalolupā andhā dṛṣṭijālasaṃchannās tiṣṭhati tathāgata iti viditvā kilīkṛtasaṃjñā bhaveyur na ca tathāgate durlabhasaṃjñām utpādayeyuḥ | [SDhPS, 15 44.3]
āsannā vayaṃ tathāgatasyeti | [SDhPS, 15 44.4]
vīryaṃ nārabheyustraidhātukānniḥsaraṇārthaṃ na ca tathāgate durlabhasaṃjñām utpādayeyuḥ | [SDhPS, 15 45.1]
tataḥ kulaputrāḥ tathāgataḥ upāyakauśalyena teṣāṃ sattvānāṃ durlabhaprādurbhāvo bhikṣavastathāgata iti vācaṃ vyāharati sma | [SDhPS, 15 46.1]
tatkasya hetoḥ | [SDhPS, 15 47.1]
tathā hi teṣāṃ sattvānāṃ bahubhiḥ kalpakoṭīnayutaśatasahasrairapi tathāgatadarśanaṃ bhavati vā na vā | [SDhPS, 15 47.2]
tataḥ khalvahaṃ kulaputrāstadārambaṇaṃ kṛtvaivaṃ vadāmi | [SDhPS, 15 48.1]
durlabhaprādurbhāvā hi bhikṣavastathāgatā iti | [SDhPS, 15 48.2]
te bhūyasyā mātrayā durlabhaprādurbhāvāṃstathāgatān viditvā āścaryasaṃjñāmutpādayiṣyanti śokasaṃjñāmutpādayiṣyanti | [SDhPS, 15 49.1]
apaśyantaśca tathāgatānarhataḥ samyaksaṃbuddhān tṛṣitā bhaviṣyanti tathāgatadarśanāya | [SDhPS, 15 50.1]
teṣāṃ tāni tathāgatārambaṇamanaskārakuśalamūlāni dīrgharātramarthāya hitāya sukhāya ca bhaviṣyanti | [SDhPS, 15 51.1]
etamarthaṃ viditvā tathāgato 'parinirvāyanneva parinirvāṇam ārocayati sattvānāṃ vaineyavaśam upādāya | [SDhPS, 15 52.1]
tathāgatasyaiṣa kulaputrā dharmaparyāyo yadevaṃ vyāharati | [SDhPS, 15 53.1]
nāstyatra tathāgatasya mṛṣāvādaḥ | [SDhPS, 15 54.1]
tadyathāpi nāma kulaputrāḥ kaścideva vaidyapuruṣo bhavet paṇḍito vyakto medhāvī sukuśalaḥ sarvavyādhipraśamanāya | [SDhPS, 15 55.1]
tasya ca puruṣasya bahavaḥ putrā bhaveyurdaśa vā viṃśatirvā triṃśadvā catvāriṃśadvā pañcāśadvā śataṃ vā | [SDhPS, 15 56.1]
sa ca vaidyaḥ pravāsagato bhavet te cāsya sarve putrā garapīḍā vā viṣapīḍā vā bhaveyuḥ | [SDhPS, 15 57.1]
tena gareṇa vā viṣeṇa vā duḥkhābhir vedanābhirabhitūrṇā bhaveyuḥ | [SDhPS, 15 58.1]
te tena gareṇa vā viṣeṇa vā dahyamānāḥ pṛthivyāṃ prapateyuḥ | [SDhPS, 15 59.1]
atha sa teṣāṃ vaidyaḥ pitā pravāsādāgacchet | [SDhPS, 15 60.1]
te cāsya putrāstena gareṇa vā viṣeṇa vā duḥkhābhirvedanābhirārtāḥ | [SDhPS, 15 61.1]
kecidviparītasaṃjñino bhaveyuḥ kecidaviparītasaṃjñino bhaveyuḥ | [SDhPS, 15 62.1]
sarve ca te tenaiva duḥkhenārtāstaṃ pitaraṃ dṛṣṭvābhinandeyur evaṃ cainaṃ vadeyuḥ | [SDhPS, 15 63.1]
diṣṭyāsi tāta kṣemasvastibhyāmāgataḥ | [SDhPS, 15 63.2]
tadasmākam asmād ātmoparodhād garādvā viṣādvā parimocayasva | [SDhPS, 15 64.1]
dadasva nastāta jīvitamiti | [SDhPS, 15 65.1]
atha khalu sa vaidyastān putrān duḥkhārtān dṛṣṭvā vedanābhibhūtān dahyataḥ pṛthivyāṃ pariveṣṭamānāṃs tato mahābhaiṣajyaṃ samudānayitvā varṇasampannaṃ gandhasampannaṃ rasasampannaṃ ca śilāyāṃ piṣṭvā teṣāṃ putrāṇāṃ pānāya dadyād evaṃ cainān vadet | [SDhPS, 15 66.1]
pibatha putrā idaṃ mahābhaiṣajyaṃ varṇasampannaṃ gandhasampannaṃ rasasampannam | [SDhPS, 15 66.2]
idaṃ yūyaṃ putrā mahābhaiṣajyaṃ pītvā kṣipramevāsmād garādvā viṣādvā parimokṣyadhve svasthā bhaviṣyatha arogāśca | [SDhPS, 15 67.1]
tatra ye tasya vaidyasya putrā aviparītasaṃjñinas te bhaiṣajyasya varṇaṃ ca dṛṣṭvā gandhaṃ cāghrāya rasaṃ cāsvādya kṣipramevābhyavahareyuḥ | [SDhPS, 15 68.1]
te cābhyavaharantas tasmād ābādhāt sarveṇa sarvaṃ vimuktā bhaveyuḥ | [SDhPS, 15 69.1]
ye punastasya putrā viparītasaṃjñinas te taṃ pitaramabhinandeyur enaṃ caivaṃ vadeyuḥ | [SDhPS, 15 70.1]
diṣṭyāsi tāta kṣemasvastibhyāmāgato yastvamasmākaṃ cikitsaka iti | [SDhPS, 15 70.2]
te caivaṃ vācaṃ bhāṣeran tacca bhaiṣajyamupanāmitaṃ na pibeyuḥ | [SDhPS, 15 71.1]
tatkasya hetoḥ | [SDhPS, 15 72.1]
tathā hi teṣāṃ tayā viparītasaṃjñayā tad bhaiṣajyamupanāmitaṃ varṇenāpi na rocate gandhenāpi rasenāpi na rocate | [SDhPS, 15 72.2]
atha khalu sa vaidyapuruṣa evaṃ cintayet | [SDhPS, 15 73.1]
ime mama putrā anena gareṇa vā viṣeṇa vā viparītasaṃjñinaḥ | [SDhPS, 15 73.2]
te khalvidaṃ mahābhaiṣajyaṃ na pibanti māṃ cābhinandanti | [SDhPS, 15 74.1]
yannvahamimān putrānupāyakauśalyena idaṃ bhaiṣajyaṃ pāyayeyamiti | [SDhPS, 15 75.1]
atha khalu sa vaidyastān putrānupāyakauśalyena tadbhaiṣajyaṃ pāyayitukāma evaṃ vadet | [SDhPS, 15 76.1]
jīrṇo 'hamasmi kulaputrā vṛddho mahallakaḥ | [SDhPS, 15 76.2]
kālakriyā ca me pratyupasthitā | [SDhPS, 15 77.1]
mā ca yūyaṃ putrāḥ śociṣṭa mā ca klamam āpadhvam | [SDhPS, 15 78.1]
idaṃ vo mayā mahābhaiṣajyamupanītam | [SDhPS, 15 79.1]
sacedākāṅkṣadhve tadeva bhaiṣajyaṃ pibadhvam | [SDhPS, 15 80.1]
sa evaṃ tān putrānupāyakauśalyena anuśiṣya anyataraṃ janapadapradeśaṃ prakrāntaḥ | [SDhPS, 15 81.1]
tatra gatvā kālagatamātmānaṃ yeṣāṃ glānānāṃ putrāṇāmārocayet te tasmin samaye 'tīva śocayeyur atīva parideveyuḥ | [SDhPS, 15 82.1]
yo hyasmākaṃ pitā nātho janako 'nukampakaḥ so 'pi nāmaikaḥ kālagatas te 'dya vayamanāthāḥ saṃvṛttāḥ | [SDhPS, 15 82.2]
te khalvanāthabhūtamātmānaṃ samanupaśyanto 'śaraṇamātmānaṃ samanupaśyanto 'bhīkṣṇaṃ śokārtā bhaveyuḥ | [SDhPS, 15 83.1]
teṣāṃ ca tayābhīkṣṇaṃ śokārtatayā sā viparītasaṃjñā aviparītasaṃjñā bhavet | [SDhPS, 15 84.1]
yacca tad bhaiṣajyaṃ varṇagandharasopetaṃ tad varṇagandharasopetam eva saṃjānīyuḥ | [SDhPS, 15 85.1]
tatastasmin samaye tadbhaiṣajyamabhyavahareyuḥ | [SDhPS, 15 86.1]
te cābhyavaharantastasmādābādhāt parimuktā bhaveyuḥ | [SDhPS, 15 87.1]
atha khalu sa vaidyastān putrānābādhavimuktān viditvā punar evātmānamupadarśayet | [SDhPS, 15 88.1]
tatkiṃ manyadhve kulaputrā mā haiva tasya vaidyasya tad upāyakauśalyaṃ kurvataḥ kaścinmṛṣāvādena saṃcodayet | [SDhPS, 15 89.1]
āhuḥ | [SDhPS, 15 89.2]
no hīdaṃ bhagavan no hīdaṃ sugata | [SDhPS, 15 89.3]
āha | [SDhPS, 15 90.1]
evameva kulaputrāḥ aham apy aprameyāsaṃkhyeyakalpakoṭīnayutaśatasahasrābhisaṃbuddha imāmanuttarāṃ samyaksaṃbodhim api tu khalu punaḥ kulaputrāḥ aham antarāntaramevaṃrūpāṇyupāyakauśalyāni sattvānāmupadarśayāmi vinayārtham | [SDhPS, 15 90.2]
na ca me kaścidatra sthāne mṛṣāvādo bhavati | [SDhPS, 15 91.1]
atha khalu bhagavānimāmeva arthagatiṃ bhūyasyā mātrayā saṃdarśayamānastasyāṃ velāyāmimāṃ gāthā abhāṣata | [SDhPS, 15 92.1]
{SDhPS, 16}
asmin khalu punastathāgatāyuṣpramāṇanirdeśe nirdiśyamāne aprameyāṇāmasaṃkhyeyānāṃ sattvānāmarthaḥ kṛto 'bhūt | [SDhPS, 16 1.1]
atha khalu bhagavān maitreyaṃ bodhisattvaṃ mahāsattvamāmantrayate sma | [SDhPS, 16 2.1]
asmin khalu punarajita tathāgatāyuṣpramāṇanirdeśadharmaparyāye nirdiśyamāne aṣṭaṣaṣṭigaṅgānadīvālukāsamānāṃ bodhisattvakoṭīnayutaśatasahasrāṇām anutpattikadharmakṣāntirutpannā | [SDhPS, 16 2.2]
ebhyaḥ sahasraguṇena yeṣāṃ bodhisattvānāṃ mahāsattvānāṃ dhāraṇīpratilambho 'bhūt | [SDhPS, 16 3.1]
anyeṣāṃ ca sāhasrikalokadhātuparamāṇurajaḥsamānāṃ bodhisattvānāṃ mahāsattvānāmimaṃ dharmaparyāyaṃ śrutvā asaṅgapratibhānatāpratilambho 'bhūt | [SDhPS, 16 4.1]
anyeṣāṃ ca dvisāhasrikalokadhātuparamāṇurajaḥsamānāṃ bodhisattvānāṃ mahāsattvānāṃ koṭīnayutaśatasahasraparivartāyā dhāraṇyāḥ pratilambho 'bhūt | [SDhPS, 16 5.1]
anye ca trisāhasrikalokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā avaivartyadharmacakraṃ pravartayāmāsuḥ | [SDhPS, 16 6.1]
anye ca madhyamakalokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā vimalanirbhāsacakraṃ pravartayāmāsuḥ | [SDhPS, 16 7.1]
anye ca kṣudrakalokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā aṣṭajātipratibaddhā abhūvan anuttarāyāṃ samyaksaṃbodhau | [SDhPS, 16 8.1]
anye ca catuścāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā caturjātipratibaddhā abhūvan anuttarāyāṃ samyaksaṃbodhau | [SDhPS, 16 9.1]
anye ca tricāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā trijātipratibaddhā abhūvan anuttarāyāṃ samyaksaṃbodhau | [SDhPS, 16 10.1]
anye ca dvicāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā dvijātipratibaddhā abhūvannanuttarāyāṃ samyaksaṃbodhau | [SDhPS, 16 11.1]
anye caikacāturdvīpikā lokadhātuparamāṇurajaḥsamā bodhisattvā mahāsattvā imaṃ dharmaparyāyaṃ śrutvā ekajātipratibaddhā abhūvannanuttarāyāṃ samyaksaṃbodhau | [SDhPS, 16 12.1]
aṣṭatrisāhasramahāsāhasralokadhātuparamāṇurajaḥsamaiśca bodhisattvair mahāsattvairimaṃ dharmaparyāyaṃ śrutvā anuttarāyāṃ samyaksaṃbodhau cittāny utpāditāni | [SDhPS, 16 13.1]
atha samanantaranirdiṣṭe bhagavataiṣāṃ bodhisattvānāṃ mahāsattvānāṃ dharmābhisamaye pratiṣṭhāne 'tha tāvad evoparivaihāyasād antarīkṣān māndāravamahāmāndāravāṇāṃ puṣpāṇāṃ puṣpavarṣamabhipravṛṣṭam | [SDhPS, 16 14.1]
teṣu ca lokadhātukoṭīnayutaśatasahasreṣu yāni tāni buddhakoṭīnayutaśatasahasrāṇyāgatya ratnavṛkṣamūleṣu siṃhāsanopaviṣṭāni tāni sarvāṇi cāvakiranti smābhyavakiranti smābhiprakiranti sma | [SDhPS, 16 15.1]
bhagavantaṃ ca śākyamuniṃ tathāgatamarhantaṃ samyaksaṃbuddhaṃ taṃ ca bhagavantaṃ prabhūtaratnaṃ tathāgatamarhantaṃ samyaksaṃbuddhaṃ parinirvṛtaṃ siṃhāsanopaviṣṭam avakiranti smābhyavakiranti smābhiprakiranti sma | [SDhPS, 16 16.1]
taṃ ca sarvāvantaṃ bodhisattvagaṇaṃ tāścatasraḥ parṣado 'vakiranti smābhyavakiranti smābhiprakiranti sma | [SDhPS, 16 17.1]
divyāni ca candanāgarucūrṇānyantarīkṣāt pravarṣanti sma | [SDhPS, 16 18.1]
upariṣṭāccāntarīkṣe vaihāyasaṃ mahādundubhayo 'ghaṭṭitāḥ praṇedur manojñamadhuragambhīranirghoṣāḥ | [SDhPS, 16 19.1]
divyāni ca dūṣyayugmaśatasahasrāṇy upariṣṭād antarīkṣāt prapatanti sma | [SDhPS, 16 20.1]
hārārdhahāramuktāhāramaṇiratnamahāratnāni copariṣṭād vaihāyasamantarīkṣe samantāt sarvāsu dikṣu pralambanti sma | [SDhPS, 16 21.1]
samantācca anarghaprāptasya dhūpasya ghaṭikāsahasrāṇi ratnamayāni svayameva pravicaranti sma | [SDhPS, 16 22.1]
ekaikasya ca tathāgatasya ratnamayīṃ chatrāvalīṃ yāvad brahmalokādupari vaihāyasam antarīkṣe bodhisattvā mahāsattvā dhārayāmāsuḥ | [SDhPS, 16 23.1]
anena paryāyeṇa sarveṣāṃ teṣām aprameyāṇām asaṃkhyeyānāṃ buddhakoṭīnayutaśatasahasrāṇāṃ te bodhisattvā mahāsattvā ratnamayīṃ chatrāvalīṃ yāvad brahmalokād upari vaihāyasamantarīkṣe dhārayāmāsuḥ | [SDhPS, 16 24.1]
pṛthak pṛthag gāthābhinirhārair bhūtairbuddhastavais tāṃstathāgatān abhiṣṭuvanti sma | [SDhPS, 16 25.1]
atha khalu maitreyo bodhisattvo mahāsattvastasyāṃ velāyāmimā gāthā abhāṣata | [SDhPS, 16 26.1]
atha khalu bhagavān maitreyaṃ bodhisattvaṃ mahāsattvamāmantrayate sma | [SDhPS, 16 43.1]
yair ajita asmiṃstathāgatāyuṣpramāṇanirdeśadharmaparyāye nirdiśyamāne sattvair ekacittotpādikāpyadhimuktir utpāditābhiśraddadhānatā vā kṛtā kiyatte kulaputrā vā kuladuhitaro vā puṇyaṃ prasavantīti tacchṛṇu sādhu ca suṣṭhu ca manasi kuru | [SDhPS, 16 43.2]
bhāṣiṣye 'haṃ yāvat puṇyaṃ prasavantīti | [SDhPS, 16 44.1]
tadyathāpi nāma ajita kaścideva kulaputro vā kuladuhitā vā anuttarāṃ samyaksaṃbodhimabhikāṅkṣamāṇaḥ pañcasu pāramitāsvaṣṭau kalpakoṭīnayutaśatasahasrāṇi caret | [SDhPS, 16 45.1]
tadyathā dānapāramitāyāṃ śīlapāramitāyāṃ kṣāntipāramitāyāṃ vīryapāramitāyāṃ dhyānapāramitāyāṃ virahitaḥ prajñāpāramitayā yena ca ajita kulaputreṇa vā kuladuhitrā vā imaṃ tathāgatāyuṣpramāṇanirdeśaṃ dharmaparyāyaṃ śrutvā ekacittotpādikāpyadhimuktirutpāditā abhiśraddadhānatā vā kṛtāsya puṇyābhisaṃskārasya kuśalābhisaṃskārasya asau paurvakaḥ puṇyābhisaṃskāraḥ kuśalābhisaṃskāraḥ pañcapāramitāpratisaṃyukto 'ṣṭakalpakoṭīnayutaśatasahasrapariniṣpannaḥ śatatamīmapi kalāṃ nopayāti sahasratamīmapi śatasahasratamīmapi koṭīśatasahasratamīmapi koṭīnayutasahasratamīmapi koṭīnayutaśatasahasratamīmapi kalāṃ nopayāti saṃkhyāmapi kalāmapi gaṇanāmapi upamāmapi upanisāmapi na kṣamate | [SDhPS, 16 46.1]
evaṃrūpeṇa ajita puṇyābhisaṃskāreṇa samanvāgataḥ kulaputro vā kuladuhitā vā vivartate 'nuttarāyāḥ samyaksaṃbodheriti naitat sthānaṃ vidyate | [SDhPS, 16 47.1]
atha khalu bhagavāṃstasyāṃ velāyāmimā gāthā abhāṣata | [SDhPS, 16 48.1]
punaraparamajita ya imaṃ tathāgatāyuṣpramāṇanirdeśaṃ dharmaparyāyaṃ śrutvā avataredadhimucyeta avagāheta avabudhyeta so 'smād aprameyataraṃ puṇyābhisaṃskāraṃ prasaved buddhajñānasaṃvartanīyam | [SDhPS, 16 69.1]
kaḥ punarvādo ya imamevaṃrūpaṃ dharmaparyāyaṃ śṛṇuyācchrāvayeta vācayed dhārayedvā likhedvā likhāpayedvā pustakagataṃ vā satkuryād gurukuryānmānayet pūjayet satkārayed vā puṣpadhūpagandhamālyavilepanacūrṇacīvaracchatradhvajapatākābhis tailapradīpair vā ghṛtapradīpairvā gandhatailapradīpair vā bahutaraṃ puṇyābhisaṃskāraṃ prasaved buddhajñānasaṃvartanīyam | [SDhPS, 16 70.1]
yadā ca ajita sa kulaputro vā kuladuhitā vā imaṃ tathāgatāyuṣpramāṇanirdeśaṃ dharmaparyāyaṃ śrutvā adhyāśayenādhimucyate tadā tasyedamadhyāśayalakṣaṇaṃ veditavyam | [SDhPS, 16 71.1]
yaduta gṛdhrakūṭaparvatagataṃ māṃ dharmaṃ nirdeśayantaṃ drakṣyati bodhisattvagaṇaparivṛtaṃ bodhisattvagaṇapuraskṛtaṃ śrāvakasaṃghamadhyagatam | [SDhPS, 16 71.2]
idaṃ ca me buddhakṣetraṃ sahāṃ lokadhātuṃ vaiḍūryamayīṃ samaprastarāṃ drakṣyati suvarṇasūtrāṣṭāpadavinaddhāṃ ratnavṛkṣairvicitritām | [SDhPS, 16 72.1]
kūṭāgāraparibhogeṣu ca atra bodhisattvān nivasato drakṣyati | [SDhPS, 16 73.1]
idamajita adhyāśayenādhimuktasya kulaputrasya vā kuladuhitur vā adhyāśayalakṣaṇaṃ veditavyam | [SDhPS, 16 74.1]
api tu khalu punarajita tānapyahamadhyāśayādhimuktān kulaputrān vadāmi ye tathāgatasya parinirvṛtasya imaṃ dharmaparyāyaṃ śrutvā na pratikṣepsyanti uttari cābhyanumodayiṣyanti | [SDhPS, 16 75.1]
kaḥ punarvādo ye dhārayiṣyanti vācayiṣyanti | [SDhPS, 16 76.1]
tatastathāgataṃ so'ṃsena pariharati ya imaṃ dharmaparyāyaṃ pustakagataṃ kṛtvā aṃsena pariharati | [SDhPS, 16 77.1]
na me tenājita kulaputreṇa vā kuladuhitrā vā stūpāḥ kartavyā na vihārāḥ kartavyā na bhikṣusaṃghāya glānapratyayabhaiṣajyapariṣkārās tenānupradeyā bhavanti | [SDhPS, 16 78.1]
tatkasya hetoḥ | [SDhPS, 16 79.1]
kṛtā me tena ajita kulaputreṇa vā kuladuhitrā vā śarīreṣu śarīrapūjā saptaratnamayāś ca stūpāḥ kāritā yāvad brahmalokamuccaistvena anupūrvapariṇāhena sacchatraparigrahāḥ savaijayantīkā ghaṇṭāsamudgānuratās teṣāṃ ca śarīrastūpānāṃ vividhāḥ satkārāḥ kṛtā nānāvidhairdivyairmānuṣyakaiḥ puṣpadhūpagandhamālyavilepanacūrṇacīvaracchatradhvajapatākāvaijayantībhir vividhamadhuramanojñapaṭupaṭahadundubhimahādundubhibhir vādyatālaninādanirghoṣaśabdair nānāvidhaiśca gītanṛtyalāsyaprakārair bahubhiraparimitair bahvaprameyāṇi kalpakoṭīnayutaśatasahasrāṇi satkāraḥ kṛto bhavati | [SDhPS, 16 79.2]
imaṃ dharmaparyāyaṃ mama parinirvṛtasya dhārayitvā vācayitvā likhitvā prakāśayitvā vihārā api tena ajita kṛtā bhavanti vipulā vistīrṇāḥ pragṛhītāśca lohitacandanamayā dvātriṃśatprāsādā aṣṭatalā bhikṣusahasrāvāsā ārāmapuṣpopaśobhitāścaṃkramavanopetāḥ śayanāsanopastabdhāḥ khādyabhojyānnapānaglānapratyayabhaiṣajyapariṣkāraparipūrṇāḥ sarvasukhopadhānapratimaṇḍitāḥ | [SDhPS, 16 80.1]
te ca bahvaprameyā yaduta śataṃ vā sahasraṃ vā śatasahasraṃ vā koṭī vā koṭīśataṃ vā koṭīsahasraṃ vā koṭiśatasahasraṃ vā koṭīnayutaśatasahasraṃ vā | [SDhPS, 16 81.1]
te ca mama saṃmukhaṃ śrāvakasaṃghasya niryātitās te ca mayā paribhuktā veditavyāḥ | [SDhPS, 16 82.1]
ya imaṃ dharmaparyāyaṃ tathāgatasya parinirvṛtasya dhārayedvā vācayedvā deśayedvā likhedvā lekhayed vā tad anenāham ajita paryāyeṇa evaṃ vadāmi | [SDhPS, 16 83.1]
na me tena parinirvṛtasya dhātustūpāḥ kārayitavyā na saṃghapūjā | [SDhPS, 16 83.2]
kaḥ punarvādo 'jita ya imaṃ dharmaparyāyaṃ dhārayan dānena vā sampādayecchīlena vā kṣāntyā vā vīryeṇa vā dhyānena vā prajñayā vā sampādayed bahutaraṃ puṇyābhisaṃskāraṃ sa kulaputro vā kuladuhitā vā prasaved buddhajñānasaṃvartanīyam aprameyam asaṃkhyeyamaparyantam | [SDhPS, 16 84.1]
tadyathāpi nāma ajita ākāśadhātuparyantaḥ pūrvadakṣiṇapaścimottarādharordhvāsu dikṣu vidikṣv evamaprameyāsaṃkhyeyān sa kulaputro vā kuladuhitā vā puṇyābhisaṃskārān prasaved buddhajñānasaṃvartanīyān ya imaṃ dharmaparyāyaṃ dhārayed vā vācayed vā deśayedvā likhedvā likhāpayedvā | [SDhPS, 16 85.1]
tathāgatacaityasatkārārthaṃ ca abhiyukto bhavet tathāgataśrāvakāṇāṃ ca varṇaṃ bhāṣeta bodhisattvānāṃ ca mahāsattvānāṃ guṇakoṭīnayutaśatasahasrāṇi parikīrtayet pareṣāṃ ca saṃprakāśayet kṣāntyā ca sampādayec chīlavāṃśca bhavet kalyāṇadharmaḥ sukhasaṃvāsaḥ kṣāntaśca bhaved dāntaśca bhaved anabhyasūyakaśca apagatakrodhamanaskāro 'vyāpannamanaskāraḥ smṛtimāṃśca sthāmavāṃśca bhaved vīryavāṃśca nityābhiyuktaśca bhaved buddhadharmaparyeṣṭyā dhyāyī ca bhavet pratisaṃlayanagurukaḥ pratisaṃlayanabahulaśca praśnaprabhedakuśalaśca bhavet praśnakoṭīnayutaśatasahasrāṇāṃ visarjayitā | [SDhPS, 16 86.1]
yasya kasyacidajita bodhisattvasya mahāsattvasya imaṃ dharmaparyāyaṃ tathāgatasya parinirvṛtasya dhārayataḥ ime evaṃrūpā guṇā bhaveyurye mayā parikīrtitāḥ so 'jita kulaputro vā kuladuhitā vā evaṃ veditavyaḥ | [SDhPS, 16 87.1]
bodhimaṇḍasamprasthito 'yaṃ kulaputro vā kuladuhitā vā bodhimabhisaṃboddhuṃ bodhivṛkṣamūlaṃ gacchati | [SDhPS, 16 87.2]
yatra ca ajita sa kulaputro vā kuladuhitā vā tiṣṭhedvā niṣīdedvā caṅkramedvā tatra ajita tathāgatamuddiśya caityaṃ kartavyaṃ tathāgatastūpo 'yamiti ca sa vaktavyaḥ sadevakena lokeneti | [SDhPS, 16 88.1]
atha khalu bhagavāṃstasyāṃ velāyāmimā gāthā abhāṣata | [SDhPS, 16 89.1]
{SDhPS, 17}
atha khalu maitreyo bodhisattvo mahāsattvo bhagavantametadavocat | [SDhPS, 17 1.1]
yo bhagavan imaṃ dharmaparyāyaṃ deśyamānaṃ śrutvā anumodet kulaputro vā kuladuhitā vā kiyantaṃ sa bhagavan kulaputro vā kuladuhitā vā puṇyaṃ prasavediti | [SDhPS, 17 1.2]
atha khalu maitreyo bodhisattvo mahāsattvastasyāṃ velāyāmimāṃ gāthāmabhāṣata | [SDhPS, 17 2.1]
yo nirvṛte mahāvīre śṛṇuyātsūtramīdṛśam | [SDhPS, 17 3.1]
śrutvā cābhyanumodeyā kiyantaṃ kuśalaṃ bhavet | [SDhPS, 17 3.2]
atha khalu bhagavān maitreyaṃ bodhisattvaṃ mahāsattvametadavocat | [SDhPS, 17 4.1]
yaḥ kaścidajita kulaputro vā kuladuhitā vā tathāgatasya parinirvṛtasya imaṃ dharmaparyāyaṃ deśyamānaṃ saṃprakāśyamānaṃ śṛṇuyād bhikṣurvā bhikṣuṇī vā upāsako vā upāsikā vā vijñapuruṣo vā kumārako vā kumārikā vā śrutvā ca abhyanumodet sacettato dharmaśravaṇādutthāya prakrāmet sa ca vihāragato vā gṛhagato vā araṇyagato vā vīthīgato vā grāmagato vā janapadagato vā tān hetūṃstāni kāraṇāni taṃ dharmaṃ yathāśrutaṃ yathodgṛhītaṃ yathābalam aparasya sattvasyācakṣīta māturvā piturvā jñātervā saṃmoditasya vā anyasya vā saṃstutasya kasyacit so 'pi yadi śrutvā anumodetānumodya ca punaranyasmai ācakṣīta | [SDhPS, 17 4.2]
so 'pi yadi śrutvānumodetānumodya ca so 'pyaparasmai ācakṣīta so 'pi taṃ śrutvānumodeta | [SDhPS, 17 5.1]
ityanena paryāyeṇa yāvatpañcāśat paraṃparayā | [SDhPS, 17 6.1]
atha khalvajita yo 'sau pañcāśattamaḥ puruṣo bhavet paraṃparāśravānumodakas tasyāpi tāvadahamajita kulaputrasya vā kuladuhiturvā anumodanāsahagataṃ puṇyābhisaṃskāram abhinirdekṣyāmi | [SDhPS, 17 7.1]
taṃ śṛṇu sādhu ca suṣṭhu ca manasi kuru | [SDhPS, 17 8.1]
bhāṣiṣye 'haṃ te | [SDhPS, 17 9.1]
tadyathāpi nāma ajita caturṣu lokadhātuṣvasaṃkhyeyaśatasahasreṣu ye sattvāḥ santaḥ saṃvidyamānāḥ ṣaṭsu gatiṣūpapannā aṇḍajā vā jarāyujā vā saṃsvedajā vā aupapādukā vā rūpiṇo vā arūpiṇo vā saṃjñino vā asaṃjñino vā naivasaṃjñino vā nāsaṃjñino vā apadā vā dvipadā vā catuṣpadā vā bahupadā vā yāvadeva sattvāḥ sattvadhātau saṃgrahasamavasaraṇaṃ gacchanti | [SDhPS, 17 10.1]
atha kaścideva puruṣaḥ samutpadyeta puṇyakāmo hitakāmastasya sattvakāyasya sarvakāmakrīḍāratiparibhogāniṣṭān kāntān priyān manāpān dadyāt | [SDhPS, 17 11.1]
ekaikasya sattvasya jambudvīpaṃ paripūrṇaṃ dadyāt kāmakrīḍāratiparibhogāya hiraṇyasuvarṇarūpyamaṇimuktāvaiḍūryaśaṅkhaśilāpravālānaśvarathagorathahastirathān dadyāt prāsādān kūṭāgārān | [SDhPS, 17 12.1]
anena paryāyeṇa ajita sa puruṣo dānapatirmahādānapatiḥ paripūrṇānyaśītiṃ varṣāṇi dānaṃ dadyāt | [SDhPS, 17 13.1]
atha khalvajita sa puruṣo dānapatir mahādānapatir evaṃ cintayet | [SDhPS, 17 14.1]
ime khalu sattvāḥ sarve mayā krīḍāpitā ramāpitāḥ sukhaṃ jīvāpitāḥ | [SDhPS, 17 14.2]
ime ca te bhavantaḥ sattvā balinaḥ palitaśiraso jīrṇavṛddhā mahallakā aśītivarṣikā jātyā | [SDhPS, 17 15.1]
abhyāśībhūtāścaite kālakriyāyāḥ | [SDhPS, 17 16.1]
yannvahametāṃstathāgatapravedite dharmavinaye 'vatārayeyam anuśāsayeyam | [SDhPS, 17 17.1]
atha khalvajita sa puruṣastān sarvasattvān samādāpayet | [SDhPS, 17 18.1]
samādāpayitvā ca tathāgatapravedite dharmavinaye 'vatārayed grāhayet | [SDhPS, 17 19.1]
tasya te sattvāstaṃ ca dharmaṃ śṛṇuyuḥ | [SDhPS, 17 20.1]
śrutvā ca ekakṣaṇena ekamuhūrtena ekalavena sarve srotaāpannāḥ syuḥ sakṛdāgāmino 'nāgāmino 'nāgāmiphalaṃ prāpnuyur yāvad arhanto bhaveyuḥ kṣīṇāsravā dhyāyino mahādhyāyino 'ṣṭavimokṣadhyāyinaḥ | [SDhPS, 17 21.1]
tatkiṃ manyase ajita api nu sa puruṣo dānapatirmahādānapatis tatonidānaṃ bahu puṇyaṃ prasaved aprameyamasaṃkhyeyam | [SDhPS, 17 22.1]
evamukte maitreyo bodhisattvo mahāsattvo bhagavantametadavocat | [SDhPS, 17 22.2]
evametat bhagavan evametat sugata | [SDhPS, 17 22.3]
anenaiva tāvad bhagavan kāraṇena sa puruṣo dānapatir mahādānapatirbahu puṇyaṃ prasaved yastāvatāṃ sattvānāṃ sarvasukhopadhānaṃ dadyāt | [SDhPS, 17 23.1]
kaḥ punar vādo yaduttary arhattve pratiṣṭhāpayet | [SDhPS, 17 24.1]
evamukte bhagavānajitaṃ bodhisattvaṃ mahāsattvametadavocat | [SDhPS, 17 25.1]
ārocayāmi te ajita prativedayāmi | [SDhPS, 17 25.2]
yaśca sa dānapatir mahādānapatiḥ puruṣaścaturṣu lokadhātuṣv asaṃkhyeyaśatasahasreṣu sarvasattvānāṃ sarvasukhopadhānaiḥ paripūrya arhattve pratiṣṭhāpya puṇyaṃ prasaved yaśca pañcāśattamaḥ puruṣaḥ paraṃparāśravānugataḥ śravaṇena ito dharmaparyāyādekāmapi gāthāmekapadamapi śrutvā anumodeta | [SDhPS, 17 26.1]
yaccaitasya puruṣasyānumodanāsahagataṃ puṇyakriyāvastu yacca tasya puruṣasya dānapatermahādānapaterdānasahagatam arhattvaṃ pratiṣṭhāpanāsahagatapuṇyakriyāvastv idameva tato bahutaram | [SDhPS, 17 27.1]
yo 'yaṃ puruṣaḥ pañcāśattamas tataḥ puruṣaparaṃparāta ito dharmaparyāyādekāmapi gāthāmekapadamapi śrutvā anumodet | [SDhPS, 17 28.1]
asya anumodanāsahagatasya ajita puṇyābhisaṃskārasya kuśalamūlābhisaṃskārasya anumodanāsahagatasya agrataḥ asau paurviko dānasahagataśca arhattvapratiṣṭhāpanāsahagataśca puṇyābhisaṃskāraḥ śatatamīmapi kalāṃ nopayāti sahasratamīmapi śatasahasratamīm api koṭītamīm api koṭīśatatamīmapi koṭīsahasratamīmapi koṭīśatasahasratamīmapi koṭīniyutaśatasahasratamīmapi kalāṃ nopayāti | [SDhPS, 17 29.1]
saṃkhyāmapi kalāmapi gaṇanāmapi upamāmapi upaniṣadamapi na kṣamate | [SDhPS, 17 30.1]
evamaprameyamasaṃkhyeyamajita so 'pi tāvat pañcāśattamaḥ paraṃparāśravaṇe puruṣa ito dharmaparyāyādantaśa ekagāthāmapi ekapadamapi anumodya ca puṇyaṃ prasavati | [SDhPS, 17 31.1]
kaḥ punarvādo 'jita yo 'yaṃ mama saṃmukham imaṃ dharmaparyāyaṃ śṛṇuyācchrutvā cābhyanumoded aprameyataram asaṃkhyeyataraṃ tasyāhamajita taṃ puṇyābhisaṃskāraṃ vadāmi | [SDhPS, 17 32.1]
yaḥ khalu punarajita asya dharmaparyāyasya śravaṇārthaṃ kulaputro vā kuladuhitā vā svagṛhānniṣkramya vihāraṃ gacchet | [SDhPS, 17 33.1]
sa ca gatvā tasminnimaṃ dharmaparyāyaṃ muhūrtakamapi śṛṇuyāt sthito vā niṣaṇṇo vā | [SDhPS, 17 34.1]
sa sattvastanmātreṇa puṇyābhisaṃskāreṇa kṛtenopacitena jātivinivṛtto dvitīye samucchraye dvitīye ātmabhāvapratilambhe gorathānāṃ lābhī bhaviṣyaty aśvarathānāṃ hastirathānāṃ śibikānāṃ goyānānām ṛṣabhayānānāṃ divyānāṃ ca vimānānāṃ lābhī bhaviṣyati | [SDhPS, 17 35.1]
sacet punastatra dharmaśravaṇe muhūrtamātramapi niṣadya idaṃ dharmaparyāyaṃ śṛṇuyāt paraṃ vā niṣādayed āsanasaṃvibhāgaṃ vā kuryādaparasya sattvasya tena sa puṇyābhisaṃskāreṇa lābhī bhaviṣyati śakrāsanānāṃ brahmāsanānāṃ cakravartisiṃhāsanānām | [SDhPS, 17 36.1]
sacet punarajita kaścideva kulaputro vā kuladuhitā vā aparaṃ puruṣamevaṃ vadet | [SDhPS, 17 37.1]
āgaccha tvaṃ bhoḥ puruṣa | [SDhPS, 17 37.2]
saddharmapuṇḍarīkaṃ nāma dharmaparyāyaṃ śṛṇuṣva | [SDhPS, 17 38.1]
sa ca puruṣastasya tāṃ protsāhanām āgamya yadi muhūrtamātramapi śṛṇuyāt sa sattvastena protsāhena kuśalamūlenābhisaṃskṛtena dhāraṇīpratilabdhair bodhisattvaiḥ sārdhaṃ samavadhānaṃ pratilabhate | [SDhPS, 17 39.1]
ajaḍaśca bhavati tīkṣṇendriyaḥ prajñāvān | [SDhPS, 17 40.1]
na tasya jātiśatasahasrairapi pūti mukhaṃ bhavati na durgandhi | [SDhPS, 17 41.1]
nāpyasya jihvārogo bhavati na mukharogo bhavati | [SDhPS, 17 42.1]
na ca śyāmadanto bhavati na viṣamadanto bhavati na pītadanto bhavati na duḥsaṃsthitadanto na khaṇḍadanto na patitadanto na vakradanto na lamboṣṭho bhavati nābhyantaroṣṭho na prasāritoṣṭho na khaṇḍoṣṭho na vaṅkoṣṭho na kṛṣṇoṣṭho na bībhatsoṣṭho bhavati | [SDhPS, 17 43.1]
na cipiṭanāso bhavati na vakranāso bhavati | [SDhPS, 17 44.1]
na dīrghamukho bhavati na vaṅkamukho bhavati na kṛṣṇamukho bhavati nāpriyadarśanamukhaḥ | [SDhPS, 17 45.1]
api tu khalvajita sūkṣmasujātajihvādantoṣṭho bhavati āyatanāsaḥ | [SDhPS, 17 46.1]
praṇītamukhamaṇḍalaḥ subhrūḥ suparinikṣiptalalāṭo bhavati | [SDhPS, 17 47.1]
suparipūrṇapuruṣavyañjanapratilābhī ca bhavati | [SDhPS, 17 48.1]
tathāgataṃ ca avavādānuśāsakaṃ pratilabhate | [SDhPS, 17 49.1]
kṣipraṃ ca buddhairbhagavadbhiḥ saha samavadhānaṃ pratilabhate | [SDhPS, 17 50.1]
paśya ajita ekasattvamapi nāma utsāhayitvā iyat puṇyaṃ prasavati | [SDhPS, 17 51.1]
kaḥ punarvādo yaḥ satkṛtya śṛṇuyāt satkṛtya vācayet satkṛtya deśayet satkṛtya prakāśayediti | [SDhPS, 17 52.1]
atha khalu bhagavāṃstasyāṃ velāyāmimā gāthā abhāṣata | [SDhPS, 17 53.1]
{SDhPS, 18}
atha khalu bhagavān satatasamitābhiyuktaṃ bodhisattvaṃ mahāsattvam āmantrayāmāsa | [SDhPS, 18 1.1]
yaḥ kaścit kulaputra imaṃ dharmaparyāyaṃ dhārayiṣyati vācayiṣyati vā deśayiṣyati vā likhiṣyati vā sa kulaputro vā kuladuhitā vāṣṭau cakṣurguṇaśatāni pratilapsyate dvādaśa śrotraguṇaśatāni pratilapsyate 'ṣṭau ghrāṇaguṇaśatāni pratilapsyate dvādaśa jihvāguṇaśatāni pratilapsyate 'ṣṭau kāyaguṇaśatāni pratilapsyate dvādaśa manoguṇaśatāni pratilapsyate | [SDhPS, 18 1.2]
tasyaibhir bahubhirguṇaśataiḥ ṣaḍindriyagrāmaḥ pariśuddhaḥ supariśuddho bhaviṣyati | [SDhPS, 18 2.1]
sa evaṃ pariśuddhena cakṣurindriyeṇa prākṛtena māṃsacakṣuṣā mātāpitṛsaṃbhavena trisāhasramahāsāhasrāṃ lokadhātuṃ sāntarbahiḥ saśailavanaṣaṇḍāmadho yāvadavīcimahānirayamupādāya upari ca yāvat bhavāgraṃ tat sarvaṃ drakṣyati prākṛtena māṃsacakṣuṣā | [SDhPS, 18 3.1]
ye ca tasmin sattvā upapannās tān sarvān drakṣyati karmavipākaṃ ca teṣāṃ jñāsyatīti | [SDhPS, 18 4.1]
atha khalu bhagavāṃstasyāṃ velāyāmimā gāthā abhāṣata | [SDhPS, 18 5.1]
punaraparaṃ satatasamitābhiyukta sa kulaputro vā kuladuhitā vā imaṃ dharmaparyāyaṃ saṃprakāśayamānaḥ pareṣāṃ ca saṃśrāvayamānas tair dvādaśabhiḥ śrotraguṇaśataiḥ samanvāgataḥ ye trisāhasramahāsāhasrāyāṃ lokadhātau vividhāḥ śabdā niścaranti yāvadavīcirmahānirayo yāvacca bhavāgraṃ sāntarbahis tadyathā | [SDhPS, 18 12.1]
hastiśabdā vā aśvaśabdā vā uṣṭraśabdā vā gośabdā vā ajaśabdā vā janapadaśabdā vā rathaśabdā vā ruditaśabdā vā śokaśabdā vā bhairavaśabdā vā śaṅkhaśabdā vā ghaṇṭāśabdā vā paṭahaśabdā vā bherīśabdā vā krīḍāśabdā vā gītaśabdā vā nṛtyaśabdā vā tūryaśabdā vā vādyaśabdā vā strīśabdā vā puruṣaśabdā vā dārakaśabdā vā dārikāśabdā vā dharmaśabdā vā adharmaśabdā vā sukhaśabdā vā duḥkhaśabdā vā bālaśabdā vā āryaśabdā vā manojñaśabdā vā amanojñaśabdā vā devaśabdā vā nāgaśabdā vā yakṣaśabdā vā rākṣasaśabdā vā gandharvaśabdā vā asuraśabdā vā garuḍaśabdā vā kinnaraśabdā vā mahoragaśabdā vā manuṣyaśabdā vā amanuṣyaśabdā vā agniśabdā vā vāyuśabdā vā udakaśabdā vā grāmaśabdā vā nagaraśabdā vā bhikṣuśabdā vā śrāvakaśabdā vā pratyekabuddhaśabdā vā bodhisattvaśabdā vā tathāgataśabdā vā yāvantaḥ kecit trisāhasramahāsāhasrāyāṃ lokadhātau sāntarbahiḥ śabdā niścaranti tān śabdāṃstena prākṛtena pariśuddhena śrotrendriyeṇa śṛṇoti | [SDhPS, 18 12.2]
na ca tāvaddivyaṃ śrotramabhinirharati | [SDhPS, 18 13.1]
teṣāṃ teṣāṃ ca sattvānāṃ rutānyavabudhyate vibhāvayati vibhajati tena ca prākṛtena śrotrendriyeṇa | [SDhPS, 18 14.1]
teṣāṃ teṣāṃ ca sattvānāṃ rutāni śṛṇvatastasya taiḥ sarvaśabdaiḥ śrotrendriyaṃ nābhibhūyate | [SDhPS, 18 15.1]
evaṃrūpaḥ satatasamitābhiyukta tasya bodhisattvasya mahāsattvasya śrotrendriyapratilambho bhavati na ca tāvaddivyaṃ śrotramabhinirharati | [SDhPS, 18 16.1]
idamavocadbhagavān | [SDhPS, 18 17.1]
idaṃ vaditvā sugato hyathāparametaduvāca śāstā | [SDhPS, 18 18.1]
sa tena pariśuddhena ghrāṇendriyeṇa ye trisāhasramahāsāhasrāyāṃ lokadhātau sāntarbahirvividhagandhāḥ saṃvidyante tadyathā pūtigandhā vā manojñagandhā vā nānāprakārāṇāṃ sumanasāṃ gandhās tadyathā jātimallikācampakapāṭalagandhās tān gandhān ghrāyati | [SDhPS, 18 35]
jalajānāmapi puṣpāṇāṃ vividhān gandhān ghrāyati tadyathā utpalapadmakumudapuṇḍarīkāṇāṃ gandhān ghrāyati | [SDhPS, 18 36]
vividhānāṃ puṣpaphalavṛkṣāṇāṃ puṣpaphalagandhān ghrāyati tadyathā candanatamālapatratagarāgarusurabhigandhān ghrāyati | [SDhPS, 18 37]
nānāvikārāṇi gandhavikṛtiśatasahasrāṇi yānyekasthānasthitaḥ sarvāṇi ghrāyati | [SDhPS, 18 38.1]
sattvānāmapi vividhān gandhān ghrāyati tadyathā hastyaśvagaveḍakapaśugandhān ghrāyati | [SDhPS, 18 39]
vividhānāṃ ca tiryagyonigatānāṃ prāṇinām ātmabhāvagandhān ghrāyati | [SDhPS, 18 40.1]
strīpuruṣātmabhāvagandhān ghrāyati | [SDhPS, 18 41.1]
dārakadārikātmabhāvagandhān ghrāyati | [SDhPS, 18 42.1]
dūrasthānāmapi tṛṇagulmauṣadhivanaspatīnāṃ gandhān ghrāyati | [SDhPS, 18 43.1]
bhūtān gandhān vindati na ca tairgandhaiḥ saṃhriyate na saṃmuhyati | [SDhPS, 18 44.1]
sa ihasthita eva devānāmapi gandhān ghrāyati tadyathā pārijātakasya kovidārasya māndāravamahāmāndāravamañjūṣakamahāmañjūṣakānāṃ divyānāṃ puṣpāṇāṃ gandhān ghrāyati | [SDhPS, 18 45]
divyānām agarucūrṇacandanacūrṇānāṃ gandhān ghrāyati | [SDhPS, 18 46.1]
divyānāṃ ca nānāvidhānāṃ puṣpavikṛtiśatasahasrāṇāṃ gandhān ghrāyati nāmāni caiṣāṃ saṃjānīte | [SDhPS, 18 47.1]
devaputrātmabhāvagandhān ghrāyati tadyathā śakrasya devānāmindrasya ātmabhāvagandhaṃ ghrāyati | [SDhPS, 18 48]
taṃ ca jānīte yadi vā vaijayante prāsāde krīḍantaṃ ramantaṃ paricārayantaṃ yadi vā sudharmāyāṃ devasabhāyāṃ devānāṃ trāyastriṃśānāṃ dharmaṃ deśayantaṃ yadi vā udyānabhūmau niryāntaṃ krīḍanāya | [SDhPS, 18 49.1]
anyeṣāṃ ca devaputrāṇāṃ pṛthakpṛthagātmabhāvagandhān ghrāyati | [SDhPS, 18 50.1]
devakanyānāmapi devavadhūnāmapi ātmabhāvagandhān ghrāyati | [SDhPS, 18 51.1]
devakumārāṇāmapi ātmabhāvagandhān ghrāyati | [SDhPS, 18 52.1]
devakumārikāṇām api ātmabhāvagandhān ghrāyati | [SDhPS, 18 53.1]
na ca tairgandhaiḥ saṃhriyate | [SDhPS, 18 54.1]
anena paryāyeṇa yāvad bhavāgropapannānāmapi sattvānām ātmabhāvagandhān ghrāyati | [SDhPS, 18 55.1]
brahmakāyikānāmapi devaputrāṇāṃ mahābrahmaṇām api cātmabhāvagandhān ghrāyati | [SDhPS, 18 56.1]
anena paryāyeṇa sarvadevanikāyānāmapi ātmabhāvagandhān ghrāyati | [SDhPS, 18 57.1]
śrāvakapratyekabuddhabodhisattvatathāgatātmabhāvagandhān ghrāyati | [SDhPS, 18 58.1]
tathāgatāsanānāmapi gandhān ghrāyati | [SDhPS, 18 59.1]
yasmiṃśca sthāne te tathāgatā arhantaḥ samyaksaṃbuddhā viharanti tacca prajānāti | [SDhPS, 18 60.1]
na cāsya tad ghrāṇendriyaṃ taistair vividhairgandhaiḥ pratihanyate nopahanyate na sampīḍyate | [SDhPS, 18 61.1]
ākāṅkṣamāṇaśca tāṃstān gandhān pareṣāmapi vyākaroti | [SDhPS, 18 62.1]
na cāsya smṛtirupahanyate | [SDhPS, 18 63.1]
atha khalu bhagavāṃstasyāṃ velāyāmimā gāthā abhāṣata | [SDhPS, 18 64.1]
punaraparaṃ satatasamitābhiyukta sa kulaputro vā kuladuhitā vā imaṃ dharmaparyāyaṃ dhārayamāṇo deśayamānaḥ prakāśayamāno likhamānastairdvādaśabhirjihvāguṇaśataiḥ samanvāgataṃ jihvendriyaṃ pratilapsyate | [SDhPS, 18 95.1]
sa tathārūpeṇa jihvendriyeṇa yān yān rasānāsvādayati yān yān rasān jihvendriye upanikṣepsyati sarve te divyaṃ mahārasaṃ mokṣyante | [SDhPS, 18 96.1]
tathā ca āsvādayiṣyati yathā na kaṃcid rasam amanaāpam āsvādayiṣyati | [SDhPS, 18 97.1]
ye 'pi amanaāpā rasāste 'pi tasya jihvendriye samupanikṣiptāḥ divyaṃ rasaṃ mokṣyante | [SDhPS, 18 98.1]
yaṃ ca dharmaṃ vyāhariṣyati parṣanmadhyagatas tena tasya te sattvāḥ prīṇitendriyā bhaviṣyanti tuṣṭāḥ paramatuṣṭāḥ prāmodyajātāḥ | [SDhPS, 18 99.1]
madhuraścāsya valgumanojñasvaro gambhīro niścariṣyati hṛdayaṃgamaḥ premaṇīyaḥ | [SDhPS, 18 100.1]
tenāsya te sattvāstuṣṭā udagracittā bhaviṣyanti | [SDhPS, 18 101.1]
yeṣāṃ ca dharmaṃ deśayiṣyati te cāsya madhuranirghoṣaṃ śrutvā valgumanojñaṃ devā apyupasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 102.1]
devaputrā api devakanyā api upasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 103.1]
śakrā api brahmāṇo 'pi brahmakāyikā api devaputrā upasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 104.1]
nāgā nāgakanyā api upasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 105.1]
asurā asurakanyā api upasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 106.1]
garuḍā garuḍakanyā api upasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 107.1]
kinnarāḥ kinnarakanyā api mahoragā mahoragakanyā api yakṣā yakṣakanyā api piśācāḥ piśācakanyā api upasaṃkramitavyaṃ maṃsyante darśanāya vandanāya paryupāsanāya dharmaśravaṇāya ca | [SDhPS, 18 108.1]
te cāsya satkāraṃ kariṣyanti gurukāraṃ mānanāṃ pūjanām arcanāmapacāyanāṃ kariṣyanti | [SDhPS, 18 109.1]
bhikṣubhikṣuṇyupāsakopāsikā api darśanakāmā bhaviṣyanti | [SDhPS, 18 110.1]
rājāno 'pi rājaputrā api rājāmātyā api rājamahāmātrā api darśanakāmā bhaviṣyanti | [SDhPS, 18 111.1]
balacakravartino 'pi rājānaś cakravartino 'pi saptaratnasamanvāgatāḥ sakumārāḥ sāmātyāḥ sāntaḥpuraparivārā darśanakāmā bhaviṣyanti satkārārthinaḥ | [SDhPS, 18 112.1]
tāvanmadhuraṃ sa dharmabhāṇako dharmaṃ bhāṣiṣyate yathābhūtaṃ yathoktaṃ tathāgatena | [SDhPS, 18 113.1]
anye 'pi brāhmaṇagṛhapatayo naigamajānapadāstasya dharmabhāṇakasya satatasamitaṃ samanubaddhā bhaviṣyanti yāvad āyuṣparyavasānam | [SDhPS, 18 114.1]
tathāgataśrāvakā api asya darśanakāmā bhaviṣyanti | [SDhPS, 18 115.1]
pratyekabuddhā apyasya darśanakāmā bhaviṣyanti | [SDhPS, 18 116.1]
buddhā apyasya bhagavanto darśanakāmā bhaviṣyanti | [SDhPS, 18 117.1]
yasyāṃ ca diśi sa kulaputro vā kuladuhitā vā vihariṣyati tasyāṃ diśi tathāgatābhimukhaṃ dharmaṃ deśayiṣyati buddhadharmāṇāṃ ca bhājanabhūto bhaviṣyati | [SDhPS, 18 118.1]
evaṃ manojñastasya gambhīro dharmaśabdo niścariṣyati | [SDhPS, 18 119.1]
atha khalu bhagavāṃstasyāṃ velāyāmimā gāthā abhāṣata | [SDhPS, 18 120.1]
punaraparaṃ satatasamitābhiyukta sa bodhisattvo mahāsattva imaṃ dharmaparyāyaṃ dhārayamāṇo vā vācayamāno vā prakāśayamāno vā deśayamāno vā likhamāno vā aṣṭau kāyaguṇaśatāni pratilapsyati | [SDhPS, 18 130.1]
tasya kāyaḥ śuddhaḥ pariśuddho vaiḍūryapariśuddhacchavivarṇo bhaviṣyati priyadarśanaḥ sattvānām | [SDhPS, 18 131.1]
sa tasminnātmabhāve pariśuddhe sarvaṃ trisāhasramahāsāhasralokadhātuṃ drakṣyati | [SDhPS, 18 132.1]
ye ca trisāhasramahāsāhasre lokadhātau sattvāścyavanti upapadyante ca hīnāḥ praṇītāśca suvarṇā durvarṇāḥ sugatau durgatau ye ca cakravālamahācakravāleṣu merusumeruṣu ca parvatarājeṣu sattvāḥ prativasanti ye ca adhastādavīcyāmūrdhvaṃ ca yāvad bhavāgraṃ sattvāḥ prativasanti tān sarvān sva ātmabhāve drakṣyati | [SDhPS, 18 133.1]
ye cāpi kecidasmiṃs trisāhasramahāsāhasre lokadhātau śrāvakā vā pratyekabuddhā vā bodhisattvā vā tathāgatā vā prativasanti yaṃ ca te tathāgatā dharmaṃ deśayanti ye ca sattvāstāṃstathāgatān paryupāsante sarveṣāṃ teṣāṃ sattvānāmātmabhāvapratilambhān sva ātmabhāve drakṣyati | [SDhPS, 18 134.1]
tatkasya hetoḥ | [SDhPS, 18 135.1]
yathāpīdaṃ pariśuddhatvādātmabhāvasyeti | [SDhPS, 18 135.2]
atha khalu bhagavāṃstasyāṃ velāyāmimā gāthā abhāṣata | [SDhPS, 18 136.1]
punaraparaṃ satatasamitābhiyukta asya bodhisattvasya mahāsattvasya tathāgate parinirvṛte imaṃ dharmaparyāyaṃ dhārayato deśayataḥ saṃprakāśayato likhato vācayatas tair dvādaśabhir manaskāraguṇaśataiḥ samanvāgataṃ manaindriyaṃ pariśuddhaṃ bhaviṣyati | [SDhPS, 18 143.1]
sa tena pariśuddhena manaindriyeṇa yadyekagāthāmapyantaśaḥ śroṣyati tasya bahvarthamājñāsyati | [SDhPS, 18 144.1]
sa tām avabudhya tannidānaṃ māsamapi dharmaṃ deśayiṣyati caturmāsamapi saṃvatsaramapi dharmaṃ deśayiṣyati | [SDhPS, 18 145.1]
yaṃ ca dharmaṃ bhāṣiṣyati so 'sya smṛto na sa saṃpramoṣaṃ yāsyati | [SDhPS, 18 146.1]
ye kecillaukikā lokavyavahārā bhāṣyāṇi vā mantrā vā sarvāṃstān dharmanayena saṃsyandayiṣyati | [SDhPS, 18 147.1]
yāvantaśca kecit trisāhasramahāsāhasrāyāṃ lokadhātau ṣaṭsu gatiṣūpapannāḥ sattvāḥ saṃsaranti sarveṣāṃ teṣāṃ sattvānāṃ cittacaritavispanditāni jñāsyati | [SDhPS, 18 148.1]
iñjitamanyitaprapañcitāni jñāsyati praviciniṣyati | [SDhPS, 18 149.1]
apratilabdhe ca tāvadāryajñāne evaṃrūpaṃ cāsya manaindriyaṃ pariśuddhaṃ bhaviṣyati | [SDhPS, 18 150.1]
yāṃ yāṃ ca dharmaniruktimanuvicintya dharmaṃ deśayiṣyati sarvaṃ tad bhūtaṃ deśayiṣyati | [SDhPS, 18 151.1]
sarvaṃ tattathāgatabhāṣitaṃ sarvaṃ pūrvajinasūtraparyāyanirdiṣṭaṃ bhāṣati | [SDhPS, 18 152.1]
atha khalu bhagavāṃstasyāṃ velāyāmimā gāthā abhāṣata | [SDhPS, 18 153.1]
