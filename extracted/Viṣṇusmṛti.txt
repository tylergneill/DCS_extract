{ViSmṛ, 1}
brahmarātryāṃ vyatītāyāṃ prabuddhe padmasaṃbhave | [ViSmṛ, 1 1.1]
viṣṇuḥ sisṛkṣur bhūtāni jñātvā bhūmiṃ jalānugām | [ViSmṛ, 1 1.2]
jalakrīḍāruci śubhaṃ kalpādiṣu yathā purā | [ViSmṛ, 1 2.1]
vārāham āsthito rūpam ujjahāra vasuṃdharām | [ViSmṛ, 1 2.2]
vedapādo yūpadaṃṣṭraḥ kratudantaś citīmukhaḥ | [ViSmṛ, 1 3.1]
agnijihvo darbharomā brahmaśīrṣo mahātapāḥ | [ViSmṛ, 1 3.2]
ahorātrekṣaṇo divyo vedāṅgaśrutibhūṣaṇaḥ | [ViSmṛ, 1 4.1]
ājyanāsaḥ sruvatuṇḍaḥ sāmaghoṣasvano mahān | [ViSmṛ, 1 4.2]
dharmasatyamayaḥ śrīmān kramavikramasatkṛtaḥ | [ViSmṛ, 1 5.1]
prāyaścittamahāghoṇaḥ paśujānur mahākṛtiḥ | [ViSmṛ, 1 5.2]
udgātrāntro homaliṅgo bījauṣadhimahāphalaḥ | [ViSmṛ, 1 6.1]
vedyantarātmā mantrasphigvikṛtaḥ somaśoṇitaḥ | [ViSmṛ, 1 6.2]
vediskandho havirgandho havyakavyādivegavān | [ViSmṛ, 1 7.1]
prāgvaṃśakāyo dyutimān nānādīkṣābhir anvitaḥ | [ViSmṛ, 1 7.2]
dakṣiṇāhṛdayo yogamahāmantramayo mahān | [ViSmṛ, 1 8.1]
upākarmoṣṭharuciraḥ pravargyāvartabhūṣaṇaḥ | [ViSmṛ, 1 8.2]
nānāchandogatipatho guhyopaniṣadāsanaḥ | [ViSmṛ, 1 9.1]
chāyāpatnīsahāyo vai maṇiśṛṅga ivoditaḥ | [ViSmṛ, 1 9.2]
mahīṃ sāgaraparyantāṃ saśailavanakānanāṃ | [ViSmṛ, 1 10.1]
ekārṇavajalabhraṣṭām ekārṇavagataḥ prabhuḥ | [ViSmṛ, 1 10.2]
daṃṣṭrāgreṇa samuddhṛtya lokānāṃ hitakāmyayā | [ViSmṛ, 1 11.1]
ādidevo mahāyogī cakāra jagatīṃ punaḥ | [ViSmṛ, 1 11.2]
evaṃ yajñavarāheṇa bhūtvā bhūtahitārthinā | [ViSmṛ, 1 12.1]
uddhṛtā pṛthivī devī rasātalagatā purā | [ViSmṛ, 1 12.2]
uddhṛtya niścale sthāne sthāpayitvā tathā svake | [ViSmṛ, 1 13.1]
yathāsthānaṃ vibhajyāpas tadgatā madhusūdanaḥ | [ViSmṛ, 1 13.2]
sāmudryaś ca samudreṣu nādeyīś ca nadīṣu ca | [ViSmṛ, 1 14.1]
palvaleṣu ca pālvalyaḥ saraḥsu ca sarobhavāḥ | [ViSmṛ, 1 14.2]
pātālasaptakaṃ cakre lokānāṃ saptakaṃ tathā | [ViSmṛ, 1 15.1]
dvīpānām udadhīnāṃ ca sthānāni vividhāni ca | [ViSmṛ, 1 15.2]
sthānapālān lokapālān nadīḥ śailavanaspatīn | [ViSmṛ, 1 16.1]
ṛṣīṃś ca sapta dharmajñān vedān sāṅgān surāsurān | [ViSmṛ, 1 16.2]
piśācoragagandharvayakṣarākṣasamānuṣān | [ViSmṛ, 1 17.1]
paśupakṣimṛgādyāṃś ca bhūtagrāmaṃ caturvidham | [ViSmṛ, 1 17.2]
meghendracāpaśampādyān yajñāṃś ca vividhāṃs tathā | [ViSmṛ, 1 17.3]
evaṃ varāho bhagavān kṛtvedaṃ sacarācaram | [ViSmṛ, 1 18.1]
jagaj jagāma lokānām avijñātāṃ tadā gatim | [ViSmṛ, 1 18.2]
avijñātāṃ gatiṃ yāte devadeve janārdane | [ViSmṛ, 1 19.1]
vasudhā cintayāmāsa kā dhṛtir me bhaviṣyati | [ViSmṛ, 1 19.2]
pṛcchāmi kaśyapaṃ gatvā sa me vakṣyaty asaṃśayam | [ViSmṛ, 1 20.1]
madīyāṃ vahate cintāṃ nityam eva mahāmuniḥ | [ViSmṛ, 1 20.2]
evaṃ sā niścayaṃ kṛtvā devī strīrūpadhāriṇī | [ViSmṛ, 1 21.1]
jagāma kaśyapaṃ draṣṭuṃ dṛṣṭavāṃs tāṃ ca kaśyapaḥ | [ViSmṛ, 1 21.2]
nīlapaṅkajapatrākṣīṃ śāradendunibhānanām | [ViSmṛ, 1 22.1]
alisaṃghālakāṃ śubhrāṃ bandhujīvādharāṃ śubhām | [ViSmṛ, 1 22.2]
subhrūṃ susūkṣmadaśanāṃ cārunāsāṃ natabhruvam | [ViSmṛ, 1 23.1]
kambukaṇṭhīṃ saṃhatorūṃ pīnorujaghanasthalām | [ViSmṛ, 1 23.2]
virejatuḥ stanau yasyāḥ samau pīnau nirantarau | [ViSmṛ, 1 24.1]
śakrebhakumbhasaṃkāśau śātakumbhasamadyutī | [ViSmṛ, 1 24.2]
mṛṇālakomalau bāhū karau kisalayopamau | [ViSmṛ, 1 25.1]
rukmastambhanibhāv ūrū gūḍhe śliṣṭe ca jānunī | [ViSmṛ, 1 25.2]
jaṅghe virome susame pādāvatimanoramau | [ViSmṛ, 1 26.1]
jaghanaṃ ca ghanaṃ madhyaṃ yathā kesariṇaḥ śiśoḥ | [ViSmṛ, 1 26.2]
prabhāyutā nakhās tāmrā rūpaṃ sarvamanoharam | [ViSmṛ, 1 27.1]
kurvāṇāṃ vīkṣitair nityaṃ nīlotpalayutā diśaḥ | [ViSmṛ, 1 27.2]
kurvāṇāṃ prabhayā devīṃ tathā vitimirā diśaḥ | [ViSmṛ, 1 28.1]
susūkṣmaśuklavasanāṃ ratnottamavibhūṣitāṃ | [ViSmṛ, 1 28.2]
padanyāsair vasumatīṃ sapadmām iva kurvatīṃ | [ViSmṛ, 1 29.1]
rūpayauvanasampannāṃ vinītavad upasthitām | [ViSmṛ, 1 29.2]
samīpam āgatāṃ dṛṣṭvā pūjayitvātha kaśyapaḥ | [ViSmṛ, 1 30.1]
uvāca tāṃ varārohe vijñātaṃ hṛdgataṃ mayā | [ViSmṛ, 1 30.2]
dhare tava viśālākṣi gaccha devi janārdanam | [ViSmṛ, 1 31.1]
sa te vakṣyaty aśeṣeṇa bhāvinī te yathā dhṛtiḥ | [ViSmṛ, 1 31.2]
kṣīrode vasatis tasya mayā jñātā śubhānane | [ViSmṛ, 1 32.1]
dhyānayogena cārvaṅgi tvadarthaṃ tatprasādataḥ | [ViSmṛ, 1 32.2]
ity evam uktā sampūjya kaśyapaṃ vasudhā tataḥ | [ViSmṛ, 1 33.1]
prayayau keśavaṃ draṣṭuṃ kṣīrodam atha sāgaram | [ViSmṛ, 1 33.2]
sā dadarśāmṛtanidhiṃ candraraśmimanoharam | [ViSmṛ, 1 34.1]
pavanakṣobhasaṃjātavīcīśatasamākulam | [ViSmṛ, 1 34.2]
himavacchatasaṃkāśaṃ bhūmaṇḍalam ivāparam | [ViSmṛ, 1 35.1]
vīcīhastaiḥ pracalitair āhvayānam iva kṣitim | [ViSmṛ, 1 35.2]
tair eva śuklatāṃ candre vidadhānam ivāniśam | [ViSmṛ, 1 36.1]
antarasthena hariṇā vigatāśeṣakalmaṣam | [ViSmṛ, 1 36.2]
yasmāt tasmād dhārayantaṃ suśuklāṃ tanum ūrjitām | [ViSmṛ, 1 37.1]
pāṇḍuraṃ khagamāgamyam adhobhuvanavartinam | [ViSmṛ, 1 37.2]
indranīlakaḍārāḍhyaṃ viparītam ivāmbaram | [ViSmṛ, 1 38.1]
phalāvalīsamudbhūtavanasaṃgham ivācitam | [ViSmṛ, 1 38.2]
nirmokam iva śeṣāher vistīrṇāntam atīva hi | [ViSmṛ, 1 39.1]
taṃ dṛṣṭvā tatra madhyasthaṃ dadṛśe keśavālayam | [ViSmṛ, 1 39.2]
anirdeśyaparīmāṇam anirdeśyarddhisaṃyutam | [ViSmṛ, 1 40.1]
śeṣaparyaṅkagaṃ tasmin dadarśa madhusūdanam | [ViSmṛ, 1 40.2]
śeṣāhiphaṇaratnāṃśudurvibhāvyamukhāmbujam | [ViSmṛ, 1 41.1]
śaśāṅkaśatasaṃkāśaṃ sūryāyutasamaprabham | [ViSmṛ, 1 41.2]
pītavāsasamakṣobhyaṃ sarvaratnavibhūṣitam | [ViSmṛ, 1 42.1]
mukuṭenārkavarṇena kuṇḍalābhyāṃ virājitam | [ViSmṛ, 1 42.2]
saṃvāhyamānāṅghriyugaṃ lakṣmyā karatalaiḥ śubhaiḥ | [ViSmṛ, 1 43.1]
śarīradhāribhiḥ śastraiḥ sevyamānaṃ samantataḥ | [ViSmṛ, 1 43.2]
taṃ dṛṣṭvā puṇḍarīkākṣaṃ vavande madhusūdanam | [ViSmṛ, 1 44.1]
jānubhyām avaniṃ gatvā vijñāpayati cāpy atha | [ViSmṛ, 1 44.2]
uddhṛtāhaṃ tvayā deva rasātalatalaṃ gatā | [ViSmṛ, 1 45.1]
svasthāne sthāpitā viṣṇo lokānāṃ hitakāmyayā | [ViSmṛ, 1 45.2]
tatrādhunā hi deveśa kā dhṛtir me bhaviṣyati | [ViSmṛ, 1 46.1]
evam uktas tayā devyā devo vacanam abravīt | [ViSmṛ, 1 46.2]
varṇāśramācāraratāḥ santaḥ śāstraikatatparāḥ | [ViSmṛ, 1 47.1]
tvāṃ dhare dhārayiṣyanti teṣāṃ tvadbhāra āhitaḥ | [ViSmṛ, 1 47.2]
evam uktā vasumatī devadevam abhāṣata | [ViSmṛ, 1 48.1]
varṇānām āśramāṇāṃ ca dharmān vada sanātana | [ViSmṛ, 1 48.2]
tvatto 'ham śrotum icchāmi tvaṃ hi me paramā gatiḥ | [ViSmṛ, 1 49.1]
namas te devadeveśa devāribalasūdana | [ViSmṛ, 1 49.2]
nārāyaṇa jagannātha śaṅkhacakragadādhara | [ViSmṛ, 1 50.1]
padmanābha hṛṣīkeśa mahābalaparākrama | [ViSmṛ, 1 50.2]
atīndriya suduṣpāra deva śārṅgadhanurdhara | [ViSmṛ, 1 51.1]
varāha bhīma govinda purāṇa puruṣottama | [ViSmṛ, 1 51.2]
hiraṇyakeśa viśvākṣa yajñamūrte nirañjana | [ViSmṛ, 1 52.1]
kṣetrakṣetrajñadeveśa salilārṇavaśāyaka | [ViSmṛ, 1 52.2]
mantra mantravahācintya vedavedāṅgavigraha | [ViSmṛ, 1 53.1]
jagato 'sya samagrasya sṛṣṭisaṃhārakāraka | [ViSmṛ, 1 53.2]
dharmādharmajña dharmāṅga dharmayone varaprada | [ViSmṛ, 1 54.1]
viṣvaksenāmṛta vyoma madhukaiṭabhasūdana | [ViSmṛ, 1 54.2]
bṛhatāṃ bṛṃhaṇājñeya sarva sarvābhayaprada | [ViSmṛ, 1 55.1]
vareṇyānagha jīmūta jagannirmāṇakāraka | [ViSmṛ, 1 55.2]
āpyāyana apāṃ sthāna caitanyādhāra niṣkriya | [ViSmṛ, 1 56.1]
saptaśīrṣādhvaraguro purāṇapuruṣottama | [ViSmṛ, 1 56.2]
dhruvākṣara susūkṣmeśa bhaktavatsala pāvana | [ViSmṛ, 1 57.1]
tvaṃ gatiḥ sarvadevānāṃ tvaṃ gatir brahmavādinām | [ViSmṛ, 1 57.2]
tathā viditavedyānāṃ gatis tvaṃ puruṣottama | [ViSmṛ, 1 58.1]
prapannāsmi jagannātha dhruvaṃ vācaspatiṃ prabhum | [ViSmṛ, 1 58.2]
subrahmaṇyam anādhṛṣyaṃ vasuṣeṇaṃ vasupradam | [ViSmṛ, 1 59.1]
mahāyogabalopetaṃ pṛśnigarbhaṃ dhṛtārciṣam | [ViSmṛ, 1 59.2]
vāsudevaṃ mahātmānaṃ puṇḍarīkākṣaṃ acyutam | [ViSmṛ, 1 60.1]
surāsuraguruṃ devaṃ vibhuṃ bhūtamaheśvaram | [ViSmṛ, 1 60.2]
ekavyūhaṃ caturbāhuṃ jagatkāraṇakāraṇam | [ViSmṛ, 1 61.1]
brūhi me bhagavan dharmāṃś cāturvarṇyasya śāśvatān | [ViSmṛ, 1 61.2]
āśramācārasaṃyuktān sarahasyān sasaṃgrahān | [ViSmṛ, 1 62.1]
evam uktas tu deveśaḥ kṣoṇyā kṣoṇīm abhāṣata | [ViSmṛ, 1 62.2]
śṛṇu devi dhare dharmāṃś cāturvarṇyasya śāśvatān | [ViSmṛ, 1 63.1]
āśramācārasaṃyuktān sarahasyān sasaṃgrahān | [ViSmṛ, 1 63.2]
ye tu tvāṃ dhārayiṣyanti santas teṣāṃ parāyaṇān | [ViSmṛ, 1 64.1]
niṣaṇṇā bhava vāmoru kāñcane 'smin varāsane | [ViSmṛ, 1 64.2]
sukhāsīnā nibodha tvaṃ dharmān nigadato mama | [ViSmṛ, 1 65.1]
śuśruve vaiṣṇavān dharmān sukhāsīnā dharā tadā | [ViSmṛ, 1 65.2]
{ViSmṛ, 2}
brāhmaṇaḥ kṣatriyo vaiśyaḥ śūdraś ceti varṇāś catvāraḥ | [ViSmṛ, 2 1.1]
teṣām ādyā dvijātayas trayaḥ | [ViSmṛ, 2 2.1]
teṣāṃ niṣekādyaḥ śmaśānānto mantravat kriyāsamūhaḥ | [ViSmṛ, 2 3.1]
teṣāṃ ca dharmāḥ | [ViSmṛ, 2 4.1]
brāhmaṇasyādhyāpanam | [ViSmṛ, 2 5.1]
kṣatriyasya śastranityatā | [ViSmṛ, 2 6.1]
vaiśyasya paśupālanam | [ViSmṛ, 2 7.1]
śūdrasya dvijātiśuśrūṣā | [ViSmṛ, 2 8.1]
dvijānāṃ yajanādhyayane | [ViSmṛ, 2 9.1]
athaiteṣāṃ vṛttayaḥ | [ViSmṛ, 2 10.1]
brāhmaṇasya yājanapratigrahau | [ViSmṛ, 2 11.1]
kṣatriyasya kṣititrāṇam | [ViSmṛ, 2 12.1]
kṛṣigorakṣavāṇijyakusīdayonipoṣaṇāni vaiśyasya | [ViSmṛ, 2 13.1]
śūdrasya sarvaśilpāni | [ViSmṛ, 2 14.1]
āpady anantarā vṛttiḥ | [ViSmṛ, 2 15.1]
kṣamā satyam damaḥ śaucaṃ dānam indriyasaṃyamaḥ | [ViSmṛ, 2 16.1]
ahiṃsā guruśuśrūṣā tīrthānusaraṇaṃ dayā | [ViSmṛ, 2 16.2]
ārjavaṃ lobhaśūnyatvaṃ devabrāhmaṇapūjanam | [ViSmṛ, 2 17.1]
anabhyasūyā ca tathā dharmaḥ sāmānya ucyate | [ViSmṛ, 2 17.2]
{ViSmṛ, 3}
atha rājadharmāḥ | [ViSmṛ, 3 1.1]
prajāparipālanam | [ViSmṛ, 3 2.1]
varṇāśramāṇāṃ sve sve dharme vyavasthāpanam | [ViSmṛ, 3 3.1]
rājā ca jāṅgalaṃ paśavyaṃ sasyopetaṃ deśam āśrayet | [ViSmṛ, 3 4.1]
vaiśyaśūdraprāyaṃ ca | [ViSmṛ, 3 5.1]
tatra dhanvanṛmahīvārivṛkṣagiridurgāṇām anyatamaṃ durgam āśrayet | [ViSmṛ, 3 6.1]
tatrasthaś ca svasvagrāmādhipān kuryāt | [ViSmṛ, 3 7.1]
daśādhyakṣān | [ViSmṛ, 3 8.1]
śatādhyakṣān | [ViSmṛ, 3 9.1]
deśādhyakṣāṃś ca | [ViSmṛ, 3 10.1]
grāmadoṣāṇāṃ grāmādhyakṣaḥ parihāraṃ kuryāt | [ViSmṛ, 3 11.1]
aśakto daśagrāmādhyakṣāya nivedayet | [ViSmṛ, 3 12.1]
so 'py aśaktaḥ śatādhyakṣāya | [ViSmṛ, 3 13.1]
so 'py aśakto deśādhyakṣāya | [ViSmṛ, 3 14.1]
deśādhyakṣo 'pi sarvātmanā doṣam ucchindyāt | [ViSmṛ, 3 15.1]
ākaraśulkataranāgavaneṣvāptān niyuñjīta | [ViSmṛ, 3 16.1]
dharmiṣṭhān dharmakāryeṣu | [ViSmṛ, 3 17.1]
nipuṇān arthakāryeṣu | [ViSmṛ, 3 18.1]
śūrān saṃgrāmakarmasu | [ViSmṛ, 3 19.1]
ugrān ugreṣu | [ViSmṛ, 3 20.1]
ṣaṇḍhān strīṣu | [ViSmṛ, 3 21.1]
prajābhyo balyarthaṃ saṃvatsareṇa dhānyataḥ ṣaṣṭham aṃśam ādadyāt | [ViSmṛ, 3 22.1]
sarvasasyebhyaś ca | [ViSmṛ, 3 23.1]
dvikaṃ śataṃ paśuhiraṇyebhyo vastrebhyaś ca | [ViSmṛ, 3 24.1]
māṃsamadhughṛtauṣadhigandhapuṣpamūlaphalarasadārupatrājinamṛdbhāṇḍāśmabhāṇḍavaidalebhyaḥ ṣaṣṭhabhāgaṃ rājā | [ViSmṛ, 3 25.1]
brāhmaṇebhyaḥ karādānaṃ na kuryāt | [ViSmṛ, 3 26.1]
te hi rājño dharmakarāḥ | [ViSmṛ, 3 27.1]
rājā ca prajābhyaḥ sukṛtaduṣkṛtebhyaḥ ṣaṣṭhāṃśabhāk | [ViSmṛ, 3 28.1]
svadeśapaṇyāc ca śulkāṃśaṃ daśamam ādadyāt | [ViSmṛ, 3 29.1]
paradeśapaṇyāc ca viṃśatitamam | [ViSmṛ, 3 30.1]
śulkasthānād apakrāman sarvāpahāram āpnuyāt | [ViSmṛ, 3 31.1]
śilpinaḥ karmajīvinaś ca māsenaikaṃ rājñaḥ karma kuryuḥ | [ViSmṛ, 3 32.1]
svāmyamātyadurgakośadaṇḍarāṣṭramitrāṇi prakṛtayaḥ | [ViSmṛ, 3 33.1]
taddūṣakāṃś ca hanyāt | [ViSmṛ, 3 34.1]
svarāṣṭrapararāṣṭrayoś ca cāracakṣuḥ syāt | [ViSmṛ, 3 35.1]
sādhūnāṃ pūjanaṃ kuryāt | [ViSmṛ, 3 36.1]
duṣṭāṃś ca hanyāt | [ViSmṛ, 3 37.1]
śatrumitrodāsīnamadhyameṣu sāmabhedadānadaṇḍān yathārhaṃ yathākālaṃ prayuñjīta | [ViSmṛ, 3 38.1]
saṃdhivigrahayānāsanasaṃśrayadvaidhībhāvāṃś ca yathākālam āśrayet | [ViSmṛ, 3 39.1]
caitre mārgaśīrṣe vā yātrāṃ yāyāt | [ViSmṛ, 3 40.1]
parasya vyasane vā | [ViSmṛ, 3 41.1]
paradeśāvāptau taddeśadharmān nocchindyāt | [ViSmṛ, 3 42.1]
pareṇābhiyuktaś ca sarvātmanā svarāṣṭraṃ gopāyet | [ViSmṛ, 3 43.1]
nāsti rājñāṃ samare tanutyāgasadṛśo dharmaḥ | [ViSmṛ, 3 44.1]
gobrāhmaṇanṛpamitradhanadārajīvitarakṣaṇāt ye hatās te svargalokabhājaḥ | [ViSmṛ, 3 45.1]
varṇasaṃkararakṣaṇārthaṃ ca | [ViSmṛ, 3 46.1]
rājā parapurāvāptau tatra tatkulīnam abhiṣiñcet | [ViSmṛ, 3 47.1]
na rājakulam ucchindyāt | [ViSmṛ, 3 48.1]
anyatrākulīnarājakulāt | [ViSmṛ, 3 49.1]
mṛgayākṣastrīpānābhiratiṃ pariharet | [ViSmṛ, 3 50.1]
vākpāruṣyadaṇḍapāruṣye ca | [ViSmṛ, 3 51.1]
nārthadūṣaṇaṃ kuryāt | [ViSmṛ, 3 52.1]
ādyadvārāṇi nocchindyāt | [ViSmṛ, 3 53.1]
nāpātravarṣī syāt | [ViSmṛ, 3 54.1]
ākarebhyaḥ sarvam ādadyāt | [ViSmṛ, 3 55.1]
nidhiṃ labdhvā tadardhaṃ brāhmaṇebhyo dadyāt | [ViSmṛ, 3 56.1]
dvitīyam ardhaṃ kośe praveśayet | [ViSmṛ, 3 57.1]
nidhiṃ brāhmaṇo labdhvā sarvam ādadyāt | [ViSmṛ, 3 58.1]
kṣatriyaś caturtham aṃśaṃ rājñe dadyāt caturtham aṃśaṃ brāhmaṇebhyaḥ ardham ādadyāt | [ViSmṛ, 3 59.1]
vaiśyas tu caturtham aṃśaṃ rājñe dadyāt brāhmaṇebhyo 'rdhaṃ caturtham aṃśam ādadyāt | [ViSmṛ, 3 60.1]
śūdraś cāvāptaṃ dvādaśadhā vibhajya pañcāṃśān rājñe dadyāt pañcāṃśān brāhmaṇebhyaḥ aṃśadvayam ādadyāt | [ViSmṛ, 3 61.1]
aniveditavijñātasya sarvam apaharet | [ViSmṛ, 3 62.1]
svanihitād rājñe brāhmaṇavarjaṃ dvādaśam aṃśaṃ dadyuḥ | [ViSmṛ, 3 63.1]
paranihitaṃ svanihitam iti bruvaṃs tatsamaṃ daṇḍam āvahet | [ViSmṛ, 3 64.1]
bālānāthastrīdhanāni rājā paripālayet | [ViSmṛ, 3 65.1]
caurahṛtaṃ dhanam avāpya sarvam eva sarvavarṇebhyo dadyāt | [ViSmṛ, 3 66.1]
anavāpya ca svakośād eva dadyāt | [ViSmṛ, 3 67.1]
śāntisvastyayanopāyair daivopaghātān praśamayet | [ViSmṛ, 3 68.1]
paracakropaghātāṃś ca śastranityatayā | [ViSmṛ, 3 69.1]
vedetihāsadharmaśāstrārthakuśalaṃ kulīnam avyaṅgaṃ tapasvinaṃ purohitaṃ ca varayet | [ViSmṛ, 3 70.1]
śucīn alubdhān avahitān śaktisampannān sarvārtheṣu ca sahāyān | [ViSmṛ, 3 71.1]
svayam eva vyavahārān paśyed vidvadbhir brāhmaṇaiḥ sārdham | [ViSmṛ, 3 72.1]
vyavahāradarśane brāhmaṇaṃ vā niyuñjyāt | [ViSmṛ, 3 73.1]
janmakarmavratopetāś ca rājñā sabhāsadaḥ kāryāḥ ripau mitre ca ye samāḥ kāmakrodhabhayalobhādibhiḥ kāryārthibhir anāhāryāḥ | [ViSmṛ, 3 74.1]
rājā ca sarvakāryeṣu sāṃvatsarādhīnaḥ syāt | [ViSmṛ, 3 75.1]
devabrāhmaṇān satatam eva pūjayet | [ViSmṛ, 3 76.1]
vṛddhasevī bhavet | [ViSmṛ, 3 77.1]
yajñayājī ca | [ViSmṛ, 3 78.1]
na cāsya viṣaye brāhmaṇaḥ kṣudhārto 'vasīdet | [ViSmṛ, 3 79.1]
na cānyo 'pi satkarmanirataḥ | [ViSmṛ, 3 80.1]
brāhmaṇebhyaś ca bhuvaṃ pratipādayet | [ViSmṛ, 3 81.1]
yeṣāṃ ca pratipādayet teṣāṃ svavaṃśyān bhuvaḥ parimāṇaṃ dānacchedopavarṇanaṃ ca paṭe tāmrapaṭṭe vā likhitaṃ svamudrāṅkitaṃ cāgāminṛpativijñāpanārthaṃ dadyāt | [ViSmṛ, 3 82.1]
paradattāṃ ca bhuvaṃ nāpaharet | [ViSmṛ, 3 83.1]
brāhmaṇebhyaḥ sarvadāyān prayacchet | [ViSmṛ, 3 84.1]
sarvatas tv ātmānaṃ gopāyet | [ViSmṛ, 3 85.1]
sudarśanaś ca syāt | [ViSmṛ, 3 86.1]
viṣaghnāgadamantradhārī ca | [ViSmṛ, 3 87.1]
nāparīkṣitam upayuñjyāt | [ViSmṛ, 3 88.1]
smitapūrvābhibhāṣī syāt | [ViSmṛ, 3 89.1]
vadhyeṣv api na bhruṃkuṭīm ācaret | [ViSmṛ, 3 90.1]
aparādhānurūpaṃ ca daṇḍaṃ daṇḍyeṣu dāpayet | [ViSmṛ, 3 91.1]
samyagdaṇḍapraṇayanaṃ kuryāt | [ViSmṛ, 3 92.1]
dvitīyam aparādhaṃ na sa kasyacit kṣameta | [ViSmṛ, 3 93.1]
svadharmam apālayan nādaṇḍyo nāmāsti rājñām | [ViSmṛ, 3 94.1]
yatra śyāmo lohitākṣo daṇḍaś carati nirbhayaḥ | [ViSmṛ, 3 95.1]
prajās tatra vivardhante netā cet sādhu paśyati | [ViSmṛ, 3 95.2]
svarāṣṭre nyāyadaṇḍaḥ syād bhṛśadaṇḍaś ca śatruṣu | [ViSmṛ, 3 96.1]
suhṛtsv ajihmaḥ snigdheṣu brāhmaṇeṣu kṣamānvitaḥ | [ViSmṛ, 3 96.2]
evaṃvṛttasya nṛpateḥ śiloñchenāpi jīvataḥ | [ViSmṛ, 3 97.1]
vistīryate yaśo loke tailabindur ivāmbhasi | [ViSmṛ, 3 97.2]
prajāsukhe sukhī rājā tadduḥkhe yaś ca duḥkhitaḥ | [ViSmṛ, 3 98.1]
sa kīrtiyukto loke 'smin pretya svarge mahīyate | [ViSmṛ, 3 98.2]
{ViSmṛ, 4}
jālasthārkamarīcigataṃ rajaḥ trasareṇusaṃjñakam | [ViSmṛ, 4 1.1]
tadaṣṭakaṃ likṣā | [ViSmṛ, 4 2.1]
tattrayaṃ rājasarṣapaḥ | [ViSmṛ, 4 3.1]
tattrayaṃ gaurasarṣapaḥ | [ViSmṛ, 4 4.1]
tatṣaṭkaṃ yavaḥ | [ViSmṛ, 4 5.1]
tattrayaṃ kṛṣṇalam | [ViSmṛ, 4 6.1]
tatpañcakaṃ māṣaḥ | [ViSmṛ, 4 7.1]
taddvādaśakam akṣārdham | [ViSmṛ, 4 8.1]
akṣārdham eva sacaturmāṣakaṃ suvarṇaḥ | [ViSmṛ, 4 9.1]
catuḥsuvarṇako niṣkaḥ | [ViSmṛ, 4 10.1]
dve kṛṣṇale samadhṛte rūpyamāṣakaḥ | [ViSmṛ, 4 11.1]
tatṣoḍaśakaṃ dharaṇam | [ViSmṛ, 4 12.1]
tāmrakārṣikaḥ kārṣāpaṇaḥ | [ViSmṛ, 4 13.1]
paṇānāṃ dve śate sārdhe prathamaḥ sāhasaḥ smṛtaḥ | [ViSmṛ, 4 14.1]
madhyamaḥ pañca vijñeyaḥ sahasraṃ tveṣa cottamaḥ | [ViSmṛ, 4 14.2]
{ViSmṛ, 5}
atha mahāpātakino brāhmaṇavarjaṃ sarve vadhyāḥ | [ViSmṛ, 5 1.1]
na śārīro brāhmaṇasya daṇḍaḥ | [ViSmṛ, 5 2.1]
svadeśāt brāhmaṇaṃ kṛtāṅkaṃ vivāsayet | [ViSmṛ, 5 3.1]
tasya ca brahmahatyāyām aśiraskaṃ puruṣaṃ lalāṭe kuryāt | [ViSmṛ, 5 4.1]
surādhvajaṃ surāpāne | [ViSmṛ, 5 5.1]
śvapadaṃ steye | [ViSmṛ, 5 6.1]
bhagaṃ gurutalpagamane | [ViSmṛ, 5 7.1]
anyatrāpi vadhyakarmaṇi tiṣṭhantaṃ samagradhanam akṣataṃ vivāsayet | [ViSmṛ, 5 8.1]
kūṭaśāsanakartṝṃś ca rājā hanyāt | [ViSmṛ, 5 9.1]
kūṭalekhyakārāṃś ca | [ViSmṛ, 5 10.1]
garadāgnidaprasahyataskarān strībālapuruṣaghātinaś ca | [ViSmṛ, 5 11.1]
ye ca dhānyaṃ daśabhyaḥ kumbhebhyo 'dhikam apahareyuḥ | [ViSmṛ, 5 12.1]
dharimameyānāṃ śatād abhyadhikam | [ViSmṛ, 5 13.1]
ye cākulīnā rājyam abhikāmayeyuḥ | [ViSmṛ, 5 14.1]
setubhedakāṃś ca | [ViSmṛ, 5 15.1]
prasahya taskarāṇāṃ cāvakāśabhaktapradāṃś ca | [ViSmṛ, 5 16.1]
anyatra rājāśakteḥ | [ViSmṛ, 5 17.1]
striyam aśaktabhartṛkāṃ tadatikramaṇīṃ ca | [ViSmṛ, 5 18.1]
hīnavarṇo 'dhikavarṇasya yenāṅgenāparādhaṃ kuryāt tad evāsya śātayet | [ViSmṛ, 5 19.1]
ekāsanopaveśī kaṭyāṃ kṛtāṅko nirvāsyaḥ | [ViSmṛ, 5 20.1]
niṣṭhīvyauṣṭhadvayavihīnaḥ kāryaḥ | [ViSmṛ, 5 21.1]
avaśardhayitā ca gudahīnaḥ | [ViSmṛ, 5 22.1]
ākrośayitā ca vijihvaḥ | [ViSmṛ, 5 23.1]
darpeṇa dharmopadeśakāriṇāṃ rājā taptam āsecayet tailam āsye | [ViSmṛ, 5 24.1]
droheṇa ca nāmajātigrahaṇe daśāṅgulo 'sya śaṅkur nikheyaḥ | [ViSmṛ, 5 25.1]
śrutadeśajātikarmaṇām anyathāvādī kārṣāpaṇaśatadvayaṃ daṇḍyaḥ | [ViSmṛ, 5 26.1]
kāṇakhañjādīnāṃ tathyavādy api kārṣāpaṇadvayam | [ViSmṛ, 5 27.1]
gurūn ākṣipan kārṣāpaṇaśatadvayam | [ViSmṛ, 5 28.1]
parasya patanīyākṣepe kṛte tūttamasāhasam | [ViSmṛ, 5 29.1]
upapātakayukte madhyamam | [ViSmṛ, 5 30.1]
traividyavṛddhānāṃ kṣepe jātipūgānāṃ ca | [ViSmṛ, 5 31.1]
grāmadeśayoś ca prathamasāhasam | [ViSmṛ, 5 32.1]
nyaṅgatāyukte kṣepe kārṣāpaṇaśatam | [ViSmṛ, 5 33.1]
mātṛyukte tūttamam | [ViSmṛ, 5 34.1]
samavarṇākrośane dvādaśa paṇān daṇḍyaḥ | [ViSmṛ, 5 35.1]
hīnavarṇākrośane ṣaṭ | [ViSmṛ, 5 36.1]
yathākālam uttamavarṇākṣepe tatpramāṇo daṇḍaḥ | [ViSmṛ, 5 37.1]
trayo vā kārṣāpaṇāḥ | [ViSmṛ, 5 38.1]
śuktavākyābhidhāne tv evam eva | [ViSmṛ, 5 39.1]
pārajāyī savarṇāgamane tūttamasāhasaṃ daṇḍyaḥ | [ViSmṛ, 5 40.1]
hīnavarṇāgamane madhyamam | [ViSmṛ, 5 41.1]
gogamane ca | [ViSmṛ, 5 42.1]
antyāgamane vadhyaḥ | [ViSmṛ, 5 43.1]
paśugamane kārṣāpaṇaśataṃ daṇḍyaḥ | [ViSmṛ, 5 44.1]
doṣam anākhyāya kanyāṃ prayacchaṃś ca | [ViSmṛ, 5 45.1]
tāṃ ca bibhṛyāt | [ViSmṛ, 5 46.1]
aduṣṭāṃ duṣṭām iti bruvann uttamasāhasam | [ViSmṛ, 5 47.1]
gajāśvoṣṭragoghātī tv ekakarapādaḥ kāryaḥ | [ViSmṛ, 5 48.1]
vimāṃsavikrayī ca | [ViSmṛ, 5 49.1]
grāmyapaśughātī kārṣāpaṇaśataṃ daṇḍyaḥ | [ViSmṛ, 5 50.1]
paśusvāmine tanmūlyaṃ dadyāt | [ViSmṛ, 5 51.1]
āraṇyapaśughātī pañcāśataṃ kārṣāpaṇān | [ViSmṛ, 5 52.1]
pakṣighātī matsyaghātī ca daśa kārṣāpaṇān | [ViSmṛ, 5 53.1]
kīṭopaghātī ca kārṣāpaṇam | [ViSmṛ, 5 54.1]
phalopagamadrumacchedī tūttamasāhasam | [ViSmṛ, 5 55.1]
puṣpopagamadrumacchedī madhyamam | [ViSmṛ, 5 56.1]
vallīgulmalatāchedī kārṣāpaṇaśatam | [ViSmṛ, 5 57.1]
tṛṇacchedyekam | [ViSmṛ, 5 58.1]
sarve ca tatsvāmināṃ tadutpattim | [ViSmṛ, 5 59.1]
hastenodgūrayitā daśakārṣāpaṇam | [ViSmṛ, 5 60.1]
pādena viṃśatim | [ViSmṛ, 5 61.1]
kāṣṭhena prathamasāhasam | [ViSmṛ, 5 62.1]
pāṣāṇena madhyamam | [ViSmṛ, 5 63.1]
śastreṇottamam | [ViSmṛ, 5 64.1]
pādakeśāṃśukakaraluñcane daśa paṇān | [ViSmṛ, 5 65.1]
śoṇitena vinā duḥkham utpādayitā dvātriṃśatpaṇān | [ViSmṛ, 5 66.1]
saha śoṇitena catuḥṣaṣṭim | [ViSmṛ, 5 67.1]
karapādadantabhaṅge karṇanāsāvikartane madhyamam | [ViSmṛ, 5 68.1]
ceṣṭābhojanavāgrodhe prahāradāne ca | [ViSmṛ, 5 69.1]
netrakandharābāhusakthyaṃsabhaṅge cottamam | [ViSmṛ, 5 70.1]
ubhayanetrabhedinaṃ rājā yāvaj jīvaṃ bandhanān na muñcet | [ViSmṛ, 5 71.1]
tādṛśam eva vā kuryāt | [ViSmṛ, 5 72.1]
ekaṃ bahūnāṃ nighnatāṃ pratyekam uktād daṇḍād dviguṇaḥ | [ViSmṛ, 5 73.1]
utkrośantam anabhidhāvatāṃ tatsamīpavartināṃ saṃsaratāṃ ca | [ViSmṛ, 5 74.1]
sarve ca puruṣapīḍākarās tadutthānavyayaṃ dadyuḥ | [ViSmṛ, 5 75.1]
grāmyapaśupīḍākarāś ca | [ViSmṛ, 5 76.1]
go'śvoṣṭragajāpahāry ekakarapādaḥ kāryaḥ | [ViSmṛ, 5 77.1]
ajāvyapahāry ekakaraś ca | [ViSmṛ, 5 78.1]
dhānyāpahāryekādaśaguṇaṃ daṇḍyaḥ | [ViSmṛ, 5 79.1]
sasyāpahārī ca | [ViSmṛ, 5 80.1]
suvarṇarajatavastrāṇāṃ pañcāśatas tv abhyadhikam apaharan vikaraḥ | [ViSmṛ, 5 81.1]
tadūnam ekādaśaguṇaṃ daṇḍyaḥ | [ViSmṛ, 5 82.1]
sūtrakārpāsagomayaguḍadadhikṣīratakratṛṇalavaṇamṛdbhasmapakṣimatsyaghṛtatailamāṃsamadhuvaidalaveṇumṛnmayalohabhāṇḍānām apahartā mūlyāt triguṇaṃ daṇḍyaḥ | [ViSmṛ, 5 83.1]
pakvānnānāṃ ca | [ViSmṛ, 5 84.1]
puṣpaharitagulmavallīlatāparṇānām apaharaṇe pañcakṛṣṇalam | [ViSmṛ, 5 85.1]
śākamūlaphalānāṃ ca | [ViSmṛ, 5 86.1]
ratnāpahāry uttamasāhasam | [ViSmṛ, 5 87.1]
anuktadravyāṇām apahartā mūlyasamam | [ViSmṛ, 5 88.1]
stenāḥ sarvam apahṛtaṃ dhanikasya dāpyāḥ | [ViSmṛ, 5 89.1]
tatas teṣām abhihitadaṇḍaprayogaḥ | [ViSmṛ, 5 90.1]
yeṣāṃ deyaḥ panthās teṣām apathadāyī kārṣāpaṇapañcaviṃśatiṃ daṇḍyaḥ | [ViSmṛ, 5 91.1]
āsanārhasyāsanam adadacca | [ViSmṛ, 5 92.1]
pūjārham apūjayaṃśca | [ViSmṛ, 5 93.1]
prātiveśyabrāhmaṇanimantraṇātikramaṇe ca | [ViSmṛ, 5 94.1]
nimantrayitvā bhojanādāyinaś ca | [ViSmṛ, 5 95.1]
nimantritas tathety uktvā cābhuñjānaḥ suvarṇamāṣakam | [ViSmṛ, 5 96.1]
niketayituś ca dviguṇam annam | [ViSmṛ, 5 97.1]
abhakṣyeṇa brāhmaṇasya dūṣayitā ṣoḍaśa suvarṇān | [ViSmṛ, 5 98.1]
jātyapahāriṇā śatam | [ViSmṛ, 5 99.1]
surayā vadhyaḥ | [ViSmṛ, 5 100.1]
kṣatriyaṃ dūṣayitus tadardham | [ViSmṛ, 5 101.1]
vaiśyaṃ dūṣayitus tadardham api | [ViSmṛ, 5 102.1]
śūdraṃ dūṣayituḥ prathamasāhasam | [ViSmṛ, 5 103.1]
aspṛśyaḥ kāmakāreṇa spṛśan spṛśyaṃ traivarṇikaṃ vadhyaḥ | [ViSmṛ, 5 104.1]
rajasvalāṃ śiphābhis tāḍayet | [ViSmṛ, 5 105.1]
pathyudyānodakasamīpe 'pyaśucikārī paṇaśatam | [ViSmṛ, 5 106.1]
taccāpāsyāt | [ViSmṛ, 5 107.1]
gṛhabhūkuḍyādyupabhettā madhyamasāhasam | [ViSmṛ, 5 108.1]
tac ca yojayet | [ViSmṛ, 5 109.1]
gṛhe pīḍākaraṃ dravyaṃ prakṣipan paṇaśatam | [ViSmṛ, 5 110.1]
sādhāraṇāpalāpī ca | [ViSmṛ, 5 111.1]
preṣitasyāpradātā ca | [ViSmṛ, 5 112.1]
pitṛputrācāryayājyartvijām anyonyāpatitatyāgī ca | [ViSmṛ, 5 113.1]
na ca tān jahyāt | [ViSmṛ, 5 114.1]
śūdrapravrajitānāṃ daive pitrye bhojakāś ca | [ViSmṛ, 5 115.1]
ayogyakarmakārī ca | [ViSmṛ, 5 116.1]
samudragṛhabhedakaś ca | [ViSmṛ, 5 117.1]
aniyuktaḥ śapathakārī | [ViSmṛ, 5 118.1]
paśūnāṃ puṃstvopaghātakārī | [ViSmṛ, 5 119.1]
pitāputravirodhe sākṣiṇāṃ daśapaṇo daṇḍaḥ | [ViSmṛ, 5 120.1]
yas tayoś cāntare syāt tasyottamasāhasaḥ | [ViSmṛ, 5 121.1]
tulāmānakūṭakartuś ca | [ViSmṛ, 5 122.1]
tadakūṭe kūṭavādinaś ca | [ViSmṛ, 5 123.1]
dravyāṇāṃ pratirūpavikrayikasya ca | [ViSmṛ, 5 124.1]
sambhūya vaṇijāṃ paṇyam anargheṇāvarundhatām | [ViSmṛ, 5 125.1]
pratyekaṃ vikrīṇatāṃ ca | [ViSmṛ, 5 126.1]
gṛhītamūlyaṃ yaḥ paṇyaṃ kretur naiva dadyāt tasyāsau sodayaṃ dāpyaḥ | [ViSmṛ, 5 127.1]
rājñā ca paṇaśataṃ daṇḍyaḥ | [ViSmṛ, 5 128.1]
krītam akrīṇato yā hāniḥ sā kretur eva syāt | [ViSmṛ, 5 129.1]
rājaniṣiddhaṃ vikrīṇatas tadapahāraḥ | [ViSmṛ, 5 130.1]
tarikaḥ sthalajaṃ śulkaṃ gṛhṇan daśapaṇān daṇḍyaḥ | [ViSmṛ, 5 131.1]
brahmacārivānaprasthabhikṣugurviṇītīrthānusāriṇāṃ nāvikaḥ śaulkikaḥ śulkam ādadānaś ca | [ViSmṛ, 5 132.1]
tac ca teṣāṃ dadyāt | [ViSmṛ, 5 133.1]
dyūte kūṭākṣadevināṃ karacchedaḥ | [ViSmṛ, 5 134.1]
upadhidevināṃ saṃdaṃśacchedaḥ | [ViSmṛ, 5 135.1]
granthibhedakānāṃ ca | [ViSmṛ, 5 136.1]
utkṣepakānāṃ ca karacchedaḥ | [ViSmṛ, 5 136.2]
divā paśūnāṃ vṛkādyupaghāte pāle tv anāyati pāladoṣaḥ | [ViSmṛ, 5 137.1]
vinaṣṭapaśumūlyaṃ ca svāmine dadyāt | [ViSmṛ, 5 138.1]
ananujñātāṃ duhan pañcaviṃśatiṃ kārṣāpaṇān | [ViSmṛ, 5 139.1]
mahiṣī cet sasyanāśaṃ kuryāt tatpālas tv aṣṭau māṣān daṇḍyaḥ | [ViSmṛ, 5 140.1]
apālāyāḥ svāmī | [ViSmṛ, 5 141.1]
aśvas tūṣṭro gardabho vā | [ViSmṛ, 5 142.1]
gauś cet tadardham | [ViSmṛ, 5 143.1]
tadardham ajāvikam | [ViSmṛ, 5 144.1]
bhakṣayitvopaviṣṭeṣu dviguṇam | [ViSmṛ, 5 145.1]
sarvatra svāmine vinaṣṭasasyamūlyaṃ ca | [ViSmṛ, 5 146.1]
pathi grāme vivītānte na doṣaḥ | [ViSmṛ, 5 147.1]
anāvṛte ca | [ViSmṛ, 5 148.1]
alpakālam | [ViSmṛ, 5 149.1]
yas tūttamavarṇān dāsye niyojayet tasyottamasāhaso daṇḍaḥ | [ViSmṛ, 5 151.1]
tyaktapravrajyo rājño dāsyaṃ kuryāt | [ViSmṛ, 5 152.1]
bhṛtakaś cāpūrṇe kāle bhṛtiṃ tyajan sakalam eva mūlyaṃ dadyāt | [ViSmṛ, 5 153.1]
rājñe ca paṇaśataṃ dadyāt | [ViSmṛ, 5 154.1]
taddoṣeṇa yad vinaśyet tat svāmine | [ViSmṛ, 5 155.1]
anyatra daivopaghātāt | [ViSmṛ, 5 156.1]
svāmī cet bhṛtakam apūrṇe kāle jahyāt tasya sarvam eva mūlyaṃ dadyāt | [ViSmṛ, 5 157.1]
paṇaśataṃ ca rājani | [ViSmṛ, 5 158.1]
anyatra bhṛtakadoṣāt | [ViSmṛ, 5 159.1]
yaḥ kanyāṃ pūrvadattām anyasmai dadyāt sa cauravac chāsyaḥ | [ViSmṛ, 5 160.1]
varadoṣaṃ vinā | [ViSmṛ, 5 161.1]
nirdoṣāṃ parityajan | [ViSmṛ, 5 162.1]
patnīṃ ca | [ViSmṛ, 5 163.1]
ajānānaḥ prakāśaṃ yaḥ paradravyaṃ krīṇīyāt tatra tasya na doṣaḥ | [ViSmṛ, 5 164.1]
svāmī dravyam āpnuyāt | [ViSmṛ, 5 165.1]
yady aprakāśaṃ hīnamūlyaṃ ca krīṇīyāt tadā kretā vikretā ca cauravac chāsyau | [ViSmṛ, 5 166.1]
gaṇadravyāpahartā vivāsyaḥ | [ViSmṛ, 5 167.1]
tatsaṃvidaṃ yaś ca laṅghayet | [ViSmṛ, 5 168.1]
nikṣepāpahāryarthavṛddhisahitaṃ dhanaṃ dhanikasya dāpyaḥ | [ViSmṛ, 5 169.1]
rājñā cauravacchāsyaḥ | [ViSmṛ, 5 170.1]
yaś cānikṣiptaṃ nikṣiptam iti brūyāt | [ViSmṛ, 5 171.1]
sīmābhettāram uttamasāhasaṃ daṇḍayitvā punaḥ sīmāṃ kārayet | [ViSmṛ, 5 172.1]
jātibhraṃśakarasyābhakṣyasya bhakṣayitā vivāsyaḥ | [ViSmṛ, 5 173.1]
abhakṣyasyāvikreyasya vikrayī devapratimābhedakaś cottamasāhasaṃ daṇḍanīyaḥ | [ViSmṛ, 5 174.1]
bhiṣaṅ mithyācarann uttameṣu puruṣeṣu | [ViSmṛ, 5 175.1]
madhyameṣu madhyamam | [ViSmṛ, 5 176.1]
tiryakṣu prathamam | [ViSmṛ, 5 177.1]
pratiśrutasyāpradāyī tad dāpayitvā prathamasāhasaṃ daṇḍyaḥ | [ViSmṛ, 5 178.1]
kūṭasākṣiṇāṃ sarvasvāpahāraḥ kāryaḥ | [ViSmṛ, 5 179.1]
utkocopajīvināṃ sabhyānāṃ ca | [ViSmṛ, 5 180.1]
gocarmamātrādhikāṃ bhuvam anyasyādhīkṛtāṃ tasmād anirmocyānyasya yaḥ prayacchet sa vadhyaḥ | [ViSmṛ, 5 181.1]
ūnāṃ cet ṣoḍaśa suvarṇān daṇḍyaḥ | [ViSmṛ, 5 182.1]
eko 'śnīyād yad utpannaṃ naraḥ saṃvatsaraṃ phalam | [ViSmṛ, 5 183.1]
gocarmamātrā sā kṣoṇī stokā vā yadi vā bahu | [ViSmṛ, 5 183.2]
yayor nikṣipta ādhis tau vivadetāṃ yadā narau | [ViSmṛ, 5 184.1]
yasya bhuktiḥ phalaṃ tasya balāt kāraṃ vinā kṛtā | [ViSmṛ, 5 184.2]
sāgamena tu bhogena bhuktaṃ samyag yadā tu yat | [ViSmṛ, 5 185.1]
āhartā labhate tatra nāpahāryaṃ tu tat kvacit | [ViSmṛ, 5 185.2]
pitrā bhuktaṃ tu yad dravyaṃ bhuktyācāreṇa dharmataḥ | [ViSmṛ, 5 186.1]
tasmin prete na vācyo 'sau bhuktyā prāptaṃ hi tasya tat | [ViSmṛ, 5 186.2]
tribhir eva tu yā bhuktā puruṣair bhūr yathāvidhi | [ViSmṛ, 5 187.1]
lekhyābhāve 'pi tāṃ tatra caturthaḥ samavāpnuyāt | [ViSmṛ, 5 187.2]
nakhināṃ śṛṅgiṇāṃ caiva daṃṣṭriṇām ātatāyinām | [ViSmṛ, 5 188.1]
hastyaśvānāṃ tathānyeṣāṃ vadhe hantā na doṣabhāk | [ViSmṛ, 5 188.2]
guruṃ vā bālavṛddhau vā brāhmaṇaṃ vā bahuśrutam | [ViSmṛ, 5 189.1]
ātatāyinam āyāntaṃ hanyād evāvicārayan | [ViSmṛ, 5 189.2]
nātatāyivadhe doṣo hantur bhavati kaścana | [ViSmṛ, 5 190.1]
prakāśaṃ vāprakāśaṃ vā manyus tanmanyum ṛcchati | [ViSmṛ, 5 190.2]
udyatāsiviṣāgniṃ ca śāpodyatakaraṃ tathā | [ViSmṛ, 5 191.1]
ātharvaṇena hantāraṃ piśunaṃ caiva rājasu | [ViSmṛ, 5 191.2]
bhāryātikramiṇaṃ caiva vidyāt saptātatāyinaḥ | [ViSmṛ, 5 192.1]
yaśovittaharān anyān āhur dharmārthahārakān | [ViSmṛ, 5 192.2]
uddeśatas te kathito dhare daṇḍavidhir mayā | [ViSmṛ, 5 193.1]
sarveṣām aparādhānāṃ vistarād ativistaraḥ | [ViSmṛ, 5 193.2]
aparādheṣu cānyeṣu jñātvā jātiṃ dhanaṃ vayaḥ | [ViSmṛ, 5 194.1]
daṇḍaṃ prakalpayed rājā saṃmantrya brāhmaṇaiḥ saha | [ViSmṛ, 5 194.2]
daṇḍyaṃ pramocayan daṇḍyād dviguṇaṃ daṇḍam āvahet | [ViSmṛ, 5 195.1]
niyuktaś cāpy adaṇḍyānāṃ daṇḍakārī narādhamaḥ | [ViSmṛ, 5 195.2]
yasya cauraḥ pure nāsti nānyastrīgo na duṣṭavāk | [ViSmṛ, 5 196.1]
na sāhasikadaṇḍaghnau sa rājā śakralokabhāk | [ViSmṛ, 5 196.2]
{ViSmṛ, 6}
athottamarṇo 'dhamarṇād yathādattam arthaṃ gṛhṇīyāt | [ViSmṛ, 6 1.1]
dvikaṃ trikaṃ catuṣkaṃ pañcakaṃ ca śataṃ varṇānukrameṇa pratimāsam | [ViSmṛ, 6 2.1]
sarve varṇā vā svapratipannāṃ vṛddhiṃ dadyuḥ | [ViSmṛ, 6 3.1]
akṛtām api vatsarātikrameṇa yathāvihitam | [ViSmṛ, 6 4.1]
ādhyupabhoge vṛddhyabhāvaḥ | [ViSmṛ, 6 5.1]
daivarājopaghātād ṛte vinaṣṭam ādhim uttamarṇo dadyāt | [ViSmṛ, 6 6.1]
antavṛddhau praviṣṭāyām api | [ViSmṛ, 6 7.1]
na sthāvaram ādhim ṛte vacanāt | [ViSmṛ, 6 8.1]
gṛhītadhanapraveśārtham eva yat sthāvaraṃ dattaṃ tat gṛhītadhanapraveśe dadyāt | [ViSmṛ, 6 9.1]
dīyamānaṃ prayuktam artham uttamarṇasyāgṛhṇatas tataḥ paraṃ na vardhate | [ViSmṛ, 6 10.1]
hiraṇyasya parā vṛddhir dviguṇā | [ViSmṛ, 6 11.1]
dhānyasya triguṇā | [ViSmṛ, 6 12.1]
vastrasya caturguṇā | [ViSmṛ, 6 13.1]
rasasyāṣṭaguṇā | [ViSmṛ, 6 14.1]
saṃtatiḥ strīpaśūnām | [ViSmṛ, 6 15.1]
kiṇvakārpāsasūtracarmāyudheṣṭakāṅgārāṇām akṣayā | [ViSmṛ, 6 16.1]
anuktānāṃ dviguṇā | [ViSmṛ, 6 17.1]
prayuktam arthaṃ yathā kathaṃcit sādhayan na rājño vācyaḥ syāt | [ViSmṛ, 6 18.1]
sādhyamānaś ced rājānam abhigacchet tatsamaṃ daṇḍyaḥ | [ViSmṛ, 6 19.1]
uttamarṇaś ced rājānam iyāt tadvibhāvito 'dhamarṇo rājñe dhanadaśabhāgasaṃmitaṃ daṇḍaṃ dadyāt | [ViSmṛ, 6 20.1]
prāptārthaś cottamarṇo viṃśatitamam aṃśam | [ViSmṛ, 6 21.1]
sarvāpalāpy ekadeśavibhāvito 'pi sarvaṃ dadyāt | [ViSmṛ, 6 22.1]
tasya ca bhāvanās tisro bhavanti likhitaṃ sākṣiṇaḥ samayakriyā ca | [ViSmṛ, 6 23.1]
sasākṣikam āptaṃ sasākṣikam eva dadyāt | [ViSmṛ, 6 24.1]
likhitārthe praviṣṭe likhitaṃ pāṭayet | [ViSmṛ, 6 25.1]
asamagradāne lekhyāsaṃnidhāne cottamarṇaḥ svalikhitaṃ dadyāt | [ViSmṛ, 6 26.1]
dhanagrāhiṇi prete pravrajite dvidaśāḥ samāḥ pravasite vā tatputrapautrair dhanaṃ deyam | [ViSmṛ, 6 27.1]
nātaḥ param anicchubhiḥ | [ViSmṛ, 6 28.1]
saputrasya vāpy aputrasya vā rikthagrāhī ṛṇaṃ dadyāt | [ViSmṛ, 6 29.1]
nirdhanasya strīgrāhī | [ViSmṛ, 6 30.1]
na strī patiputrakṛtam | [ViSmṛ, 6 31.1]
na strīkṛtaṃ patiputrau | [ViSmṛ, 6 32.1]
na pitā putrakṛtam | [ViSmṛ, 6 33.1]
avibhaktaiḥ kṛtam ṛṇaṃ yas tiṣṭhet sa dadyāt | [ViSmṛ, 6 34.1]
paitṛkam ṛṇam avibhaktānāṃ bhrātṝṇāṃ ca | [ViSmṛ, 6 35.1]
vibhaktāś ca dāyānurūpam aṃśam | [ViSmṛ, 6 36.1]
gopaśauṇḍikaśailūṣarajakavyādhastrīṇāṃ patir dadyāt | [ViSmṛ, 6 37.1]
vākpratipannaṃ nādeyaṃ kasyacit | [ViSmṛ, 6 38.1]
kuṭumbārthe kṛtaṃ ca | [ViSmṛ, 6 39.1]
yo gṛhītvā ṛṇaṃ sarvaṃ śvo dāsyāmīti sāmakam | [ViSmṛ, 6 40.1]
na dadyāllobhataḥ paścāt tathā vṛddhim avāpnuyāt | [ViSmṛ, 6 40.2]
darśane pratyaye dāne prātibhāvyaṃ vidhīyate | [ViSmṛ, 6 41.1]
ādyau tu vitathe dāpyāvitarasya sutā api | [ViSmṛ, 6 41.2]
bahavaś cet pratibhuvo dadyus te 'rthaṃ yathākṛtam | [ViSmṛ, 6 42.1]
arthe 'viśeṣite tv eṣu dhanikacchandataḥ kriyā | [ViSmṛ, 6 42.2]
yam arthaṃ pratibhūr dadyād dhanikenopapīḍitaḥ | [ViSmṛ, 6 43.1]
ṛṇikas taṃ pratibhuve dviguṇaṃ dātum arhati | [ViSmṛ, 6 43.2]
{ViSmṛ, 7}
atha lekhyaṃ trividham | [ViSmṛ, 7 1.1]
rājasākṣikaṃ sasākṣikam asākṣikaṃ ca | [ViSmṛ, 7 2.1]
rājādhikaraṇe tanniyuktakāyasthakṛtaṃ tadadhyakṣakaracihnitaṃ rājasākṣikam | [ViSmṛ, 7 3.1]
yatra kvacana yena kenacillikhitaṃ sākṣibhiḥ svahastacihnitaṃ sasākṣikam | [ViSmṛ, 7 4.1]
svahastalikhitam asākṣikam | [ViSmṛ, 7 5.1]
tat balāt kāritam apramāṇam | [ViSmṛ, 7 6.1]
upadhikṛtāni sarvāṇy eva | [ViSmṛ, 7 7.1]
dūṣitakarmaduṣṭasākṣyaṅkitaṃ sasākṣikam api | [ViSmṛ, 7 8.1]
tādṛgvidhena lekhakena likhitaṃ ca | [ViSmṛ, 7 9.1]
strībālāsvatantramattonmattabhītatāḍitakṛtaṃ ca | [ViSmṛ, 7 10.1]
deśācārāviruddhaṃ vyaktādhikṛtalakṣaṇam aluptaprakramākṣaraṃ pramāṇam | [ViSmṛ, 7 11.1]
varṇaiś ca tatkṛtaiś cihnaiḥ patrair eva ca yuktibhiḥ | [ViSmṛ, 7 12.1]
saṃdigdhaṃ sādhayellekhyaṃ tadyuktipratirūpitaiḥ | [ViSmṛ, 7 12.2]
yatrarṇī dhaniko vāpi sākṣī vā lekhako 'pi vā | [ViSmṛ, 7 13.1]
mriyate tatra tallekhyaṃ tatsvahastaiḥ prasādhayet | [ViSmṛ, 7 13.2]
{ViSmṛ, 8}
athāsākṣiṇaḥ | [ViSmṛ, 8 1.1]
na rājaśrotriyapravrajitakitavataskaraparādhīnastrībālasāhasikātivṛddhamattonmattābhiśastapatitakṣuttṛṣṇārtavyasanirāgāndhāḥ | [ViSmṛ, 8 2.1]
ripumitrārthasaṃbandhivikarmadṛṣṭadoṣasahāyāś ca | [ViSmṛ, 8 3.1]
anirdiṣṭas tu sākṣitve yaś copetya brūyāt | [ViSmṛ, 8 4.1]
ekaś cāsākṣī | [ViSmṛ, 8 5.1]
steyasāhasavāgdaṇḍapāruṣyasaṃgrahaṇeṣu sākṣiṇo na parīkṣyāḥ | [ViSmṛ, 8 6.1]
atha sākṣiṇaḥ | [ViSmṛ, 8 7.1]
kulajā vṛttavittasampannā yajvānas tapasvinaḥ putriṇo dharmajñā adhīyānāḥ satyavantas traividyavṛddhāś ca | [ViSmṛ, 8 8.1]
abhihitaguṇasampanna ubhayānumata eko 'pi | [ViSmṛ, 8 9.1]
dvayor vivadamānayor yasya pūrvavādas tasya sākṣiṇaḥ praṣṭavyāḥ | [ViSmṛ, 8 10.1]
ādharyaṃ kāryavaśād yatra pūrvapakṣasya bhavet tatra prativādino 'pi | [ViSmṛ, 8 11.1]
uddiṣṭasākṣiṇi mṛte deśāntaragate ca tadabhihitaśrotāraḥ pramāṇam | [ViSmṛ, 8 12.1]
samakṣadarśanāt sākṣī śravaṇād vā | [ViSmṛ, 8 13.1]
sākṣiṇaś ca satyena pūyante | [ViSmṛ, 8 14.1]
varṇināṃ yatra vadhas tatrānṛtena | [ViSmṛ, 8 15.1]
tatpāvanāya kūśmāṇḍībhir dvijo 'gniṃ ghṛtena juhuyāt | [ViSmṛ, 8 16.1]
śūdra ekāhikam godaśakasya grāsaṃ dadyāt | [ViSmṛ, 8 17.1]
svabhāvavikṛtau mukhavarṇavināśe 'saṃbaddhapralāpe ca kūṭasākṣiṇaṃ vidyāt | [ViSmṛ, 8 18.1]
sākṣiṇaś cāhūya ādityodaye kṛtaśapathān pṛcchet | [ViSmṛ, 8 19.1]
brūhīti brāhmaṇaṃ pṛcchet | [ViSmṛ, 8 20.1]
satyaṃ brūhīti rājanyam | [ViSmṛ, 8 21.1]
gobījakāñcanair vaiśyam | [ViSmṛ, 8 22.1]
sarvamahāpātakais tu śūdram | [ViSmṛ, 8 23.1]
sākṣiṇaś ca śrāvayet | [ViSmṛ, 8 24.1]
ye mahāpātakināṃ lokā ye copapātakināṃ te kūṭasākṣiṇām api | [ViSmṛ, 8 25.1]
jananamaraṇāntare kṛtasukṛtahāniś ca | [ViSmṛ, 8 26.1]
satyenādityas tapati | [ViSmṛ, 8 27.1]
satyena bhāti candramāḥ | [ViSmṛ, 8 28.1]
satyena vāti pavanaḥ | [ViSmṛ, 8 29.1]
satyena bhūr dhārayati | [ViSmṛ, 8 30.1]
satyenāpas tiṣṭhanti | [ViSmṛ, 8 31.1]
satyenāgniḥ | [ViSmṛ, 8 32.1]
khaṃ ca satyena | [ViSmṛ, 8 33.1]
satyena devāḥ | [ViSmṛ, 8 34.1]
satyena yajñāḥ | [ViSmṛ, 8 35.1]
aśvamedhasahasraṃ ca satyaṃ ca tulayā dhṛtam | [ViSmṛ, 8 36.1]
aśvamedhasahasrāddhi satyam eva viśiṣyate | [ViSmṛ, 8 36.2]
jānanto 'pi hi ye sākṣye tūṣṇīṃbhūtā udāsate | [ViSmṛ, 8 37.1]
te kūṭasākṣiṇāṃ pāpais tulyā daṇḍena cāpy atha | [ViSmṛ, 8 37.2]
evaṃ hi sākṣiṇaḥ pṛcched varṇānukramato nṛpaḥ | [ViSmṛ, 8 37.3]
yasyocuḥ sākṣiṇaḥ satyāṃ pratijñāṃ sa jayī bhavet | [ViSmṛ, 8 38.1]
anyathā vādino yasya dhruvas tasya parājayaḥ | [ViSmṛ, 8 38.2]
bahutvaṃ pratigṛhṇīyāt sākṣidvaidhe narādhipaḥ | [ViSmṛ, 8 39.1]
sameṣu ca guṇotkṛṣṭān guṇidvaidhe dvijottamān | [ViSmṛ, 8 39.2]
yasmin yasmin vivāde tu kūṭasākṣyanṛtaṃ vadet | [ViSmṛ, 8 40.1]
tattatkāryaṃ nivarteta kṛtaṃ cāpyakṛtaṃ bhavet | [ViSmṛ, 8 40.2]
{ViSmṛ, 9}
atha samayakriyā | [ViSmṛ, 9 1.1]
rājadrohasāhaseṣu yathākāmam | [ViSmṛ, 9 2.1]
nikṣepasteyeṣv arthapramāṇaṃ | [ViSmṛ, 9 3.1]
sarveṣv evārthajāteṣu mūlyaṃ kanakaṃ kalpayet | [ViSmṛ, 9 4.1]
tatra kṛṣṇalone śūdraṃ dūrvākaraṃ śāpayet | [ViSmṛ, 9 5.1]
dvikṛṣṇalone tilakaram | [ViSmṛ, 9 6.1]
trikṛṣṇalone rajatakaram | [ViSmṛ, 9 7.1]
catuḥkṛṣṇalone suvarṇakaram | [ViSmṛ, 9 8.1]
pañcakṛṣṇalone sītoddhṛtamahīkaram | [ViSmṛ, 9 9.1]
suvarṇārdhone kośo deyaḥ śūdrasya | [ViSmṛ, 9 10.1]
tataḥ paraṃ yathārhaṃ dhaṭāgnyudakaviṣāṇām anyatamam | [ViSmṛ, 9 11.1]
dviguṇe 'rthe yathābhihitāḥ samayakriyā vaiśyasya | [ViSmṛ, 9 12.1]
triguṇe rājanyasya | [ViSmṛ, 9 13.1]
kośavarjaṃ caturguṇe brāhmaṇasya | [ViSmṛ, 9 14.1]
na brāhmaṇasya kośaṃ dadyāt | [ViSmṛ, 9 15.1]
anyatrāgāmikālasamayanibandhanakriyātaḥ | [ViSmṛ, 9 16.1]
kośasthāne brāhmaṇaṃ sītoddhṛtamahīkaram eva śāpayet | [ViSmṛ, 9 17.1]
prāgdṛṣṭadoṣe svalpe 'pyarthe divyānām anyatamam eva kārayet | [ViSmṛ, 9 18.1]
satsu viditaṃ saccaritaṃ na mahatyarthe 'pi | [ViSmṛ, 9 19.1]
abhiyoktā vartayecchīrṣam | [ViSmṛ, 9 20.1]
abhiyuktaś ca divyaṃ kuryāt | [ViSmṛ, 9 21.1]
rājadrohasāhaseṣu vināpi śīrṣavartanāt | [ViSmṛ, 9 22.1]
strībrāhmaṇavikalāsamartharogiṇāṃ tulā deyā | [ViSmṛ, 9 23.1]
sā ca na vāti vāyau | [ViSmṛ, 9 24.1]
na kuṣṭhyasamarthalohakārāṇām agnir deyaḥ | [ViSmṛ, 9 25.1]
śaradgrīṣmayoś ca | [ViSmṛ, 9 26.1]
na kuṣṭhipaittikabrāhmaṇānāṃ viṣaṃ deyam | [ViSmṛ, 9 27.1]
prāvṛṣi ca | [ViSmṛ, 9 28.1]
na śleṣmavyādhyarditānāṃ bhīrūṇāṃ śvāsakāsinām ambujīvināṃ codakam | [ViSmṛ, 9 29.1]
hemantaśiśirayoś ca | [ViSmṛ, 9 30.1]
na nāstikebhyaḥ kośo deyaḥ | [ViSmṛ, 9 31.1]
na deśe vyādhimarakopasṛṣṭe ca | [ViSmṛ, 9 32.1]
sacailasnātam āhūya sūryodaya upoṣitam | [ViSmṛ, 9 33.1]
kārayet sarvadivyāni devabrāhmaṇasaṃnidhau | [ViSmṛ, 9 33.2]
{ViSmṛ, 10}
atha dhaṭaḥ | [ViSmṛ, 10 1.1]
caturhastocchrito dvihastāyataḥ | [ViSmṛ, 10 2.1]
tatra sāravṛkṣodbhavā pañcahastāyatobhayataḥśikyā tulā | [ViSmṛ, 10 3.1]
tāṃ ca suvarṇakārakāṃsyakārāṇām anyatamo bibhṛyāt | [ViSmṛ, 10 4.1]
tatra caikasmin śikye puruṣaṃ divyakāriṇam āropayet dvitīye pratimānaṃ śilādi | [ViSmṛ, 10 5.1]
pratimānapuruṣau samadhṛtau sucihnitau kṛtvā puruṣam avatārayet | [ViSmṛ, 10 6.1]
dhaṭaṃ ca samayena gṛhṇīyāt | [ViSmṛ, 10 7.1]
tulādhāraṃ ca | [ViSmṛ, 10 8.1]
brahmaghnāṃ ye smṛtā lokā ye lokāḥ kūṭasākṣiṇām | [ViSmṛ, 10 9.1]
tulādhārasya te lokās tulāṃ dhārayato mṛṣā | [ViSmṛ, 10 9.2]
dharmaparyāyavacanair dhaṭa ityabhidhīyase | [ViSmṛ, 10 10.1]
tvam eva dhaṭa jānīṣe na vidur yāni mānuṣāḥ | [ViSmṛ, 10 10.2]
vyavahārābhiśasto 'yaṃ mānuṣas tolyate tvayi | [ViSmṛ, 10 11.1]
tad enaṃ saṃśayād asmād dharmatas trātum arhasi | [ViSmṛ, 10 11.2]
tatas tvāropayecchikye bhūya evātha taṃ naram | [ViSmṛ, 10 12.1]
tulito yadi vardheta tataḥ śuddhaḥ sa dharmataḥ | [ViSmṛ, 10 12.2]
śikyacchedākṣabhaṅgeṣu bhūyas tvāropayennaram | [ViSmṛ, 10 13.1]
evaṃ niḥsaṃśayaṃ jñānaṃ yato bhavati nirṇayaḥ | [ViSmṛ, 10 13.2]
{ViSmṛ, 11}
athāgniḥ | [ViSmṛ, 11 1.1]
ṣoḍaśāṅgulaṃ tāvadantaraṃ maṇḍalasaptakaṃ kuryāt | [ViSmṛ, 11 2.1]
tataḥ prāṅmukhasya prasāritabhujadvayasya saptāśvatthapatrāṇi karayor dadyāt | [ViSmṛ, 11 3.1]
tāni ca karadvayasahitāni sūtreṇa veṣṭayet | [ViSmṛ, 11 4.1]
tatas tatrāgnivarṇaṃ lohapiṇḍaṃ pañcāśatpalikaṃ samaṃ nyaset | [ViSmṛ, 11 5.1]
tam ādāya nātidrutaṃ nātivilambitaṃ maṇḍaleṣu pādanyāsaṃ kurvan vrajet | [ViSmṛ, 11 6.1]
tataḥ saptamaṃ maṇḍalam atītya bhūmau lohapiṇḍaṃ jahyāt | [ViSmṛ, 11 7.1]
yo hastayoḥ kvacid dagdhas tam aśuddhaṃ vinirdiśet | [ViSmṛ, 11 8.1]
na dagdhaḥ sarvathā yas tu sa viśuddho bhaven naraḥ | [ViSmṛ, 11 8.2]
bhayād vā pātayed yas tu dagdho vā na vibhāvyate | [ViSmṛ, 11 9.1]
punas taṃ hārayellohaṃ samayasyāviśodhanāt | [ViSmṛ, 11 9.2]
karau vimṛditavrīhes tasyādāveva lakṣayet | [ViSmṛ, 11 10.1]
abhimantryāsya karayor lohapiṇḍaṃ tato nyaset | [ViSmṛ, 11 10.2]
tvam agne sarvabhūtānām antaś carasi sākṣivat | [ViSmṛ, 11 11.1]
tvam evāgne vijānīṣe na vidur yāni mānavāḥ | [ViSmṛ, 11 11.2]
vyavahārābhiśasto 'yaṃ mānuṣaḥ śuddhim icchati | [ViSmṛ, 11 12.1]
tad enaṃ saṃśayād asmād dharmatas trātum arhasi | [ViSmṛ, 11 12.2]
{ViSmṛ, 12}
athodakam | [ViSmṛ, 12 1.1]
paṅkaśaivāladuṣṭagrāhamatsyajalaukādivarjite 'mbhasi | [ViSmṛ, 12 2.1]
tatrānābhimagnasyārogadveṣiṇaḥ puruṣasyānyasya jānunī gṛhītvābhimantritam ambhaḥ praviśet | [ViSmṛ, 12 3.1]
tatsamakālaṃ ca nātikrūramṛdunā dhanuṣā puruṣo 'paraḥ śarakṣepaṃ kuryāt | [ViSmṛ, 12 4.1]
taṃ cāparaḥ puruṣo javena śaram ānayet | [ViSmṛ, 12 5.1]
tanmadhye yo na dṛśyeta sa śuddhaḥ parikīrtitaḥ | [ViSmṛ, 12 6.1]
anyathā hyaviśuddhaḥ syād ekāṅgasyāpi darśane | [ViSmṛ, 12 6.2]
tvam ambhaḥ sarvabhūtānām antaścarasi sākṣivat | [ViSmṛ, 12 7.1]
tvam evāmbho vijānīṣe na vidur yāni mānuṣāḥ | [ViSmṛ, 12 7.2]
vyavahārābhiśasto 'yaṃ mānuṣastvayi majjati | [ViSmṛ, 12 8.1]
tad enaṃ saṃśayād asmād dharmatas trātum arhasi | [ViSmṛ, 12 8.2]
{ViSmṛ, 13}
atha viṣam | [ViSmṛ, 13 1.1]
viṣānyadeyāni sarvāṇi | [ViSmṛ, 13 2.1]
ṛte himācalodbhavāt śārṅgāt | [ViSmṛ, 13 3.1]
tasya ca yavasaptakaṃ ghṛtaplutam abhiśastāya dadyāt | [ViSmṛ, 13 4.1]
viṣaṃ vegaklamāpetaṃ sukhena yadi jīryate | [ViSmṛ, 13 5.1]
viśuddhaṃ tam iti jñātvā divasānte visarjayet | [ViSmṛ, 13 5.2]
viṣatvād viṣamatvācca krūraṃ tvaṃ sarvadehinām | [ViSmṛ, 13 6.1]
tvam eva viṣa jānīṣe na vidur yāni mānuṣāḥ | [ViSmṛ, 13 6.2]
vyavahārābhiśasto 'yaṃ mānuṣaḥ śuddhim icchati | [ViSmṛ, 13 7.1]
tad enaṃ saṃśayād asmād dharmatas trātum arhasi | [ViSmṛ, 13 7.2]
{ViSmṛ, 14}
atha kośaḥ | [ViSmṛ, 14 1.1]
ugrān devān samabhyarcya tatsnānodakāt prasṛtitrayaṃ pibet | [ViSmṛ, 14 2.1]
idaṃ mayā na kṛtam iti vadan sthāpitadevatābhimukhaḥ | [ViSmṛ, 14 3.1]
yasya paśyed dvisaptāhāt trisaptāhād athāpi vā | [ViSmṛ, 14 4.1]
rogo 'gnir jñātimaraṇaṃ rājātaṅkaṃ athāpi vā | [ViSmṛ, 14 4.2]
tam aśuddhaṃ vijānīyāt tathā śuddhaṃ viparyaye | [ViSmṛ, 14 5.1]
divye ca śuddhaṃ puruṣaṃ satkuryād dhārmiko nṛpaḥ | [ViSmṛ, 14 5.2]
{ViSmṛ, 15}
atha dvādaśa putrā bhavanti | [ViSmṛ, 15 1.1]
svakṣetre saṃskṛtāyām utpāditaḥ svayam aurasaḥ prathamaḥ | [ViSmṛ, 15 2.1]
niyuktāyāṃ sapiṇḍenottamavarṇena votpāditaḥ kṣetrajo dvitīyaḥ | [ViSmṛ, 15 3.1]
putrikāputras tṛtīyaḥ | [ViSmṛ, 15 4.1]
yas tv asyāḥ putraḥ sa me putro bhaved iti yā pitrā dattā sā putrikā | [ViSmṛ, 15 5.1]
putrikāvidhiṃ vināpi pratipāditā bhrātṛvihīnā putrikaiva | [ViSmṛ, 15 6.1]
paunarbhavaścaturthaḥ | [ViSmṛ, 15 7.1]
akṣatā bhūyaḥ saṃskṛtā punarbhūḥ | [ViSmṛ, 15 8.1]
bhūyas tvasaṃskṛtāpi parapūrvā | [ViSmṛ, 15 9.1]
kānīnaḥ pañcamaḥ | [ViSmṛ, 15 10.1]
pitṛgṛhe asaṃskṛtayaivotpāditaḥ | [ViSmṛ, 15 11.1]
sa ca pāṇigrāhasya | [ViSmṛ, 15 12.1]
gṛhe ca gūḍhotpannaḥ ṣaṣṭhaḥ | [ViSmṛ, 15 13.1]
yasya talpajastasyāsau | [ViSmṛ, 15 14.1]
sahoḍhaḥ saptamaḥ | [ViSmṛ, 15 15.1]
yā garbhiṇī saṃskriyate tasyāḥ putraḥ | [ViSmṛ, 15 16.1]
sa ca pāṇigrāhasya | [ViSmṛ, 15 17.1]
dattakaścāṣṭamaḥ | [ViSmṛ, 15 18.1]
sa ca mātāpitṛbhyāṃ yasya dattaḥ | [ViSmṛ, 15 19.1]
krītaśca navamaḥ | [ViSmṛ, 15 20.1]
sa ca yena krītaḥ | [ViSmṛ, 15 21.1]
svayamupagato daśamaḥ | [ViSmṛ, 15 22.1]
sa ca yasyopagataḥ | [ViSmṛ, 15 23.1]
apaviddhas tvekādaśaḥ | [ViSmṛ, 15 24.1]
pitrā mātrā ca parityaktaḥ | [ViSmṛ, 15 25.1]
sa ca yena gṛhītaḥ | [ViSmṛ, 15 26.1]
yatra kvacanotpāditaśca dvādaśaḥ | [ViSmṛ, 15 27.1]
eteṣāṃ pūrvaḥ pūrvaḥ śreyān | [ViSmṛ, 15 28.1]
sa eva dāyaharaḥ | [ViSmṛ, 15 29.1]
sa cānyān bibhṛyāt | [ViSmṛ, 15 30.1]
anūḍhānāṃ svavittānurūpeṇa saṃskāraṃ kuryāt | [ViSmṛ, 15 31.1]
patitaklībācikitsyarogavikalās tvabhāgahāriṇaḥ | [ViSmṛ, 15 32.1]
rikthagrāhibhis te bhartavyāḥ | [ViSmṛ, 15 33.1]
teṣāṃ caurasāḥ putrā bhāgahāriṇaḥ | [ViSmṛ, 15 34.1]
na tu patitasya | [ViSmṛ, 15 35.1]
patanīye karmaṇi kṛte tvanantarotpannāḥ | [ViSmṛ, 15 36.1]
pratilomāsu strīṣu cotpannāścābhāginaḥ | [ViSmṛ, 15 37.1]
tatputrāḥ paitāmahe 'pyarthe | [ViSmṛ, 15 38.1]
aṃśagrāhibhis te bharaṇīyāḥ | [ViSmṛ, 15 39.1]
yaścārthaharaḥ sa piṇḍadāyī | [ViSmṛ, 15 40.1]
ekoḍhānām apyekasyāḥ putraḥ sarvāsāṃ putra eva | [ViSmṛ, 15 41.1]
bhrātṝṇām ekajātānāṃ ca | [ViSmṛ, 15 42.1]
putraḥ pitṛvittālābhe 'pi piṇḍaṃ dadyāt | [ViSmṛ, 15 43.1]
punnāmno narakād yasmāt pitaraṃ trāyate sutaḥ | [ViSmṛ, 15 44.1]
tasmāt putra iti proktaḥ svayam eva svayaṃbhuvā | [ViSmṛ, 15 44.2]
ṛṇam asmin saṃnayaty amṛtatvaṃ ca gacchati | [ViSmṛ, 15 45.1]
pitā putrasya jātasya paśyeccejjīvato mukham | [ViSmṛ, 15 45.2]
putreṇa lokān jayati pautreṇānantyam aśnute | [ViSmṛ, 15 46.1]
atha putrasya pautreṇa bradhnasyāpnoti viṣṭapam | [ViSmṛ, 15 46.2]
pautradauhitrayor loke viśeṣo nopapadyate | [ViSmṛ, 15 47.1]
dauhitro 'pi hyaputraṃ taṃ saṃtārayati pautravat | [ViSmṛ, 15 47.2]
{ViSmṛ, 16}
samānavarṇāsu putrāḥ savarṇā bhavanti | [ViSmṛ, 16 1.1]
anulomāsu mātṛsavarṇāḥ | [ViSmṛ, 16 2.1]
pratilomāsvāryavigarhitāḥ | [ViSmṛ, 16 3.1]
tatra vaiśyāputraḥ śūdreṇāyogavaḥ | [ViSmṛ, 16 4.1]
pulkasamāgadhau kṣatriyāputrau vaiśyaśūdrābhyām | [ViSmṛ, 16 5.1]
caṇḍālavaidehakasūtāśca brāhmaṇīputrāḥ śūdraviṭkṣatriyaiḥ | [ViSmṛ, 16 6.1]
saṃkarasaṃkarāścāsaṃkhyeyāḥ | [ViSmṛ, 16 7.1]
raṅgāvataraṇam āyogavānām | [ViSmṛ, 16 8.1]
vyādhatā pulkasānām | [ViSmṛ, 16 9.1]
stutikriyā māgadhānām | [ViSmṛ, 16 10.1]
vadhyaghātitvaṃ caṇḍālānām | [ViSmṛ, 16 11.1]
strīrakṣā tajjīvanaṃ ca vaidehakānām | [ViSmṛ, 16 12.1]
aśvasārathyaṃ sūtānām | [ViSmṛ, 16 13.1]
caṇḍālānāṃ bahir grāmanivasanaṃ mṛtacailadhāraṇam iti viśeṣaḥ | [ViSmṛ, 16 14.1]
sarveṣāṃ ca samānajātibhir vivāhaḥ | [ViSmṛ, 16 15.1]
svapitṛvittānuharaṇaṃ ca | [ViSmṛ, 16 16.1]
saṃkare jātayas tvetāḥ pitṛmātṛpradarśitāḥ | [ViSmṛ, 16 17.1]
pracchannā vā prakāśā vā veditavyāḥ svakarmabhiḥ | [ViSmṛ, 16 17.2]
brāhmaṇārthe gavārthe vā dehatyāgo 'nupaskṛtaḥ | [ViSmṛ, 16 18.1]
strībālādyavapattau ca bāhyānāṃ siddhikāraṇam | [ViSmṛ, 16 18.2]
{ViSmṛ, 17}
pitā cet putrān vibhajet tasya svecchā svayam upārjite 'rthe | [ViSmṛ, 17 1.1]
paitāmahe tvarthe pitṛputrayos tulyaṃ svāmitvam | [ViSmṛ, 17 2.1]
pitṛvibhaktā vibhāgānantarotpannasya bhāgaṃ dadyuḥ | [ViSmṛ, 17 3.1]
aputradhanaṃ patnyabhigāmi | [ViSmṛ, 17 4.1]
tadabhāve duhitṛgāmi | [ViSmṛ, 17 5.1]
tadabhāve pitṛgāmi | [ViSmṛ, 17 6.1]
tadabhāve mātṛgāmi | [ViSmṛ, 17 7.1]
tadabhāve bhrātṛgāmi | [ViSmṛ, 17 8.1]
tadabhāve bhrātṛputragāmi | [ViSmṛ, 17 9.1]
tadabhāve bandhugāmi | [ViSmṛ, 17 10.1]
tadabhāve sakulyagāmi | [ViSmṛ, 17 11.1]
tadabhāve sahādhyāyigāmi | [ViSmṛ, 17 12.1]
tadabhāve brāhmaṇadhanavarjaṃ rājagāmi | [ViSmṛ, 17 13.1]
brāhmaṇārtho brāhmaṇānām | [ViSmṛ, 17 14.1]
vānaprasthadhanam ācāryo gṛhṇīyāt | [ViSmṛ, 17 15.1]
śiṣyo vā | [ViSmṛ, 17 16.1]
saṃsṛṣṭinas tu saṃsṛṣṭī sodarasya tu sodaraḥ | [ViSmṛ, 17 17.1]
dadyād apahareccāṃśaṃ jātasya ca mṛtasya ca | [ViSmṛ, 17 17.2]
pitṛmātṛsutabhrātṛdattam adhyagnyupāgatam ādhivedanikaṃ bandhudattaṃ śulkam anvādheyakam iti strīdhanam | [ViSmṛ, 17 18.1]
brāhmādiṣu caturṣu vivāheṣvaprajāyām atītāyāṃ tadbhartuḥ | [ViSmṛ, 17 19.1]
śeṣeṣu ca pitā haret | [ViSmṛ, 17 20.1]
sarveṣv eva prasūtāyāṃ yaddhanaṃ tat duhitṛgāmi | [ViSmṛ, 17 21.1]
patyau jīvati yaḥ strībhir alaṃkāro dhṛto bhavet | [ViSmṛ, 17 22.1]
na taṃ bhajeran dāyādā bhajamānāḥ patanti te | [ViSmṛ, 17 22.2]
anekapitṛkāṇāṃ tu pitṛto 'ṃśaprakalpanā | [ViSmṛ, 17 23.1]
yasya yat paitṛkaṃ rikthaṃ sa tad gṛhṇīta netaraḥ | [ViSmṛ, 17 23.2]
{ViSmṛ, 18}
brāhmaṇasya caturṣu varṇeṣu cet putrā bhaveyuḥ te paitṛkaṃ rikthaṃ daśadhā vibhajeyuḥ | [ViSmṛ, 18 1.1]
tatra brāhmaṇīputraś caturo 'ṃśān ādadyāt | [ViSmṛ, 18 2.1]
kṣatriyāputras trīn | [ViSmṛ, 18 3.1]
dvāv aṃśau vaiśyāputraḥ | [ViSmṛ, 18 4.1]
śūdrāputras tvekam | [ViSmṛ, 18 5.1]
atha cet śūdravarjaṃ brāhmaṇasya putratrayaṃ bhavet tadā taddhanaṃ navadhā vibhajeyuḥ | [ViSmṛ, 18 6.1]
varṇānukrameṇa catustridvibhāgīkṛtān aṃśān ādadyuḥ | [ViSmṛ, 18 7.1]
vaiśyavarjam aṣṭadhā kṛtaṃ caturas trīn ekaṃ cādadyuḥ | [ViSmṛ, 18 8.1]
kṣatriyavarjam saptadhā kṛtaṃ caturo dvāvekaṃ ca | [ViSmṛ, 18 9.1]
brāhmaṇavarjaṃ ṣaḍdhā kṛtaṃ trīn dvāvekaṃ ca | [ViSmṛ, 18 10.1]
kṣatriyasya kṣatriyāvaiśyāśūdrāputreṣvayam eva vibhāgaḥ | [ViSmṛ, 18 11.1]
atha brāhmaṇasya brāhmaṇakṣatriyau putrau syātāṃ tadā saptadhā kṛtād dhanād brāhmaṇaścaturo 'ṃśān ādadyāt | [ViSmṛ, 18 12.1]
trīn rājanyaḥ | [ViSmṛ, 18 13.1]
atha brāhmaṇasya brāhmaṇavaiśyau tadā ṣaḍdhā vibhaktasya caturo 'ṃśān brāhmaṇas tvādadyāt | [ViSmṛ, 18 14.1]
dvāvaṃśau vaiśyaḥ | [ViSmṛ, 18 15.1]
atha brāhmaṇasya brāhmaṇaśūdrau putrau syātāṃ tadā taddhanam pañcadhā vibhajeyātām | [ViSmṛ, 18 16.1]
caturo 'ṃśān brāhmaṇas tvādadyāt | [ViSmṛ, 18 17.1]
ekaṃ śūdraḥ | [ViSmṛ, 18 18.1]
atha brāhmaṇasya kṣatriyasya vā kṣatriyavaiśyau putrau syātāṃ tadā taddhanaṃ pañcadhā vibhajeyātām | [ViSmṛ, 18 19.1]
trīn aṃśān kṣatriyas tvādadyāt | [ViSmṛ, 18 20.1]
dvāvaṃśau vaiśyaḥ | [ViSmṛ, 18 21.1]
atha brāhmaṇasya kṣatriyasya vā kṣatriyaśūdrau putrau syātāṃ tadā taddhanaṃ caturdhā vibhajeyātām | [ViSmṛ, 18 22.1]
trīn aṃśān kṣatriyas tvādadyāt | [ViSmṛ, 18 23.1]
ekaṃ śūdraḥ | [ViSmṛ, 18 24.1]
atha brāhmaṇasya kṣatriyasya vaiśyasya vā vaiśyaśūdrau putrau syātāṃ tadā taddhanaṃ tridhā vibhajeyātām | [ViSmṛ, 18 25.1]
dvāvaṃśau vaiśyas tvādadyāt | [ViSmṛ, 18 26.1]
ekaṃ śūdraḥ | [ViSmṛ, 18 27.1]
athaikaputrā brāhmaṇasya brāhmaṇakṣatriyavaiśyāḥ sarvaharāḥ | [ViSmṛ, 18 28.1]
kṣatriyasya rājanyavaiśyau | [ViSmṛ, 18 29.1]
vaiśyasya vaiśyaḥ | [ViSmṛ, 18 30.1]
śūdraḥ śūdrasya | [ViSmṛ, 18 31.1]
dvijātīnāṃ śūdras tvekaḥ putro 'rdhaharaḥ | [ViSmṛ, 18 32.1]
aputrarikthasya yā gatiḥ sātrārdhasya dvitīyasya | [ViSmṛ, 18 33.1]
mātaraḥ putrabhāgānusāreṇa bhāgāpahāriṇyaḥ | [ViSmṛ, 18 34.1]
anūḍhāś ca duhitaraḥ | [ViSmṛ, 18 35.1]
samānavarṇāḥ putrāḥ samān aṃśān ādadyuḥ | [ViSmṛ, 18 36.1]
jyeṣṭhāya śreṣṭham uddhāraṃ dadyuḥ | [ViSmṛ, 18 37.1]
yadi dvau brāhmaṇīputrau syātām ekaḥ śūdrāputraḥ tadā navadhā vibhaktasyārthasya brāhmaṇīputrāv aṣṭau bhāgān ādadyātām ekaṃ śūdrāputraḥ | [ViSmṛ, 18 38.1]
atha śūdrāputrāvubhau syātām eko brāhmaṇīputraḥ tadā ṣaḍdhā vibhaktasyārthasya caturo 'ṃśān brāhmaṇas tvādadyāt dvāvaṃśau śūdrāputrau | [ViSmṛ, 18 39.1]
anena krameṇānyatrāpy aṃśakalpanā bhavati | [ViSmṛ, 18 40.1]
vibhaktāḥ saha jīvanto vibhajeran punar yadi | [ViSmṛ, 18 41.1]
samas tatra vibhāgaḥ syājjyaiṣṭhyaṃ tatra na vidyate | [ViSmṛ, 18 41.2]
anupaghnan pitṛdravyaṃ śrameṇa yad upārjayet | [ViSmṛ, 18 42.1]
svayam īhitalabdhaṃ tan nākāmo dātum arhati | [ViSmṛ, 18 42.2]
paitṛkaṃ tu yadā dravyam anavāptaṃ yad āpnuyāt | [ViSmṛ, 18 43.1]
na tat putrair bhajet sārdham akāmaḥ svayam arjitam | [ViSmṛ, 18 43.2]
vastraṃ patram alaṃkāraḥ kṛtānnam udakaṃ striyaḥ | [ViSmṛ, 18 44.1]
yogakṣemaṃ pracāraś ca na vibhājyaṃ ca pustakam | [ViSmṛ, 18 44.2]
{ViSmṛ, 19}
mṛtaṃ dvijaṃ na śūdreṇa nirhārayet | [ViSmṛ, 19 1.1]
na śūdraṃ dvijena | [ViSmṛ, 19 2.1]
pitaraṃ mātaraṃ ca putrā nirhareyuḥ | [ViSmṛ, 19 3.1]
na dvijaṃ pitaram api śūdrāḥ | [ViSmṛ, 19 4.1]
brāhmaṇam anāthaṃ ye brāhmaṇā nirharanti te svargalokabhājaḥ | [ViSmṛ, 19 5.1]
nirhṛtya ca bāndhavaṃ pretaṃ saṃṣkṛtyāpradakṣiṇena citām abhigamyāpsu savāsaso nimajjanaṃ kuryuḥ | [ViSmṛ, 19 6.1]
pretasyodakanirvapaṇaṃ kṛtvaikaṃ piṇḍaṃ kuśeṣu dadyuḥ | [ViSmṛ, 19 7.1]
parivartitavāsasaś ca nimbapatrāṇi vidaśya dvāryaśmani padanyāsaṃ kṛtvā gṛhaṃ praviśeyuḥ | [ViSmṛ, 19 8.1]
akṣatāṃś cāgnau kṣipeyuḥ | [ViSmṛ, 19 9.1]
caturthe divase 'sthisaṃcayanaṃ kuryuḥ | [ViSmṛ, 19 10.1]
teṣāṃ gaṅgāmbhasi prakṣepaḥ | [ViSmṛ, 19 11.1]
yāvatsaṃkhyam asthi puruṣasya gaṅgāmbhasi tiṣṭhati tāvad varṣasahasrāṇi svargalokam adhitiṣṭhati | [ViSmṛ, 19 12.1]
yāvad āśaucaṃ tāvat pretasyodakaṃ piṇḍam ekaṃ ca dadyuḥ | [ViSmṛ, 19 13.1]
krītalabdhāśanāś ca bhaveyuḥ | [ViSmṛ, 19 14.1]
amāṃsāśanāśca | [ViSmṛ, 19 15.1]
sthaṇḍilaśāyinaḥ | [ViSmṛ, 19 16.1]
pṛthakśāyinaś ca | [ViSmṛ, 19 17.1]
grāmānniṣkramyāśaucānte kṛtaśmaśrukarmāṇas tilakalkaiḥ sarṣapakalkair vā snātāḥ parivartitavāsaso gṛhaṃ praviśeyuḥ | [ViSmṛ, 19 18.1]
tatra śāntiṃ kṛtvā brāhmaṇānāṃ ca pūjanaṃ kuryuḥ | [ViSmṛ, 19 19.1]
devāḥ parokṣadevāḥ pratyakṣadevā brāhmaṇāḥ | [ViSmṛ, 19 20.1]
brāhmaṇair lokā dhāryante | [ViSmṛ, 19 21.1]
brāhmaṇānāṃ prasādena divi tiṣṭhanti devatāḥ | [ViSmṛ, 19 22.1]
brāhmaṇābhihitaṃ vākyaṃ na mithyā jāyate kvacit | [ViSmṛ, 19 22.2]
yad brāhmaṇās tuṣṭatamā vadanti tad devatāḥ pratyabhinandayanti | [ViSmṛ, 19 23.1]
tuṣṭeṣu tuṣṭāḥ satataṃ bhavanti pratyakṣadeveṣu parokṣadevāḥ | [ViSmṛ, 19 23.2]
duḥkhānvitānāṃ mṛtabāndhavānām āśvāsanaṃ kuryur adīnasattvāḥ | [ViSmṛ, 19 24.1]
vākyais tu yair bhūmi tavābhidhāsye vākyānyahaṃ tāni mano'bhirāme | [ViSmṛ, 19 24.2]
{ViSmṛ, 20}
yad uttarāyaṇaṃ tad ahar devānām | [ViSmṛ, 20 1.1]
dakṣiṇāyanaṃ rātriḥ | [ViSmṛ, 20 2.1]
saṃvatsaro 'horātraḥ | [ViSmṛ, 20 3.1]
tattriṃśatā māsāḥ | [ViSmṛ, 20 4.1]
māsā dvādaśa varṣam | [ViSmṛ, 20 5.1]
dvādaśa varṣaśatāni divyāni kaliyugam | [ViSmṛ, 20 6.1]
dviguṇāni dvāparam | [ViSmṛ, 20 7.1]
triguṇāni tretā | [ViSmṛ, 20 8.1]
caturguṇāni kṛtayugam | [ViSmṛ, 20 9.1]
dvādaśavarṣasahasrāṇi divyāni caturyugam | [ViSmṛ, 20 10.1]
caturyugāṇām ekasaptatir manvantaram | [ViSmṛ, 20 11.1]
caturyugasahasram ca kalpaḥ | [ViSmṛ, 20 12.1]
sa ca pitāmahasyāhaḥ | [ViSmṛ, 20 13.1]
tāvatī cāsya rātriḥ | [ViSmṛ, 20 14.1]
evaṃvidhenāhorātreṇa māsavarṣagaṇanayā sarvasyaiva brahmaṇo varṣaśatam āyuḥ | [ViSmṛ, 20 15.1]
brahmāyuṣā ca paricchinnaḥ pauruṣo divasaḥ | [ViSmṛ, 20 16.1]
tasyānte mahākalpaḥ | [ViSmṛ, 20 17.1]
tāvaty evāsya niśā | [ViSmṛ, 20 18.1]
paurūṣeyāṇām ahorātrāṇām atītānāṃ saṃkhyaiva nāsti | [ViSmṛ, 20 19.1]
na ca bhaviṣyāṇām | [ViSmṛ, 20 20.1]
anādyantatvāt kālasya | [ViSmṛ, 20 21.1]
evam asmin nirālambe kāle satatayāyini | [ViSmṛ, 20 22.1]
na tadbhūtaṃ prapaśyāmi sthitir yasya bhaved dhruvā | [ViSmṛ, 20 22.2]
gaṅgāyāḥ sikatā dhārās tathā varṣati vāsave | [ViSmṛ, 20 23.1]
śakyā gaṇayituṃ loke na vyatītāḥ pitāmahāḥ | [ViSmṛ, 20 23.2]
caturdaśa vinaśyanti kalpe kalpe sureśvarāḥ | [ViSmṛ, 20 24.1]
sarvalokapradhānāś ca manavaś ca caturdaśa | [ViSmṛ, 20 24.2]
bahūnīndrasahasrāṇi daityendraniyutāni ca | [ViSmṛ, 20 25.1]
vinaṣṭānīha kālena manujeṣvatha kā kathā | [ViSmṛ, 20 25.2]
rājarṣayaś ca bahavaḥ sarvaiḥ samuditā guṇaiḥ | [ViSmṛ, 20 26.1]
devā brahmarṣayaś caiva kālena nidhanaṃ gatāḥ | [ViSmṛ, 20 26.2]
ye samarthā jagatyasmin sṛṣṭisaṃhārakāraṇe | [ViSmṛ, 20 27.1]
te 'pi kālena nīyante kālo hi duratikramaḥ | [ViSmṛ, 20 27.2]
ākramya sarvaḥ kālena paralokaṃ ca nīyate | [ViSmṛ, 20 28.1]
karmapāśavaśo jantus tatra kā paridevanā | [ViSmṛ, 20 28.2]
jātasya hi dhruvo mṛtyur dhruvaṃ janma mṛtasya ca | [ViSmṛ, 20 29.1]
arthe duṣparihārye 'smin nāsti loke sahāyatā | [ViSmṛ, 20 29.2]
śocanto nopakurvanti mṛtasyeha janā yataḥ | [ViSmṛ, 20 30.1]
ato na roditavyaṃ hi kriyā kāryā svaśaktitaḥ | [ViSmṛ, 20 30.2]
sukṛtaṃ duṣkṛtaṃ cobhau sahāyau yasya gacchataḥ | [ViSmṛ, 20 31.1]
bāndhavais tasya kiṃ kāryaṃ śocadbhir atha vā na vā | [ViSmṛ, 20 31.2]
bāndhavānām aśauce tu sthitiṃ preto na vindati | [ViSmṛ, 20 32.1]
atas tvabhyeti tān eva piṇḍatoyapradāyinaḥ | [ViSmṛ, 20 32.2]
arvāk sapiṇdīkaraṇāt preto bhavati yo mṛtaḥ | [ViSmṛ, 20 33.1]
pretalokagatasyānnaṃ sodakumbhaṃ prayacchata | [ViSmṛ, 20 33.2]
pitṛlokagataś cānnaṃ śrāddhe bhuṅkte svadhāsamam | [ViSmṛ, 20 34.1]
pitṛlokagatasyāsya tasmācchrāddhaṃ prayacchata | [ViSmṛ, 20 34.2]
devatve yātanāsthāne tiryagyonau tathaiva ca | [ViSmṛ, 20 35.1]
mānuṣye ca tathāpnoti śrāddhaṃ dattaṃ svabāndhavaiḥ | [ViSmṛ, 20 35.2]
pretasya śrāddhakartuś ca puṣṭiḥ śrāddhe kṛte dhruvam | [ViSmṛ, 20 36.1]
tasmācchrāddhaṃ sadā kāryaṃ śokaṃ tyaktvā nirarthakam | [ViSmṛ, 20 36.2]
etāvad eva kartavyaṃ sadā pretasya bandhubhiḥ | [ViSmṛ, 20 37.1]
nopakuryān naraḥ śocan pretasyātmana eva ca | [ViSmṛ, 20 37.2]
dṛṣṭvā lokam anākrandaṃ mriyamāṇāṃś ca bāndhavān | [ViSmṛ, 20 38.1]
dharmam ekaṃ sahāyārthaṃ varayadhvaṃ sadā narāḥ | [ViSmṛ, 20 38.2]
mṛto 'pi bāndhavaḥ śakto nānugantuṃ naraṃ mṛtam | [ViSmṛ, 20 39.1]
jāyāvarjaṃ hi sarvasya yāmyaḥ panthā virudhyate | [ViSmṛ, 20 39.2]
dharma eko 'nuyātyenaṃ yatra kvacana gāminam | [ViSmṛ, 20 40.1]
nanvasāre nṛloke 'smin dharmaṃ kuruta māciram | [ViSmṛ, 20 40.2]
śvaḥ kāryam adya kurvīta pūrvāhṇe cāparāhṇikam | [ViSmṛ, 20 41.1]
na hi pratīkṣate mṛtyuḥ kṛtaṃ vāsya na vākṛtam | [ViSmṛ, 20 41.2]
kṣetrāpaṇagṛhāsaktam anyatra gatamānasam | [ViSmṛ, 20 42.1]
vṛkīvoraṇam āsādya mṛtyur ādāya gacchati | [ViSmṛ, 20 42.2]
na kālasya priyaḥ kaścid dveṣyaś cāsya na vidyate | [ViSmṛ, 20 43.1]
āyuṣye karmaṇi kṣīṇe prasahya harate janam | [ViSmṛ, 20 43.2]
nāprāptakālo mriyate viddhaḥ śaraśatair api | [ViSmṛ, 20 44.1]
kuśāgreṇāpi saṃspṛṣṭaḥ prāptakālo na jīvati | [ViSmṛ, 20 44.2]
nauṣadhāni na mantrāś ca na homā na punar japāḥ | [ViSmṛ, 20 45.1]
trāyante mṛtyunopetaṃ jarayā vāpi mānavam | [ViSmṛ, 20 45.2]
āgāminam anarthaṃ hi pravidhānaśatair api | [ViSmṛ, 20 46.1]
na nivārayituṃ śaktas tatra kā paridevanā | [ViSmṛ, 20 46.2]
yathā dhenusahasreṣu vatso vindati mātaram | [ViSmṛ, 20 47.1]
tathā pūrvakṛtaṃ karma kartāraṃ vindate dhruvam | [ViSmṛ, 20 47.2]
avyaktādīni bhūtāni vyaktamadhyāni cāpyatha | [ViSmṛ, 20 48.1]
avyaktanidhanānyeva tatra kā paridevanā | [ViSmṛ, 20 48.2]
dehino 'smin yathā dehe kaumāraṃ yauvanaṃ jarā | [ViSmṛ, 20 49.1]
tathā dehāntaraprāptir dhīras tatra na muhyati | [ViSmṛ, 20 49.2]
gṛhṇātīha yathā vastraṃ tyaktvā pūrvadhṛtaṃ naraḥ | [ViSmṛ, 20 50.1]
gṛhṇātyevaṃ navaṃ dehī dehaṃ karmanibandhanam | [ViSmṛ, 20 50.2]
nainaṃ chindanti śastrāṇi nainaṃ dahati pāvakaḥ | [ViSmṛ, 20 51.1]
na cainaṃ kledayantyāpo na śoṣayati mārutaḥ | [ViSmṛ, 20 51.2]
acchedyo 'yam adāhyo 'yam akledyo 'śoṣya eva ca | [ViSmṛ, 20 52.1]
nityaḥ satatagaḥ sthāṇur acalo 'yaṃ sanātanaḥ | [ViSmṛ, 20 52.2]
avyakto 'yam acintyo 'yam avikāryo 'yam ucyate | [ViSmṛ, 20 53.1]
tasmād evaṃ viditvainaṃ nānuśocitum arhatha | [ViSmṛ, 20 53.2]
{ViSmṛ, 21}
athāśaucavyapagame susnātaḥ suprakṣālitapāṇipādaḥ svācāntas tvevaṃvidhān eva brāhmaṇān yathāśakti udaṅmukhān gandhamālyavastrālaṃkārādibhiḥ pūjitān bhojayet | [ViSmṛ, 21 1.1]
ekavanmantrān ūhed ekoddiṣṭe | [ViSmṛ, 21 2.1]
ucchiṣṭasaṃnidhāvekam eva tannāmagotrābhyāṃ piṇḍaṃ nirvapet | [ViSmṛ, 21 3.1]
bhuktavatsu brāhmaṇeṣu dakṣiṇayābhipūjiteṣu pretanāmagotrābhyāṃ dattākṣayyodakaḥ caturaṅgulapṛthvīḥ tāvadantarāḥ tāvadadhaḥkhātāḥ vitastyāyatāḥ tisraḥ karṣūḥ kuryāt | [ViSmṛ, 21 4.1]
karṣūsamīpe cāgnitrayam upasamādhāya paristīrya tatraikaikasmin āhutitrayaṃ juhuyāt | [ViSmṛ, 21 5.1]
somāya pitṛmate svadhā namaḥ | [ViSmṛ, 21 6.1]
agnaye kavyavāhanāya svadhā namaḥ | [ViSmṛ, 21 7.1]
yamāyāṅgirase svadhā namaḥ | [ViSmṛ, 21 8.1]
sthānatraye ca prāgvat piṇḍanirvapaṇaṃ kuryāt | [ViSmṛ, 21 9.1]
annadadhighṛtamadhumāṃsaiḥ karṣūtrayaṃ pūrayitvā etat ta iti japet | [ViSmṛ, 21 10.1]
evaṃ mṛtāhe pratimāsaṃ kuryāt | [ViSmṛ, 21 11.1]
saṃvatsarānte pretāya tatpitre tatpitāmahāya tatprapitāmahāya ca brāhmaṇān devapūrvān bhojayet | [ViSmṛ, 21 12.1]
atrāgnaukaraṇam āvāhanaṃ pādyaṃ ca kuryāt | [ViSmṛ, 21 13.1]
saṃsṛjatu tvā pṛthivī samānī ca iti ca pretapādyapātre pitṛpādyapātratraye yojayet | [ViSmṛ, 21 14.1]
ucchiṣṭasaṃnidhau piṇḍacatuṣṭayaṃ kuryāt | [ViSmṛ, 21 15.1]
brāhmaṇāṃś ca svācāntān dattadakṣiṇāṃś cānuvrajya visarjayet | [ViSmṛ, 21 16.1]
tataḥ pretapiṇḍaṃ pādyapātrodakavat piṇḍatraye nidadhyāt | [ViSmṛ, 21 17.1]
karṣūtrayasaṃnikarṣe 'pyevam eva | [ViSmṛ, 21 18.1]
sapiṇḍīkaraṇaṃ māsikārthavat dvādaśāhaṃ śrāddhaṃ kṛtvā trayodaśe 'hni vā kuryāt | [ViSmṛ, 21 19.1]
mantravarjaṃ hi śūdrāṇāṃ dvādaśe 'hni | [ViSmṛ, 21 20.1]
saṃvatsarābhyantare yadyadhimāso bhavet tadā māsikārthe dinam ekaṃ vardhayet | [ViSmṛ, 21 21.1]
sapiṇḍīkaraṇaṃ strīṇāṃ kāryam evaṃ tathā bhavet | [ViSmṛ, 21 22.1]
yāvajjīvaṃ tathā kuryācchrāddhaṃ tu prativatsaram | [ViSmṛ, 21 22.2]
arvāk sapiṇḍīkaraṇaṃ yasya saṃvatsarāt kṛtaṃ | [ViSmṛ, 21 23.1]
tasyāpyannaṃ sodakumbhaṃ dadyād varṣaṃ dvijanmane | [ViSmṛ, 21 23.2]
{ViSmṛ, 22}
brāhmaṇasya sapiṇḍānāṃ jananamaraṇayor daśāham āśaucam | [ViSmṛ, 22 1.1]
dvādaśāhaṃ rājanyasya | [ViSmṛ, 22 2.1]
pañcadaśāhaṃ vaiśyasya | [ViSmṛ, 22 3.1]
māsaṃ śūdrasya | [ViSmṛ, 22 4.1]
sapiṇḍatā ca puruṣe saptame vinivartate | [ViSmṛ, 22 5.1]
āśauce homadānapratigrahasvādhyāyā nivartante | [ViSmṛ, 22 6.1]
nāśauce kasyacid annam aśnīyāt | [ViSmṛ, 22 7.1]
brāhmaṇādīnām aśauce yaḥ sakṛd evānnam atti tasya tāvad āśaucaṃ yāvat teṣām | [ViSmṛ, 22 8.1]
āśaucāpagame prāyaścittaṃ kuryāt | [ViSmṛ, 22 9.1]
savarṇasyāśauce dvijo bhuktvā sravantīm āsādya tannimagnas triraghamarṣaṇaṃ japtvottīrya gāyatryaṣṭasahasraṃ japet | [ViSmṛ, 22 10.1]
kṣatriyāśauce brāhmaṇas tvetad evopoṣitaḥ kṛtvā śudhyati | [ViSmṛ, 22 11.1]
vaiśyāśauce rājanyaśca | [ViSmṛ, 22 12.1]
vaiśyāśauce brāhmaṇas trirātropoṣitaś ca | [ViSmṛ, 22 13.1]
brāhmaṇāśauce rājanyaḥ kṣatriyāśauce vaiśyaśca sravantīm āsādya gāyatrīśatapañcakaṃ japet | [ViSmṛ, 22 14.1]
vaiśyaś ca brāhmaṇāśauce gāyatryaṣṭaśataṃ japet | [ViSmṛ, 22 15.1]
śūdrāśauce dvijo bhuktvā prājāpatyaṃ caret | [ViSmṛ, 22 16.1]
śūdraś ca dvijāśauce snānam ācaret | [ViSmṛ, 22 17.1]
śūdraḥ śūdrāśauce snātaḥ pañcagavyaṃ pibet | [ViSmṛ, 22 18.1]
patnīnāṃ dāsānām ānulomyena svāminas tulyam āśaucam | [ViSmṛ, 22 19.1]
mṛte svāminyātmīyam | [ViSmṛ, 22 20.1]
hīnavarṇānām adhikavarṇeṣu sapiṇḍeṣu tadaśaucavyapagame śuddhiḥ | [ViSmṛ, 22 21.1]
brāhmaṇasya kṣatriviṭśūdreṣu sapiṇḍeṣu ṣaḍrātratrirātraikarātraiḥ | [ViSmṛ, 22 22.1]
kṣatriyasya viṭśūdrayoḥ ṣaḍrātratrirātrābhyām | [ViSmṛ, 22 23.1]
vaiśyasya śūdreṣu ṣaḍrātreṇa | [ViSmṛ, 22 24.1]
māsatulyair ahorātrair garbhasrāve | [ViSmṛ, 22 25.1]
jātamṛte mṛtajāte vā kulasya sadyaḥ śaucam | [ViSmṛ, 22 26.1]
adantajāte bāle prete sadya eva | [ViSmṛ, 22 27.1]
nāsyāgnisaṃskāro nodakakriyā | [ViSmṛ, 22 28.1]
dantajāte tvakṛtacūḍe tvahorātreṇa | [ViSmṛ, 22 29.1]
kṛtacūḍe tv asaṃskṛte trirātreṇa | [ViSmṛ, 22 30.1]
tataḥ paraṃ yathoktakālena | [ViSmṛ, 22 31.1]
strīṇāṃ vivāhaḥ saṃskāraḥ | [ViSmṛ, 22 32.1]
saṃskṛtāsu strīṣu nāśaucaṃ pitṛpakṣe | [ViSmṛ, 22 33.1]
tatprasavamaraṇe cet pitṛgṛhe syātāṃ tadā ekarātraṃ trirātraṃ ca | [ViSmṛ, 22 34.1]
jananāśaucamadhye yady aparaṃ jananāśaucaṃ syāt tadā pūrvāśaucavyapagame śuddhiḥ | [ViSmṛ, 22 35.1]
rātriśeṣe dinadvayena | [ViSmṛ, 22 36.1]
prabhāte dinatrayeṇa | [ViSmṛ, 22 37.1]
maraṇāśaucamadhye jñātimaraṇe 'pyevam | [ViSmṛ, 22 38.1]
śrutvā deśāntarastho jananamaraṇe āśaucaśeṣeṇa śudhyet | [ViSmṛ, 22 39.1]
vyatīte 'śauce saṃvatsarāntas tvekarātreṇa | [ViSmṛ, 22 40.1]
tataḥ paraṃ snānena | [ViSmṛ, 22 41.1]
ācārye mātāmahe ca vyatīte trirātreṇa | [ViSmṛ, 22 42.1]
anauraseṣu putreṣu jāteṣu ca mṛteṣu ca | [ViSmṛ, 22 43.1]
parapūrvāsu bhāryāsu prasūtāsu mṛtāsu ca | [ViSmṛ, 22 43.2]
ācāryapatnīputropādhyāyamātulaśvaśuraśvaśuryasahādhyāyiśiṣyeṣvatīteṣv ekarātreṇa | [ViSmṛ, 22 44.1]
svadeśarājani ca | [ViSmṛ, 22 45.1]
asapiṇḍe svaveśmani mṛte ca | [ViSmṛ, 22 46.1]
bhṛgvagnyanāśakāmbusaṃgrāmavidyunnṛpahatānāṃ nāśaucam | [ViSmṛ, 22 47.1]
na rājñāṃ rājakarmaṇi | [ViSmṛ, 22 48.1]
na vratināṃ vrate | [ViSmṛ, 22 49.1]
na sattriṇāṃ satre | [ViSmṛ, 22 50.1]
na kārūṇāṃ kārukarmaṇi | [ViSmṛ, 22 51.1]
na rājājñākāriṇāṃ tadicchayā | [ViSmṛ, 22 52.1]
na devapratiṣṭhāvivāhayoḥ pūrvasaṃbhṛtayoḥ | [ViSmṛ, 22 53.1]
na deśavibhrame | [ViSmṛ, 22 54.1]
āpadyapi ca kaṣṭāyām | [ViSmṛ, 22 55.1]
ātmatyāginaḥ patitāś ca nāśaucodakabhājaḥ | [ViSmṛ, 22 56.1]
patitasya dāsī mṛte 'hni padā apāṃ ghaṭam apavarjayet | [ViSmṛ, 22 57.1]
udbandhanamṛtasya yaḥ pāśaṃ chindyāt sa taptakṛcchreṇa śudhyati | [ViSmṛ, 22 58.1]
ātmatyāgināṃ saṃskartā ca | [ViSmṛ, 22 59.1]
tadaśrupātakārī ca | [ViSmṛ, 22 60.1]
sarvasyaiva pretasya bāndhavaiḥ sahāśrupātaṃ kṛtvā snānena | [ViSmṛ, 22 61.1]
akṛte 'sthisaṃcaye sacailasnānena | [ViSmṛ, 22 62.1]
dvijaḥ śūdrapretānugamanaṃ kṛtvā sravantīm āsādya tannimagnaḥ triraghamarṣaṇaṃ japtvottīrya gāyatryaṣṭasahasraṃ japet | [ViSmṛ, 22 63.1]
dvijapretasyāṣṭaśatam | [ViSmṛ, 22 64.1]
śūdraḥ pretānugamanaṃ kṛtvā snānam ācaret | [ViSmṛ, 22 65.1]
citādhūmasevane sarve varṇāḥ snānam ācareyuḥ | [ViSmṛ, 22 66.1]
maithune duḥsvapne rudhiropagatakaṇṭhe vamanavirekayoś ca | [ViSmṛ, 22 67.1]
śmaśrukarmaṇi kṛte ca | [ViSmṛ, 22 68.1]
śavaspṛśaṃ ca spṛṣṭvā rajasvalācaṇḍālayūpāṃś ca | [ViSmṛ, 22 69.1]
bhakṣyavarjaṃ pañcanakhaśavaṃ tadasthisnehaṃ ca | [ViSmṛ, 22 70.1]
sarveṣv eteṣu snāneṣu vastraṃ nāprakṣālitaṃ bibhṛyāt | [ViSmṛ, 22 71.1]
rajasvalā caturthe 'hni snānācchudhyati | [ViSmṛ, 22 72.1]
rajasvalā hīnavarṇāṃ rajasvalāṃ spṛṣṭvā na tāvad aśnīyāt yāvan na śuddhā | [ViSmṛ, 22 73.1]
savarṇām adhikavarṇāṃ vā spṛṣṭvā sadyaḥ snātvā śudhyati | [ViSmṛ, 22 74.1]
kṣutvā suptvā bhuktvā bhojanādhyayanepsuḥ pītvā snātvā niṣṭhīvya vāsaḥ paridhāya rathyām ākramya mūtrapurīṣaṃ kṛtvā pañcanakhāsthyasnehaṃ spṛṣṭvā cācamet | [ViSmṛ, 22 75.1]
caṇḍālamlecchasaṃbhāṣaṇe ca | [ViSmṛ, 22 76.1]
nābher adhastāt prabāhuṣu ca kāyikair malaiḥ surābhir madyaiś copahato mṛttoyais tadaṅgaṃ prakṣālya śudhyet | [ViSmṛ, 22 77.1]
anyatropahato mṛttoyais tadaṅgaṃ prakṣālya snānena | [ViSmṛ, 22 78.1]
vaktropahatas tūpoṣya snātvā pañcagavyena | [ViSmṛ, 22 79.1]
daśanacchadopahataś ca | [ViSmṛ, 22 80.1]
vasā śukram asṛṅ majjā mūtraṃ viṭ karṇaviṇnakhāḥ | [ViSmṛ, 22 81.1]
śleṣmāśru dūṣikā svedo dvādaśaite nṛṇāṃ malāḥ | [ViSmṛ, 22 81.2]
gauḍī mādhvī ca paiṣṭī ca vijñeyā trividhā surā | [ViSmṛ, 22 82.1]
yathaivaikā tathā sarvā na pātavyā dvijātibhiḥ | [ViSmṛ, 22 82.2]
mādhūkam aikṣavaṃ ṭāṅkaṃ kaulaṃ khārjūrapānase | [ViSmṛ, 22 83.1]
mṛdvīkārasamādhvīke maireyaṃ nārikelajam | [ViSmṛ, 22 83.2]
amedhyāni daśaitāni madyāni brāhmaṇasya ca | [ViSmṛ, 22 84.1]
rājanyaś caiva vaiśyaś ca spṛṣṭvaitāni na duṣyataḥ | [ViSmṛ, 22 84.2]
guroḥ pretasya śiṣyas tu pitṛmedhaṃ samācaran | [ViSmṛ, 22 85.1]
pretāhāraiḥ samaṃ tatra daśarātreṇa śudhyati | [ViSmṛ, 22 85.2]
ācāryaṃ svam upādhyāyaṃ pitaraṃ mātaraṃ gurum | [ViSmṛ, 22 86.1]
nirhṛtya tu vratī pretān na vratena viyujyate | [ViSmṛ, 22 86.2]
ādiṣṭī nodakaṃ kuryād ā vratasya samāpanāt | [ViSmṛ, 22 87.1]
samāpte tūdakaṃ kṛtvā trirātreṇaiva śudhyati | [ViSmṛ, 22 87.2]
jñānaṃ tapo 'gnir āhāro mṛnmano vāryupāñjanam | [ViSmṛ, 22 88.1]
vāyuḥ karmārkakālau ca śuddhikartṝṇi dehinām | [ViSmṛ, 22 88.2]
sarveṣām eva śaucānām annaśaucaṃ paraṃ smṛtam | [ViSmṛ, 22 89.1]
yo 'nne śuciḥ sa hi śucir na mṛdvāriśuciḥ śuciḥ | [ViSmṛ, 22 89.2]
kṣāntyā śudhyanti vidvāṃso dānenākāryakāriṇaḥ | [ViSmṛ, 22 90.1]
pracchannapāpā japyena tapasā vedavittamāḥ | [ViSmṛ, 22 90.2]
mṛttoyaiḥ śudhyate śodhyaṃ nadī vegena śudhyati | [ViSmṛ, 22 91.1]
rajasā strī manoduṣṭā saṃnyāsena dvijottamāḥ | [ViSmṛ, 22 91.2]
adbhir gātrāṇi śudhyanti manaḥ satyena śudhyati | [ViSmṛ, 22 92.1]
vidyātapobhyāṃ bhūtātmā buddhir jñānena śudhyati | [ViSmṛ, 22 92.2]
eṣa śaucasya te proktaḥ śārīrasya vinirṇayaḥ | [ViSmṛ, 22 93.1]
nānāvidhānāṃ dravyāṇāṃ śuddheḥ śṛṇu vinirṇayam | [ViSmṛ, 22 93.2]
{ViSmṛ, 23}
śārīrair malaiḥ surābhir madyair vā yad upahataṃ tad atyantopahatam | [ViSmṛ, 23 1.1]
atyantopahataṃ sarvaṃ lohabhāṇḍam agnau prakṣiptaṃ śudhyet | [ViSmṛ, 23 2.1]
maṇimayam aśmamayam abjaṃ ca saptarātraṃ mahīnikhananena | [ViSmṛ, 23 3.1]
śṛṅgadantāsthimayaṃ takṣaṇena | [ViSmṛ, 23 4.1]
dāravaṃ mṛnmayaṃ ca jahyāt | [ViSmṛ, 23 5.1]
atyantopahatasya vastrasya yat prakṣālitaṃ sad virajyate tacchindyāt | [ViSmṛ, 23 6.1]
sauvarṇarājatābjamaṇimayānāṃ nirlepānām adbhiḥ śuddhiḥ | [ViSmṛ, 23 7.1]
aśmamayānāṃ camasānāṃ grahāṇāṃ ca | [ViSmṛ, 23 8.1]
carusruksruvāṇām uṣṇenāmbhasā | [ViSmṛ, 23 9.1]
yajñakarmaṇi yajñapātrāṇāṃ pāṇinā saṃmārjanena | [ViSmṛ, 23 10.1]
sphyaśūrpaśakaṭamusalolūkhalānāṃ prokṣaṇena | [ViSmṛ, 23 11.1]
śayanayānāsanānāṃ ca | [ViSmṛ, 23 12.1]
bahūnāṃ ca | [ViSmṛ, 23 13.1]
dhānyājinarajjutāntavavaidalasūtrakārpāsavāsasāṃ ca | [ViSmṛ, 23 14.1]
śākamūlaphalapuṣpāṇāṃ ca | [ViSmṛ, 23 15.1]
tṛṇakāṣṭhaśuṣkapalāśānāṃ ca | [ViSmṛ, 23 16.1]
eteṣāṃ prakṣālanena | [ViSmṛ, 23 17.1]
alpānāṃ ca | [ViSmṛ, 23 18.1]
ūṣaiḥ kauśeyāvikayoḥ | [ViSmṛ, 23 19.1]
ariṣṭakaiḥ kutapānām | [ViSmṛ, 23 20.1]
śrīphalair aṃśupaṭṭānām | [ViSmṛ, 23 21.1]
gaurasarṣapaiḥ kṣaumāṇām | [ViSmṛ, 23 22.1]
śṛṅgāsthidantamayānāṃ ca | [ViSmṛ, 23 23.1]
padmākṣair mṛgalomikānām | [ViSmṛ, 23 24.1]
tāmrarītitrapusīsamayānām amlodakena | [ViSmṛ, 23 25.1]
bhasmanā kāṃsyalohayoḥ | [ViSmṛ, 23 26.1]
takṣaṇena dāravāṇām | [ViSmṛ, 23 27.1]
govālaiḥ phalasaṃbhavānām | [ViSmṛ, 23 28.1]
prokṣaṇena saṃhatānām | [ViSmṛ, 23 29.1]
utpavanena dravāṇām | [ViSmṛ, 23 30.1]
guḍādīnām ikṣuvikārāṇāṃ prabhūtānāṃ gṛhanihitānāṃ vāryagnidānena | [ViSmṛ, 23 31.1]
sarvalavaṇānāṃ ca | [ViSmṛ, 23 32.1]
punaḥ pākena mṛnmayānām | [ViSmṛ, 23 33.1]
dravyavat kṛtaśaucānāṃ devatārcānāṃ bhūyaḥ pratiṣṭhāpanena | [ViSmṛ, 23 34.1]
asiddhasyānnasya yanmātram upahataṃ tanmātraṃ parityajya śeṣasya kaṇḍanaprakṣālane kuryāt | [ViSmṛ, 23 35.1]
droṇābhyadhikam siddham annam upahataṃ na duṣyati | [ViSmṛ, 23 36.1]
tasyopahatamātram apāsya gāyatryābhimantritaṃ suvarṇāmbhaḥ prakṣipet bastasya ca pradarśayed agneś ca | [ViSmṛ, 23 37.1]
pakṣijagdhaṃ gavā ghrātam avadhūtam avakṣutam | [ViSmṛ, 23 38.1]
dūṣitaṃ keśakīṭaiś ca mṛtprakṣepeṇa śudhyati | [ViSmṛ, 23 38.2]
yāvan nāpaityamedhyāktād gandho lepaś ca tatkṛtaḥ | [ViSmṛ, 23 39.1]
tāvan mṛdvāri deyaṃ syāt sarvāsu dravyaśuddhiṣu | [ViSmṛ, 23 39.2]
ajāśvaṃ mukhato medhyaṃ na gaur na narajā malāḥ | [ViSmṛ, 23 40.1]
panthānaś ca viśudhyanti somasūryāṃśumārutaiḥ | [ViSmṛ, 23 40.2]
rathyākardamatoyāni spṛṣṭāny antyaśvavāyasaiḥ | [ViSmṛ, 23 41.1]
mārutenaiva śudhyanti pakveṣṭakacitāni ca | [ViSmṛ, 23 41.2]
prāṇinām atha sarveṣāṃ mṛdbhir adbhiś ca kārayet | [ViSmṛ, 23 42.1]
atyantopahatānāṃ ca śaucaṃ nityam atandritam | [ViSmṛ, 23 42.2]
bhūmiṣṭham udakaṃ puṇyaṃ vaitṛṣṇyaṃ yatra gor bhavet | [ViSmṛ, 23 43.1]
avyāptaṃ ced amedhyena tadvad eva śilāgatam | [ViSmṛ, 23 43.2]
mṛtapañcanakhāt kūpād atyantopahatāt tathā | [ViSmṛ, 23 44.1]
apaḥ samuddharet sarvāḥ śeṣaṃ vastreṇa śodhayet | [ViSmṛ, 23 44.2]
vahniprajvālanaṃ kuryāt kūpe pakveṣṭakācite | [ViSmṛ, 23 45.1]
pañcagavyaṃ nyaset paścān navatoyasamudbhave | [ViSmṛ, 23 45.2]
jalāśayeṣvathālpeṣu sthāvareṣu vasuṃdhare | [ViSmṛ, 23 46.1]
kūpavat kathitā śuddhir mahatsu ca na dūṣaṇam | [ViSmṛ, 23 46.2]
trīṇi devāḥ pavitrāṇi brāhmaṇānām akalpayan | [ViSmṛ, 23 47.1]
adṛṣṭam adbhir nirṇiktaṃ yacca vācā praśasyate | [ViSmṛ, 23 47.2]
nityaṃ śuddhaḥ kāruhastaḥ paṇyaṃ yacca prasāritam | [ViSmṛ, 23 48.1]
brāhmaṇāntaritaṃ bhaikṣyam ākarāḥ sarva eva ca | [ViSmṛ, 23 48.2]
nityam āsyaṃ śuci strīṇāṃ śakuniḥ phalapātane | [ViSmṛ, 23 49.1]
prasrave ca śucir vatsaḥ śvā mṛgagrahaṇe śuciḥ | [ViSmṛ, 23 49.2]
śvabhir hatasya yan māṃsaṃ śuci tat parikīrtitam | [ViSmṛ, 23 50.1]
kravyādbhiś ca hatasyānyaiś caṇḍālādyaiś ca dasyubhiḥ | [ViSmṛ, 23 50.2]
ūrdhvaṃ nābher yāni khāni tāni medhyāni nirdiśet | [ViSmṛ, 23 51.1]
yānyadhastānyamedhyāni dehāccaiva malāś cyutāḥ | [ViSmṛ, 23 51.2]
makṣikā vipruṣaś chāyā gaur gajāśvamarīcayaḥ | [ViSmṛ, 23 52.1]
rajo bhūr vāyur agniś ca mārjāraś ca sadā śuciḥ | [ViSmṛ, 23 52.2]
nocchiṣṭaṃ kurvate mukhyā vipruṣo 'ṅge na yānti yāḥ | [ViSmṛ, 23 53.1]
na śmaśrūṇi gatāny āsyaṃ na dantāntaraveṣṭitam | [ViSmṛ, 23 53.2]
spṛśanti bindavaḥ pādau ya ācāmayataḥ parān | [ViSmṛ, 23 54.1]
bhaumikais te samā jñeyā na tair aprayato bhavet | [ViSmṛ, 23 54.2]
ucchiṣṭena tu saṃspṛṣṭo dravyahastaḥ kathaṃcana | [ViSmṛ, 23 55.1]
anidhāyaiva tad dravyam ācāntaḥ śucitām iyāt | [ViSmṛ, 23 55.2]
mārjanopāñjanair veśma prokṣaṇenaiva pustakam | [ViSmṛ, 23 56.1]
saṃmārjanenāñjanena sekenollekhanena ca | [ViSmṛ, 23 56.2]
dāhena ca bhuvaḥ śuddhir vāsenāpyathavā gavām | [ViSmṛ, 23 57.1]
gāvaḥ pavitramaṅgalyaṃ goṣu lokāḥ pratiṣṭhitāḥ | [ViSmṛ, 23 57.2]
gāvo vitanvate yajñaṃ gāvaḥ sarvāghasūdanāḥ | [ViSmṛ, 23 58.1]
gomūtraṃ gomayaṃ sarpiḥ kṣīraṃ dadhi ca rocanā | [ViSmṛ, 23 58.2]
ṣaḍaṅgam etat paramaṃ maṅgalyaṃ paramaṃ gavām | [ViSmṛ, 23 59.1]
śṛṅgodakaṃ gavāṃ puṇyaṃ sarvāghaviniṣūdanam | [ViSmṛ, 23 59.2]
gavām kaṇḍūyanaṃ caiva sarvakalmaṣanāśanam | [ViSmṛ, 23 60.1]
gavāṃ grāsapradānena svargaloke mahīyate | [ViSmṛ, 23 60.2]
gavāṃ hi tīrthe vasatīha gaṅgā puṣṭis tathāsāṃ rajasi pravṛddhā | [ViSmṛ, 23 61.1]
lakṣmīḥ karīṣe praṇatau ca dharmas tāsāṃ praṇāmaṃ satataṃ ca kuryāt | [ViSmṛ, 23 61.2]
{ViSmṛ, 24}
atha brāhmaṇasya varṇānukrameṇa catasro bhāryā bhavanti | [ViSmṛ, 24 1.1]
tisraḥ kṣatriyasya | [ViSmṛ, 24 2.1]
dve vaiśyasya | [ViSmṛ, 24 3.1]
ekā śūdrasya | [ViSmṛ, 24 4.1]
tāsāṃ savarṇāvedane pāṇir grāhyaḥ | [ViSmṛ, 24 5.1]
asavarṇāvedane śaraḥ kṣatriyakanyayā | [ViSmṛ, 24 6.1]
pratodo vaiśyakanyayā | [ViSmṛ, 24 7.1]
vasanadaśāntaḥ śūdrakanyayā | [ViSmṛ, 24 8.1]
na sagotrāṃ na samānārṣapravarāṃ bhāryāṃ vindeta | [ViSmṛ, 24 9.1]
mātṛtas tv ā pañcamāt puruṣāt pitṛtaś cā saptamāt | [ViSmṛ, 24 10.1]
nākulīnām | [ViSmṛ, 24 11.1]
na ca vyādhitām | [ViSmṛ, 24 12.1]
nādhikāṅgīm | [ViSmṛ, 24 13.1]
na hīnāṅgīm | [ViSmṛ, 24 14.1]
nātikapilām | [ViSmṛ, 24 15.1]
na vācāṭām | [ViSmṛ, 24 16.1]
athāṣṭau vivāhā bhavanti | [ViSmṛ, 24 17.1]
brāhmo daiva ārṣaḥ prājāpatyo gāndharva āsuro rākṣasaḥ paiśācaś ceti | [ViSmṛ, 24 18.1]
āhūya guṇavate kanyādānaṃ brāhmaḥ | [ViSmṛ, 24 19.1]
yajñasthartvije daivaḥ | [ViSmṛ, 24 20.1]
gomithunagrahaṇenārṣaḥ | [ViSmṛ, 24 21.1]
prārthitapradānena prājāpatyaḥ | [ViSmṛ, 24 22.1]
dvayoḥ sakāmayor mātāpitṛrahito yogo gāndharvaḥ | [ViSmṛ, 24 23.1]
krayeṇāsuraḥ | [ViSmṛ, 24 24.1]
yuddhaharaṇena rākṣasaḥ | [ViSmṛ, 24 25.1]
suptapramattābhigamanāt paiśācaḥ | [ViSmṛ, 24 26.1]
eteṣvādyāścatvāro dharmyāḥ | [ViSmṛ, 24 27.1]
gāndharvo 'pi rājanyānām | [ViSmṛ, 24 28.1]
brāhmīputraḥ puruṣān ekaviṃśatiṃ punīte | [ViSmṛ, 24 29.1]
daivīputraś caturdaśa | [ViSmṛ, 24 30.1]
ārṣīputraś ca sapta | [ViSmṛ, 24 31.1]
prājāpatyaś caturaḥ | [ViSmṛ, 24 32.1]
brāhmeṇa vivāhena kanyāṃ dadat brahmalokaṃ gamayati | [ViSmṛ, 24 33.1]
daivena svargam | [ViSmṛ, 24 34.1]
ārṣeṇa vaiṣṇavam | [ViSmṛ, 24 35.1]
prājāpatyena devalokam | [ViSmṛ, 24 36.1]
gāndharveṇa gandharvalokaṃ gacchati | [ViSmṛ, 24 37.1]
pitā pitāmaho bhrātā sakulyo mātāmaho mātā ceti kanyāpradāḥ | [ViSmṛ, 24 38.1]
pūrvābhāve prakṛtisthaḥ paraḥ para iti | [ViSmṛ, 24 39.1]
ṛtutrayam upāsyaiva kanyā kuryāt svayaṃvaram | [ViSmṛ, 24 40.1]
ṛtutraye vyatīte tu prabhavatyātmanaḥ sadā | [ViSmṛ, 24 40.2]
pitṛveśmani yā kanyā rajaḥ paśyatyasaṃskṛtā | [ViSmṛ, 24 41.1]
sā kanyā vṛṣalī jñeyā haraṃs tāṃ na viduṣyati | [ViSmṛ, 24 41.2]
{ViSmṛ, 25}
atha strīṇāṃ dharmāḥ | [ViSmṛ, 25 1.1]
bhartuḥ samānavratacāritvam | [ViSmṛ, 25 2.1]
śvaśrūśvaśuragurudevatātithipūjanam | [ViSmṛ, 25 3.1]
susaṃskṛtopaskaratā | [ViSmṛ, 25 4.1]
amuktahastatā | [ViSmṛ, 25 5.1]
suguptabhāṇḍatā | [ViSmṛ, 25 6.1]
mūlakriyāsvanabhiratiḥ | [ViSmṛ, 25 7.1]
maṅgalācāratatparatā | [ViSmṛ, 25 8.1]
bhartari pravasite 'pratikarmakriyā | [ViSmṛ, 25 9.1]
paragṛheṣvanabhigamanam | [ViSmṛ, 25 10.1]
dvāradeśagavākṣeṣvanavasthānam | [ViSmṛ, 25 11.1]
sarvakarmasvasvatantratā | [ViSmṛ, 25 12.1]
bālyayauvanavārddhakeṣvapi pitṛbhartṛputrādhīnatā | [ViSmṛ, 25 13.1]
mṛte bhartari brahmacaryaṃ tadanvārohaṇaṃ vā | [ViSmṛ, 25 14.1]
nāsti strīṇāṃ pṛthagyajño na vrataṃ nāpyupoṣitam | [ViSmṛ, 25 15.1]
patiṃ śuśrūṣate yat tu tena svarge mahīyate | [ViSmṛ, 25 15.2]
patyau jīvati yā yoṣid upavāsavrataṃ caret | [ViSmṛ, 25 16.1]
āyuḥ sā harate bhartur narakaṃ caiva gacchati | [ViSmṛ, 25 16.2]
mṛte bhartari sādhvī strī brahmacarye vyavasthitā | [ViSmṛ, 25 17.1]
svargaṃ gacchatyaputrāpi yathā te brahmacāriṇaḥ | [ViSmṛ, 25 17.2]
{ViSmṛ, 26}
savarṇāsu bahubhāryāsu vidyamānāsu jyeṣṭhayā saha dharmakāryaṃ kuryāt | [ViSmṛ, 26 1.1]
miśrāsu ca kaniṣṭhayāpi samānavarṇayā | [ViSmṛ, 26 2.1]
samānavarṇāyā abhāve tvanantarayaivāpadi ca | [ViSmṛ, 26 3.1]
na tveva dvijaḥ śūdrayā | [ViSmṛ, 26 4.1]
dvijasya bhāryā śūdrā tu dharmārthaṃ na kvacid bhavet | [ViSmṛ, 26 5.1]
ratyartham eva sā tasya rāgāndhasya prakīrtitā | [ViSmṛ, 26 5.2]
hīnajātiṃ striyaṃ mohād udvahanto dvijātayaḥ | [ViSmṛ, 26 6.1]
kulānyeva nayantyāśu sasaṃtānāni śūdratāṃ | [ViSmṛ, 26 6.2]
daivapitryātitheyāni tatpradhānāni yasya tu | [ViSmṛ, 26 7.1]
nāśnanti pitṛdevāstu na ca svargaṃ sa gacchati | [ViSmṛ, 26 7.2]
{ViSmṛ, 27}
garbhasya spaṣṭatājñāne niṣekakarma | [ViSmṛ, 27 1.1]
spandanāt purā puṃsavanam | [ViSmṛ, 27 2.1]
ṣaṣṭhe 'ṣṭame vā māsi sīmantonnayanam | [ViSmṛ, 27 3.1]
jāte ca dārake jātakarma | [ViSmṛ, 27 4.1]
āśaucavyapagame nāmadheyam | [ViSmṛ, 27 5.1]
maṅgalyaṃ brāhmaṇasya | [ViSmṛ, 27 6.1]
balavat kṣatriyasya | [ViSmṛ, 27 7.1]
dhanopetaṃ vaiśyasya | [ViSmṛ, 27 8.1]
jugupsitaṃ śūdrasya | [ViSmṛ, 27 9.1]
caturthe māsy ādityadarśanam | [ViSmṛ, 27 10.1]
ṣaṣṭhe 'nnaprāśanam | [ViSmṛ, 27 11.1]
tṛtīye 'bde cūḍākaraṇam | [ViSmṛ, 27 12.1]
etā eva kriyāḥ strīṇām amantrakāḥ | [ViSmṛ, 27 13.1]
tāsāṃ samantrako vivāhaḥ | [ViSmṛ, 27 14.1]
garbhāṣṭame 'bde brāhmaṇasyopanayanam | [ViSmṛ, 27 15.1]
garbhaikādaśe rājñaḥ | [ViSmṛ, 27 16.1]
garbhadvādaśe viśaḥ | [ViSmṛ, 27 17.1]
teṣāṃ muñjajyābalbajamayyo mauñjyaḥ | [ViSmṛ, 27 18.1]
kārpāsaśāṇāvikānyupavītāni vāsāṃsi ca | [ViSmṛ, 27 19.1]
mārgavaiyāghrabāstāni carmāṇi | [ViSmṛ, 27 20.1]
pālāśakhādiraudumbarā daṇḍāḥ | [ViSmṛ, 27 21.1]
keśāntalalāṭanāsādeśatulyāḥ | [ViSmṛ, 27 22.1]
sarva eva vā | [ViSmṛ, 27 23.1]
akuṭilāḥ satvacaśca | [ViSmṛ, 27 24.1]
bhavadādyaṃ bhavanmadhyaṃ bhavadantaṃ ca bhaikṣyacaraṇam | [ViSmṛ, 27 25.1]
ā ṣoḍaśād brāhmaṇasya sāvitrī nātivartate | [ViSmṛ, 27 26.1]
ā dvāviṃśāt kṣatrabandhor ā caturviṃśater viśaḥ | [ViSmṛ, 27 26.2]
ata ūrdhvaṃ trayo 'pyete yathākālam asaṃskṛtāḥ | [ViSmṛ, 27 27.1]
sāvitrīpatitā vrātyā bhavantyāryavigarhitāḥ | [ViSmṛ, 27 27.2]
yadyasya vihitaṃ carma yat sūtraṃ yā ca mekhalā | [ViSmṛ, 27 28.1]
yo daṇḍo yacca vasanaṃ tat tad asya vrateṣvapi | [ViSmṛ, 27 28.2]
mekhalām ajinaṃ daṇḍam upavītaṃ kamaṇḍalum | [ViSmṛ, 27 29.1]
apsu prāsya vinaṣṭāni gṛhṇītānyāni mantravat | [ViSmṛ, 27 29.2]
{ViSmṛ, 28}
atha brahmacāriṇāṃ gurukulavāsaḥ | [ViSmṛ, 28 1.1]
saṃdhyādvayopāsanam | [ViSmṛ, 28 2.1]
pūrvāṃ saṃdhyāṃ japet tiṣṭhan paścimām āsīnaḥ | [ViSmṛ, 28 3.1]
kāladvayam abhiṣekāgnikarmakaraṇam | [ViSmṛ, 28 4.1]
apsu daṇḍavan majjanam | [ViSmṛ, 28 5.1]
āhūtādhyayanam | [ViSmṛ, 28 6.1]
guroḥ priyahitācaraṇam | [ViSmṛ, 28 7.1]
mekhalādaṇḍājinopavītadhāraṇam | [ViSmṛ, 28 8.1]
gurukulavarjaṃ guṇavatsu bhaikṣyacaraṇam | [ViSmṛ, 28 9.1]
gurvanujñātaṃ bhaikṣyābhyavaharaṇam | [ViSmṛ, 28 10.1]
śrāddhakṛtalavaṇaśuktaparyuṣitanṛtyagītastrīmadhumāṃsāñjanocchiṣṭaprāṇihiṃsāślīlaparivarjanam | [ViSmṛ, 28 11.1]
adhaḥ śayyā | [ViSmṛ, 28 12.1]
guroḥ pūrvotthānaṃ caramaṃ saṃveśanam | [ViSmṛ, 28 13.1]
kṛtasaṃdhyopāsanaś ca gurvabhivādanaṃ kuryāt | [ViSmṛ, 28 14.1]
tasya ca vyatyastakaraḥ pādāvupaspṛśet | [ViSmṛ, 28 15.1]
dakṣiṇaṃ dakṣiṇenetaram itareṇa | [ViSmṛ, 28 16.1]
svaṃ ca nāmāsyābhivādanānte bhoḥśabdāntaṃ nivedayet | [ViSmṛ, 28 17.1]
tiṣṭhann āsīnaḥ śayāno bhuñjānaḥ parāṅmukhaś ca nāsyābhibhāṣaṇaṃ kuryāt | [ViSmṛ, 28 18.1]
āsīnasya sthitaḥ kuryād abhigacchaṃstu gacchataḥ | [ViSmṛ, 28 19.1]
āgacchataḥ pratyudgamya paścād dhāvaṃs tu dhāvataḥ | [ViSmṛ, 28 19.2]
parāṅmukhasyābhimukhaḥ | [ViSmṛ, 28 20.1]
dūrasthasyāntikam upetya | [ViSmṛ, 28 21.1]
śayānasya praṇamya | [ViSmṛ, 28 22.1]
tasya ca cakṣurviṣaye na yatheṣṭāsanaḥ syāt | [ViSmṛ, 28 23.1]
na cāsya kevalaṃ nāma brūyāt | [ViSmṛ, 28 24.1]
gaticeṣṭābhāṣitādyaṃ nāsyānukuryāt | [ViSmṛ, 28 25.1]
yatrāsya nindāparivādau syātāṃ na tatra tiṣṭhet | [ViSmṛ, 28 26.1]
nāsyaikāsano bhavet | [ViSmṛ, 28 27.1]
ṛte śilāphalakanauyānebhyaḥ | [ViSmṛ, 28 28.1]
guror gurau saṃnihite guruvad varteta | [ViSmṛ, 28 29.1]
anirdiṣṭaś ca guruṇā svān gurūn nābhivādayet | [ViSmṛ, 28 30.1]
bāle samānavayasi vādhyāpake guruputre guruvad varteta | [ViSmṛ, 28 31.1]
nāsya pādau prakṣālayet | [ViSmṛ, 28 32.1]
nocchiṣṭam aśnīyāt | [ViSmṛ, 28 33.1]
evaṃ vedaṃ vedau vedān vā svīkuryāt | [ViSmṛ, 28 34.1]
tato vedāṅgāni | [ViSmṛ, 28 35.1]
yas tvanadhītavedo 'nyatra śramaṃ kuryād asau sasaṃtānaḥ śūdratvam eti | [ViSmṛ, 28 36.1]
mātur agre vijananaṃ dvitīyaṃ mauñjibandhanam | [ViSmṛ, 28 37.1]
tatrāsya mātā sāvitrī bhavati pitā tvācāryaḥ | [ViSmṛ, 28 38.1]
etenaiva teṣāṃ dvijatvam | [ViSmṛ, 28 39.1]
prāṅ mauñjībandhanād dvijaḥ śūdrasamo bhavati | [ViSmṛ, 28 40.1]
brahmacāriṇā muṇḍena jaṭilena vā bhāvyam | [ViSmṛ, 28 41.1]
vedasvīkaraṇād ūrdhvaṃ gurvanujñātas tasmai varaṃ dattvā snāyāt | [ViSmṛ, 28 42.1]
tato gurukula eva vā janmanaḥ śeṣaṃ nayet | [ViSmṛ, 28 43.1]
tatrācārye prete guruvat guruputre varteta | [ViSmṛ, 28 44.1]
gurudāreṣu savarṇeṣu vā | [ViSmṛ, 28 45.1]
tadabhāve 'gniśuśrūṣur naiṣṭhiko brahmacārī syāt | [ViSmṛ, 28 46.1]
evaṃ carati yo vipro brahmacaryam atandritaḥ | [ViSmṛ, 28 47.1]
sa gacchatyuttamaṃ sthānaṃ na cehājāyate punaḥ | [ViSmṛ, 28 47.2]
kāmato retasaḥ sekaṃ vratasthasya dvijanmanaḥ | [ViSmṛ, 28 48.1]
atikramaṃ vratasyāhur dharmajñā brahmacāriṇaḥ | [ViSmṛ, 28 48.2]
etasminn enasi prāpte vasitvā gardabhājinam | [ViSmṛ, 28 49.1]
saptāgāraṃ cared bhaikṣaṃ svakarma parikīrtayan | [ViSmṛ, 28 49.2]
tebhyo labdhena bhaikṣyeṇa vartayann ekakālikam | [ViSmṛ, 28 50.1]
upaspṛśaṃs triṣavaṇam abdena sa viśudhyati | [ViSmṛ, 28 50.2]
svapne siktvā brahmacārī dvijaḥ śukram akāmataḥ | [ViSmṛ, 28 51.1]
snātvārkam arcayitvā triḥ punar mām ityṛcaṃ japet | [ViSmṛ, 28 51.2]
akṛtvā bhaikṣacaraṇam asamidhya ca pāvakam | [ViSmṛ, 28 52.1]
anāturaḥ saptarātram avakīrṇivrataṃ caret | [ViSmṛ, 28 52.2]
taṃ ced abhyudiyāt sūryaḥ śayānaṃ kāmakārataḥ | [ViSmṛ, 28 53.1]
nimloced vāpyavijñānājjapann upavased dinam | [ViSmṛ, 28 53.2]
{ViSmṛ, 29}
yastūpanīya vratādeśaṃ kṛtvā vedam adhyāpayet tam ācāryaṃ vidyāt | [ViSmṛ, 29 1.1]
yastvenaṃ mūlyenādhyāpayet tam upādhyāyam ekadeśaṃ vā | [ViSmṛ, 29 2.1]
yo yasya yajñakarmāṇi kuryāt tam ṛtvijaṃ vidyāt | [ViSmṛ, 29 3.1]
nāparīkṣitaṃ yojayet | [ViSmṛ, 29 4.1]
nādhyāpayet | [ViSmṛ, 29 5.1]
nopanayet | [ViSmṛ, 29 6.1]
adharmeṇa ca yaḥ prāha yaścādharmeṇa pṛcchati | [ViSmṛ, 29 7.1]
tayor anyataraḥ praiti vidveṣaṃ vādhigacchati | [ViSmṛ, 29 7.2]
dharmārthau yatra na syātāṃ śuśrūṣā vāpi tadvidhā | [ViSmṛ, 29 8.1]
tatra vidyā na vaktavyā śubhaṃ bījam ivoṣare | [ViSmṛ, 29 8.2]
vidyā ha vai brahmāṇam ājagāma gopāya mā śevadhiṣ ṭe 'ham asti | [ViSmṛ, 29 9.1]
asūyakāyānṛjave 'yatāya na māṃ brūyā avīryavatī tathā syām | [ViSmṛ, 29 9.2]
yam eva vidyāḥ śucim apramattaṃ medhāvinaṃ brahmacaryopapannam | [ViSmṛ, 29 10.1]
yaste na druhyet katamacca nāha tasmai māṃ brūyā nidhipāya brahman | [ViSmṛ, 29 10.2]
{ViSmṛ, 30}
śrāvaṇyāṃ prauṣṭhapadyāṃ vā chandāṃsy upākṛtyārdhapañcamān māsān adhīyīta | [ViSmṛ, 30 1.1]
tatas teṣām utsargaṃ bahiḥ kuryāt | [ViSmṛ, 30 2.1]
utsarjanopākarmaṇor madhye vedāṅgādhyayanaṃ kuryāt | [ViSmṛ, 30 3.1]
nādhīyītāhorātraṃ caturdaśyaṣṭamīṣu ca | [ViSmṛ, 30 4.1]
nartvantaragrahasūtake | [ViSmṛ, 30 5.1]
nendraprayāṇe | [ViSmṛ, 30 6.1]
na vāti caṇḍapavane | [ViSmṛ, 30 7.1]
nākālavarṣavidyutstaniteṣu | [ViSmṛ, 30 8.1]
na bhūkampolkāpātadigdāheṣu | [ViSmṛ, 30 9.1]
nāntaḥśave grāme | [ViSmṛ, 30 10.1]
na śāstrasaṃpāte | [ViSmṛ, 30 11.1]
na śvasṛgālagardabhanirhrādeṣu | [ViSmṛ, 30 12.1]
na vāditraśabde | [ViSmṛ, 30 13.1]
na śūdrapatitayoḥ samīpe | [ViSmṛ, 30 14.1]
na devatāyatanaśmaśānacatuṣpatharathyāsu | [ViSmṛ, 30 15.1]
nodakāntaḥ | [ViSmṛ, 30 16.1]
na pīṭhopahitapādaḥ | [ViSmṛ, 30 17.1]
na hastyaśvoṣṭranaugoyāneṣu | [ViSmṛ, 30 18.1]
na vāntaḥ | [ViSmṛ, 30 19.1]
na viriktaḥ | [ViSmṛ, 30 20.1]
nājīrṇī | [ViSmṛ, 30 21.1]
na pañcanakhāntarāgamane | [ViSmṛ, 30 22.1]
na rājaśrotriyagobrāhmaṇavyasane | [ViSmṛ, 30 23.1]
nopākarmaṇi | [ViSmṛ, 30 24.1]
notsarge | [ViSmṛ, 30 25.1]
na sāmadhvanāv ṛgyajuṣī | [ViSmṛ, 30 26.1]
nāpararātram adhītya śayīta | [ViSmṛ, 30 27.1]
abhiyukto 'pyanadhyāyeṣvadhyayanaṃ pariharet | [ViSmṛ, 30 28.1]
yasmād anadhyāyādhītaṃ nehāmutra phalapradam | [ViSmṛ, 30 29.1]
tadadhyayanenāyuṣaḥ kṣayo guruśiṣyayośca | [ViSmṛ, 30 30.1]
tasmād anadhyāyavarjaṃ guruṇā brahmalokakāmena vidyā satśiṣyakṣetreṣu vaptavyā | [ViSmṛ, 30 31.1]
śiṣyeṇa brahmārambhāvasānayor guroḥ pādopasaṃgrahaṇaṃ kāryam | [ViSmṛ, 30 32.1]
praṇavaś ca vyāhartavyaḥ | [ViSmṛ, 30 33.1]
tatra ca yad ṛco 'dhīte tenāsyājyena pitṝṇāṃ tṛptir bhavati | [ViSmṛ, 30 34.1]
yad yajūṃṣi tena madhunā | [ViSmṛ, 30 35.1]
yat sāmāni tena payasā | [ViSmṛ, 30 36.1]
yad ātharvaṇaṃ tena māṃsena | [ViSmṛ, 30 37.1]
yat purāṇetihāsavedāṅgadharmaśāstrāṇy adhīte tenāsyānnena | [ViSmṛ, 30 38.1]
yaś ca vidyām āsādyāsmin loke tayā jīvet na sā tasya paraloke phalapradā bhavet | [ViSmṛ, 30 39.1]
yaś ca vidyayā yaśaḥ pareṣāṃ hanti | [ViSmṛ, 30 40.1]
ananujñātaścānyasmād adhīyānānna vidyām ādadyāt | [ViSmṛ, 30 41.1]
tadādānam asya brahmasteyaṃ narakāya bhavati | [ViSmṛ, 30 42.1]
laukikaṃ vaidikaṃ vāpi tathādhyātmikam eva vā | [ViSmṛ, 30 43.1]
ādadīta yato jñānaṃ na taṃ druhyet kadācana | [ViSmṛ, 30 43.2]
utpādakabrahmadātror garīyān brahmadaḥ pitā | [ViSmṛ, 30 44.1]
brahmajanma hi viprasya pretya ceha ca śāśvatam | [ViSmṛ, 30 44.2]
kāmān mātā pitā cainaṃ yad utpādayato mithaḥ | [ViSmṛ, 30 45.1]
saṃbhūtiṃ tasya tāṃ vidyād yad yonāviha jāyate | [ViSmṛ, 30 45.2]
ācāryas tvasya yāṃ jātiṃ vidhivad vedapāragaḥ | [ViSmṛ, 30 46.1]
utpādayati sāvitryā sā satyā sājarāmarā | [ViSmṛ, 30 46.2]
ya āvṛṇotyavitathena karṇāvaduḥkhaṃ kurvann amṛtaṃ samprayacchan | [ViSmṛ, 30 47.1]
taṃ manyeta pitaraṃ mātaraṃ ca tasmai na druhyet kṛtam asya jānan | [ViSmṛ, 30 47.2]
{ViSmṛ, 31}
trayaḥ puruṣasyātiguravo bhavanti | [ViSmṛ, 31 1.1]
mātā pitā ācāryaśca | [ViSmṛ, 31 2.1]
teṣāṃ nityam eva śuśrūṣuṇā bhavitavyam | [ViSmṛ, 31 3.1]
yat te brūyustat kuryāt | [ViSmṛ, 31 4.1]
teṣāṃ priyahitam ācaret | [ViSmṛ, 31 5.1]
na tair ananujñātaḥ kiṃcid api kuryāt | [ViSmṛ, 31 6.1]
eta eva trayo vedā eta eva trayaḥ surāḥ | [ViSmṛ, 31 7.1]
eta eva trayo lokā eta eva trayo 'gnayaḥ | [ViSmṛ, 31 7.2]
pitā gārhapatyo 'gniḥ dakṣiṇāgnir mātā gurur āhavanīyaḥ | [ViSmṛ, 31 8.1]
sarve tasyādṛtā dharmā yasyaite traya ādṛtāḥ | [ViSmṛ, 31 9.1]
anādṛtās tu yasyaite sarvās tasyāphalāḥ kriyāḥ | [ViSmṛ, 31 9.2]
imaṃ lokaṃ mātṛbhaktyā pitṛbhaktyā tu madhyamam | [ViSmṛ, 31 10.1]
guruśuśrūṣayā tveva brahmalokaṃ samaśnute | [ViSmṛ, 31 10.2]
{ViSmṛ, 32}
rājartvikśrotriyādharmapratiṣedhyupādhyāyapitṛvyamātāmahamātulaśvaśurajyeṣṭhabhrātṛsaṃbandhinaś cācāryavat | [ViSmṛ, 32 1.1]
patnya eteṣāṃ savarṇāḥ | [ViSmṛ, 32 2.1]
mātṛṣvasā pitṛṣvasā jyeṣṭhā svasā ca | [ViSmṛ, 32 3.1]
śvaśurapitṛvyamātulartvijāṃ kanīyasāṃ pratyutthānam evābhivādanam | [ViSmṛ, 32 4.1]
hīnavarṇānāṃ gurupatnīnāṃ dūrād abhivādanaṃ na pādopasparśanam | [ViSmṛ, 32 5.1]
gurupatnīnāṃ gotrotsādanāñjanakeśasaṃyamanapādaprakṣālanādīni na kuryāt | [ViSmṛ, 32 6.1]
asaṃstutāpi parapatnī bhaginīti vācyā putrīti māteti vā | [ViSmṛ, 32 7.1]
na ca gurūṇāṃ tvam iti brūyāt | [ViSmṛ, 32 8.1]
tadatikrame nirāhāro divasānte taṃ prasādyāśnīyāt | [ViSmṛ, 32 9.1]
na ca guruṇā saha vigṛhya kathāḥ kuryāt | [ViSmṛ, 32 10.1]
na caivāsya parīvādam | [ViSmṛ, 32 11.1]
na cānabhipretam | [ViSmṛ, 32 12.1]
gurupatnī tu yuvatir nābhivādyeha pādayoḥ | [ViSmṛ, 32 13.1]
pūrṇaviṃśativarṣeṇa guṇadoṣau vijānatā | [ViSmṛ, 32 13.2]
kāmaṃ tu gurupatnīnāṃ yuvatīnāṃ yuvā bhuvi | [ViSmṛ, 32 14.1]
vidhivad vandanaṃ kuryād asāvaham iti bruvan | [ViSmṛ, 32 14.2]
viproṣya pādagrahaṇam anvahaṃ cābhivādanam | [ViSmṛ, 32 15.1]
gurudāreṣu kurvīta satāṃ dharmam anusmaran | [ViSmṛ, 32 15.2]
vittaṃ bandhur vayaḥ karma vidyā bhavati pañcamī | [ViSmṛ, 32 16.1]
etāni mānasthānāni garīyo yad yad uttaram | [ViSmṛ, 32 16.2]
brāhmaṇaṃ daśavarṣaṃ ca śatavarṣaṃ ca bhūmipam | [ViSmṛ, 32 17.1]
pitāputrau vijānīyād brāhmaṇas tu tayoḥ pitā | [ViSmṛ, 32 17.2]
viprāṇāṃ jñānato jyaiṣṭhyaṃ kṣatriyāṇāṃ tu vīryataḥ | [ViSmṛ, 32 18.1]
vaiśyānāṃ dhānyadhanataḥ śūdrāṇām eva janmataḥ | [ViSmṛ, 32 18.2]
{ViSmṛ, 33}
atha puruṣasya kāmakrodhalobhākhyaṃ riputrayaṃ sughoraṃ bhavati | [ViSmṛ, 33 1.1]
parigrahaprasaṅgād viśeṣeṇa gṛhāśramiṇaḥ | [ViSmṛ, 33 2.1]
tenāyam ākrānto 'tipātakamahāpātakānupātakopapātakeṣu pravartate | [ViSmṛ, 33 3.1]
jātibhraṃśakareṣu saṃkarīkaraṇeṣvapātrīkaraṇeṣu | [ViSmṛ, 33 4.1]
malāvaheṣu prakīrṇakeṣu ca | [ViSmṛ, 33 5.1]
trividhaṃ narakasyedaṃ dvāraṃ nāśanam ātmanaḥ | [ViSmṛ, 33 6.1]
kāmaḥ krodhas tathā lobhas tasmād etat trayaṃ tyajet | [ViSmṛ, 33 6.2]
{ViSmṛ, 34}
mātṛgamanaṃ duhitṛgamanaṃ snuṣāgamanam ityatipātakāni | [ViSmṛ, 34 1.1]
atipātakinas tvete praviśeyur hutāśanam | [ViSmṛ, 34 2.1]
na hyanyā niṣkṛtis teṣāṃ vidyate hi kathaṃcana | [ViSmṛ, 34 2.2]
{ViSmṛ, 35}
brahmahatyā surāpānaṃ brāhmaṇasuvarṇaharaṇaṃ gurudāragamanam iti mahāpātakāni | [ViSmṛ, 35 1.1]
tatsaṃyogaśca | [ViSmṛ, 35 2.1]
saṃvatsareṇa patati patitena sahācaran | [ViSmṛ, 35 3.1]
ekayānabhojanāśanaśayanaiḥ | [ViSmṛ, 35 4.1]
yaunasrauvamukhyaiḥ saṃbandhais tu sadya eva | [ViSmṛ, 35 5.1]
aśvamedhena śudhyeyur mahāpātakinas tvime | [ViSmṛ, 35 6.1]
pṛthivyāṃ sarvatīrthānāṃ tathānusaraṇena ca | [ViSmṛ, 35 6.2]
{ViSmṛ, 36}
yāgasthasya kṣatriyasya vaiśyasya ca rajasvalāyāś cāntarvatnyāś cātrigotrāyāś cāvijñātasya garbhasya śaraṇāgatasya ca ghātanaṃ brahmahatyāsamānīti | [ViSmṛ, 36 1.1]
kauṭasākṣyaṃ suhṛdvadha ityetau surāpānasamau | [ViSmṛ, 36 2.1]
brāhmaṇasya bhūmyapaharaṇaṃ nikṣepāpaharaṇaṃ suvarṇasteyasamam | [ViSmṛ, 36 3.1]
pitṛvyamātāmahamātulaśvaśuranṛpapatnyabhigamanaṃ gurudāragamanasamam | [ViSmṛ, 36 4.1]
pitṛṣvasṛmātṛṣvasṛsvasṛgamanam ca | [ViSmṛ, 36 5.1]
śrotriyartvigupādhyāyamitrapatnyabhigamanaṃ ca | [ViSmṛ, 36 6.1]
svasuḥ sakhyāḥ sagotrāyā uttamavarṇāyāḥ kumāryā antyajāyā rajasvalāyāḥ śaraṇāgatāyāḥ pravrajitāyā nikṣiptāyāś ca | [ViSmṛ, 36 7.1]
anupātakinas tvete mahāpātakino yathā | [ViSmṛ, 36 8.1]
aśvamedhena śudhyanti tīrthānusaraṇena vā | [ViSmṛ, 36 8.2]
{ViSmṛ, 37}
anṛtavacanam utkarṣe | [ViSmṛ, 37 1.1]
rājagāmi paiśunyam | [ViSmṛ, 37 2.1]
guroś cālīkanirbandhaḥ | [ViSmṛ, 37 3.1]
vedanindā | [ViSmṛ, 37 4.1]
adhītasya ca tyāgaḥ | [ViSmṛ, 37 5.1]
agnipitṛmātṛsutadārāṇāṃ ca | [ViSmṛ, 37 6.1]
abhojyānnābhakṣyabhakṣaṇam | [ViSmṛ, 37 7.1]
parasvāpaharaṇam | [ViSmṛ, 37 8.1]
paradārābhigamanam | [ViSmṛ, 37 9.1]
ayājyayājanam | [ViSmṛ, 37 10.1]
vikarmajīvanam | [ViSmṛ, 37 11.1]
asatpratigrahaśca | [ViSmṛ, 37 12.1]
kṣatraviṭśūdragovadhaḥ | [ViSmṛ, 37 13.1]
avikreyavikrayaḥ | [ViSmṛ, 37 14.1]
parivittitānujena jyeṣṭhasya | [ViSmṛ, 37 15.1]
parivedanam | [ViSmṛ, 37 16.1]
tasya ca kanyādānam | [ViSmṛ, 37 17.1]
yājanaṃ ca | [ViSmṛ, 37 18.1]
vrātyatā | [ViSmṛ, 37 19.1]
bhṛtakādhyāpanam | [ViSmṛ, 37 20.1]
bhṛtakāccādhyayanādānam | [ViSmṛ, 37 21.1]
sarvākareṣvadhīkāraḥ | [ViSmṛ, 37 22.1]
mahāyantrapravartanam | [ViSmṛ, 37 23.1]
drumagulmavallīlatauṣadhīnāṃ hiṃsā | [ViSmṛ, 37 24.1]
striyā jīvanam | [ViSmṛ, 37 25.1]
abhicārabalakarmasu ca pravṛttiḥ | [ViSmṛ, 37 26.1]
ātmārthe kriyārambhaḥ | [ViSmṛ, 37 27.1]
anāhitāgnitā | [ViSmṛ, 37 28.1]
devarṣipitṛṛṇānām anapakriyā | [ViSmṛ, 37 29.1]
asatśāstrābhigamanam | [ViSmṛ, 37 30.1]
nāstikatā | [ViSmṛ, 37 31.1]
kuśīlavatā | [ViSmṛ, 37 32.1]
madyapastrīniṣevaṇam | [ViSmṛ, 37 33.1]
ityupapātakāni | [ViSmṛ, 37 34.1]
upapātakinas tvete kuryuś cāndrāyaṇaṃ narāḥ | [ViSmṛ, 37 35.1]
parākaṃ ca tathā kuryur yajeyur gosavena vā | [ViSmṛ, 37 35.2]
{ViSmṛ, 38}
brāhmaṇasya rujaḥ karaṇam | [ViSmṛ, 38 1.1]
aghreyamadyayor ghrātiḥ | [ViSmṛ, 38 2.1]
jaihmyam | [ViSmṛ, 38 3.1]
paśuṣu maithunācaraṇam | [ViSmṛ, 38 4.1]
puṃsi ca | [ViSmṛ, 38 5.1]
iti jātibhraṃśakarāṇi | [ViSmṛ, 38 6.1]
jātibhraṃśakaraṃ karma kṛtvānyatamam icchayā | [ViSmṛ, 38 7.1]
caret sāṃtapanaṃ kṛcchraṃ prājāpatyam anicchayā | [ViSmṛ, 38 7.2]
{ViSmṛ, 39}
grāmyāraṇyānāṃ paśūnāṃ hiṃsā saṃkarīkaraṇam | [ViSmṛ, 39 1.1]
saṃkarīkaraṇaṃ kṛtvā māsam aśnīta yāvakam | [ViSmṛ, 39 2.1]
kṛcchrātikṛcchram athavā prāyaścittaṃ tu kārayet | [ViSmṛ, 39 2.2]
{ViSmṛ, 40}
ninditebhyo dhanādānaṃ vāṇijyaṃ kusīdajīvanam asatyabhāṣaṇaṃ śūdrasevanam ityapātrīkaraṇam | [ViSmṛ, 40 1.1]
apātrīkaraṇaṃ kṛtvā taptakṛcchreṇa śudhyati | [ViSmṛ, 40 2.1]
śītakṛcchreṇa vā bhūyo mahāsāṃtapanena vā | [ViSmṛ, 40 2.2]
{ViSmṛ, 41}
pakṣiṇāṃ jalacarāṇāṃ jalajānāṃ ca ghātanam | [ViSmṛ, 41 1.1]
krimikīṭānāṃ ca | [ViSmṛ, 41 2.1]
madhyānugatabhojanam | [ViSmṛ, 41 3.1]
iti malāvahāni | [ViSmṛ, 41 4.1]
malinīkaraṇīyeṣu taptakṛcchraṃ viśodhanam | [ViSmṛ, 41 5.1]
kṛcchrātikṛcchram athavā prāyaścittaṃ viśodhanam | [ViSmṛ, 41 5.2]
{ViSmṛ, 42}
yad anuktaṃ tat prakīrṇakam | [ViSmṛ, 42 1.1]
prakīrṇapātake jñātvā gurutvam atha lāghavam | [ViSmṛ, 42 2.1]
prāyaścittaṃ budhaḥ kuryād brāhmaṇānumato yathā | [ViSmṛ, 42 2.2]
{ViSmṛ, 43}
atha narakāḥ | [ViSmṛ, 43 1.1]
tāmisram | [ViSmṛ, 43 2.1]
andhatāmisram | [ViSmṛ, 43 3.1]
rauravam | [ViSmṛ, 43 4.1]
mahārauravam | [ViSmṛ, 43 5.1]
kālasūtram | [ViSmṛ, 43 6.1]
mahānarakam | [ViSmṛ, 43 7.1]
saṃjīvanam | [ViSmṛ, 43 8.1]
avīci | [ViSmṛ, 43 9.1]
tapanam | [ViSmṛ, 43 10.1]
saṃpratāpanam | [ViSmṛ, 43 11.1]
saṃghātakam | [ViSmṛ, 43 12.1]
kākolam | [ViSmṛ, 43 13.1]
kuḍmalam | [ViSmṛ, 43 14.1]
pūtimṛttikam | [ViSmṛ, 43 15.1]
lohaśaṅkuḥ | [ViSmṛ, 43 16.1]
ṛbīsam | [ViSmṛ, 43 17.1]
viṣamapanthāḥ | [ViSmṛ, 43 18.1]
kaṇṭakaśālmaliḥ | [ViSmṛ, 43 19.1]
dīpanadī | [ViSmṛ, 43 20.1]
asipatravanam | [ViSmṛ, 43 21.1]
lohacārakam iti | [ViSmṛ, 43 22.1]
eteṣv akṛtaprāyaścittā atipātakinaḥ paryāyeṇa kalpaṃ pacyante | [ViSmṛ, 43 23.1]
mahāpātakino manvantaram | [ViSmṛ, 43 24.1]
anupātakinaś ca | [ViSmṛ, 43 25.1]
upapātakinaś caturyugam | [ViSmṛ, 43 26.1]
kṛtasaṃkarīkaraṇāś ca saṃvatsarasahasram | [ViSmṛ, 43 27.1]
kṛtajātibhraṃśakaraṇāś ca | [ViSmṛ, 43 28.1]
kṛtāpātrīkaraṇāś ca | [ViSmṛ, 43 29.1]
kṛtamalinīkaraṇāś ca | [ViSmṛ, 43 30.1]
prakīrṇapātakinaś ca bahūn varṣapūgān | [ViSmṛ, 43 31.1]
kṛtapātakinaḥ pāpāḥ prāṇatyāgād anantaram | [ViSmṛ, 43 32.1]
yāmyaṃ panthānam āsādya duḥkham aśnanti dāruṇam | [ViSmṛ, 43 32.2]
yamasya puruṣair ghoraiḥ kṛṣyamāṇā yatas tataḥ | [ViSmṛ, 43 33.1]
sakṛcchreṇānukāreṇa nīyamānāś ca te yathā | [ViSmṛ, 43 33.2]
śvabhiḥ śṛgālaiḥ kravyādaiḥ kākakaṅkabakādibhiḥ | [ViSmṛ, 43 34.1]
agnituṇḍair bhakṣyamāṇā bhujaṅgair vṛścikais tathā | [ViSmṛ, 43 34.2]
agninā dahyamānāś ca tudyamānāś ca kaṇṭakaiḥ | [ViSmṛ, 43 35.1]
krakacaiḥ pāṭyamānāś ca pīḍyamānāś ca tṛṣṇayā | [ViSmṛ, 43 35.2]
kṣudhayā vyathamānāś ca ghorair vyāghragaṇais tathā | [ViSmṛ, 43 36.1]
pūyaśoṇitagandhena mūrchamānāḥ pade pade | [ViSmṛ, 43 36.2]
parānnapānaṃ lipsantas tāḍyamānāś ca kiṃkaraiḥ | [ViSmṛ, 43 37.1]
kākakaṅkabakādīnāṃ bhīmānāṃ sadṛśānanaiḥ | [ViSmṛ, 43 37.2]
kvacit tailena kvāthyante tāḍyante musalaiḥ kvacit | [ViSmṛ, 43 38.1]
āyasīṣu ca vaṭyante śilāsu ca tathā kvacit | [ViSmṛ, 43 38.2]
kvacid vāntam athāśnanti kvacit pūyam asṛk kvacit | [ViSmṛ, 43 39.1]
kvacid viṣṭhāṃ kvacin māṃsaṃ pūyagandhi sudāruṇam | [ViSmṛ, 43 39.2]
andhakāreṣu tiṣṭhanti dāruṇeṣu tathā kvacit | [ViSmṛ, 43 40.1]
krimibhir bhakṣyamāṇāś ca vahnituṇḍaiḥ sudāruṇaiḥ | [ViSmṛ, 43 40.2]
kvacicchītena bādhyante kvacit cāmedhyamadhyagāḥ | [ViSmṛ, 43 41.1]
parasparam athāśnanti kvacit pretāḥ sudāruṇāḥ | [ViSmṛ, 43 41.2]
kvacid bhūtena tāḍyante lambamānās tathā kvacit | [ViSmṛ, 43 42.1]
kvacit kṣipyanti bāṇaughair utkṛtyante tathā kvacit | [ViSmṛ, 43 42.2]
kaṇṭeṣu dattapādāś ca bhujaṅgābhogaveṣṭitāḥ | [ViSmṛ, 43 43.1]
pīḍyamānās tathā yantraiḥ kṛṣyamāṇāś ca jānubhiḥ | [ViSmṛ, 43 43.2]
bhagnapṛṣṭhaśirogrīvāḥ sūcīkaṇṭhāḥ sudāruṇāḥ | [ViSmṛ, 43 44.1]
kūṭāgārapramāṇaiś ca śarīrair yātanākṣamaiḥ | [ViSmṛ, 43 44.2]
evaṃ pātakinaḥ pāpam anubhūya suduḥkhitāḥ | [ViSmṛ, 43 45.1]
tiryagyonau prapadyante duḥkhāni vividhāni ca | [ViSmṛ, 43 45.2]
{ViSmṛ, 44}
atha pāpātmanāṃ narakeṣvanubhūtaduḥkhānāṃ tiryagyonayo bhavanti | [ViSmṛ, 44 1.1]
atipātakināṃ paryāyeṇa sarvāḥ sthāvarayonayaḥ | [ViSmṛ, 44 2.1]
mahāpātakināṃ ca krimiyonayaḥ | [ViSmṛ, 44 3.1]
anupātakināṃ pakṣiyonayaḥ | [ViSmṛ, 44 4.1]
upapātakināṃ jalajayonayaḥ | [ViSmṛ, 44 5.1]
kṛtajātibhraṃśakarāṇāṃ jalacarayonayaḥ | [ViSmṛ, 44 6.1]
kṛtasaṃkarīkaraṇakarmaṇāṃ mṛgayonayaḥ | [ViSmṛ, 44 7.1]
kṛtāpātrīkaraṇakarmaṇāṃ paśuyonayaḥ | [ViSmṛ, 44 8.1]
kṛtamalinīkaraṇakarmaṇāṃ manuṣyeṣv aspṛśyayonayaḥ | [ViSmṛ, 44 9.1]
prakīrṇakeṣu prakīrṇā hiṃsrāḥ kravyādā bhavanti | [ViSmṛ, 44 10.1]
abhojyānnābhakṣyāśī krimiḥ | [ViSmṛ, 44 11.1]
stenaḥ śyenaḥ | [ViSmṛ, 44 12.1]
prakṛṣṭavartmāpahārī bileśayaḥ | [ViSmṛ, 44 13.1]
ākhur dhānyahārī | [ViSmṛ, 44 14.1]
haṃsaḥ kāṃsyāpahārī | [ViSmṛ, 44 15.1]
jalahṛjjalābhiplavaḥ | [ViSmṛ, 44 16.1]
madhu daṃśaḥ | [ViSmṛ, 44 17.1]
payaḥ kākaḥ | [ViSmṛ, 44 18.1]
rasaṃ śvā | [ViSmṛ, 44 19.1]
ghṛtaṃ nakulaḥ | [ViSmṛ, 44 20.1]
māṃsaṃ gṛdhraḥ | [ViSmṛ, 44 21.1]
vasāṃ madguḥ | [ViSmṛ, 44 22.1]
tailaṃ tailapāyikaḥ | [ViSmṛ, 44 23.1]
lavaṇaṃ cīvivāk | [ViSmṛ, 44 24.1]
dadhi balākā | [ViSmṛ, 44 25.1]
kauśeyaṃ hṛtvā bhavati tittiriḥ | [ViSmṛ, 44 26.1]
kṣaumaṃ darduraḥ | [ViSmṛ, 44 27.1]
kārpāsatāntavaṃ krauñcaḥ | [ViSmṛ, 44 28.1]
godhā gām | [ViSmṛ, 44 29.1]
vālgudo guḍam | [ViSmṛ, 44 30.1]
chuchundarir gandhān | [ViSmṛ, 44 31.1]
patraśākaṃ barhī | [ViSmṛ, 44 32.1]
kṛtānnaṃ sedhā | [ViSmṛ, 44 33.1]
akṛtānnaṃ śalyakaḥ | [ViSmṛ, 44 34.1]
agniṃ bakaḥ | [ViSmṛ, 44 35.1]
gṛhakāry upaskaram | [ViSmṛ, 44 36.1]
raktavāsāṃsi jīvajīvakaḥ | [ViSmṛ, 44 37.1]
gajaṃ kūrmaḥ | [ViSmṛ, 44 38.1]
aśvaṃ vyāghraḥ | [ViSmṛ, 44 39.1]
phalaṃ puṣpaṃ vā markaṭaḥ | [ViSmṛ, 44 40.1]
ṛkṣaḥ striyam | [ViSmṛ, 44 41.1]
yānam uṣṭraḥ | [ViSmṛ, 44 42.1]
paśūn gṛdhraḥ | [ViSmṛ, 44 43.1]
yad vā tad vā paradravyam apahṛtya balān naraḥ | [ViSmṛ, 44 44.1]
avaśyam yāti tiryaktvaṃ jagdhvā caivāhutaṃ haviḥ | [ViSmṛ, 44 44.2]
striyo 'pyetena kalpena hṛtvā doṣam avāpnuyuḥ | [ViSmṛ, 44 45.1]
eteṣām eva jantūnāṃ bhāryātvam upayānti tāḥ | [ViSmṛ, 44 45.2]
{ViSmṛ, 45}
narakābhibhūtaduḥkhānāṃ tiryaktvam uttīrṇānāṃ mānuṣyeṣu lakṣaṇāni bhavanti | [ViSmṛ, 45 1.1]
kuṣṭhy atipātakī | [ViSmṛ, 45 2.1]
brahmahā yakṣmī | [ViSmṛ, 45 3.1]
surāpaḥ śyāvadantakaḥ | [ViSmṛ, 45 4.1]
suvarṇahārī kunakhī | [ViSmṛ, 45 5.1]
gurutalpago duścarmā | [ViSmṛ, 45 6.1]
pūtināsaḥ piśunaḥ | [ViSmṛ, 45 7.1]
pūtivaktraḥ sūcakaḥ | [ViSmṛ, 45 8.1]
dhānyacoro 'ṅgahīnaḥ | [ViSmṛ, 45 9.1]
miśracoro 'tiriktāṅgaḥ | [ViSmṛ, 45 10.1]
annāpahārakas tvāmayāvī | [ViSmṛ, 45 11.1]
vāgapahārako mūkaḥ | [ViSmṛ, 45 12.1]
vastrāpahārakaḥ śvitrī | [ViSmṛ, 45 13.1]
aśvāpahārakaḥ paṅguḥ | [ViSmṛ, 45 14.1]
devabrāhmaṇākrośako mūkaḥ | [ViSmṛ, 45 15.1]
lolajihvo garadaḥ | [ViSmṛ, 45 16.1]
unmatto 'gnidaḥ | [ViSmṛ, 45 17.1]
guroḥ pratikūlo 'pasmārī | [ViSmṛ, 45 18.1]
goghnas tvandhaḥ | [ViSmṛ, 45 19.1]
dīpāpahārakaś ca | [ViSmṛ, 45 20.1]
kāṇaś ca dīpanirvāpakaḥ | [ViSmṛ, 45 21.1]
trapucāmarasīsakavikrayī rajakaḥ | [ViSmṛ, 45 22.1]
ekaśaphavikrayī mṛgavyādhaḥ | [ViSmṛ, 45 23.1]
kuṇḍāśī bhagāsyaḥ | [ViSmṛ, 45 24.1]
ghāṇṭikaḥ stenaḥ | [ViSmṛ, 45 25.1]
vārddhuṣiko bhrāmarī | [ViSmṛ, 45 26.1]
mṛṣṭāśy ekākī vātagulmī | [ViSmṛ, 45 27.1]
samayabhettā khalvāṭaḥ | [ViSmṛ, 45 28.1]
ślīpady avakīrṇī | [ViSmṛ, 45 29.1]
paravṛttighno daridraḥ | [ViSmṛ, 45 30.1]
parapīḍākaro dīrgharogī | [ViSmṛ, 45 31.1]
evaṃ karmaviśeṣeṇa jāyante lakṣaṇānvitāḥ | [ViSmṛ, 45 32.1]
rogānvitās tathāndhāś ca kubjakhañjaikalocanāḥ | [ViSmṛ, 45 32.2]
vāmanā badhirā mūkā durbalāś ca tathāpare | [ViSmṛ, 45 33.1]
tasmāt sarvaprayatnena prāyaścittaṃ samācaret | [ViSmṛ, 45 33.2]
{ViSmṛ, 46}
atha kṛcchrāṇi bhavanti | [ViSmṛ, 46 1.1]
tryahaṃ nāśnīyāt | [ViSmṛ, 46 2.1]
pratyahaṃ ca triṣavaṇaṃ snānam ācaret | [ViSmṛ, 46 3.1]
triḥ pratisnānam apsu majjanam | [ViSmṛ, 46 4.1]
magnas trir aghamarṣaṇaṃ japet | [ViSmṛ, 46 5.1]
divā sthitas tiṣṭhet | [ViSmṛ, 46 6.1]
rātrāv āsīnaḥ | [ViSmṛ, 46 7.1]
karmaṇo 'nte payasvinīṃ dadyāt | [ViSmṛ, 46 8.1]
ity aghamarṣaṇam | [ViSmṛ, 46 9.1]
tryahaṃ sāyaṃ tryahaṃ prātas tryaham ayācitam aśnīyāt | [ViSmṛ, 46 10.1]
eṣa prājāpatyaḥ | [ViSmṛ, 46 10.2]
tryaham uṣṇāḥ pibed apas tryaham uṣṇaṃ ghṛtaṃ tryaham uṣṇaṃ payas tryahaṃ ca nāśnīyād eṣa taptakṛcchraḥ | [ViSmṛ, 46 11.1]
etair eva śītaiḥ śītakṛcchraḥ | [ViSmṛ, 46 12.1]
kṛcchrātikṛcchraḥ payasā divasaikaviṃśatikṣapaṇam | [ViSmṛ, 46 13.1]
udakasaktūnāṃ māsābhyavahāreṇodakakṛcchraḥ | [ViSmṛ, 46 14.1]
bisābhyavahāreṇa mūlakṛcchraḥ | [ViSmṛ, 46 15.1]
bilvābhyavahāreṇa śrīphalakṛcchraḥ | [ViSmṛ, 46 16.1]
padmākṣair vā | [ViSmṛ, 46 17.1]
nirāhārasya dvādaśāhena parākaḥ | [ViSmṛ, 46 18.1]
gomūtraṃ gomayaṃ kṣīraṃ dadhi sarpiḥ kuśodakāny ekadivasam aśnīyāt | [ViSmṛ, 46 19.1]
dvitīyam upavaset | [ViSmṛ, 46 19.2]
etat sāṃtapanam | [ViSmṛ, 46 19.3]
gomūtrādibhiḥ pratyaham abhyastair mahāsāṃtapanam | [ViSmṛ, 46 20.1]
tryahābhyastaiś cātisāṃtapanam | [ViSmṛ, 46 21.1]
piṇyākācāmatakrodakasaktūnām upavāsāntarito 'bhyavahāras tulāpuruṣaḥ | [ViSmṛ, 46 22.1]
kuśapalāśodumbarapadmaśaṅkhapuṣpīvaṭabrāhmīsuvarcalāpatraiḥ kvathitasyāmbhasaḥ pratyekaṃ pānena parṇakṛcchraḥ | [ViSmṛ, 46 23.1]
kṛcchrāṇy etāni sarvāṇi kurvīta kṛtavāpanaḥ | [ViSmṛ, 46 24.1]
nityaṃ triṣavaṇasnāyī adhaḥśāyī jitendriyaḥ | [ViSmṛ, 46 24.2]
strīśūdrapatitānāṃ ca varjayec cātibhāṣaṇam | [ViSmṛ, 46 25.1]
pavitrāṇi japen nityaṃ juhuyāc caiva śaktitaḥ | [ViSmṛ, 46 25.2]
{ViSmṛ, 47}
atha cāndrāyaṇam | [ViSmṛ, 47 1.1]
grāsān avikārān aśnīyāt | [ViSmṛ, 47 2.1]
tāṃś candrakalābhivṛddhau vardhayet hānau hrāsayet amāvāsyāyāṃ nāśnīyāt | [ViSmṛ, 47 3.1]
eṣa cāndrāyaṇo yavamadhyaḥ | [ViSmṛ, 47 3.2]
pipīlikāmadhyo vā | [ViSmṛ, 47 4.1]
yasyāmāvāsyā madhye bhavati sa pipīlikāmadhyaḥ | [ViSmṛ, 47 5.1]
yasya paurṇamāsī sa yavamadhyaḥ | [ViSmṛ, 47 6.1]
aṣṭau grāsān pratidivasaṃ māsam aśnīyāt sa yaticāndrāyaṇaḥ | [ViSmṛ, 47 7.1]
sāyaṃ prātaś caturaś caturaḥ sa śiśucāndrāyaṇaḥ | [ViSmṛ, 47 8.1]
yathā kathaṃcit ṣaṣṭyonāṃ triśatīṃ māsenāśnīyāt sa sāmānyacāndrāyaṇaḥ | [ViSmṛ, 47 9.1]
vratam etat purā bhūmiṃ kṛtvā saptarṣayo 'malāḥ | [ViSmṛ, 47 10.1]
prāptavantaḥ paraṃ sthānaṃ brahmā rudras tathaiva ca | [ViSmṛ, 47 10.2]
{ViSmṛ, 48}
atha karmabhir ātmakṛtair gurum ātmānaṃ manyetātmārthe prasṛtiyāvakaṃ śrapayet | [ViSmṛ, 48 1.1]
na tato 'gnau juhuyāt | [ViSmṛ, 48 2.1]
na cātra balikarma | [ViSmṛ, 48 3.1]
aśṛtaṃ śrapyamāṇaṃ śṛtaṃ cābhimantrayet | [ViSmṛ, 48 4.1]
śrapyamāṇe rakṣāṃ kuryāt | [ViSmṛ, 48 5.1]
brahmā devānāṃ padavīḥ kavīnām ṛṣir viprāṇāṃ mahiṣo mṛgāṇām | [ViSmṛ, 48 6.1]
śyeno gṛdhrāṇāṃ svadhitir vanānāṃ somaḥ pavitram atyeti rebhan | [ViSmṛ, 48 6.2]
iti darbhān badhnāti | [ViSmṛ, 48 7.1]
śṛtaṃ ca tam aśnīyāt pātre niṣicya | [ViSmṛ, 48 8.1]
ye devā manojātā manojuṣaḥ sudakṣā dakṣapitaras te naḥ pāntu te no 'vantu tebhyo namas tebhyaḥ svāhety ātmani juhuyāt | [ViSmṛ, 48 9.1]
athācānto nābhim ālabheta | [ViSmṛ, 48 10.1]
snātāḥ pītā bhavata yūyam āpo 'smākam udare yavāḥ tā asmabhyam anamīvā ayakṣmā anāgasaḥ santu devīr amṛtā ṛtāvṛdha iti | [ViSmṛ, 48 11.1]
trirātraṃ medhārthī | [ViSmṛ, 48 12.1]
ṣaḍrātraṃ pāpakṛt | [ViSmṛ, 48 13.1]
saptarātraṃ pītvā mahāpātakinām anyatamaṃ punāti | [ViSmṛ, 48 14.1]
dvādaśarātreṇa pūrvapuruṣakṛtam api pāpaṃ nirdahati | [ViSmṛ, 48 15.1]
māsaṃ pītvā sarvapāpāni | [ViSmṛ, 48 16.1]
gonihāramuktānāṃ yavānām ekaviṃśatirātraṃ ca | [ViSmṛ, 48 17.1]
yavo 'si dhānyarājo 'si vāruṇo madhusaṃyutaḥ | [ViSmṛ, 48 18.1]
nirṇodaḥ sarvapāpānāṃ pavitram ṛṣibhir dhṛtam | [ViSmṛ, 48 18.2]
ghṛtaṃ yavā madhu yavā āpo vā amṛtaṃ yavāḥ | [ViSmṛ, 48 19.1]
sarve punīta me pāpaṃ yan me kiṃcana duṣkṛtam | [ViSmṛ, 48 19.2]
vācā kṛtaṃ karmakṛtaṃ manasā durvicintitam | [ViSmṛ, 48 20.1]
alakṣmīṃ kālakarṇīṃ ca nāśayadhvaṃ yavā mama | [ViSmṛ, 48 20.2]
śvasūkarāvalīḍhaṃ ca ucchiṣṭopahataṃ ca yat | [ViSmṛ, 48 21.1]
mātāpitror aśuśrūṣāṃ tat punīdhvaṃ yavā mama | [ViSmṛ, 48 21.2]
gaṇānnaṃ gaṇikānnaṃ ca śūdrānnaṃ śrāddhasūtakam | [ViSmṛ, 48 22.1]
caurasyānnaṃ navaśrāddhaṃ punīdhvaṃ ca yavā mama | [ViSmṛ, 48 22.2]
bāladhūrtam adharmaṃ ca rājadvārakṛtaṃ ca yat | [ViSmṛ, 48 23.1]
suvarṇastainyam avrātyam ayājyasya ca yājanam | [ViSmṛ, 48 23.2]
brāhmaṇānāṃ parīvādaṃ punīdhvaṃ ca yavā mama | [ViSmṛ, 48 23.3]
{ViSmṛ, 49}
mārgaśīrṣaśuklaikādaśyām upoṣito dvādaśyāṃ bhagavantaṃ śrīvāsudevam arcayet | [ViSmṛ, 49 1.1]
puṣpadhūpānulepanadīpanaivedyaiḥ vahnibrāhmaṇatarpaṇaiś ca | [ViSmṛ, 49 2.1]
vratam etat saṃvatsaraṃ kṛtvā pāpebhyaḥ pūto bhavati | [ViSmṛ, 49 3.1]
yāvajjīvaṃ kṛtvā śvetadvīpam āpnoti | [ViSmṛ, 49 4.1]
ubhayapakṣadvādaśīṣv evaṃ saṃvatsareṇa svargalokam āpnoti | [ViSmṛ, 49 5.1]
yāvajjīvaṃ kṛtvā viṣṇulokam | [ViSmṛ, 49 6.1]
evam eva pañcadaśīṣv api | [ViSmṛ, 49 7.1]
brahmabhūtam amāvāsyāṃ paurṇamāsyāṃ tathaiva ca | [ViSmṛ, 49 8.1]
yogabhūtaṃ paricaran keśavaṃ mahad āpnuyāt | [ViSmṛ, 49 8.2]
dṛśyete sahitau yasyāṃ divi candrabṛhaspatī | [ViSmṛ, 49 9.1]
paurṇamāsī tu mahatī proktā saṃvatsare tu sā | [ViSmṛ, 49 9.2]
tasyāṃ dānopavāsādyam akṣayaṃ parikīrtitam | [ViSmṛ, 49 10.1]
tathaiva dvādaśī śuklā yā syācchravaṇasaṃyutā | [ViSmṛ, 49 10.2]
{ViSmṛ, 50}
vane parṇakuṭīṃ kṛtvā vaset | [ViSmṛ, 50 1.1]
triṣavaṇaṃ snāyāt | [ViSmṛ, 50 2.1]
svakarma cācakṣāṇo grāme grāme bhaikṣyam ācaret | [ViSmṛ, 50 3.1]
tṛṇaśāyī ca syāt | [ViSmṛ, 50 4.1]
etanmahāvratam | [ViSmṛ, 50 5.1]
brāhmaṇaṃ hatvā dvādaśasaṃvatsaraṃ kuryāt | [ViSmṛ, 50 6.1]
yāgasthaṃ kṣatriyaṃ vaiśyaṃ vā | [ViSmṛ, 50 7.1]
gurviṇīṃ rajasvalāṃ vā | [ViSmṛ, 50 8.1]
atrigotrāṃ vā nārīm | [ViSmṛ, 50 9.1]
mitraṃ vā | [ViSmṛ, 50 10.1]
nṛpativadhe mahāvratam eva dviguṇaṃ kuryāt | [ViSmṛ, 50 11.1]
pādonaṃ kṣatriyavadhe | [ViSmṛ, 50 12.1]
ardhaṃ vaiśyavadhe | [ViSmṛ, 50 13.1]
tadardhaṃ śūdravadhe | [ViSmṛ, 50 14.1]
sarveṣu śavaśirodhvajī syāt | [ViSmṛ, 50 15.1]
māsam ekaṃ kṛtavāpano gavām anugamanaṃ kuryāt | [ViSmṛ, 50 16.1]
tāsv āsīnāsv āsīta | [ViSmṛ, 50 17.1]
sthitāsu sthitaś ca syāt | [ViSmṛ, 50 18.1]
sannāṃ coddharet | [ViSmṛ, 50 19.1]
bhayebhyaś ca rakṣet | [ViSmṛ, 50 20.1]
tāsāṃ śītāditrāṇam akṛtvā nātmanaḥ kuryāt | [ViSmṛ, 50 21.1]
gomūtreṇa snāyāt | [ViSmṛ, 50 22.1]
gorasaiś ca varteta | [ViSmṛ, 50 23.1]
etad govrataṃ govadhe kuryāt | [ViSmṛ, 50 24.1]
gajaṃ hatvā pañca nīlavṛṣabhān dadyāt | [ViSmṛ, 50 25.1]
turagaṃ vāsaḥ | [ViSmṛ, 50 26.1]
ekahāyanam anaḍvāhaṃ kharavadhe | [ViSmṛ, 50 27.1]
meṣājavadhe ca | [ViSmṛ, 50 28.1]
suvarṇakṛṣṇalam uṣṭravadhe | [ViSmṛ, 50 29.1]
śvānaṃ hatvā trirātram upavaset | [ViSmṛ, 50 30.1]
hatvā mūṣakamārjāranakulamaṇḍūkaḍuṇḍubhājagarāṇām anyatamam upoṣitaḥ kṛsaraṃ brāhmaṇaṃ bhojayitvā lohadaṇḍaṃ dakṣiṇāṃ dadyāt | [ViSmṛ, 50 31.1]
godholūkakākajhaṣavadhe trirātram upavaset | [ViSmṛ, 50 32.1]
haṃsabakabalākāmadguvānaraśyenabhāsacakravākānām anyatamaṃ hatvā brāhmaṇāya gāṃ dadyāt | [ViSmṛ, 50 33.1]
sarpaṃ hatvābhrīṃ kārṣṇāyasīṃ dadyāt | [ViSmṛ, 50 34.1]
ṣaṇḍhaṃ hatvā palālabhārakam | [ViSmṛ, 50 35.1]
varāhaṃ hatvā ghṛtakumbham | [ViSmṛ, 50 36.1]
tittiriṃ tiladroṇam | [ViSmṛ, 50 37.1]
śukaṃ dvihāyanavatsam | [ViSmṛ, 50 38.1]
krauñcaṃ trihāyanam | [ViSmṛ, 50 39.1]
kravyādamṛgavadhe payasvinīṃ gāṃ dadyāt | [ViSmṛ, 50 40.1]
akravyādamṛgavadhe vatsatarīm | [ViSmṛ, 50 41.1]
anuktamṛgavadhe trirātraṃ payasā varteta | [ViSmṛ, 50 42.1]
pakṣivadhe naktāśī syāt | [ViSmṛ, 50 43.1]
rūpyamāṣaṃ vā dadyāt | [ViSmṛ, 50 44.1]
hatvā jalacaram upavaset | [ViSmṛ, 50 45.1]
asthanvatāṃ tu sattvānāṃ sahasrasya pramāpaṇe | [ViSmṛ, 50 46.1]
pūrṇe cānasy anasthnāṃ tu śūdrahatyāvrataṃ caret | [ViSmṛ, 50 46.2]
kiṃcid eva tu viprāya dadyād asthimatāṃ vadhe | [ViSmṛ, 50 47.1]
anasthnāṃ caiva hiṃsāyāṃ prāṇāyāmena śudhyati | [ViSmṛ, 50 47.2]
phaladānāṃ tu vṛkṣāṇāṃ chedane japyam ṛkśatam | [ViSmṛ, 50 48.1]
gulmavallīlatānāṃ ca puṣpitānāṃ ca vīrudhām | [ViSmṛ, 50 48.2]
annādyajānāṃ sattvānāṃ rasajānāṃ ca sarvaśaḥ | [ViSmṛ, 50 49.1]
phalapuṣpodbhavānāṃ ca ghṛtaprāśo viśodhanam | [ViSmṛ, 50 49.2]
kṛṣṭajānām oṣadhīnāṃ jātānāṃ ca svayaṃ vane | [ViSmṛ, 50 50.1]
vṛthālambhe 'nugacched gāṃ dinam ekam payovrataḥ | [ViSmṛ, 50 50.2]
{ViSmṛ, 51}
surāpaḥ sarvakarmavarjitaḥ kaṇān varṣam aśnīyāt | [ViSmṛ, 51 1.1]
malānāṃ madyānāṃ cānyatamasya prāśane cāndrāyaṇaṃ kuryāt | [ViSmṛ, 51 2.1]
laśunapalāṇḍugṛñjanaitadgandhiviḍvarāhagrāmakukkuṭavānaragomāṃsabhakṣaṇe ca | [ViSmṛ, 51 3.1]
sarveṣv eteṣu dvijānāṃ prāyaścittānte bhūyaḥ saṃskāraṃ kuryāt | [ViSmṛ, 51 4.1]
vapanamekhalādaṇḍabhaikṣyacaryāvratāni punaḥsaṃskārakarmaṇi varjanīyāni | [ViSmṛ, 51 5.1]
śaśakaśalyakagodhākhaḍgakūrmavarjaṃ pañcanakhamāṃsāśane saptarātram upavaset | [ViSmṛ, 51 6.1]
gaṇagaṇikāstenagāyanānnāni bhuktvā saptarātraṃ payasā varteta | [ViSmṛ, 51 7.1]
takṣakānnaṃ carmakartuś ca | [ViSmṛ, 51 8.1]
vārddhuṣikakadaryadīkṣitabaddhanigaḍābhiśastaṣaṇḍhānāṃ ca | [ViSmṛ, 51 9.1]
puṃścalīdāmbhikacikitsakalubdhakakrūrogrocchiṣṭabhojināṃ ca | [ViSmṛ, 51 10.1]
avīrastrī suvarṇakārasapatnapatitānāṃ ca | [ViSmṛ, 51 11.1]
piśunānṛtavādikṣatadharmātmarasavikrayiṇāṃ ca | [ViSmṛ, 51 12.1]
śailūṣatantuvāyakṛtaghnarajakānāṃ ca | [ViSmṛ, 51 13.1]
karmakāraniṣādaraṅgāvatārivaiṇaśastravikrayiṇāṃ ca | [ViSmṛ, 51 14.1]
śvajīviśauṇḍikatailikacailanirṇejakānāṃ ca | [ViSmṛ, 51 15.1]
rajasvalāsahopapativeśmanāṃ ca | [ViSmṛ, 51 16.1]
bhrūṇaghnāvekṣitam udakyāsaṃspṛṣṭaṃ patatriṇāvalīḍhaṃ śunā saṃspṛṣṭaṃ gavāghrātaṃ ca | [ViSmṛ, 51 17.1]
kāmataḥ padā spṛṣṭam avakṣutam | [ViSmṛ, 51 18.1]
mattakruddhāturāṇāṃ ca | [ViSmṛ, 51 19.1]
anarcitaṃ vṛthā māṃsaṃ ca | [ViSmṛ, 51 20.1]
pāṭhīnarohitarājīvasiṃhatuṇḍaśakulavarjaṃ sarvamatsyamāṃsāśane trirātram upavaset | [ViSmṛ, 51 21.1]
sarvajalajamāṃsāśane ca | [ViSmṛ, 51 22.1]
āpaḥ surābhāṇḍasthāḥ pītvā saptarātraṃ śaṅkhapuṣpīśṛtaṃ payaḥ pibet | [ViSmṛ, 51 23.1]
madyabhāṇḍasthāś ca pañcarātram | [ViSmṛ, 51 24.1]
somapaḥ surāpasyāghrāya gandham udakamagnas trir aghamarṣaṇaṃ japtvā ghṛtaprāśanam ācaret | [ViSmṛ, 51 25.1]
kharoṣṭrakākamāṃsāśane cāndrāyaṇaṃ kuryāt | [ViSmṛ, 51 26.1]
prāśyājñātaṃ sūnāsthaṃ śuṣkamāṃsaṃ ca | [ViSmṛ, 51 27.1]
kravyādamṛgapakṣimāṃsāśane taptakṛcchram | [ViSmṛ, 51 28.1]
kalaviṅkaplavacakravākahaṃsarajjudālasārasadātyūhaśukasārikābakabalākākokilakhañjarīṭāśane trirātram upavaset | [ViSmṛ, 51 29.1]
ekaśaphobhayadantāśane ca | [ViSmṛ, 51 30.1]
tittirikapiñjalalāvakavarttikāmayūravarjaṃ sarvapakṣimāṃsāśane cāhorātram | [ViSmṛ, 51 31.1]
kīṭāśane dinam ekaṃ brahmasuvarcalāṃ pibet | [ViSmṛ, 51 32.1]
śunāṃ māṃsāśane ca | [ViSmṛ, 51 33.1]
chattrākakavakāśane sāṃtapanam | [ViSmṛ, 51 34.1]
yavagodhūmapayovikāraṃ snehāktaṃ śuktaṃ khāṇḍavaṃ ca varjayitvā yat paryuṣitaṃ tat prāśyopavaset | [ViSmṛ, 51 35.1]
vraścanāmedhyaprabhavān lohitāṃś ca vṛkṣaniryāsān | [ViSmṛ, 51 36.1]
śālūkavṛthākṛsarasaṃyāvapāyasāpūpaśaṣkulīdevānnāni havīṃṣi ca | [ViSmṛ, 51 37.1]
go'jāmahiṣīvarjaṃ sarvapayāṃsi ca | [ViSmṛ, 51 38.1]
anirdaśāhāni tāny api | [ViSmṛ, 51 39.1]
syandinīsaṃdhinīvivatsākṣīraṃ ca | [ViSmṛ, 51 40.1]
amedhyabhujaś ca | [ViSmṛ, 51 41.1]
dadhivarjaṃ kevalāni ca śuktāni | [ViSmṛ, 51 42.1]
brahmacaryāśramī śrāddhabhojane trirātram upavaset | [ViSmṛ, 51 43.1]
dinam ekaṃ codake vaset | [ViSmṛ, 51 44.1]
madhumāṃsāśane prājāpatyam | [ViSmṛ, 51 45.1]
biḍālakākanakulākhūcchiṣṭabhakṣaṇe brahmasuvarcalāṃ pibet | [ViSmṛ, 51 46.1]
śvocchiṣṭāśane dinam ekam upoṣitaḥ pañcagavyaṃ pibet | [ViSmṛ, 51 47.1]
pañcanakhaviṇmūtrāśane saptarātram | [ViSmṛ, 51 48.1]
āmaśrāddhāśane trirātraṃ payasā varteta | [ViSmṛ, 51 49.1]
brāhmaṇaḥ śūdrocchiṣṭāśane saptarātram | [ViSmṛ, 51 50.1]
vaiśyocchiṣṭāśane pañcarātram | [ViSmṛ, 51 51.1]
rājanyocchiṣṭāśane trirātram | [ViSmṛ, 51 52.1]
brāhmaṇocchiṣṭāśane tvekāham | [ViSmṛ, 51 53.1]
rājanyaḥ śūdrocchiṣṭāśī pañcarātram | [ViSmṛ, 51 54.1]
vaiśyocchiṣṭāśī trirātram | [ViSmṛ, 51 55.1]
vaiśyaḥ śūdrocchiṣṭāśī ca | [ViSmṛ, 51 56.1]
caṇḍālānnaṃ bhuktvā trirātram upavaset | [ViSmṛ, 51 57.1]
siddhaṃ bhuktvā parākaḥ | [ViSmṛ, 51 58.1]
asaṃskṛtān paśūn mantrair nādyād vipraḥ kathaṃcana | [ViSmṛ, 51 59.1]
mantrais tu saṃskṛtān adyācchāśvataṃ vidhim āsthitaḥ | [ViSmṛ, 51 59.2]
yāvanti paśuromāṇi tāvat kṛtveha māraṇam | [ViSmṛ, 51 60.1]
vṛthā paśughnaḥ prāpnoti pretya ceha ca niṣkṛtim | [ViSmṛ, 51 60.2]
yajñārthaṃ paśavaḥ sṛṣṭāḥ svayam eva svayaṃbhuvā | [ViSmṛ, 51 61.1]
yajño hi bhūtyai sarvasya tasmād yajñe vadho 'vadhaḥ | [ViSmṛ, 51 61.2]
na tādṛśaṃ bhavaty eno mṛgahantur dhanārthinaḥ | [ViSmṛ, 51 62.1]
yādṛśaṃ bhavati pretya vṛthā māṃsāni khādataḥ | [ViSmṛ, 51 62.2]
oṣadhyaḥ paśavo vṛkṣās tiryañcaḥ pakṣiṇas tathā | [ViSmṛ, 51 63.1]
yajñārthaṃ nidhanam prāptāḥ prāpnuvanty ucchritīḥ punaḥ | [ViSmṛ, 51 63.2]
madhuparke ca yajñe ca pitṛdaivatakarmaṇi | [ViSmṛ, 51 64.1]
atraiva paśavo hiṃsyā nānyatreti kathaṃcana | [ViSmṛ, 51 64.2]
yajñārtheṣu paśūn hiṃsan vedatattvārthavid dvijaḥ | [ViSmṛ, 51 65.1]
ātmānaṃ ca paśūṃś caiva gamayatyuttamāṃ gatim | [ViSmṛ, 51 65.2]
gṛhe gurāvaraṇye vā nivasann ātmavān dvijaḥ | [ViSmṛ, 51 66.1]
nāvedavihitāṃ hiṃsām āpady api samācaret | [ViSmṛ, 51 66.2]
yā vedavihitā hiṃsā niyatāsmiṃś carācare | [ViSmṛ, 51 67.1]
ahiṃsām eva tāṃ vidyād vedād dharmo hi nirbabhau | [ViSmṛ, 51 67.2]
yo 'hiṃsakāni bhūtāni hinastyātmasukhecchayā | [ViSmṛ, 51 68.1]
sa jīvaṃś ca mṛtaś caiva na kvacit sukham edhate | [ViSmṛ, 51 68.2]
yo bandhanavadhakleśān prāṇināṃ na cikīrṣati | [ViSmṛ, 51 69.1]
sa sarvasya hitaprepsuḥ sukham atyantam aśnute | [ViSmṛ, 51 69.2]
yad dhyāyati yat kurute ratiṃ badhnāti yatra ca | [ViSmṛ, 51 70.1]
tad evāpnoty ayatnena yo hinasti na kiṃcana | [ViSmṛ, 51 70.2]
nākṛtvā prāṇināṃ hiṃsāṃ māṃsam utpadyate kvacit | [ViSmṛ, 51 71.1]
na ca prāṇivadhaḥ svargyas tasmān māṃsaṃ vivarjayet | [ViSmṛ, 51 71.2]
samutpattiṃ ca māṃsasya vadhabandhau ca dehinām | [ViSmṛ, 51 72.1]
prasamīkṣya nivarteta sarvamāṃsasya bhakṣaṇāt | [ViSmṛ, 51 72.2]
na bhakṣayati yo māṃsaṃ vidhiṃ hitvā piśācavat | [ViSmṛ, 51 73.1]
sa loke priyatāṃ yāti vyādhibhiś ca na pīḍyate | [ViSmṛ, 51 73.2]
anumantā viśasitā nihantā krayavikrayī | [ViSmṛ, 51 74.1]
saṃskartā copahartā ca khādakaś ceti ghātakāḥ | [ViSmṛ, 51 74.2]
svamāṃsaṃ paramāṃsena yo vardhayitum icchati | [ViSmṛ, 51 75.1]
anabhyarcya pitṝn devān na tato 'nyo 'styapuṇyakṛt | [ViSmṛ, 51 75.2]
varṣe varṣe 'śvamedhena yo yajeta śataṃ samāḥ | [ViSmṛ, 51 76.1]
māṃsāni ca na khāded yas tayoḥ puṇyaphalaṃ samam | [ViSmṛ, 51 76.2]
phalamūlāśanair divyair munyannānāṃ ca bhojanaiḥ | [ViSmṛ, 51 77.1]
na tat phalam avāpnoti yan māṃsaparivarjanāt | [ViSmṛ, 51 77.2]
māṃ sa bhakṣayitāmutra yasya māṃsam ihādmyaham | [ViSmṛ, 51 78.1]
etanmāṃsasya māṃsatvaṃ pravadanti manīṣiṇaḥ | [ViSmṛ, 51 78.2]
{ViSmṛ, 52}
suvarṇasteyakṛd rājñe karmācakṣāṇo musalam arpayet | [ViSmṛ, 52 1.1]
vadhāt tyāgād vā prayato bhavati | [ViSmṛ, 52 2.1]
mahāvrataṃ dvādaśābdāni vā kuryāt | [ViSmṛ, 52 3.1]
nikṣepāpahārī ca | [ViSmṛ, 52 4.1]
dhānyadhanāpahārī ca kṛcchram abdam | [ViSmṛ, 52 5.1]
manuṣyastrīkūpakṣetravāpīnām apahāre cāndrāyaṇam | [ViSmṛ, 52 6.1]
dravyāṇām alpasārāṇāṃ sāṃtapanam | [ViSmṛ, 52 7.1]
bhakṣyabhojyayānaśayyāsanapuṣpamūlaphalānāṃ pañcagavyapānam | [ViSmṛ, 52 8.1]
tṛṇakāṣṭhadrumaśuṣkānnaguḍavastracarmāmiṣāṇāṃ trirātram upavaset | [ViSmṛ, 52 9.1]
maṇimuktāpravālatāmrarajatāyaḥkāṃsyānāṃ dvādaśāhaṃ kaṇān aśnīyāt | [ViSmṛ, 52 10.1]
kārpāsakīṭajorṇādyapaharaṇe trirātraṃ payasā varteta | [ViSmṛ, 52 11.1]
dviśaphaikaśaphāpaharaṇe dvirātram upavaset | [ViSmṛ, 52 12.1]
pakṣigandhauṣadhirajjuvaidalānām apaharaṇe dinam upavaset | [ViSmṛ, 52 13.1]
dattvaivāpahṛtaṃ dravyaṃ dhanikasyāpy upāyataḥ | [ViSmṛ, 52 14.1]
prāyaścittaṃ tataḥ kuryāt kalmaṣasyāpanuttaye | [ViSmṛ, 52 14.2]
yad yat parebhyas tv ādadyāt puruṣas tu niraṅkuśaḥ | [ViSmṛ, 52 15.1]
tena tena vihīnaḥ syād yatra yatrābhijāyate | [ViSmṛ, 52 15.2]
jīvitaṃ dharmakāmau ca dhane yasmāt pratiṣṭhitau | [ViSmṛ, 52 16.1]
tasmāt sarvaprayatnena dhanahiṃsāṃ vivarjayet | [ViSmṛ, 52 16.2]
prāṇihiṃsāparo yas tu dhanahiṃsāparas tathā | [ViSmṛ, 52 17.1]
mahad duḥkham avāpnoti dhanahiṃsāparas tayoḥ | [ViSmṛ, 52 17.2]
{ViSmṛ, 53}
athāgamyāgamane mahāvratavidhānenābdaṃ cīravāsā vane prājāpatyaṃ kuryāt | [ViSmṛ, 53 1.1]
paradāragamane ca | [ViSmṛ, 53 2.1]
govrataṃ gogamane ca | [ViSmṛ, 53 3.1]
puṃsy ayonāv ākāśe 'psu divā goyāne ca savāsāḥ snānam ācaret | [ViSmṛ, 53 4.1]
caṇḍālīgamane tatsāmyam āpnuyāt | [ViSmṛ, 53 5.1]
ajñānataś cāndrāyaṇadvayaṃ kuryāt | [ViSmṛ, 53 6.1]
paśuveśyāgamane ca prājāpatyam | [ViSmṛ, 53 7.1]
sakṛd duṣṭā ca strī yat puruṣasya paradāre tadvrataṃ kuryāt | [ViSmṛ, 53 8.1]
yat karotyekarātreṇa vṛṣalīsevanād dvijaḥ | [ViSmṛ, 53 9.1]
tad bhaikṣyabhug japan nityaṃ tribhir varṣair vyapohati | [ViSmṛ, 53 9.2]
{ViSmṛ, 54}
yaḥ pāpātmā yena saha saṃyujyate sa tasyaiva prāyaścittaṃ kuryāt | [ViSmṛ, 54 1.1]
mṛtapañcanakhāt kūpād atyantopahatāccodakaṃ pītvā brāhmaṇas trirātram upavaset | [ViSmṛ, 54 2.1]
dvyahaṃ rājanyaḥ | [ViSmṛ, 54 3.1]
ekāhaṃ vaiśyaḥ | [ViSmṛ, 54 4.1]
śūdro naktam | [ViSmṛ, 54 5.1]
sarve cānte vratasya pañcagavyaṃ pibeyuḥ | [ViSmṛ, 54 6.1]
pañcagavyaṃ pibecchūdro brāhmaṇas tu surāṃ pibet | [ViSmṛ, 54 7.1]
ubhau tau narakaṃ yāto mahārauravasaṃjñitam | [ViSmṛ, 54 7.2]
parvānārogyavarjam ṛtāv avagacchan patnīṃ trirātram upavaset | [ViSmṛ, 54 8.1]
kūṭasākṣī brahmahatyāvrataṃ caret | [ViSmṛ, 54 9.1]
anudakamūtrapurīṣakaraṇe sacailaṃ snānaṃ mahāvyāhṛtihomaśca | [ViSmṛ, 54 10.1]
sūryābhyuditanirmuktaḥ sacailasnātaḥ sāvitryaṣṭaśatam āvartayet | [ViSmṛ, 54 11.1]
śvasṛgālaviḍvarāhakharavānaravāyasapuṃścalībhir daṣṭaḥ sravantīm āsādya ṣoḍaśa prāṇāyāmān kuryāt | [ViSmṛ, 54 12.1]
vedāgnyutsādī triṣavaṇasnāyyadhaḥśāyī saṃvatsaraṃ sakṛdbhaikṣyeṇa varteta | [ViSmṛ, 54 13.1]
samutkarṣānṛte guroścālīkanirbandhe tadākṣepaṇe ca māsaṃ payasā varteta | [ViSmṛ, 54 14.1]
nāstiko nāstikavṛttiḥ kṛtaghnaḥ kūṭavyavahārī brāhmaṇavṛttighnaścaite saṃvatsaraṃ bhaikṣyeṇa varteran | [ViSmṛ, 54 15.1]
parivittiḥ parivettā ca yayā ca parividyate dātā yājakaśca cāndrāyaṇaṃ kuryāt | [ViSmṛ, 54 16.1]
prāṇibhūpuṇyasomavikrayī taptakṛcchram | [ViSmṛ, 54 17.1]
ārdrauṣadhigandhapuṣpaphalamūlacarmavetravidalatuṣakapālakeśabhasmāsthigorasapiṇyākatilatailavikrayī prājāpatyam | [ViSmṛ, 54 18.1]
śleṣmajatumadhūcchiṣṭaśaṅkhaśuktitrapusīsakṛṣṇalohaudumbarakhaḍgapātravikrayī cāndrāyaṇaṃ kuryāt | [ViSmṛ, 54 19.1]
raktavastraraṅgaratnagandhaguḍamadhurasorṇāvikrayī trirātram upavaset | [ViSmṛ, 54 20.1]
māṃsalavaṇalākṣākṣīravikrayī cāndrāyaṇaṃ kuryāt | [ViSmṛ, 54 21.1]
taṃ ca bhūyaścopanayet | [ViSmṛ, 54 22.1]
uṣṭreṇa khareṇa vā gatvā nagnaḥ snātvā suptvā bhuktvā prāṇāyāmatrayam kuryāt | [ViSmṛ, 54 23.1]
japitvā trīṇi sāvitryāḥ sahasrāṇi samāhitaḥ | [ViSmṛ, 54 24.1]
māsaṃ goṣṭhe payaḥ pītvā mucyate 'satpratigrahāt | [ViSmṛ, 54 24.2]
ayājyayājanaṃ kṛtvā pareṣām antyakarma ca | [ViSmṛ, 54 25.1]
abhicāram ahīnaṃ ca tribhiḥ kṛcchrair vyapohati | [ViSmṛ, 54 25.2]
yeṣāṃ dvijānāṃ sāvitrī nānūcyeta yathāvidhi | [ViSmṛ, 54 26.1]
tāṃścārayitvā trīn kṛcchrān yathāvidhyupanāyayet | [ViSmṛ, 54 26.2]
prāyaścittaṃ cikīrṣanti vikarmasthās tu ye dvijāḥ | [ViSmṛ, 54 27.1]
brāhmaṇyācca parityaktās teṣām apyetad ādiśet | [ViSmṛ, 54 27.2]
yad garhitenārjayanti karmaṇā brāhmaṇā dhanam | [ViSmṛ, 54 28.1]
tasyotsargeṇa śudhyanti japyena tapasā tathā | [ViSmṛ, 54 28.2]
vedoditānāṃ nityānāṃ karmaṇāṃ samatikrame | [ViSmṛ, 54 29.1]
snātakavratalope ca prāyaścittam abhojanam | [ViSmṛ, 54 29.2]
avagūrya caret kṛcchram atikṛcchraṃ nipātane | [ViSmṛ, 54 30.1]
kṛcchrātikṛcchraṃ kurvīta viprasyotpādya śoṇitam | [ViSmṛ, 54 30.2]
enasvibhir nirṇiktair nārthaṃ kiṃcit samācaret | [ViSmṛ, 54 31.1]
kṛtanirṇejanāṃścaitān na jugupseta dharmavit | [ViSmṛ, 54 31.2]
bālaghnāṃśca kṛtaghnāṃśca viśuddhān api dharmataḥ | [ViSmṛ, 54 32.1]
śaraṇāgatahantṝṃśca strīhantṝṃśca na saṃvaset | [ViSmṛ, 54 32.2]
aśītir yasya varṣāṇi bālo vāpy ūnaṣoḍaśaḥ | [ViSmṛ, 54 33.1]
prāyaścittārdham arhanti striyo rogiṇa eva ca | [ViSmṛ, 54 33.2]
anuktaniṣkṛtīnāṃ tu pāpānām apanuttaye | [ViSmṛ, 54 34.1]
śaktiṃ cāvekṣya pāpaṃ ca prāyaścittaṃ prakalpayet | [ViSmṛ, 54 34.2]
{ViSmṛ, 55}
atha rahasyaprāyaścittāni bhavanti | [ViSmṛ, 55 1.1]
sravantīm āsādya snātaḥ pratyahaṃ ṣoḍaśa prāṇāyāmān salakṣaṇān kṛtvaikakālaṃ haviṣyāśī māsena brahmahā pūto bhavati | [ViSmṛ, 55 2.1]
karmaṇo 'nte payasvinīṃ gāṃ dadyāt | [ViSmṛ, 55 3.1]
vratenāghamarṣaṇena ca surāpaḥ pūto bhavati | [ViSmṛ, 55 4.1]
gāyatrīdaśasāhasrajapena suvarṇasteyakṛt | [ViSmṛ, 55 5.1]
trirātropoṣitaḥ puruṣasūktajapahomābhyāṃ gurutalpagaḥ | [ViSmṛ, 55 6.1]
yathāśvamedhaḥ kraturāṭ sarvapāpāpanodakaḥ | [ViSmṛ, 55 7.1]
tathāghamarṣaṇaṃ sūktaṃ sarvapāpāpanodakam | [ViSmṛ, 55 7.2]
prāṇāyāmaṃ dvijaḥ kuryāt sarvapāpāpanuttaye | [ViSmṛ, 55 8.1]
dahyante sarvapāpāni prāṇāyāmair dvijasya tu | [ViSmṛ, 55 8.2]
savyāhṛtiṃ sapraṇavāṃ gāyatrīṃ śirasā saha | [ViSmṛ, 55 9.1]
triḥ paṭhed āyataprāṇaḥ prāṇāyāmaḥ sa ucyate | [ViSmṛ, 55 9.2]
akāraṃ cāpyukāraṃ ca makāraṃ ca prajāpatiḥ | [ViSmṛ, 55 10.1]
vedatrayānniraduhad bhūr bhuvaḥ svar itīti ca | [ViSmṛ, 55 10.2]
tribhya eva tu vedebhyaḥ pādaṃ pādam adūduhat | [ViSmṛ, 55 11.1]
tad ity ṛco 'syāḥ sāvitryāḥ parameṣṭhī prajāpatiḥ | [ViSmṛ, 55 11.2]
etad akṣaram etāṃ ca japan vyāhṛtipūrvikām | [ViSmṛ, 55 12.1]
saṃdhyayor vedavid vipro vedapuṇyena yujyate | [ViSmṛ, 55 12.2]
sahasrakṛtvas tvabhyasya bahir etat trikaṃ dvijaḥ | [ViSmṛ, 55 13.1]
mahato 'pyenaso māsāt tvacevāhir vimucyate | [ViSmṛ, 55 13.2]
etattrayavisaṃyuktaḥ kāle ca kriyayā svayā | [ViSmṛ, 55 14.1]
viprakṣatriyaviḍjātir garhaṇāṃ yāti sādhuṣu | [ViSmṛ, 55 14.2]
oṃkārapūrvikās tisro mahāvyāhṛtayo 'vyayāḥ | [ViSmṛ, 55 15.1]
tripadā caiva gāyatrī vijñeyā brāhmaṇo mukham | [ViSmṛ, 55 15.2]
yo 'dhīte 'hanyahanyetāṃ trīṇi varṣāṇyatandritaḥ | [ViSmṛ, 55 16.1]
sa brahma param abhyeti vāyubhūtaḥ khamūrtimān | [ViSmṛ, 55 16.2]
ekākṣaraṃ paraṃ brahma prāṇāyāmāḥ paraṃ tapaḥ | [ViSmṛ, 55 17.1]
sāvitryās tu paraṃ nānyan maunāt satyaṃ viśiṣyate | [ViSmṛ, 55 17.2]
kṣaranti sarvā vaidikyo juhotiyajatikriyāḥ | [ViSmṛ, 55 18.1]
akṣaraṃ tvakṣaraṃ jñeyaṃ brahmā caiva prajāpatiḥ | [ViSmṛ, 55 18.2]
vidhiyajñājjapayajño viśiṣṭo daśabhir guṇaiḥ | [ViSmṛ, 55 19.1]
upāṃśuḥ syācchataguṇaḥ sahasro mānasaḥ smṛtaḥ | [ViSmṛ, 55 19.2]
ye pākayajñāścatvāro vidhiyajñasamanvitāḥ | [ViSmṛ, 55 20.1]
te sarve japayajñasya kalāṃ nārhanti ṣoḍaśīm | [ViSmṛ, 55 20.2]
japyenaiva tu saṃsidhyed brāhmaṇo nātra saṃśayaḥ | [ViSmṛ, 55 21.1]
kuryād anyanna vā kuryān maitro brāhmaṇa ucyate | [ViSmṛ, 55 21.2]
{ViSmṛ, 56}
athātaḥ sarvavedapavitrāṇi bhavanti | [ViSmṛ, 56 1.1]
yeṣāṃ japyaiśca homaiśca dvijātayaḥ pāpebhyaḥ pūyante | [ViSmṛ, 56 2.1]
aghamarṣaṇam | [ViSmṛ, 56 3.1]
devakṛtam | [ViSmṛ, 56 4.1]
śuddhavatyaḥ | [ViSmṛ, 56 5.1]
taratsamandīyam | [ViSmṛ, 56 6.1]
kūśmāṇḍyaḥ | [ViSmṛ, 56 7.1]
pāvamānyaḥ | [ViSmṛ, 56 8.1]
durgāsāvitrī | [ViSmṛ, 56 9.1]
atīṣaṅgāḥ | [ViSmṛ, 56 10.1]
padastomāḥ | [ViSmṛ, 56 11.1]
sāmāni vyāhṛtayaḥ | [ViSmṛ, 56 12.1]
bhāruṇḍāṇi | [ViSmṛ, 56 13.1]
candrasāma | [ViSmṛ, 56 14.1]
puruṣavrate sāmanī | [ViSmṛ, 56 15.1]
abliṅgam | [ViSmṛ, 56 16.1]
bārhaspatyam | [ViSmṛ, 56 17.1]
gosūktam | [ViSmṛ, 56 18.1]
aśvasūktam | [ViSmṛ, 56 19.1]
sāmanī candrasūkte ca | [ViSmṛ, 56 20.1]
śatarudriyam | [ViSmṛ, 56 21.1]
atharvaśiraḥ | [ViSmṛ, 56 22.1]
trisuparṇam | [ViSmṛ, 56 23.1]
mahāvratam | [ViSmṛ, 56 24.1]
nārāyaṇīyam | [ViSmṛ, 56 25.1]
puruṣasūktaṃ ca | [ViSmṛ, 56 26.1]
trīṇyājyadohāni rathaṃtaraṃ ca agnivrataṃ vāmadevyaṃ bṛhacca | [ViSmṛ, 56 27.1]
etāni gītāni punanti jantūn jātismaratvaṃ labhate yadīcchet | [ViSmṛ, 56 27.2]
{ViSmṛ, 57}
atha tyājyāḥ | [ViSmṛ, 57 1.1]
vrātyāḥ | [ViSmṛ, 57 2.1]
patitāḥ | [ViSmṛ, 57 3.1]
tripuruṣaṃ mātṛtaḥ pitṛtaścāśuddhāḥ | [ViSmṛ, 57 4.1]
sarva evābhojyāścāpratigrāhyāḥ | [ViSmṛ, 57 5.1]
apratigrāhyebhyaśca pratigrahaprasaṅgaṃ varjayet | [ViSmṛ, 57 6.1]
pratigraheṇa brāhmaṇānāṃ brāhmaṃ tejaḥ praṇaśyati | [ViSmṛ, 57 7.1]
dravyāṇāṃ vāvijñāya pratigrahavidhiṃ yaḥ pratigrahaṃ kuryāt sa dātrā saha nimajjati | [ViSmṛ, 57 8.1]
pratigrahasamarthaśca yaḥ pratigrahaṃ varjayet sa dātṛlokam avāpnoti | [ViSmṛ, 57 9.1]
edhodakamūlaphalābhayāmiṣamadhuśayyāsanagṛhapuṣpadadhiśākāṃścābhyudyatān na nirṇudet | [ViSmṛ, 57 10.1]
āhūyābhyudyatāṃ bhikṣāṃ purastād anucoditām | [ViSmṛ, 57 11.1]
grāhyāṃ prajāpatir mene api duṣkṛtakarmaṇaḥ | [ViSmṛ, 57 11.2]
nāśnanti pitaras tasya daśa varṣāṇi pañca ca | [ViSmṛ, 57 12.1]
na ca havyaṃ vahatyagnir yas tām abhyavamanyate | [ViSmṛ, 57 12.2]
gurūn bhṛtyān ujjihīrṣur arciṣyan pitṛdevatāḥ | [ViSmṛ, 57 13.1]
sarvataḥ pratigṛhṇīyān na tu tṛpyet svayaṃ tataḥ | [ViSmṛ, 57 13.2]
eteṣv api ca kāryeṣu samarthas tatpratigrahe | [ViSmṛ, 57 14.1]
nādadyāt kulaṭāṣaṇḍhapatitebhyas tathā dviṣaḥ | [ViSmṛ, 57 14.2]
guruṣu tvabhyatīteṣu vinā vā tair gṛhe vasan | [ViSmṛ, 57 15.1]
ātmano vṛttim anvicchan gṛhṇīyāt sādhutaḥ sadā | [ViSmṛ, 57 15.2]
ardhikaḥ kulamitraṃ ca dāsagopālanāpitāḥ | [ViSmṛ, 57 16.1]
ete śūdreṣu bhojyānnā yaścātmānaṃ nivedayet | [ViSmṛ, 57 16.2]
{ViSmṛ, 58}
atha gṛhāśramiṇas trividho 'rtho bhavati | [ViSmṛ, 58 1.1]
śuklaḥ śabalo 'sitaśca | [ViSmṛ, 58 2.1]
śuklenārthena yad aurdhvadehikaṃ karoti tenāsya devatvam āsādayati | [ViSmṛ, 58 3.1]
yacchabalena tan mānuṣyam | [ViSmṛ, 58 4.1]
yat kṛṣṇena tat tiryaktvam | [ViSmṛ, 58 5.1]
svavṛttyupārjitaṃ sarveṣāṃ śuklam | [ViSmṛ, 58 6.1]
anantaravṛttyupāttaṃ śabalam | [ViSmṛ, 58 7.1]
ekāntaritavṛttyupāttaṃ ca kṛṣṇam | [ViSmṛ, 58 8.1]
kramāgataṃ prītidāyaṃ prāptaṃ ca saha bhāryayā | [ViSmṛ, 58 9.1]
aviśeṣeṇa sarveṣāṃ dhanaṃ śuklam udāhṛtam | [ViSmṛ, 58 9.2]
utkocaśulkasamprāptam avikreyasya vikrayaiḥ | [ViSmṛ, 58 10.1]
kṛtopakārād āptaṃ ca śabalaṃ samudāhṛtam | [ViSmṛ, 58 10.2]
pārśvikadyūtacauryāptapratirūpakasāhasaiḥ | [ViSmṛ, 58 11.1]
vyājenopārjitaṃ yacca tat kṛṣṇaṃ samudāhṛtam | [ViSmṛ, 58 11.2]
yathāvidhena dravyeṇa yat kiṃcit kurute naraḥ | [ViSmṛ, 58 12.1]
tathāvidham avāpnoti sa phalaṃ pretya ceha ca | [ViSmṛ, 58 12.2]
{ViSmṛ, 59}
gṛhāśramī vaivāhikāgnau pākayajñān kuryāt | [ViSmṛ, 59 1.1]
sāyaṃ prātaścāgnihotraṃ | [ViSmṛ, 59 2.1]
devatābhyo juhuyāt | [ViSmṛ, 59 3.1]
candrārkasaṃnikarṣaviprakarṣayor darśapūrṇamāsābhyāṃ yajeta | [ViSmṛ, 59 4.1]
pratyayanaṃ paśunā | [ViSmṛ, 59 5.1]
śaradgrīṣmayośca āgrayaṇena | [ViSmṛ, 59 6.1]
vrīhiyavayor vā pāke | [ViSmṛ, 59 7.1]
traivārṣikābhyadhikānnaḥ | [ViSmṛ, 59 8.1]
pratyabdaṃ somena | [ViSmṛ, 59 9.1]
vittābhāve iṣṭyā vaiśvānaryā | [ViSmṛ, 59 10]
śūdrānnaṃ yāge pariharet | [ViSmṛ, 59 11]
yajñārthaṃ bhikṣitam avāptam arthaṃ sakalam eva vitaret | [ViSmṛ, 59 12.1]
sāyaṃ prātar vaiśvadevaṃ juhuyāt | [ViSmṛ, 59 13.1]
bhikṣāṃ ca bhikṣave dadyāt | [ViSmṛ, 59 14.1]
arcitabhikṣādānena godānaphalam āpnoti | [ViSmṛ, 59 15.1]
bhikṣvabhāve grāsamātraṃ gavāṃ dadyāt | [ViSmṛ, 59 16.1]
vahnau vā prakṣipet | [ViSmṛ, 59 17.1]
bhukte 'pyanne vidyamāne na bhikṣukaṃ pratyācakṣīta | [ViSmṛ, 59 18.1]
kaṇḍanī peṣaṇī cullī udakumbha upaskara iti pañca sūnā gṛhasthasya | [ViSmṛ, 59 19.1]
tanniṣkṛtyarthaṃ ca brahmadevabhūtapitṛnarayajñān kuryāt | [ViSmṛ, 59 20.1]
svādhyāyo brahmayajñaḥ | [ViSmṛ, 59 21.1]
homo daivaḥ | [ViSmṛ, 59 22.1]
pitṛtarpaṇaṃ pitryaḥ | [ViSmṛ, 59 23.1]
balir bhautaḥ | [ViSmṛ, 59 24.1]
nṛyajñaścātithipūjanam | [ViSmṛ, 59 25.1]
devatātithibhṛtyānāṃ pitṝṇām ātmanaśca yaḥ | [ViSmṛ, 59 26.1]
na nirvapati pañcānām ucchvasan na sa jīvati | [ViSmṛ, 59 26.2]
brahmacārī yatir bhikṣur jīvantyete gṛhāśramāt | [ViSmṛ, 59 27.1]
tasmād abhyāgatān etān gṛhastho nāvamānayet | [ViSmṛ, 59 27.2]
gṛhastha eva yajate gṛhasthas tapyate tapaḥ | [ViSmṛ, 59 28.1]
pradadāti gṛhasthaśca tasmācchreṣṭho gṛhāśramī | [ViSmṛ, 59 28.2]
ṛṣayaḥ pitaro devā bhūtānyatithayas tathā | [ViSmṛ, 59 29.1]
āśāsate kuṭumbibhyas tasmācchreṣṭho gṛhāśramī | [ViSmṛ, 59 29.2]
trivargasevāṃ satatānnadānaṃ surārcanaṃ brāhmaṇapūjanaṃ ca | [ViSmṛ, 59 30.1]
svādhyāyasevāṃ pitṛtarpaṇaṃ ca kṛtvā gṛhī śakrapadaṃ prayāti | [ViSmṛ, 59 30.2]
{ViSmṛ, 60}
brāhme muhūrte utthāya mūtrapurīṣotsargaṃ kuryāt | [ViSmṛ, 60 1.1]
dakṣiṇābhimukho rātrau divā codaṅmukhaḥ saṃdhyayośca | [ViSmṛ, 60 2.1]
nāprachāditāyāṃ bhūmau | [ViSmṛ, 60 3.1]
na phālakṛṣṭāyām | [ViSmṛ, 60 4.1]
na chāyāyām | [ViSmṛ, 60 5.1]
na coṣare | [ViSmṛ, 60 6.1]
na śādvale | [ViSmṛ, 60 7.1]
na sasattve | [ViSmṛ, 60 8.1]
na garte | [ViSmṛ, 60 9.1]
na valmīke | [ViSmṛ, 60 10.1]
na pathi | [ViSmṛ, 60 11.1]
na rathyāyām | [ViSmṛ, 60 12.1]
na parāśucau | [ViSmṛ, 60 13.1]
nodyāne | [ViSmṛ, 60 14.1]
nodyānodakasamīpayoḥ | [ViSmṛ, 60 15.1]
na bhasmani | [ViSmṛ, 60 16.1]
nāṅgāre | [ViSmṛ, 60 17.1]
na gomaye | [ViSmṛ, 60 18.1]
na govraje | [ViSmṛ, 60 19.1]
nākāśe | [ViSmṛ, 60 20.1]
nodake | [ViSmṛ, 60 21.1]
na pratyanilānalendvarkastrīgurubrāhmaṇānām | [ViSmṛ, 60 22.1]
naivānavaguṇṭhitaśirāḥ | [ViSmṛ, 60 23.1]
loṣṭeṣṭakāparimṛṣṭagudo gṛhītaśiśnaś cotthāyādbhir mṛdbhiścoddhṛtābhir gandhalepakṣayakaraṃ śaucaṃ kuryāt | [ViSmṛ, 60 24.1]
ekā liṅge gude tisras tathaikatra kare daśa | [ViSmṛ, 60 25.1]
ubhayoḥ sapta dātavyā mṛdas tisras tu pādayoḥ | [ViSmṛ, 60 25.2]
etacchaucaṃ gṛhasthānāṃ dviguṇaṃ brahmacāriṇām | [ViSmṛ, 60 26.1]
triguṇaṃ tu vanasthānāṃ yatīnāṃ tu caturguṇam | [ViSmṛ, 60 26.2]
{ViSmṛ, 61}
atha pālāśaṃ dantadhāvanaṃ nādyāt | [ViSmṛ, 61 1.1]
naiva śleṣmātakāriṣṭavibhītakadhavadhanvanajam | [ViSmṛ, 61 2.1]
na ca bandhūkanirguṇḍīśigrutilvatindukajam | [ViSmṛ, 61 3.1]
na ca kovidāraśamīpīlupippaleṅgudaguggulujam | [ViSmṛ, 61 4.1]
na pāribhadrakāmlikāmocakaśālmalīśaṇajam | [ViSmṛ, 61 5.1]
na madhuram | [ViSmṛ, 61 6.1]
nāmlam | [ViSmṛ, 61 7.1]
nordhvaśuṣkam | [ViSmṛ, 61 8.1]
na suṣiram | [ViSmṛ, 61 9.1]
na pūtigandhi | [ViSmṛ, 61 10.1]
na picchilam | [ViSmṛ, 61 11.1]
na dakṣiṇāparābhimukhaḥ | [ViSmṛ, 61 12.1]
adyāccodaṅmukhaḥ prāṅmukho vā | [ViSmṛ, 61 13.1]
vaṭāsanārkakhadirakarañjabadarasarjanimbārimedāpāmārgamālatīkakubhabilvānām anyatamam | [ViSmṛ, 61 14.1]
kaṣāyaṃ tiktaṃ kaṭukaṃ ca | [ViSmṛ, 61 15.1]
kanīnyagrasamasthaulyaṃ sakūrcaṃ dvādaśāṅgulam | [ViSmṛ, 61 16.1]
prātarbhūtvā ca yatavāg bhakṣayed dantadhāvanam | [ViSmṛ, 61 16.2]
prakṣālya bhaṅktvā tajjahyācchucau deśe prayatnataḥ | [ViSmṛ, 61 17.1]
amāvāsyāṃ na cāśnīyād dantakāṣṭhaṃ kadācana | [ViSmṛ, 61 17.2]
{ViSmṛ, 62}
atha dvijātīnāṃ kanīnikāmūle prājāpatyaṃ nāma tīrtham | [ViSmṛ, 62 1.1]
aṅguṣṭhamūle brāhmam | [ViSmṛ, 62 2.1]
aṅgulyagre daivam | [ViSmṛ, 62 3.1]
tarjanīmūle pitryam | [ViSmṛ, 62 4.1]
anagnyuṣṇābhir aphenilābhiḥ aśūdraikakarāvarjitābhir akṣārābhir adbhiḥ śucau deśe svāsīno 'ntarjānu prāṅmukhaś codaṅmukho vā tanmanāḥ sumanāścācāmet | [ViSmṛ, 62 5.1]
brāhmeṇa tīrthena trir ācāmet | [ViSmṛ, 62 6.1]
dviḥ pramṛjyāt | [ViSmṛ, 62 7.1]
khānyadbhir mūrdhānaṃ hṛdayaṃ spṛśet | [ViSmṛ, 62 8.1]
hṛtkaṇṭhatālugābhiśca yathāsaṃkhyaṃ dvijātayaḥ | [ViSmṛ, 62 9.1]
śudhyeran strī ca śūdraśca sakṛt spṛṣṭābhir antataḥ | [ViSmṛ, 62 9.2]
{ViSmṛ, 63}
atha yogakṣemārtham īśvaram abhigacchet | [ViSmṛ, 63 1.1]
naiko 'dhvānaṃ prapadyeta | [ViSmṛ, 63 2.1]
nādhārmikaiḥ sārdham | [ViSmṛ, 63 3.1]
na vṛṣalaiḥ | [ViSmṛ, 63 4.1]
na dviṣadbhiḥ | [ViSmṛ, 63 5.1]
nātipratyūṣasi | [ViSmṛ, 63 6.1]
nātisāyam | [ViSmṛ, 63 7.1]
na saṃdhyayoḥ | [ViSmṛ, 63 8.1]
na madhyāhne | [ViSmṛ, 63 9.1]
na saṃnihitapānīyam | [ViSmṛ, 63 10.1]
nātitūrṇam | [ViSmṛ, 63 11.1]
na satataṃ bālavyādhitārtair vāhanaiḥ | [ViSmṛ, 63 12.1]
na hīnāṅgaiḥ | [ViSmṛ, 63 13.1]
na dīnaiḥ | [ViSmṛ, 63 14.1]
na gobhiḥ | [ViSmṛ, 63 15.1]
nādāntaiḥ | [ViSmṛ, 63 16.1]
yavasodake vāhanānām adattvā ātmanaḥ kṣuttṛṣṇāpanodanaṃ na kuryāt | [ViSmṛ, 63 17.1]
na catuṣpatham adhitiṣṭhet | [ViSmṛ, 63 18.1]
na rātrau vṛkṣamūle | [ViSmṛ, 63 19.1]
na śūnyālayam | [ViSmṛ, 63 20.1]
na tṛṇam | [ViSmṛ, 63 21.1]
na paśūnāṃ bandhanāgāram | [ViSmṛ, 63 22.1]
na keśatuṣakapālāsthibhasmāṅgārān | [ViSmṛ, 63 23.1]
na kārpāsāsthi | [ViSmṛ, 63 24.1]
catuṣpathaṃ pradakṣiṇīkuryāt | [ViSmṛ, 63 25.1]
devatārcāṃ ca | [ViSmṛ, 63 26.1]
prajñātāṃśca vanaspatīn | [ViSmṛ, 63 27.1]
agnibrāhmaṇagaṇikāpūrṇakumbhādarśachatradhvajapatākāśrīvṛkṣavardhamānanandyāvartāṃśca | [ViSmṛ, 63 28.1]
tālavṛntacāmarāśvagajājagodadhikṣīramadhusiddhārthakāṃśca | [ViSmṛ, 63 29.1]
vīṇācandanāyudhārdragomayaphalapuṣpārdraśākagorocanādūrvāprarohāṃśca | [ViSmṛ, 63 30.1]
uṣṇīṣālaṃkāramaṇikanakarajatavastrāsanayānāmiṣāṃśca | [ViSmṛ, 63 31.1]
bhṛṅgāroddhṛtorvarābaddhaikapaśukumārīmīnāṃśca dṛṣṭvā prayāyād iti | [ViSmṛ, 63 32.1]
atha mattonmattavyaṅgān dṛṣṭvā nivarteta | [ViSmṛ, 63 33.1]
vāntaviriktamuṇḍajaṭilavāmanāṃśca | [ViSmṛ, 63 34.1]
kāṣāyipravrajitamalināṃśca | [ViSmṛ, 63 35.1]
tailaguḍaśuṣkagomayendhanatṛṇapalāśabhasmāṅgārāṃśca | [ViSmṛ, 63 36.1]
lavaṇaklībāsavanapuṃsakakārpāsarajjunigaḍamuktakeśāṃśca | [ViSmṛ, 63 37.1]
vīṇācandanārdraśākoṣṇīṣālaṃkaraṇakumārīs tu prasthānakāle abhinandayed iti | [ViSmṛ, 63 38.1]
devabrāhmaṇagurubabhrudīkṣitānāṃ chāyāṃ nākrāmet | [ViSmṛ, 63 39.1]
niṣṭhyūtavāntarudhiraviṇmūtrasnānodakāni ca | [ViSmṛ, 63 40.1]
na vatsatantrīṃ laṅghayet | [ViSmṛ, 63 41.1]
pravarṣati na dhāvet | [ViSmṛ, 63 42.1]
na vṛthā nadīṃ taret | [ViSmṛ, 63 43.1]
na devatābhyaḥ pitṛbhyaścodakam apradāya | [ViSmṛ, 63 44.1]
na bāhubhyām | [ViSmṛ, 63 45.1]
na bhinnayā nāvā | [ViSmṛ, 63 46.1]
na kūlam adhitiṣṭhet | [ViSmṛ, 63 47.1]
na kūpam avalokayet | [ViSmṛ, 63 48.1]
na laṅghayet | [ViSmṛ, 63 49.1]
vṛddhabhārinṛpasnātastrīrogivaracakriṇām | [ViSmṛ, 63 50.1]
panthā deyā nṛpas tveṣāṃ mānyaḥ snātaśca bhūpateḥ | [ViSmṛ, 63 50.2]
{ViSmṛ, 64}
paranipāneṣu na snānam ācaret | [ViSmṛ, 64 1.1]
ācaret pañca piṇḍān uddhṛtyāpas tadāpadi | [ViSmṛ, 64 2.1]
nājīrṇe | [ViSmṛ, 64 3.1]
na cāturaḥ | [ViSmṛ, 64 4.1]
na nagnaḥ | [ViSmṛ, 64 5.1]
na rātrau | [ViSmṛ, 64 6.1]
rāhudarśanavarjam | [ViSmṛ, 64 7.1]
na saṃdhyayoḥ | [ViSmṛ, 64 8.1]
prātaḥsnānaśīlo 'ruṇatāmrāṃ prācīm ālokya snāyāt | [ViSmṛ, 64 9.1]
snātaḥ śiro nāvadhunet | [ViSmṛ, 64 10.1]
nāṅgebhyas toyam uddharet | [ViSmṛ, 64 11.1]
na tailavat saṃspṛśet | [ViSmṛ, 64 12.1]
nāprakṣālitaṃ pūrvadhṛtaṃ vasanaṃ bibhṛyāt | [ViSmṛ, 64 13.1]
snāta eva soṣṇīṣe dhaute vāsasī bibhṛyāt | [ViSmṛ, 64 14.1]
na mlecchāntyajapatitaiḥ saha saṃbhāṣaṇaṃ kuryāt | [ViSmṛ, 64 15.1]
snāyāt prasravaṇadevakhātasarovareṣu | [ViSmṛ, 64 16.1]
uddhṛtāt bhūmiṣṭham udakaṃ puṇyaṃ sthāvarāt prasravat tasmān nādeyaṃ tasmād api sādhuparigṛhītaṃ sarvata eva gāṅgam | [ViSmṛ, 64 17.1]
mṛttoyaiḥ kṛtamalāpakarṣo 'psu nimajjyopaviśyāpo hi ṣṭheti tisṛbhir hiraṇyavarṇeti catasṛbhir idam āpaḥ pravahateti ca tīrtham abhimantrayet | [ViSmṛ, 64 18.1]
tato 'psu nimagnas trir aghamarṣaṇaṃ japet | [ViSmṛ, 64 19.1]
tadviṣṇoḥ paramaṃ padam iti vā | [ViSmṛ, 64 20.1]
drupadāṃ sāvitrīṃ ca | [ViSmṛ, 64 21.1]
yuñjate mana ityanuvākaṃ vā | [ViSmṛ, 64 22.1]
puruṣasūktaṃ vā | [ViSmṛ, 64 23.1]
snātaścārdravāsā devapitṛtarpaṇam ambhaḥstha eva kuryāt | [ViSmṛ, 64 24.1]
parivartitavāsāścet tīrtham uttīrya | [ViSmṛ, 64 25.1]
akṛtvā devapitṛtarpaṇaṃ snānaśāṭīṃ na pīḍayet | [ViSmṛ, 64 26.1]
snātvācamya vidhivad upaspṛśet | [ViSmṛ, 64 27.1]
puruṣasūktena pratyṛcaṃ puruṣāya puṣpāni dadyāt | [ViSmṛ, 64 28.1]
udakāñjalīṃśca | [ViSmṛ, 64 29.1]
ādāv eva daivena tīrthena devānāṃ tarpaṇaṃ kuryāt | [ViSmṛ, 64 30.1]
tadanantaraṃ pitryeṇa pitṝṇām | [ViSmṛ, 64 31.1]
tatrādau svavaṃśyānāṃ tarpaṇaṃ kuryāt | [ViSmṛ, 64 32.1]
tataḥ saṃbandhibāndhavānām | [ViSmṛ, 64 33.1]
tataḥ suhṛdām | [ViSmṛ, 64 34.1]
evaṃ nityasnāyī syāt | [ViSmṛ, 64 35.1]
snātaśca pavitrāṇi yathāśakti japet | [ViSmṛ, 64 36.1]
viśeṣataḥ sāvitrīm | [ViSmṛ, 64 37.1]
puruṣasūktaṃ ca | [ViSmṛ, 64 38.1]
naitābhyām adhikam asti | [ViSmṛ, 64 39.1]
snāto 'dhikārī bhavati daive pitrye ca karmaṇi | [ViSmṛ, 64 40.1]
pavitrāṇāṃ tathā japye dāne ca vidhibodhite | [ViSmṛ, 64 40.2]
alakṣmīḥ kālakarṇī ca duḥsvapnaṃ durvicintitam | [ViSmṛ, 64 41.1]
ammātreṇābhiṣiktasya naśyanta iti dhāraṇā | [ViSmṛ, 64 41.2]
yāmyaṃ hi yātanāduḥkhaṃ nityasnāyī na paśyati | [ViSmṛ, 64 42.1]
nityasnānena pūyante ye 'pi pāpakṛto narāḥ | [ViSmṛ, 64 42.2]
{ViSmṛ, 65}
athātaḥ susnātaḥ suprakṣālitapāṇipādaḥ svācānto devatārcāyāṃ sthale vā bhagavantam anādinidhanaṃ vāsudevam abhyarcayet | [ViSmṛ, 65 1.1]
aśvinoḥ prāṇas tau ta iti jīvādānaṃ dattvā yuñjate mana ityanuvākenāvāhanaṃ kṛtvā jānubhyāṃ pāṇibhyāṃ śirasā ca namaskāraṃ kuryāt | [ViSmṛ, 65 2.1]
āpo hi ṣṭheti tisṛbhir arghyaṃ nivedayet | [ViSmṛ, 65 3.1]
hiraṇyavarṇā iti catasṛbhiḥ pādyam | [ViSmṛ, 65 4.1]
śaṃ na āpo dhanvanyā ityācamanīyam | [ViSmṛ, 65 5.1]
idam āpaḥ pravahateti snānīyam | [ViSmṛ, 65 6.1]
rathe akṣeṣu vṛṣabhasya vāje ityanulepanālaṃkārau | [ViSmṛ, 65 7.1]
yuvā suvāsā iti vāsaḥ | [ViSmṛ, 65 8.1]
puṣpāvatīr iti puṣpam | [ViSmṛ, 65 9.1]
dhūr asi dhūrveti dhūpam | [ViSmṛ, 65 10.1]
tejo 'si śukram iti dīpam | [ViSmṛ, 65 11.1]
dadhikrāvṇa iti madhuparkam | [ViSmṛ, 65 12.1]
hiraṇyagarbha ityaṣṭābhir naivedyam | [ViSmṛ, 65 13.1]
cāmaraṃ vyajanaṃ mātrāṃ chatraṃ yānāsane tathā | [ViSmṛ, 65 14.1]
sāvitreṇaiva tat sarvaṃ devāya vinivedayet | [ViSmṛ, 65 14.2]
evam abhyarcya tu japet sūktaṃ vai pauruṣaṃ tataḥ | [ViSmṛ, 65 15.1]
tenaiva cājyaṃ juhuyād yadīcchecchāśvataṃ padam | [ViSmṛ, 65 15.2]
{ViSmṛ, 66}
na naktaṃ gṛhītenodakena devapitṛkarma kuryāt | [ViSmṛ, 66 1.1]
candanamṛgamadadārukarpūrakuṅkumajātīphalavarjam anulepanaṃ na dadyāt | [ViSmṛ, 66 2.1]
na vāso nīlīraktam | [ViSmṛ, 66 3.1]
na maṇisuvarṇayoḥ pratirūpam alaṃkaraṇam | [ViSmṛ, 66 4.1]
nogragandhi | [ViSmṛ, 66 5.1]
nāgandhi | [ViSmṛ, 66 6.1]
na kaṇṭakijam | [ViSmṛ, 66 7.1]
kaṇṭakijam api śuklaṃ sugandhikaṃ tu dadyāt | [ViSmṛ, 66 8.1]
raktam api kuṅkumaṃ jalajaṃ ca dadyāt | [ViSmṛ, 66 9.1]
na dhūpārthe jīvajātam | [ViSmṛ, 66 10.1]
na ghṛtatailaṃ vinā kiṃcana dīpārthe | [ViSmṛ, 66 11.1]
nābhakṣyaṃ naivedyārthe | [ViSmṛ, 66 12.1]
na bhakṣye apyajāmahiṣīkṣīre | [ViSmṛ, 66 13.1]
pañcanakhamatsyavarāhamāṃsāni ca | [ViSmṛ, 66 14.1]
prayataśca śucir bhūtvā sarvam eva nivedayet | [ViSmṛ, 66 15.1]
tanmanāḥ sumanā bhūtvā tvarākrodhavivarjitaḥ | [ViSmṛ, 66 15.2]
{ViSmṛ, 67}
athāgniṃ parisamuhya paryukṣya paristīrya pariṣicya sarvataḥ pākād agram uddhṛtya juhuyāt | [ViSmṛ, 67 1.1]
vāsudevāya saṃkarṣaṇāya pradyumnāyāniruddhāya puruṣāya satyāyācyutāya vāsudevāya | [ViSmṛ, 67 2.1]
athāgnaye somāya mitrāya varuṇāya indrāya indrāgnibhyāṃ viśvebhyo devebhyaḥ prajāpataye anumatyai dhanvantaraye vāstoṣpataye agnaye sviṣṭakṛte ca | [ViSmṛ, 67 3.1]
tato 'nnaśeṣeṇa balim upaharet | [ViSmṛ, 67 4.1]
bhakṣopabhakṣābhyām | [ViSmṛ, 67 5.1]
abhitaḥ pūrveṇāgnim | [ViSmṛ, 67 6.1]
ambā nāmāsīti dulā nāmāsīti nitatnī nāmāsīti cupuṇīkā nāmāsīti sarvāsām | [ViSmṛ, 67 7.1]
nandini subhage sumaṅgali bhadraṃkarīti svaśriṣv abhipradakṣiṇam | [ViSmṛ, 67 8.1]
sthūṇāyāṃ dhruvāyāṃ śriyai hiraṇyakeśyai vanaspatibhyaśca | [ViSmṛ, 67 9.1]
dharmādharmayor dvāre mṛtyave ca | [ViSmṛ, 67 10.1]
udadhāne varuṇāya | [ViSmṛ, 67 11.1]
viṣṇava ityulūkhale | [ViSmṛ, 67 12.1]
marudbhya iti dṛṣadi | [ViSmṛ, 67 13.1]
upari śaraṇe vaiśravaṇāya rājñe bhūtebhyaśca | [ViSmṛ, 67 14.1]
indrāyendrapuruṣebhyaśceti pūrvārdhe | [ViSmṛ, 67 15.1]
yamāya yamapuruṣebhya iti dakṣiṇārdhe | [ViSmṛ, 67 16.1]
varuṇāya varuṇapuruṣebhya iti paścārdhe | [ViSmṛ, 67 17.1]
somāya somapuruṣebhya ityuttarārdhe | [ViSmṛ, 67 18.1]
brahmaṇe brahmapuruṣebhya iti madhye | [ViSmṛ, 67 19.1]
ūrdhvam ākāśāya | [ViSmṛ, 67 20.1]
sthaṇḍile divācarebhyo bhūtebhya iti divā | [ViSmṛ, 67 21.1]
naktaṃcarebhya iti naktam | [ViSmṛ, 67 22.1]
tato dakṣiṇāgreṣu darbheṣu pitre pitāmahāya prapitāmahāya mātre pitāmahyai prapitāmahyai nāmagotrābhyāṃ ca piṇḍanirvāpaṇaṃ kuryāt | [ViSmṛ, 67 23.1]
piṇḍānāṃ cānulepanapuṣpadhūpanaivedyādi dadyāt | [ViSmṛ, 67 24.1]
udakakalaśam upanidhāya svastyayanaṃ vācayet | [ViSmṛ, 67 25.1]
śvakākaśvapacānāṃ bhuvi nirvapet | [ViSmṛ, 67 26.1]
bhikṣāṃ ca dadyāt | [ViSmṛ, 67 27.1]
atithipūjane ca paraṃ yatnam ātiṣṭheta | [ViSmṛ, 67 28.1]
sāyam atithiṃ prāptaṃ prayatnenārcayet | [ViSmṛ, 67 29.1]
anāśitam atithiṃ gṛhe na vāsayet | [ViSmṛ, 67 30.1]
yathā varṇānāṃ brāhmaṇaḥ prabhur yathā strīṇāṃ bhartā tathā gṛhasthasyātithiḥ | [ViSmṛ, 67 31.1]
tatpūjayā svargam āpnoti | [ViSmṛ, 67 32.1]
atithir yasya bhagnāśo gṛhāt pratinivartate | [ViSmṛ, 67 33.1]
tasmāt sukṛtam ādāya duṣkṛtaṃ tu prayacchati | [ViSmṛ, 67 33.2]
ekarātraṃ hi nivasann atithir brāhmaṇaḥ smṛtaḥ | [ViSmṛ, 67 34.1]
anityaṃ hi sthito yasmāt tasmād atithir ucyate | [ViSmṛ, 67 34.2]
naikagrāmīṇam atithiṃ vipraṃ sāṃgatikaṃ tathā | [ViSmṛ, 67 35.1]
upasthitaṃ gṛhe vindyād bhāryā yatrāgnayo 'pi vā | [ViSmṛ, 67 35.2]
yadi tv atithidharmeṇa kṣatriyo gṛham āgataḥ | [ViSmṛ, 67 36.1]
bhuktavatsu ca vipreṣu kāmaṃ tam api bhojayet | [ViSmṛ, 67 36.2]
vaiśyaśūdrāv api prāptau kuṭumbe 'tithidharmiṇau | [ViSmṛ, 67 37.1]
bhojayet saha bhṛtyais tāv ānṛśaṃsyaṃ prayojayan | [ViSmṛ, 67 37.2]
itarān api sakhyādīn saṃprītyā gṛham āgatān | [ViSmṛ, 67 38.1]
prakṛtānnaṃ yathāśakti bhojayet saha bhāryayā | [ViSmṛ, 67 38.2]
svavāsinīṃ kumārīṃ ca rogiṇīṃ gurviṇīṃ tathā | [ViSmṛ, 67 39.1]
atithibhyo 'gra evaitān bhojayed avicārayan | [ViSmṛ, 67 39.2]
adattvā yas tu etebhyaḥ pūrvaṃ bhuṅkte 'vicakṣaṇaḥ | [ViSmṛ, 67 40.1]
bhuñjāno na sa jānāti śvagṛdhrair jagdhim ātmanaḥ | [ViSmṛ, 67 40.2]
bhuktavatsu ca vipreṣu sveṣu bhṛtyeṣu caiva hi | [ViSmṛ, 67 41.1]
bhuñjīyātāṃ tataḥ paścād avaśiṣṭaṃ tu daṃpatī | [ViSmṛ, 67 41.2]
devān pitṝn manuṣyāṃśca bhṛtyān gṛhyāśca devatāḥ | [ViSmṛ, 67 42.1]
pūjayitvā tataḥ paścād gṛhasthaḥ śeṣabhug bhavet | [ViSmṛ, 67 42.2]
aghaṃ sa kevalaṃ bhuṅkte yaḥ pacatyātmakāraṇāt | [ViSmṛ, 67 43.1]
yajñaśiṣṭāśanaṃ hyetat satām annaṃ vidhīyate | [ViSmṛ, 67 43.2]
svādhyāyenāgnihotreṇa yajñena tapasā tathā | [ViSmṛ, 67 44.1]
na cāpnoti gṛhī lokān yathā tv atithipūjanāt | [ViSmṛ, 67 44.2]
sāyaṃ prātas tv atithaye pradadyād āsanodake | [ViSmṛ, 67 45.1]
annaṃ caiva yathāśaktyā satkṛtya vidhipūrvakam | [ViSmṛ, 67 45.2]
pratiśrayaṃ tathā śayyāṃ pādābhyaṅgaṃ sadīpakam | [ViSmṛ, 67 46.1]
pratyekadānenāpnoti gopradānasamaṃ phalam | [ViSmṛ, 67 46.2]
{ViSmṛ, 68}
candrārkoparāge nāśnīyāt | [ViSmṛ, 68 1.1]
snātvā muktayor aśnīyāt | [ViSmṛ, 68 2.1]
amuktayor astaṃ gatayoḥ snātvā dṛṣṭvā cāpare 'hni | [ViSmṛ, 68 3.1]
na gobrāhmaṇoparāge 'śnīyāt | [ViSmṛ, 68 4.1]
na rājño vyasane | [ViSmṛ, 68 5.1]
pravasitāgnihotrī yadāgnihotraṃ kṛtaṃ manyate tadāśnīyāt | [ViSmṛ, 68 6.1]
yadā kṛtaṃ manyeta vaiśvadevam api | [ViSmṛ, 68 7.1]
parvaṇi ca yadā kṛtaṃ manyeta parva | [ViSmṛ, 68 8.1]
nāśnīyāccājīrṇe | [ViSmṛ, 68 9.1]
nārdharātre | [ViSmṛ, 68 10.1]
na madhyāhne | [ViSmṛ, 68 11.1]
na saṃdhyayoḥ | [ViSmṛ, 68 12.1]
nārdravāsāḥ | [ViSmṛ, 68 13.1]
naikavāsāḥ | [ViSmṛ, 68 14.1]
na nagnaḥ | [ViSmṛ, 68 15.1]
nodake | [ViSmṛ, 68 16.1]
notkuṭakaḥ | [ViSmṛ, 68 17.1]
na bhinnāsanagataḥ | [ViSmṛ, 68 18.1]
na ca śayanagataḥ | [ViSmṛ, 68 19.1]
na bhinnabhojane | [ViSmṛ, 68 20.1]
notsaṅge | [ViSmṛ, 68 21.1]
na bhuvi | [ViSmṛ, 68 22.1]
na pāṇau | [ViSmṛ, 68 23.1]
lavaṇaṃ ca yatra dadyāt tan nāśnīyāt | [ViSmṛ, 68 24.1]
na bālakān nirbhartsayet | [ViSmṛ, 68 25.1]
naiko mṛṣṭam | [ViSmṛ, 68 26.1]
noddhṛtasneham | [ViSmṛ, 68 27.1]
na divā dhānāḥ | [ViSmṛ, 68 28.1]
na rātrau tilasaṃbandham | [ViSmṛ, 68 29.1]
na dadhisaktūn | [ViSmṛ, 68 30.1]
na kovidāravaṭapippalaśāṇaśākam | [ViSmṛ, 68 31.1]
nādattvā | [ViSmṛ, 68 32.1]
nāhutvā | [ViSmṛ, 68 33.1]
nānārdrapādaḥ | [ViSmṛ, 68 34.1]
nānārdrakaramukhaśca | [ViSmṛ, 68 35.1]
nocchiṣṭaśca ghṛtam ādadyāt | [ViSmṛ, 68 36.1]
na candrārkatārakā nirīkṣeta | [ViSmṛ, 68 37.1]
na mūrdhānaṃ spṛśet | [ViSmṛ, 68 38.1]
na brahma kīrtayet | [ViSmṛ, 68 39.1]
prāṅmukho 'śnīyāt | [ViSmṛ, 68 40.1]
dakṣiṇāmukho vā | [ViSmṛ, 68 41.1]
abhipūjyānnam | [ViSmṛ, 68 42.1]
sumanāḥ sragvyanuliptaśca | [ViSmṛ, 68 43.1]
na niḥśeṣakṛt syāt | [ViSmṛ, 68 44.1]
anyatra dadhimadhusarpiḥpayaḥsaktupalamodakebhyaḥ | [ViSmṛ, 68 45.1]
nāśnīyād bhāryayā sārdhaṃ nākāśe na tathotthitaḥ | [ViSmṛ, 68 46.1]
bahūnāṃ prekṣamāṇānāṃ naikasmin bahavas tathā | [ViSmṛ, 68 46.2]
śūnyālaye vahnigṛhe devāgāre kathaṃcana | [ViSmṛ, 68 47.1]
piben nāñjalinā toyaṃ nātisauhityam ācaret | [ViSmṛ, 68 47.2]
na tṛtīyam athāśnīta na cāpathyaṃ kathaṃcana | [ViSmṛ, 68 48.1]
nātiprage nātisāyaṃ na sāyaṃ prātar āśitaḥ | [ViSmṛ, 68 48.2]
na bhāvaduṣṭam aśnīyān na bhāṇḍe bhāvadūṣite | [ViSmṛ, 68 49.1]
śayānaḥ prauḍhapādaśca kṛtvā caivāvasakthikām | [ViSmṛ, 68 49.2]
{ViSmṛ, 69}
nāṣṭamīcaturdaśīpañcadaśīṣu striyam upeyāt | [ViSmṛ, 69 1.1]
na śrāddhaṃ bhuktvā | [ViSmṛ, 69 2.1]
na dattvā | [ViSmṛ, 69 3.1]
nopanimantritaḥ śrāddhe | [ViSmṛ, 69 4.1]
na vratī | [ViSmṛ, 69 5.1]
na dīkṣitaḥ | [ViSmṛ, 69 6.1]
na devāyatanaśmaśānaśūnyālayeṣu | [ViSmṛ, 69 7.1]
na vṛkṣamūleṣu | [ViSmṛ, 69 8.1]
na divā | [ViSmṛ, 69 9.1]
na saṃdhyayoḥ | [ViSmṛ, 69 10.1]
na malinām | [ViSmṛ, 69 11.1]
na malinaḥ | [ViSmṛ, 69 12.1]
nābhyaktām | [ViSmṛ, 69 13.1]
nābhyaktaḥ | [ViSmṛ, 69 14.1]
na rogārtām | [ViSmṛ, 69 15.1]
na rogārtaḥ | [ViSmṛ, 69 16.1]
na hīnāṅgīṃ nādhikāṅgīṃ tathaiva ca vayo'dhikām | [ViSmṛ, 69 17.1]
nopeyād gurviṇīṃ nārīṃ dīrgham āyur jijīviṣuḥ | [ViSmṛ, 69 17.2]
{ViSmṛ, 70}
nārdrapādaḥ supyāt | [ViSmṛ, 70 1.1]
nottarāparaśirāḥ | [ViSmṛ, 70 2.1]
na nagnaḥ | [ViSmṛ, 70 3.1]
nānuvaṃśam | [ViSmṛ, 70 4.1]
nākāśe | [ViSmṛ, 70 5.1]
na pālāśe śayane | [ViSmṛ, 70 6.1]
na pañcadārukṛte | [ViSmṛ, 70 7.1]
na gajabhagnakṛte | [ViSmṛ, 70 8.1]
na vidyuddagdhakṛte | [ViSmṛ, 70 9.1]
na bhinne | [ViSmṛ, 70 10.1]
nāgnipṛṣṭhe | [ViSmṛ, 70 11.1]
na ghaṭāsiktadrumaje | [ViSmṛ, 70 12.1]
na śmaśānaśūnyālayadevatāyataneṣu | [ViSmṛ, 70 13.1]
na capalamadhye | [ViSmṛ, 70 14.1]
na nārīmadhye | [ViSmṛ, 70 15.1]
na dhānyagoguruhutāśanasurāṇām upari | [ViSmṛ, 70 16.1]
nocchiṣṭo na divā supyāt saṃdhyayor na ca bhasmani | [ViSmṛ, 70 17.1]
deśe na ca aśucau nārdre na ca parvatamastake | [ViSmṛ, 70 17.2]
{ViSmṛ, 71}
atha na kaṃcanāvamanyeta | [ViSmṛ, 71 1.1]
na ca hīnādhikāṅgān mūrkhān dhanahīnān avahaset | [ViSmṛ, 71 2.1]
na hīnān seveta | [ViSmṛ, 71 3.1]
svādhyāyavirodhi karma nācaret | [ViSmṛ, 71 4.1]
vayo'nurūpaṃ veṣaṃ kuryāt | [ViSmṛ, 71 5.1]
śrutasyābhijanasya dhanasya deśasya ca | [ViSmṛ, 71 6.1]
noddhataḥ | [ViSmṛ, 71 7.1]
nityaṃ śāstrādyavekṣī syāt | [ViSmṛ, 71 8.1]
sati vibhave na jīrṇamalavadvāsāḥ syāt | [ViSmṛ, 71 9.1]
na nāstītyabhibhāṣeta | [ViSmṛ, 71 10.1]
na nirgandhogragandhi raktaṃ ca mālyaṃ bibhṛyāt | [ViSmṛ, 71 11.1]
bibhṛyāj jalajaṃ raktam api | [ViSmṛ, 71 12.1]
yaṣṭiṃ ca vaiṇavīm | [ViSmṛ, 71 13.1]
kamaṇḍaluṃ ca sodakam | [ViSmṛ, 71 14.1]
kārpāsam upavītam | [ViSmṛ, 71 15.1]
raukme ca kuṇḍale | [ViSmṛ, 71 16.1]
nādityam udyantam īkṣeta | [ViSmṛ, 71 17.1]
nāstaṃ yāntam | [ViSmṛ, 71 18.1]
na vāsasā tirohitam | [ViSmṛ, 71 19.1]
na cādarśajalamadhyastham | [ViSmṛ, 71 20.1]
na madhyāhne | [ViSmṛ, 71 21.1]
na kruddhasya guror mukham | [ViSmṛ, 71 22.1]
na tailodakayoḥ svāṃ chāyām | [ViSmṛ, 71 23.1]
na malavatyādarśe | [ViSmṛ, 71 24.1]
na patnīṃ bhojanasamaye | [ViSmṛ, 71 25.1]
na striyaṃ nagnām | [ViSmṛ, 71 26.1]
na kaṃcana mehamānam | [ViSmṛ, 71 27.1]
na cālānabhraṣṭaṃ kuñjaram | [ViSmṛ, 71 28.1]
na ca viṣamastho vṛṣādiyuddham | [ViSmṛ, 71 29.1]
nonmattam | [ViSmṛ, 71 30.1]
na mattam | [ViSmṛ, 71 31.1]
nāmedhyam agnau prakṣipet | [ViSmṛ, 71 32.1]
nāsṛk | [ViSmṛ, 71 33.1]
na viṣam | [ViSmṛ, 71 34.1]
nāgniṃ laṅghayet | [ViSmṛ, 71 36.1]
na pādau pratāpayet | [ViSmṛ, 71 37.1]
na kuśeṣu parimṛjyāt | [ViSmṛ, 71 38.1]
na kāṃsyabhājane dhāvayet | [ViSmṛ, 71 39.1]
na pādaṃ pādena | [ViSmṛ, 71 40.1]
na bhuvam ālikhet | [ViSmṛ, 71 41.1]
na loṣṭamardī syāt | [ViSmṛ, 71 42.1]
na tṛṇacchedī syāt | [ViSmṛ, 71 43.1]
na dantair nakhalomāni chindyāt | [ViSmṛ, 71 44.1]
dyūtaṃ ca varjayet | [ViSmṛ, 71 45.1]
bālātapasevāṃ va | [ViSmṛ, 71 46.1]
vastropānahamālyopavītānyanyadhṛtāni na dhārayet | [ViSmṛ, 71 47.1]
na śūdrāya matiṃ dadyāt | [ViSmṛ, 71 48.1]
nocchiṣṭahaviṣī | [ViSmṛ, 71 49.1]
na tilān | [ViSmṛ, 71 50.1]
na cāsyopadiśed dharmam | [ViSmṛ, 71 51.1]
na vratam | [ViSmṛ, 71 52.1]
na saṃhatābhyāṃ pāṇibhyāṃ śira udaraṃ ca kaṇḍūyet | [ViSmṛ, 71 53.1]
na dadhisumanasī pratyācakṣīta | [ViSmṛ, 71 54.1]
nātmanaḥ srajam apakarṣet | [ViSmṛ, 71 55.1]
suptaṃ na prabodhayet | [ViSmṛ, 71 56.1]
na raktaṃ virāgayet | [ViSmṛ, 71 57.1]
nodakyām abhibhāṣeta | [ViSmṛ, 71 58.1]
na mlecchāntyajān | [ViSmṛ, 71 59.1]
agnidevabrāhmaṇasaṃnidhau dakṣiṇaṃ pāṇim uddharet | [ViSmṛ, 71 60.1]
na parakṣetre carantīṃ gām ācakṣīta | [ViSmṛ, 71 61.1]
na pibantaṃ vatsakam | [ViSmṛ, 71 62.1]
noddhatān praharṣayet | [ViSmṛ, 71 63.1]
na śūdrarājye nivaset | [ViSmṛ, 71 64.1]
nādhārmikajanākīrṇe | [ViSmṛ, 71 65.1]
na saṃvased vaidyahīne | [ViSmṛ, 71 66.1]
nopasṛṣṭe | [ViSmṛ, 71 67.1]
na ciraṃ parvate | [ViSmṛ, 71 68.1]
na vṛthāceṣṭāṃ kuryāt | [ViSmṛ, 71 69.1]
na nṛtyagīte | [ViSmṛ, 71 70.1]
nāsphoṭanam | [ViSmṛ, 71 71.1]
nāślīlaṃ kīrtayet | [ViSmṛ, 71 72.1]
nānṛtam | [ViSmṛ, 71 73.1]
nāpriyam | [ViSmṛ, 71 74.1]
na kaṃcin marmaṇi spṛśet | [ViSmṛ, 71 75.1]
nātmānam avajānīyād dīrgham āyur jijīviṣuḥ | [ViSmṛ, 71 76.1]
ciraṃ saṃdhyopāsanaṃ kuryāt | [ViSmṛ, 71 77.1]
na sarpaśastraiḥ krīḍet | [ViSmṛ, 71 78.1]
animittataḥ khāni na spṛśet | [ViSmṛ, 71 79.1]
parasya daṇḍaṃ nodyacchet | [ViSmṛ, 71 80.1]
śāsyaṃ śāsanārthaṃ tāḍayet | [ViSmṛ, 71 81.1]
taṃ veṇudalena rajjvā vā pṛṣṭhe | [ViSmṛ, 71 82.1]
devabrāhmaṇaśāstramahātmanāṃ parivādaṃ pariharet | [ViSmṛ, 71 83.1]
dharmaviruddhau cārthakāmau | [ViSmṛ, 71 84.1]
lokavidviṣṭaṃ ca dharmam api | [ViSmṛ, 71 85.1]
parvasu ca śāntihomān kuryāt | [ViSmṛ, 71 86.1]
na tṛṇam api chindyāt | [ViSmṛ, 71 87.1]
alaṃkṛtaśca tiṣṭhet | [ViSmṛ, 71 88.1]
evam ācārasevī syāt | [ViSmṛ, 71 89.1]
śrutismṛtyuditaṃ dharmyaṃ sādhubhiśca niṣevitam | [ViSmṛ, 71 90.1]
tam ācāraṃ niṣeveta dharmakāmo jitendriyaḥ | [ViSmṛ, 71 90.2]
ācārāllabhate cāyur ācārād īpsitāṃ gatim | [ViSmṛ, 71 91.1]
ācārād dhanam akṣayyam ācārāddhantyalakṣaṇam | [ViSmṛ, 71 91.2]
sarvalakṣaṇahīno 'pi yaḥ sadācāravān naraḥ | [ViSmṛ, 71 92.1]
śraddadhāno 'nasūyaśca śataṃ varṣāṇi jīvati | [ViSmṛ, 71 92.2]
{ViSmṛ, 72}
{ViSmṛ, 73}
atha śrāddhepsuḥ pūrvedyur brāhmaṇān āmantrayet | [ViSmṛ, 73 1.1]
dvitīye 'hni śuklapakṣasya pūrvāhṇe kṛṣṇapakṣasyāparāhṇe viprān susnātān svācāntān yathābhūyo vayaḥkrameṇa kuśottareṣv āsaneṣūpaveśayet | [ViSmṛ, 73 2.1]
dvau daive prāṅmukhau trīṃśca pitrye udaṅmukhān | [ViSmṛ, 73 3.1]
ekaikam ubhayatra veti | [ViSmṛ, 73 4.1]
āmaśrāddheṣu kāmyeṣu ca prathamapañcakenāgniṃ hutvā | [ViSmṛ, 73 5.1]
paśuśrāddheṣu madhyamapañcakena | [ViSmṛ, 73 6.1]
amāvāsyāsūttamapañcakena | [ViSmṛ, 73 7.1]
āgrahāyaṇyā ūrdhvaṃ kṛṣṇāṣṭakāsu ca krameṇaiva prathamamadhyamottamapañcakaiḥ | [ViSmṛ, 73 8.1]
anvaṣṭakāsu ca | [ViSmṛ, 73 9.1]
tato brāhmaṇānujñātaḥ pitṝn āvāhayet | [ViSmṛ, 73 10.1]
apayantvasurā iti dvābhyāṃ tilaiḥ yātudhānānāṃ visarjanaṃ kṛtvā | [ViSmṛ, 73 11.1]
eta pitaraḥ sarvāṃstān agra ā me yantvetad vaḥ pitara ityāvāhanaṃ kṛtvā kuśatilamiśreṇa gandhodakena yās tiṣṭhantyamṛtā vāg iti yan me māteti ca pādyaṃ nivedya arghyaṃ kṛtvā nivedya cānulepanaṃ kṛtvā kuśatilavastrapuṣpālaṃkāradhūpadīpair yathāśaktyā viprān samabhyarcya ghṛtaplutam annam ādāya ādityā rudrā vasava iti vīkṣya agnau karavāṇītyuktvā tacca vipraiḥ kurv ityukte āhutitrayaṃ dadyāt | [ViSmṛ, 73 12.1]
ye māmakāḥ pitara etad vaḥ pitaro 'yaṃ yajña iti ca haviranumantraṇaṃ kṛtvā yathopapanneṣu pātreṣu viśeṣād rajatamayeṣv annaṃ namo viśvebhyo devebhya ityannam ādau prāṅmukhayor nivedayet | [ViSmṛ, 73 13.1]
pitre pitāmahāya prapitāmahāya ca nāmagotrābhyām udaṅmukheṣu | [ViSmṛ, 73 14.1]
tad adatsu brāhmaṇeṣu yan me prakāmād ahorātrair yad vaḥ kravyād iti japet | [ViSmṛ, 73 15.1]
itihāsapurāṇadharmaśāstrāṇi ceti | [ViSmṛ, 73 16.1]
ucchiṣṭasaṃnidhau dakṣiṇāgreṣu kuśeṣu pṛthivī darvir akṣitā ityekaṃ piṇḍaṃ pitre nidadhyāt | [ViSmṛ, 73 17.1]
antarikṣaṃ darvir akṣitā iti dvitīyaṃ piṇḍaṃ pitāmahāya | [ViSmṛ, 73 18.1]
dyaur darvir akṣitā iti tṛtīyaṃ prapitāmahāya | [ViSmṛ, 73 19.1]
ye atra pitaraḥ pretā iti vāso deyam | [ViSmṛ, 73 20.1]
vīrānnaḥ pitaro dhatta ityannam | [ViSmṛ, 73 21.1]
atra pitaro mādayadhvaṃ yathābhāgam iti darbhamūle karāvagharṣaṇam | [ViSmṛ, 73 22.1]
ūrjaṃ vahantīr ityanena sodakena pradakṣiṇaṃ piṇḍānāṃ vikiraṇaṃ kṛtvā arghapuṣpadhūpālepanānnādibhakṣyabhojyāni nivedayet | [ViSmṛ, 73 23.1]
udakapātraṃ madhughṛtatilaiḥ saṃyuktaṃ ca | [ViSmṛ, 73 24.1]
bhuktavatsu brāhmaṇeṣu tṛptim āgateṣu mā me kṣeṣṭhety annaṃ satṛṇam abhyukṣyānnavikiram ucchiṣṭāgrataḥ kṛtvā tṛptā bhavantaḥ sampannam iti ca pṛṣṭvā udaṅmukheṣvācamanam ādau dattvā tataḥ prāṅmukheṣu dattvā tataśca suprokṣitam iti śrāddhadeśaṃ saṃprokṣya darbhapāṇiḥ sarvaṃ kuryāt | [ViSmṛ, 73 25.1]
tataḥ prāṅmukhāgrato yan me rāma iti pradakṣiṇaṃ kṛtvā pratyetya ca yathāśaktidakṣiṇābhiḥ samabhyarcya abhiramantu bhavanta ityuktvā tair ukte 'bhiratāḥ sma iti devāśca pitaraścetyabhijapet | [ViSmṛ, 73 26.1]
akṣayyodakaṃ ca nāmagotrābhyāṃ dattvā viśve devāḥ prīyantām iti prāṅmukhebhyas tataḥ prāñjalir idaṃ tanmanāḥ sumanā yāceta | [ViSmṛ, 73 27.1]
dātāro no 'bhivardhantāṃ vedāḥ saṃtatir eva ca | [ViSmṛ, 73 28.1]
śraddhā ca no mā vyagamad bahu deyaṃ ca no 'stv iti | [ViSmṛ, 73 28.2]
tathāstviti brūyuḥ | [ViSmṛ, 73 29.1]
annaṃ ca no bahu bhaved atithīṃśca labhemahi | [ViSmṛ, 73 30.1]
yācitāraśca naḥ santu mā ca yāciṣma kaṃcana | [ViSmṛ, 73 30.2]
ityetābhyām āśiṣaḥ pratigṛhya | [ViSmṛ, 73 31.1]
vāje vāja iti ca tato brāhmaṇāṃśca visarjayet | [ViSmṛ, 73 32.1]
pūjayitvā yathānyāyam anuvrajyābhivādya ca | [ViSmṛ, 73 32.2]
{ViSmṛ, 74}
aṣṭakāsu daivapūrvaṃ śākamāṃsāpūpaiḥ śrāddhaṃ kṛtvānvaṣṭakāsv aṣṭakāvad vahnau hutvā daivapūrvam eva mātre pitāmahyai prapitāmahyai ca pūrvavad brāhmaṇān bhojayitvā dakṣiṇābhiścābhyarcyānuvrajya visarjayet | [ViSmṛ, 74 1.1]
tataḥ karṣūḥ kuryāt | [ViSmṛ, 74 2.1]
tanmūle prāgudagagnyupasamādhānaṃ kṛtvā piṇḍanirvapaṇam | [ViSmṛ, 74 3.1]
karṣūtrayamūle puruṣāṇāṃ karṣūtrayamūle strīṇām | [ViSmṛ, 74 4.1]
puruṣakarṣūtrayaṃ sānnenodakena pūrayet | [ViSmṛ, 74 5.1]
strīkarṣūtrayaṃ sānnena payasā | [ViSmṛ, 74 6.1]
dadhnā māṃsena payasā pratyekaṃ karṣūtrayam | [ViSmṛ, 74 7.1]
pūrayitvā japed etad bhavadbhyo bhavatībhyo 'stu cākṣayam | [ViSmṛ, 74 8.1]
{ViSmṛ, 75}
pitari jīvati yaḥ śrāddhaṃ kuryāt sa yeṣāṃ pitā kuryāt teṣāṃ kuryāt | [ViSmṛ, 75 1.1]
pitari pitāmahe ca jīvati yeṣāṃ pitāmahaḥ | [ViSmṛ, 75 2.1]
pitari pitāmahe prapitāmahe ca jīvati naiva kuryāt | [ViSmṛ, 75 3.1]
yasya pitā pretaḥ syāt sa pitre piṇḍaṃ nidhāya pitāmahāt paraṃ dvābhyāṃ dadyāt | [ViSmṛ, 75 4.1]
yasya pitā pitāmahaśca pretau syātāṃ sa tābhyāṃ piṇḍau dattvā pitāmahapitāmahāya dadyāt | [ViSmṛ, 75 5.1]
yasya pitāmahaḥ pretaḥ syāt sa tasmai piṇḍaṃ nidhāya prapitāmahāt paraṃ dvābhyāṃ dadyāt | [ViSmṛ, 75 6.1]
mātāmahānām apyevaṃ śrāddhaṃ kuryād vicakṣaṇaḥ | [ViSmṛ, 75 7.1]
mantroheṇa yathānyāyaṃ śeṣāṇāṃ mantravarjitam | [ViSmṛ, 75 7.2]
{ViSmṛ, 76}
amāvāsyās tisro 'ṣṭakās tisro 'nvaṣṭakā māghī prauṣṭhapady ūrdhvaṃ kṛṣṇatrayodaśī vrīhiyavapākau ceti | [ViSmṛ, 76 1.1]
etāṃs tu śrāddhakālān vai nityān āha prajāpatiḥ | [ViSmṛ, 76 2.1]
śrāddham eteṣv akurvāṇo narakaṃ pratipadyate | [ViSmṛ, 76 2.2]
{ViSmṛ, 77}
ādityasaṃkramaṇam | [ViSmṛ, 77 1.1]
viṣuvaddvayam | [ViSmṛ, 77 2.1]
viśeṣeṇāyanadvayam | [ViSmṛ, 77 3.1]
vyatīpātaḥ | [ViSmṛ, 77 4.1]
janmarkṣam | [ViSmṛ, 77 5.1]
abhyudayaśca | [ViSmṛ, 77 6.1]
etāṃs tu śrāddhakālān vai kāmyān āha prajāpatiḥ | [ViSmṛ, 77 7.1]
śrāddham eteṣu yad dattaṃ tad ānantyāya kalpate | [ViSmṛ, 77 7.2]
saṃdhyārātryor na kartavyaṃ śrāddhaṃ khalu vicakṣaṇaiḥ | [ViSmṛ, 77 8.1]
tayor api ca kartavyaṃ yadi syād rāhudarśanam | [ViSmṛ, 77 8.2]
rāhudarśanadattaṃ hi śrāddham ācandratārakam | [ViSmṛ, 77 9.1]
guṇavat sarvakāmīyaṃ pitṝṇām upatiṣṭhate | [ViSmṛ, 77 9.2]
{ViSmṛ, 78}
satatam āditye 'hni śrāddhaṃ kurvann ārogyam āpnoti | [ViSmṛ, 78 1.1]
saubhāgyaṃ cāndre | [ViSmṛ, 78 2.1]
samaravijayaṃ kauje | [ViSmṛ, 78 3.1]
sarvān kāmān baudhe | [ViSmṛ, 78 4.1]
vidyām abhīṣṭāṃ jaive | [ViSmṛ, 78 5.1]
dhanaṃ śaukre | [ViSmṛ, 78 6.1]
jīvitaṃ śanaiścare | [ViSmṛ, 78 7.1]
svargaṃ kṛttikāsu | [ViSmṛ, 78 8.1]
apatyaṃ rohiṇīṣu | [ViSmṛ, 78 9.1]
brahmavarcasyaṃ saumye | [ViSmṛ, 78 10.1]
karmasiddhiṃ raudre | [ViSmṛ, 78 11.1]
bhuvaṃ punarvasau | [ViSmṛ, 78 12.1]
puṣṭiṃ puṣye | [ViSmṛ, 78 13.1]
śriyaṃ sārpe | [ViSmṛ, 78 14.1]
sarvān kāmān paitrye | [ViSmṛ, 78 15.1]
saubhāgyaṃ bhāgye | [ViSmṛ, 78 16.1]
dhanam āryamaṇe | [ViSmṛ, 78 17.1]
jñātiśraiṣṭhyaṃ haste | [ViSmṛ, 78 18.1]
rūpavataḥ sutāṃs tvāṣṭre | [ViSmṛ, 78 19.1]
vāṇijyasiddhiṃ svātau | [ViSmṛ, 78 20.1]
kanakaṃ viśākhāsu | [ViSmṛ, 78 21.1]
mitrāṇi maitre | [ViSmṛ, 78 22.1]
rājyaṃ śākre | [ViSmṛ, 78 23.1]
kṛṣiṃ mūle | [ViSmṛ, 78 24.1]
samudrayānasiddhim āpye | [ViSmṛ, 78 25.1]
sarvān kāmān vaiśvadeve | [ViSmṛ, 78 26.1]
śraiṣṭhyam abhijiti | [ViSmṛ, 78 27.1]
sarvān kāmān śravaṇe | [ViSmṛ, 78 28.1]
lavaṇaṃ vāsave | [ViSmṛ, 78 29.1]
ārogyaṃ vāruṇe | [ViSmṛ, 78 30.1]
kupyadravyam āje | [ViSmṛ, 78 31.1]
gṛham āhirbudhnye | [ViSmṛ, 78 32.1]
gāḥ pauṣṇe | [ViSmṛ, 78 33.1]
turaṅgamān āśvine | [ViSmṛ, 78 34.1]
jīvitaṃ yāmye | [ViSmṛ, 78 35.1]
gṛhaṃ surūpāḥ striyaḥ pratipadi | [ViSmṛ, 78 36.1]
kanyāṃ varadāṃ dvitīyāyām | [ViSmṛ, 78 37.1]
sarvān kāmāṃs tṛtīyāyām | [ViSmṛ, 78 38.1]
paśūṃścaturthyām | [ViSmṛ, 78 39.1]
surūpān sutān pañcamyām | [ViSmṛ, 78 40.1]
dyūtavijayaṃ ṣaṣṭhyām | [ViSmṛ, 78 41.1]
kṛṣiṃ saptamyām | [ViSmṛ, 78 42.1]
vāṇijyam aṣṭamyām | [ViSmṛ, 78 43.1]
paśūn navamyām | [ViSmṛ, 78 44.1]
vājino daśamyām | [ViSmṛ, 78 45.1]
putrān brahmavarcasvina ekādaśyām | [ViSmṛ, 78 46.1]
kanakarajataṃ dvādaśyām | [ViSmṛ, 78 47.1]
saubhāgyaṃ trayodaśyām | [ViSmṛ, 78 48.1]
sarvān kāmān pañcadaśyām | [ViSmṛ, 78 49.1]
śastrahatānāṃ śrāddhakarmaṇi caturdaśī śastā | [ViSmṛ, 78 50.1]
api pitṛgīte gāthe bhavataḥ | [ViSmṛ, 78 51.1]
api jāyeta so 'smākaṃ kule kaścin narottamaḥ | [ViSmṛ, 78 52.1]
prāvṛṭkāle 'site pakṣe trayodaśyāṃ samāhitaḥ | [ViSmṛ, 78 52.2]
madhūtkaṭena yaḥ śrāddhaṃ pāyasena samācaret | [ViSmṛ, 78 53.1]
kārttikaṃ sakalaṃ māsaṃ prākchāye kuñjarasya ca | [ViSmṛ, 78 53.2]
{ViSmṛ, 79}
atha na naktaṃ gṛhītenodakena śrāddhaṃ kuryāt | [ViSmṛ, 79 1.1]
kuśābhāve kuśasthāne kāśān dūrvāṃ vā dadyāt | [ViSmṛ, 79 2.1]
vāso 'rthe kārpāsotthaṃ sūtram | [ViSmṛ, 79 3.1]
daśāṃ visarjayet yadyapyahatavastrajā syāt | [ViSmṛ, 79 4.1]
ugragandhīnyagandhīni kaṇṭakijāni ca puṣpāṇi | [ViSmṛ, 79 5.1]
śuklāni sugandhīni kaṇṭakijānyapi jalajāni raktānyapi dadyāt | [ViSmṛ, 79 6.1]
vasāṃ medaṃ ca dīpārthe na dadyāt | [ViSmṛ, 79 7.1]
ghṛtaṃ tailaṃ vā dadyāt | [ViSmṛ, 79 8.1]
jīvajaṃ sarvaṃ dhūpārthe na dadyāt | [ViSmṛ, 79 9.1]
madhughṛtasaṃyuktaṃ gugguluṃ dadyāt | [ViSmṛ, 79 10.1]
candanakuṅkumakarpūrāgarupadmakānyanulepanārthe | [ViSmṛ, 79 11.1]
na pratyakṣalavaṇaṃ dadyāt | [ViSmṛ, 79 12.1]
hastena ca ghṛtavyañjanādi | [ViSmṛ, 79 13.1]
taijasāni pātrāṇi dadyāt | [ViSmṛ, 79 14.1]
viśeṣato rājatāni | [ViSmṛ, 79 15.1]
khaḍgakutapakṛṣṇājinatilasiddhārthakākṣatāni ca pavitrāṇi rakṣoghnāni ca nidadhyāt | [ViSmṛ, 79 16.1]
pippalīmukundakabhūstṛṇaśigrusarṣapasurasāsarjakasuvarcalakūśmāṇḍālābuvārtākapālakyopodakītaṇḍulīyakakusumbhapiṇḍālukamahiṣīkṣīrāṇi varjayet | [ViSmṛ, 79 17.1]
rājamāṣamasūraparyuṣitakṛtalavaṇāni ca | [ViSmṛ, 79 18.1]
kopaṃ pariharet | [ViSmṛ, 79 19.1]
nāśru pātayet | [ViSmṛ, 79 20.1]
na tvarāṃ kuryāt | [ViSmṛ, 79 21.1]
ghṛtādidāne taijasāni pātrāṇi khaḍgapātrāṇi phalgupātrāṇi ca praśastāni | [ViSmṛ, 79 22.1]
atra ca śloko bhavati | [ViSmṛ, 79 23.1]
sauvarṇarājatābhyāṃ ca khaḍgenaudumbareṇa vā | [ViSmṛ, 79 24.1]
dattam akṣayyatāṃ yāti phalgupātreṇa cāpyatha | [ViSmṛ, 79 24.2]
{ViSmṛ, 80}
tilair vrīhiyavair māṣair adbhir mūlaphalaiḥ śākaiḥ śyāmākaiḥ priyaṅgubhir nīvārair mudgair godhūmaiśca māsaṃ prīyante | [ViSmṛ, 80 1.1]
dvau māsau matsyamāṃsena | [ViSmṛ, 80 2.1]
trīn hāriṇena | [ViSmṛ, 80 3.1]
caturaścaurabhreṇa | [ViSmṛ, 80 4.1]
pañca śākunena | [ViSmṛ, 80 5.1]
ṣaṭ chāgena | [ViSmṛ, 80 6.1]
sapta rauraveṇa | [ViSmṛ, 80 7.1]
aṣṭau pārṣatena | [ViSmṛ, 80 8.1]
nava gāvayena | [ViSmṛ, 80 9.1]
daśa māhiṣeṇa | [ViSmṛ, 80 10.1]
ekādaśa tūpareṇājena | [ViSmṛ, 80 11.1]
saṃvatsaraṃ gavyena payasā tadvikārair vā | [ViSmṛ, 80 12.1]
atra pitṛgītā gāthā bhavati | [ViSmṛ, 80 13.1]
kālaśākaṃ mahāśalkaṃ māṃsaṃ vārdhrīṇasasya ca | [ViSmṛ, 80 14.1]
viṣāṇavarjyā ye khaḍgā ā sūryaṃ tāṃs tu bhuṅkṣmahe | [ViSmṛ, 80 14.2]
{ViSmṛ, 81}
nānnam āsanam āropayet | [ViSmṛ, 81 1.1]
na padā spṛśet | [ViSmṛ, 81 2.1]
nāvakṣutaṃ kuryāt | [ViSmṛ, 81 3.1]
tilaiḥ sarṣapair vā yātudhānān visarjayet | [ViSmṛ, 81 4.1]
saṃvṛte ca śrāddhaṃ kuryāt | [ViSmṛ, 81 5.1]
na rajasvalāṃ paśyet | [ViSmṛ, 81 6.1]
na śvānam | [ViSmṛ, 81 7.1]
na viḍvarāham | [ViSmṛ, 81 8.1]
na grāmakukkuṭam | [ViSmṛ, 81 9.1]
prayatnāt śrāddham ajasya darśayet | [ViSmṛ, 81 10.1]
aśnīyur brāhmaṇāśca vāgyatāḥ | [ViSmṛ, 81 11.1]
na veṣṭitaśirasaḥ | [ViSmṛ, 81 12.1]
na sopānatkāḥ | [ViSmṛ, 81 13.1]
na pīṭhopahitapādāḥ | [ViSmṛ, 81 14.1]
na hīnāṅgā adhikāṅgāḥ śrāddhaṃ paśyeyuḥ | [ViSmṛ, 81 15.1]
na śūdrāḥ | [ViSmṛ, 81 16.1]
na patitāḥ | [ViSmṛ, 81 17.1]
na mahārogiṇaḥ | [ViSmṛ, 81 18.1]
tatkālaṃ brāhmaṇaṃ brāhmaṇānumatena bhikṣukaṃ vā pūjayet | [ViSmṛ, 81 19.1]
havirguṇān na brāhmaṇā brūyur dātrā pṛṣṭāḥ | [ViSmṛ, 81 20.1]
yāvad ūṣmā bhavatyanne yāvad aśnanti vāgyatāḥ | [ViSmṛ, 81 21.1]
tāvad aśnanti pitaro yāvan noktā havirguṇāḥ | [ViSmṛ, 81 21.2]
sārvavarṇikam annādyaṃ saṃnīyāplāvya vāriṇā | [ViSmṛ, 81 22.1]
samutsṛjed bhuktavatām agrato vikiran bhuvi | [ViSmṛ, 81 22.2]
asaṃskṛtapramītānāṃ tyāgināṃ kulayoṣitām | [ViSmṛ, 81 23.1]
ucchiṣṭaṃ bhāgadheyaṃ syād darbheṣu vikiraśca yaḥ | [ViSmṛ, 81 23.2]
uccheṣaṇaṃ bhūmigatam ajihmasyāśaṭhasya ca | [ViSmṛ, 81 24.1]
dāsavargasya tat pitrye bhāgadheyaṃ pracakṣate | [ViSmṛ, 81 24.2]
{ViSmṛ, 82}
daive karmaṇi brāhmaṇaṃ na parīkṣeta | [ViSmṛ, 82 1.1]
prayatnāt pitrye parīkṣeta | [ViSmṛ, 82 2.1]
hīnādhikāṅgān vivarjayet | [ViSmṛ, 82 3.1]
vikarmasthāṃśca | [ViSmṛ, 82 4.1]
baiḍālavratikān | [ViSmṛ, 82 5.1]
vṛthāliṅginaḥ | [ViSmṛ, 82 6.1]
nakṣatrajīvinaḥ | [ViSmṛ, 82 7.1]
devalakāṃśca | [ViSmṛ, 82 8.1]
cikitsakān | [ViSmṛ, 82 9.1]
anūḍhāputrān | [ViSmṛ, 82 10.1]
tatputrān | [ViSmṛ, 82 11.1]
bahuyājinaḥ | [ViSmṛ, 82 12.1]
grāmayājinaḥ | [ViSmṛ, 82 13.1]
śūdrayājinaḥ | [ViSmṛ, 82 14.1]
ayājyayājinaḥ | [ViSmṛ, 82 15.1]
vrātyān | [ViSmṛ, 82 16.1]
tadyājinaḥ | [ViSmṛ, 82 17.1]
parvakārān | [ViSmṛ, 82 18.1]
sūcakān | [ViSmṛ, 82 19.1]
bhṛtakādhyāpakān | [ViSmṛ, 82 20.1]
bhṛtakādhyāpitān | [ViSmṛ, 82 21.1]
śūdrānnapuṣṭān | [ViSmṛ, 82 22.1]
patitasaṃsargān | [ViSmṛ, 82 23.1]
anadhīyānān | [ViSmṛ, 82 24.1]
saṃdhyopāsanabhraṣṭān | [ViSmṛ, 82 25.1]
rājasevakān | [ViSmṛ, 82 26.1]
nagnān | [ViSmṛ, 82 27.1]
pitrā vivadamānān | [ViSmṛ, 82 28.1]
pitṛmātṛgurvagnisvādhyāyatyāginaśca | [ViSmṛ, 82 29.1]
brāhmaṇāpasadā hyete kathitāḥ paṅktidūṣakāḥ | [ViSmṛ, 82 30.1]
etān vivarjayed yatnācchrāddhakarmaṇi paṇḍitaḥ | [ViSmṛ, 82 30.2]
{ViSmṛ, 83}
atha paṅktipāvanāḥ | [ViSmṛ, 83 1.1]
triṇāciketaḥ | [ViSmṛ, 83 2.1]
pañcāgniḥ | [ViSmṛ, 83 3.1]
jyeṣṭhasāmagaḥ | [ViSmṛ, 83 4.1]
vedapāragaḥ | [ViSmṛ, 83 5.1]
vedāṅgasyāpyekasya pāragaḥ | [ViSmṛ, 83 6.1]
purāṇetihāsavyākaraṇapāragaḥ | [ViSmṛ, 83 7.1]
dharmaśāstrasyāpyekasya pāragaḥ | [ViSmṛ, 83 8.1]
tīrthapūtaḥ | [ViSmṛ, 83 9.1]
yajñapūtaḥ | [ViSmṛ, 83 10.1]
tapaḥpūtaḥ | [ViSmṛ, 83 11.1]
satyapūtaḥ | [ViSmṛ, 83 12.1]
mantrapūtaḥ | [ViSmṛ, 83 13.1]
gāyatrījapanirataḥ | [ViSmṛ, 83 14.1]
brahmadeyānusaṃtānaḥ | [ViSmṛ, 83 15.1]
trisuparṇaḥ | [ViSmṛ, 83 16.1]
jāmātā | [ViSmṛ, 83 17.1]
dauhitraśceti pātram | [ViSmṛ, 83 18.1]
viśeṣeṇa ca yoginaḥ | [ViSmṛ, 83 19.1]
atra pitṛgītā gāthā bhavati | [ViSmṛ, 83 20.1]
api sa syāt kule 'smākaṃ bhojayed yas tu yoginam | [ViSmṛ, 83 21.1]
vipraṃ śrāddhe prayatnena yena tṛpyāmahe vayam | [ViSmṛ, 83 21.2]
{ViSmṛ, 84}
na mlecchaviṣaye śrāddhaṃ kuryāt | [ViSmṛ, 84 1.1]
na gacchen mlecchaviṣayam | [ViSmṛ, 84 2.1]
paranipāneṣv apaḥ pītvā tatsāmyam upagacchatīti | [ViSmṛ, 84 3.1]
cāturvarṇyavyavasthānaṃ yasmin deśe na vidyate | [ViSmṛ, 84 4.1]
sa mlecchadeśo vijñeya āryāvartas tataḥ paraḥ | [ViSmṛ, 84 4.2]
{ViSmṛ, 85}
atha puṣkareṣv akṣayaṃ śrāddham | [ViSmṛ, 85 1.1]
japyahomatapāṃsi ca | [ViSmṛ, 85 2.1]
puṣkare snānamātrāt sarvapāpebhyaḥ pūto bhavati | [ViSmṛ, 85 3.1]
evam eva gayāśīrṣe | [ViSmṛ, 85 4.1]
vaṭe | [ViSmṛ, 85 5.1]
amarakaṇṭakaparvate | [ViSmṛ, 85 6.1]
varāhaparvate | [ViSmṛ, 85 7.1]
yatra kvacana narmadātīre | [ViSmṛ, 85 8.1]
yamunātīre | [ViSmṛ, 85 9.1]
gaṅgāyāṃ viśeṣataḥ | [ViSmṛ, 85 10.1]
kuśāvarte | [ViSmṛ, 85 11.1]
binduke | [ViSmṛ, 85 12.1]
nīlaparvate | [ViSmṛ, 85 13.1]
kanakhale | [ViSmṛ, 85 14.1]
kubjāmre | [ViSmṛ, 85 15.1]
bhṛgutuṅge | [ViSmṛ, 85 16.1]
kedāre | [ViSmṛ, 85 17.1]
mahālaye | [ViSmṛ, 85 18.1]
naḍantikāyām | [ViSmṛ, 85 19.1]
sugandhāyām | [ViSmṛ, 85 20.1]
śākaṃbharyām | [ViSmṛ, 85 21.1]
phalgutīrthe | [ViSmṛ, 85 22.1]
mahāgaṅgāyām | [ViSmṛ, 85 23.1]
trihalikāgrāme | [ViSmṛ, 85 24.1]
kumāradhārāyām | [ViSmṛ, 85 25.1]
prabhāse | [ViSmṛ, 85 26.1]
yatra kvacana sarasvatyāṃ viśeṣataḥ | [ViSmṛ, 85 27.1]
gaṅgādvāre | [ViSmṛ, 85 28.1]
prayāge ca | [ViSmṛ, 85 29.1]
gaṅgāsāgarasaṃgame | [ViSmṛ, 85 30.1]
satataṃ naimiṣāraṇye | [ViSmṛ, 85 31.1]
vārāṇasyāṃ viśeṣataḥ | [ViSmṛ, 85 32.1]
agastyāśrame | [ViSmṛ, 85 33.1]
kaṇvāśrame | [ViSmṛ, 85 34.1]
kauśikyām | [ViSmṛ, 85 35.1]
sarayūtīre | [ViSmṛ, 85 36.1]
śoṇasya jyotiṣāyāśca saṃgame | [ViSmṛ, 85 37.1]
śrīparvate | [ViSmṛ, 85 38.1]
kālodake | [ViSmṛ, 85 39.1]
uttaramānase | [ViSmṛ, 85 40.1]
baḍabāyām | [ViSmṛ, 85 41.1]
mataṅgavāpyām | [ViSmṛ, 85 42.1]
saptārṣe | [ViSmṛ, 85 43.1]
viṣṇupade | [ViSmṛ, 85 44.1]
svargamārgapade | [ViSmṛ, 85 45.1]
godāvaryām | [ViSmṛ, 85 46.1]
gomatyām | [ViSmṛ, 85 47.1]
vetravatyām | [ViSmṛ, 85 48.1]
vipāśāyām | [ViSmṛ, 85 49.1]
vitastāyām | [ViSmṛ, 85 50.1]
śatadrūtīre | [ViSmṛ, 85 51.1]
candrabhāgāyām | [ViSmṛ, 85 52.1]
irāvatyām | [ViSmṛ, 85 53.1]
sindhos tīre | [ViSmṛ, 85 54.1]
dakṣiṇe pañcanade | [ViSmṛ, 85 55.1]
ausaje | [ViSmṛ, 85 56.1]
evamādiṣv athānyeṣu tīrtheṣu | [ViSmṛ, 85 57.1]
saridvarāsu | [ViSmṛ, 85 58.1]
sarveṣv api svabhāveṣu | [ViSmṛ, 85 59.1]
pulineṣu | [ViSmṛ, 85 60.1]
prasravaṇeṣu | [ViSmṛ, 85 61.1]
parvateṣu | [ViSmṛ, 85 62.1]
nikuñjeṣu | [ViSmṛ, 85 63.1]
vaneṣu | [ViSmṛ, 85 64.1]
upavaneṣu | [ViSmṛ, 85 65.1]
gomayenopalipteṣu gṛheṣu | [ViSmṛ, 85 66.1]
manojñeṣu | [ViSmṛ, 85 67.1]
atra ca pitṛgītā gāthā bhavanti | [ViSmṛ, 85 68.1]
kule 'smākaṃ sa jantuḥ syād yo no dadyāj jalāñjalīn | [ViSmṛ, 85 69.1]
nadīṣu bahutoyāsu śītalāsu viśeṣataḥ | [ViSmṛ, 85 69.2]
api jāyeta so 'smākaṃ kule kaścin narottamaḥ | [ViSmṛ, 85 70.1]
gayāśīrṣe vaṭe śrāddhaṃ yo naḥ kuryāt samāhitaḥ | [ViSmṛ, 85 70.2]
eṣṭavyā bahavaḥ putrā yadyeko 'pi gayāṃ vrajet | [ViSmṛ, 85 71.1]
yajeta vāśvamedhena nīlaṃ vā vṛṣam utsṛjet | [ViSmṛ, 85 71.2]
{ViSmṛ, 86}
atha vṛṣotsargaḥ | [ViSmṛ, 86 1.1]
kārttikyām āśvayujyāṃ vā | [ViSmṛ, 86 2.1]
tatrādāv eva vṛṣabhaṃ parīkṣeta | [ViSmṛ, 86 3.1]
jīvadvatsāyāḥ payasvinyāḥ putram | [ViSmṛ, 86 4.1]
sarvalakṣaṇopetam | [ViSmṛ, 86 5.1]
nīlam | [ViSmṛ, 86 6.1]
lohitaṃ vā mukhapucchapādaśṛṅgaśuklam | [ViSmṛ, 86 7.1]
yūthasyācchādakam | [ViSmṛ, 86 8.1]
tato gavāṃ madhye susamiddham agniṃ paristīrya pauṣṇaṃ caruṃ payasā śrapayitvā pūṣā gā anvetu na iha ratir iti ca hutvā vṛṣam ayaskāras tv aṅkayet | [ViSmṛ, 86 9.1]
ekasmin pārśve cakreṇāparasmin pārśve śūlena | [ViSmṛ, 86 10.1]
aṅkitaṃ ca hiraṇyavarṇeti catasṛbhiḥ śaṃ no devīr iti ca snāpayet | [ViSmṛ, 86 11.1]
snātam alaṃkṛtaṃ snātālaṃkṛtābhiścatasṛbhir vatsatarībhiḥ sārdham ānīya rudrān puruṣasūktaṃ kūśmāṇḍīśca japet | [ViSmṛ, 86 12.1]
pitā vatsānām iti vṛṣabhasya dakṣiṇe karṇe paṭhet | [ViSmṛ, 86 13.1]
imaṃ ca | [ViSmṛ, 86 14.1]
vṛṣo hi bhagavān dharmaścatuṣpādaḥ prakīrtitaḥ | [ViSmṛ, 86 15.1]
vṛṇomi tam ahaṃ bhaktyā sa me rakṣatu sarvataḥ | [ViSmṛ, 86 15.2]
etaṃ yuvānaṃ patiṃ vo dadāmyanena krīḍantīścarata priyeṇa | [ViSmṛ, 86 16.1]
mā hāsmahi prajayā mā tanūbhir mā radhāma dviṣate soma rājan | [ViSmṛ, 86 16.2]
vṛṣaṃ vatsatarīyuktam aiśānyāṃ kārayed diśi | [ViSmṛ, 86 17.1]
hotur vastrayugaṃ dadyāt suvarṇaṃ kāṃsyam eva ca | [ViSmṛ, 86 17.2]
ayaskārasya dātavyaṃ vetanaṃ manasepsitam | [ViSmṛ, 86 18.1]
bhojanaṃ bahusarpiṣkaṃ brāhmaṇāṃścātra bhojayet | [ViSmṛ, 86 18.2]
utsṛṣṭo vṛṣabho yasmin pibatyatha jalāśaye | [ViSmṛ, 86 19.1]
jalāśayaṃ tat sakalaṃ pitṝṃs tasyopatiṣṭhati | [ViSmṛ, 86 19.2]
śṛṅgeṇollikhate bhūmiṃ yatra kvacana darpitaḥ | [ViSmṛ, 86 20.1]
pitṝṇām annapānaṃ tat prabhūtam upatiṣṭhati | [ViSmṛ, 86 20.2]
{ViSmṛ, 87}
atha vaiśākhyāṃ paurṇamāsyāṃ kṛṣṇājinaṃ sakhuraṃ saśṛṅgaṃ suvarṇaśṛṅgaṃ raupyakhuraṃ mauktikalāṅgūlabhūṣitaṃ kṛtvāvike ca vastre prasārayet | [ViSmṛ, 87 1.1]
tatas tilaiḥ pracchādayet | [ViSmṛ, 87 2.1]
suvarṇanābhiṃ ca kuryāt | [ViSmṛ, 87 3.1]
ahatena vāsoyugena pracchādayet | [ViSmṛ, 87 4.1]
sarvagandharatnaiścālaṃkṛtaṃ kuryāt | [ViSmṛ, 87 5.1]
catasṛṣu dikṣu catvāri taijasāni pātrāṇi kṣīradadhimadhughṛtapūrṇāni nidhāyāhitāgnaye brāhmaṇāyālaṃkṛtāya vāsoyugena pracchāditāya dadyāt | [ViSmṛ, 87 6.1]
atra ca gāthā bhavanti | [ViSmṛ, 87 7.1]
yas tu kṛṣṇājinaṃ dadyāt sakhuraṃ śṛṅgasaṃyutam | [ViSmṛ, 87 8.1]
tilaiḥ pracchādya vāsobhiḥ sarvaratnair alaṃkṛtam | [ViSmṛ, 87 8.2]
sasamudraguhā tena saśailavanakānanā | [ViSmṛ, 87 9.1]
caturantā bhaved dattā pṛthivī nātra saṃśayaḥ | [ViSmṛ, 87 9.2]
kṛṣṇājine tilān kṛtvā hiraṇyaṃ madhusarpiṣī | [ViSmṛ, 87 10.1]
dadāti yas tu viprāya sarvaṃ tarati duṣkṛtam | [ViSmṛ, 87 10.2]
{ViSmṛ, 88}
atha prasūyamānā gauḥ pṛthivī bhavati | [ViSmṛ, 88 1.1]
tām alaṃkṛtāṃ brāhmaṇāya dattvā pṛthivīdānaphalam āpnoti | [ViSmṛ, 88 2.1]
atra gāthā bhavati | [ViSmṛ, 88 3.1]
savatsāromatulyāni yugānyubhayatomukhīm | [ViSmṛ, 88 4.1]
dattvā svargam avāpnoti śraddadhānaḥ samāhitaḥ | [ViSmṛ, 88 4.2]
{ViSmṛ, 89}
māsaḥ kārttiko 'gnidaivatyaḥ | [ViSmṛ, 89 1.1]
agniśca sarvadevānāṃ mukham | [ViSmṛ, 89 2.1]
tasmāt tu kārttikaṃ māsaṃ bahiḥsnāyī gāyatrījapanirataḥ sakṛd eva haviṣyāśī saṃvatsarakṛtāt pāpāt pūto bhavati | [ViSmṛ, 89 3.1]
kārttikaṃ sakalaṃ māsaṃ nityasnāyī jitendriyaḥ | [ViSmṛ, 89 4.1]
japan haviṣyabhugdāntaḥ sarvapāpaiḥ pramucyate | [ViSmṛ, 89 4.2]
{ViSmṛ, 90}
mārgaśīrṣaśuklapañcadaśyāṃ mṛgaśirasā yuktāyāṃ cūrṇitalavaṇasya suvarṇanābhaṃ prastham ekaṃ candrodaye brāhmaṇāya pradāpayet | [ViSmṛ, 90 1.1]
anena karmaṇā rūpasaubhāgyavān abhijāyate | [ViSmṛ, 90 2.1]
pauṣī cet puṣyayuktā syāt tasyāṃ gaurasarṣapakalkodvartitaśarīro gavyaghṛtapūrṇakumbhenābhiṣiktaḥ sarvauṣadhibhiḥ sarvagandhaiḥ sarvabījaiśca snāto ghṛtena bhagavantaṃ vāsudevaṃ snāpayitvā gandhapuṣpadhūpadīpanaivedyādibhir abhyarcya vaiṣṇavaiḥ śākrair bārhaspatyaiśca mantraiḥ pāvake hutvā sasuvarṇena ghṛtena brāhmaṇān svasti vācayet | [ViSmṛ, 90 3.1]
vāsoyugaṃ kartre dadyāt | [ViSmṛ, 90 4.1]
anena karmaṇā puṣyate | [ViSmṛ, 90 5.1]
māghī maghāyutā cet tasyāṃ tilaiḥ śrāddhaṃ kṛtvā pūto bhavati | [ViSmṛ, 90 6.1]
phālgunī phalgunīyutā cet tasyāṃ brāhmaṇāya susaṃskṛtaṃ svāstīrṇaṃ śayanaṃ nivedya bhāryāṃ manojñāṃ rūpavatīṃ draviṇavatīṃ cāpnoti | [ViSmṛ, 90 7.1]
nāryapi bhartāram | [ViSmṛ, 90 8.1]
caitrī citrāyutā cet tasyāṃ citravastrapradānena saubhāgyam āpnoti | [ViSmṛ, 90 9.1]
vaiśākhī viśākhāyutā cet tasyāṃ brāhmaṇasaptakaṃ kṣaudrayuktais tilaiḥ saṃtarpya dharmarājānaṃ prīṇayitvā pāpebhyaḥ pūto bhavati | [ViSmṛ, 90 10.1]
jyaiṣṭhī jyeṣṭhāyutā cet syāt tasyāṃ chatropānahapradānena gavādhipatyaṃ prāpnoti | [ViSmṛ, 90 11.1]
āṣāḍhyām āṣāḍhāyuktāyām annapānadānena tad evākṣayyam āpnoti | [ViSmṛ, 90 12.1]
śrāvaṇyāṃ śravaṇayuktāyāṃ jaladhenuṃ sānnāṃ vāsoyugācchāditāṃ dattvā svargam āpnoti | [ViSmṛ, 90 13.1]
prauṣṭhapadyāṃ proṣṭhapadāyuktāyāṃ godānena sarvapāpavinirmukto bhavati | [ViSmṛ, 90 14.1]
āśvayujyām aśvinīgate candramasi ghṛtapūrṇaṃ bhājanaṃ suvarṇayutaṃ viprāya dattvā dīptāgnir bhavati | [ViSmṛ, 90 15.1]
kārttikī kṛttikāyutā cet syāt tasyāṃ sitam ukṣāṇam anyavarṇaṃ vā śaśāṅkodaye sarvasasyaratnagandhopetaṃ dīpamadhye brāhmaṇāya dattvā kāntārabhayaṃ na paśyati | [ViSmṛ, 90 16.1]
vaiśākhaśuklatṛtīyāyām upoṣito 'kṣataiḥ śrīvāsudevam abhyarcya tān eva hutvā dattvā ca sarvapāpebhyaḥ pūto bhavati | [ViSmṛ, 90 17.1]
yacca tasminn ahani prayacchati tad akṣayyatām āpnoti | [ViSmṛ, 90 18.1]
pauṣyāṃ samatītāyāṃ kṛṣṇapakṣadvādaśyāṃ sopavāsas tilaiḥ snātas tilodakaṃ dattvā tilair vāsudevam abhyarcya tān eva hutvā dattvā bhuktvā ca pāpebhyaḥ pūto bhavati | [ViSmṛ, 90 19.1]
māghyāṃ samatītāyāṃ kṛṣṇadvādaśyāṃ sopavāsaḥ śravaṇaṃ prāpya śrīvāsudevāgrato mahāvartidvayena dīpadvayaṃ dadyāt | [ViSmṛ, 90 20.1]
dakṣiṇapārśve mahārajanaraktena samagreṇa vāsasā ghṛtatulām aṣṭādhikāṃ dattvā | [ViSmṛ, 90 21.1]
vāmapārśve tilatailayutāṃ sāṣṭāṃ dattvā śvetena samagreṇa vāsasā | [ViSmṛ, 90 22.1]
etat kṛtvā yasmin rāṣṭre 'bhijāyate yasmin deśe yasmin kule tatrojjvalo bhavati | [ViSmṛ, 90 23.1]
āśvinaṃ sakalaṃ māsaṃ brāhmaṇebhyaḥ pratyahaṃ ghṛtaṃ pradāyāśvinau prīṇayitvā rūpabhāg bhavati | [ViSmṛ, 90 24.1]
tasminn eva māsi pratyahaṃ gorasair brāhmaṇān bhojayitvā rājyabhāg bhavati | [ViSmṛ, 90 25.1]
pratimāsaṃ revatīyute candramasi madhughṛtayutaṃ pāyasaṃ revatīprītyai paramānnaṃ brāhmaṇān bhojayitvā revatīṃ prīṇayitvā rūpasya bhāgī bhavati | [ViSmṛ, 90 26.1]
māghe māsyagniṃ pratyahaṃ tilair hutvā saghṛtaṃ kulmāṣaṃ brāhmaṇān bhojayitvā dīptāgnir bhavati | [ViSmṛ, 90 27.1]
sarvāṃ caturdaśīṃ nadījale snātvā dharmarājānaṃ pūjayitvā sarvapāpebhyaḥ pūto bhavati | [ViSmṛ, 90 28.1]
yadīcched vipulān bhogāṃścandrasūryagrahopagān | [ViSmṛ, 90 29.1]
prātaḥsnāyī bhaven nityaṃ dvau māsau māghaphālgunau | [ViSmṛ, 90 29.2]
{ViSmṛ, 91}
atha kūpakartus tatpravṛtte pānīye duṣkṛtasyārdhaṃ vinaśyati | [ViSmṛ, 91 1.1]
taḍāgakṛn nityatṛpto vāruṇaṃ lokam aśnute | [ViSmṛ, 91 2.1]
jalapradaḥ sadā tṛpto bhavati | [ViSmṛ, 91 3.1]
vṛkṣāropayitur vṛkṣāḥ paraloke putrā bhavanti | [ViSmṛ, 91 4.1]
vṛkṣaprado vṛkṣaprasūnair devān prīṇayati | [ViSmṛ, 91 5.1]
phalaiścātithīn | [ViSmṛ, 91 6.1]
chāyayā cābhyāgatān | [ViSmṛ, 91 7.1]
deve varṣatyudakena pitṝn | [ViSmṛ, 91 8.1]
setukṛt svargam āpnoti | [ViSmṛ, 91 9.1]
devāyatanakārī yasya devasyāyatanaṃ karoti tasyaiva lokam āpnoti | [ViSmṛ, 91 10.1]
sudhāsiktaṃ kṛtvā yaśasā virājate | [ViSmṛ, 91 11.1]
vicitraṃ kṛtvā gandharvalokam āpnoti | [ViSmṛ, 91 12.1]
puṣpapradānena śrīmān bhavati | [ViSmṛ, 91 13.1]
anulepanapradānena kīrtimān | [ViSmṛ, 91 14.1]
dīpapradānena cakṣuṣmān sarvatrojjvalaśca | [ViSmṛ, 91 15.1]
annapradānena balavān | [ViSmṛ, 91 16.1]
devanirmālyāpanayanāt godānaphalam āpnoti | [ViSmṛ, 91 17.1]
devagṛhamārjanāt tadupalepanāt brāhmaṇocchiṣṭamārjanāt pādaśaucād akalyaparicaraṇācca | [ViSmṛ, 91 18.1]
kūpārāmataḍāgeṣu devatāyataneṣu ca | [ViSmṛ, 91 19.1]
punaḥ saṃskārakartā ca labhate maulikaṃ phalam | [ViSmṛ, 91 19.2]
{ViSmṛ, 92}
sarvadānādhikam abhayapradānam | [ViSmṛ, 92 1.1]
tatpradānenābhīpsitaṃ lokam āpnoti | [ViSmṛ, 92 2.1]
bhūmidānena ca | [ViSmṛ, 92 3.1]
gocarmamātrām api bhuvaṃ pradāya sarvapāpebhyaḥ pūto bhavati | [ViSmṛ, 92 4.1]
gopradānena svargalokam āpnoti | [ViSmṛ, 92 5.1]
daśadhenuprado golokān | [ViSmṛ, 92 6.1]
śatadhenuprado brahmalokān | [ViSmṛ, 92 7.1]
suvarṇaśṛṅgīṃ raupyakhurāṃ muktālāṅgūlāṃ kāṃsyopadohāṃ vastrottarīyāṃ dattvā dhenuromasaṃkhyāni varṣāṇi svargalokam āpnoti | [ViSmṛ, 92 8.1]
viśeṣataḥ kapilām | [ViSmṛ, 92 9.1]
dāntaṃ dhuraṃdharaṃ dattvā daśadhenuprado bhavati | [ViSmṛ, 92 10.1]
aśvadaḥ sūryasālokyam āpnoti | [ViSmṛ, 92 11.1]
vāsodaścandrasālokyam | [ViSmṛ, 92 12.1]
suvarṇadānenāgnisālokyam | [ViSmṛ, 92 13.1]
rūpyadānena rūpam | [ViSmṛ, 92 14.1]
taijasānāṃ pātrāṇāṃ pradānena pātrībhavati sarvakāmānām | [ViSmṛ, 92 15.1]
ghṛtamadhutailapradānenārogyam | [ViSmṛ, 92 16.1]
auṣadhapradānena | [ViSmṛ, 92 17.1]
lavaṇadānena ca lāvaṇyam | [ViSmṛ, 92 18.1]
dhānyapradānena tṛptim | [ViSmṛ, 92 19.1]
sasyapradānena ca | [ViSmṛ, 92 20.1]
annadaḥ sarvam | [ViSmṛ, 92 21.1]
dhānyapradānena saubhāgyam | [ViSmṛ, 92 22.1]
tilapradaḥ prajām iṣṭām | [ViSmṛ, 92 23.1]
indhanapradānena dīptāgnir bhavati | [ViSmṛ, 92 24.1]
saṃgrāme ca sarvajayam āpnoti | [ViSmṛ, 92 25.1]
āsanapradānena sthānam | [ViSmṛ, 92 26.1]
śayyāpradānena bhāryām | [ViSmṛ, 92 27.1]
upānatpradānenāśvatarīyuktaṃ ratham | [ViSmṛ, 92 28.1]
chatrapradānena svargam | [ViSmṛ, 92 29.1]
tālavṛntacāmarapradānenādhvasukhitvam | [ViSmṛ, 92 30.1]
vāstupradānena nagarādhipatyam | [ViSmṛ, 92 31.1]
yad yad iṣṭatamaṃ loke yaccāsti dayitaṃ gṛhe | [ViSmṛ, 92 32.1]
tat tad guṇavate deyaṃ tad evākṣayam icchatā | [ViSmṛ, 92 32.2]
{ViSmṛ, 93}
abrāhmaṇe dattaṃ tatsamam eva pāralaukikam | [ViSmṛ, 93 1.1]
dviguṇaṃ brāhmaṇabruve | [ViSmṛ, 93 2.1]
sahasraguṇaṃ prādhīte | [ViSmṛ, 93 3.1]
anantaṃ vedapārage | [ViSmṛ, 93 4.1]
purohitas tv ātmana eva pātram | [ViSmṛ, 93 5.1]
svasā duhitṛjāmātaraśca | [ViSmṛ, 93 6.1]
na vāryapi prayaccheta baiḍālavratike dvije | [ViSmṛ, 93 7.1]
na bakavratike pāpe nāvedavidi dharmavit | [ViSmṛ, 93 7.2]
dharmadhvajī sadā lubdhaśchādmiko lokadāmbhikaḥ | [ViSmṛ, 93 8.1]
baiḍālavratiko jñeyo hiṃsraḥ sarvābhisaṃdhakaḥ | [ViSmṛ, 93 8.2]
adhodṛṣṭir naikṛtikaḥ svārthasādhanatatparaḥ | [ViSmṛ, 93 9.1]
śaṭho mithyāvinītaśca bakavrataparo dvijaḥ | [ViSmṛ, 93 9.2]
ye bakavratino loke ye ca mārjāraliṅginaḥ | [ViSmṛ, 93 10.1]
te patantyandhatāmisre tena pāpena karmaṇā | [ViSmṛ, 93 10.2]
na dharmasyāpadeśena pāpaṃ kṛtvā vrataṃ caret | [ViSmṛ, 93 11.1]
vratena pāpaṃ pracchādya kurvan strīśūdradambhanam | [ViSmṛ, 93 11.2]
pretyeha cedṛśo vipro garhyate brahmavādibhiḥ | [ViSmṛ, 93 12.1]
chadmanācaritaṃ yacca vrataṃ rakṣāṃsi gacchati | [ViSmṛ, 93 12.2]
aliṅgī liṅgiveṣeṇa yo vṛttim upajīvati | [ViSmṛ, 93 13.1]
sa liṅgināṃ haratyenas tiryagyonau prajāyate | [ViSmṛ, 93 13.2]
na dānaṃ yaśase dadyān na bhayān nopakāriṇe | [ViSmṛ, 93 14.1]
na nṛtyagītaśīlebhyo dharmārtham iti niścitam | [ViSmṛ, 93 14.2]
{ViSmṛ, 94}
gṛhī valīpalitadarśane vanāśrayo bhavet | [ViSmṛ, 94 1.1]
apatyasya cāpatyadarśane vā | [ViSmṛ, 94 2.1]
putreṣu bhāryāṃ nikṣipya tayānugamyamāno vā | [ViSmṛ, 94 3.1]
tatrāpyagnīn upacaret | [ViSmṛ, 94 4.1]
aphālakṛṣṭena pañca yajñān na hāpayet | [ViSmṛ, 94 5.1]
svādhyāyaṃ ca na jahyāt | [ViSmṛ, 94 6.1]
brahmacaryaṃ pālayet | [ViSmṛ, 94 7.1]
carmacīravāsāḥ syāt | [ViSmṛ, 94 8.1]
jaṭāśmaśrulomanakhāṃśca bibhṛyāt | [ViSmṛ, 94 9.1]
triṣavaṇasnāyī syāt | [ViSmṛ, 94 10.1]
kapotavṛttir māsanicayaḥ saṃvatsaranicayo vā | [ViSmṛ, 94 11.1]
saṃvatsaranicayī pūrvanicitam āśvayujyāṃ jahyāt | [ViSmṛ, 94 12.1]
grāmād āhṛtya vāśnīyād aṣṭau grāsān vane vasan | [ViSmṛ, 94 13.1]
puṭenaiva palāśena pāṇinā śakalena vā | [ViSmṛ, 94 13.2]
{ViSmṛ, 95}
vānaprasthas tapasā śarīraṃ śoṣayet | [ViSmṛ, 95 1.1]
grīṣme pañcatapāḥ syāt | [ViSmṛ, 95 2.1]
ākāśaśāyī prāvṛṣi | [ViSmṛ, 95 3.1]
ārdravāsā hemante | [ViSmṛ, 95 4.1]
naktāśī syāt | [ViSmṛ, 95 5.1]
ekāntaradvyantaratryantarāśī vā syāt | [ViSmṛ, 95 6.1]
puṣpāśī | [ViSmṛ, 95 7.1]
phalāśī | [ViSmṛ, 95 8.1]
śākāśī | [ViSmṛ, 95 9.1]
parṇāśī vā | [ViSmṛ, 95 10.1]
yavānnaṃ pakṣāntayor vā sakṛd aśnīyāt | [ViSmṛ, 95 11.1]
cāndrāyaṇair vā varteta | [ViSmṛ, 95 12.1]
aśmakuṭṭaḥ | [ViSmṛ, 95 13.1]
dantolūkhaliko vā | [ViSmṛ, 95 14.1]
tapomūlam idaṃ sarvaṃ devamānuṣikaṃ jagat | [ViSmṛ, 95 15.1]
tapomadhyaṃ tapo'ntaṃ ca tapasā ca tathā dhṛtam | [ViSmṛ, 95 15.2]
yad duścaraṃ yad durāpaṃ yad dūraṃ yacca duṣkaram | [ViSmṛ, 95 16.1]
sarvaṃ tat tapasā sādhyaṃ tapo hi duratikramam | [ViSmṛ, 95 16.2]
{ViSmṛ, 96}
atha triṣv āśrameṣu pakvakaṣāyaḥ prājāpatyām iṣṭiṃ kṛtvā sarvavedasaṃ dakṣiṇāṃ dattvā pravrajyāśramī syāt | [ViSmṛ, 96 1.1]
ātmanyagnīn āropya bhikṣārthaṃ grāmam iyāt | [ViSmṛ, 96 2.1]
saptāgārikaṃ bhaikṣam ācaret | [ViSmṛ, 96 3.1]
alābhe na vyatheta | [ViSmṛ, 96 4.1]
na bhikṣukaṃ bhikṣeta | [ViSmṛ, 96 5.1]
bhuktavati jane atīte pātrasaṃpāte bhaikṣam ādadyāt | [ViSmṛ, 96 6.1]
mṛnmaye dārupātre 'lābupātre vā | [ViSmṛ, 96 7.1]
teṣāṃ ca tasyādbhiḥ śuddhiḥ syāt | [ViSmṛ, 96 8.1]
abhipūjitalābhād udvijeta | [ViSmṛ, 96 9.1]
śūnyāgāraniketanaḥ syāt | [ViSmṛ, 96 10.1]
vṛkṣamūlaniketano vā | [ViSmṛ, 96 11.1]
na grāme dvitīyāṃ rātrim āvaset | [ViSmṛ, 96 12.1]
kaupīnācchādanamātram eva vasanam ādadyāt | [ViSmṛ, 96 13.1]
dṛṣṭipūtaṃ nyaset pādam | [ViSmṛ, 96 14.1]
vastrapūtaṃ jalam ādadyāt | [ViSmṛ, 96 15.1]
satyapūtaṃ vadet | [ViSmṛ, 96 16.1]
manaḥpūtam ācaret | [ViSmṛ, 96 17.1]
maraṇaṃ nābhikāmayeta jīvitaṃ ca | [ViSmṛ, 96 18.1]
ativādāṃs titikṣeta | [ViSmṛ, 96 19.1]
na kaṃcanāvamanyeta | [ViSmṛ, 96 20.1]
nirāśīḥ syāt | [ViSmṛ, 96 21.1]
nirnamaskāraḥ | [ViSmṛ, 96 22.1]
vāsyaikaṃ takṣato bāhuṃ candanenaikam ukṣataḥ | [ViSmṛ, 96 23.1]
nākalyāṇaṃ na kalyāṇaṃ tayor api ca cintayet | [ViSmṛ, 96 23.2]
prāṇāyāmadhāraṇādhyānanityaḥ syāt | [ViSmṛ, 96 24.1]
saṃsārasyānityatāṃ paśyet | [ViSmṛ, 96 25.1]
śarīrasyāśucibhāvam | [ViSmṛ, 96 26.1]
jarayā rūpaviparyayam | [ViSmṛ, 96 27.1]
śārīramānasāgantukavyādhibhiś copatāpam | [ViSmṛ, 96 28.1]
sahajaiśca | [ViSmṛ, 96 29.1]
nityāndhakāre garbhe vasatim | [ViSmṛ, 96 30.1]
mūtrapurīṣamadhye ca | [ViSmṛ, 96 31.1]
tatra ca śītoṣṇaduḥkhānubhavanam | [ViSmṛ, 96 32.1]
janmasamaye yonisaṃkaṭanirgamanāt mahadduḥkhānubhavanam | [ViSmṛ, 96 33.1]
bālye mohaṃ guruparavaśyatām | [ViSmṛ, 96 34.1]
adhyayanād anekakleśam | [ViSmṛ, 96 35.1]
yauvane ca viṣayāprāptāv amārgeṇa tadavāptau viṣayasevanān narake patanam | [ViSmṛ, 96 36.1]
apriyair vasatiṃ priyaiśca viprayogam | [ViSmṛ, 96 37.1]
narake ca sumahadduḥkham | [ViSmṛ, 96 38.1]
saṃsārasaṃsṛtau tiryagyoniṣu ca | [ViSmṛ, 96 39.1]
evam asmin satatayāyini saṃsāre na kiṃcit sukham | [ViSmṛ, 96 40.1]
yad api kiṃcit duḥkhābhāvāpekṣayā sukhasaṃjñaṃ tad apyanityam | [ViSmṛ, 96 41.1]
tatsevāśaktāv alābhe vā mahadduḥkham | [ViSmṛ, 96 42.1]
śarīraṃ cedaṃ saptadhātukaṃ paśyet | [ViSmṛ, 96 43.1]
vasārudhiramāṃsamedo'sthimajjāśukrātmakam | [ViSmṛ, 96 44.1]
carmāvanaddham | [ViSmṛ, 96 45.1]
durgandhi ca | [ViSmṛ, 96 46.1]
malāyatanam | [ViSmṛ, 96 47.1]
sukhaśatair api vṛtaṃ vikāri | [ViSmṛ, 96 48.1]
prayatnād dhṛtam api vināśi | [ViSmṛ, 96 49.1]
kāmakrodhalobhamohamadamātsaryasthānam | [ViSmṛ, 96 50.1]
pṛthivyaptejovāyvākāśātmakam | [ViSmṛ, 96 51.1]
asthisirādhamanīsnāyuyutam | [ViSmṛ, 96 52.1]
rajasvalam | [ViSmṛ, 96 53.1]
ṣaṭtvacam | [ViSmṛ, 96 54.1]
asthnāṃ tribhiḥ śataiḥ ṣaṣṭyadhikair dhāryamāṇam | [ViSmṛ, 96 55.1]
teṣāṃ vibhāgaḥ | [ViSmṛ, 96 56.1]
sūkṣmaiḥ saha catuḥṣaṣṭir daśanāḥ | [ViSmṛ, 96 57.1]
viṃśatir nakhāḥ | [ViSmṛ, 96 58.1]
pāṇipādaśalākāśca | [ViSmṛ, 96 59.1]
ṣaṣṭir aṅgulīnāṃ parvāṇi | [ViSmṛ, 96 60.1]
dve pārṣṇyoḥ | [ViSmṛ, 96 61.1]
catuṣṭayaṃ gulpheṣu | [ViSmṛ, 96 62.1]
catvāryaratnyoḥ | [ViSmṛ, 96 63.1]
catvāri jaṅghayoḥ | [ViSmṛ, 96 64.1]
dve dve jānukapolayoḥ | [ViSmṛ, 96 65.1]
ūrvaṃsayoḥ | [ViSmṛ, 96 66.1]
akṣatālūṣakaśroṇiphalakeṣu | [ViSmṛ, 96 67.1]
bhagāsthyekam | [ViSmṛ, 96 68.1]
pṛṣṭhāsthi pañcacatvāriṃśadbhāgam | [ViSmṛ, 96 69.1]
pañcadaśāsthīni grīvā | [ViSmṛ, 96 70.1]
jatrvekam | [ViSmṛ, 96 71.1]
tathā hanuḥ | [ViSmṛ, 96 72.1]
tanmūle ca dve | [ViSmṛ, 96 73.1]
dve lalāṭākṣigaṇḍe | [ViSmṛ, 96 74.1]
nāsā ghanāsthikā | [ViSmṛ, 96 75.1]
arbudaiḥ sthālakaiśca sārdhaṃ dvāsaptatiḥ pārśvakāḥ | [ViSmṛ, 96 76.1]
uraḥ saptadaśa | [ViSmṛ, 96 77.1]
dvau śaṅkhakau | [ViSmṛ, 96 78.1]
catvāri kapālāni śirasaśceti | [ViSmṛ, 96 79.1]
śarīre 'smin sapta sirāśatāni | [ViSmṛ, 96 80.1]
nava snāyuśatāni | [ViSmṛ, 96 81.1]
dhamanīśate dve | [ViSmṛ, 96 82.1]
pañca peśīśatāni | [ViSmṛ, 96 83.1]
kṣudradhamanīnām ekonatriṃśallakṣāṇi navaśatāni ṣaṭpañcāśaddhamanyaḥ | [ViSmṛ, 96 84.1]
lakṣatrayaṃ śmaśrukeśakūpānām | [ViSmṛ, 96 85.1]
saptottaraṃ marmaśatam | [ViSmṛ, 96 86.1]
saṃdhiśate dve | [ViSmṛ, 96 87.1]
catuṣpañcāśadromakoṭyaḥ saptaṣaṣṭiśca lakṣāṇi | [ViSmṛ, 96 88.1]
nābhir ojo gudaṃ śukraṃ śoṇitaṃ śaṅkhakau mūrdhā kaṇṭho hṛdayaṃ ceti prāṇāyatanāṇi | [ViSmṛ, 96 89.1]
bāhudvayaṃ jaṅghādvayaṃ madhyaṃ śīrṣam iti ṣaḍaṅgāni | [ViSmṛ, 96 90.1]
vasā vapā avahananaṃ nābhiḥ klomā yakṛtplīhā kṣudrāntraṃ vṛkkakau bastiḥ purīṣādhānaṃ āmāśayaḥ hṛdayaṃ sthūlāntraṃ gudam udaraṃ gudakoṣṭham | [ViSmṛ, 96 91.1]
kanīnike akṣikūṭe śaṣkulī karṇau karṇapattrakau gaṇḍau bhruvau śaṅkhau dantaveṣṭau oṣṭhau kakundare vaṅkṣaṇau vṛṣaṇau vṛkkau śleṣmasaṃghātikau stanau upajihvā sphicau bāhū jaṅghe ūrū piṇḍike tālūdaraṃ bastiśīrṣau cibukaṃ galaśuṇḍike avaṭuścetyasmin śarīre sthānāni | [ViSmṛ, 96 92.1]
śabdasparśarūparasagandhāśca viṣayāḥ | [ViSmṛ, 96 93.1]
nāsikālocanatvagjihvāśrotram iti buddhīndriyāṇi | [ViSmṛ, 96 94.1]
hastau pādau pāyūpasthaṃ jihveti karmendriyāṇi | [ViSmṛ, 96 95.1]
mano buddhir ātmā cāvyaktam itīndriyātītāḥ | [ViSmṛ, 96 96.1]
idaṃ śarīraṃ vasudhe kṣetram ityabhidhīyate | [ViSmṛ, 96 97.1]
etad yo vetti taṃ prāhuḥ kṣetrajñam iti tadvidaḥ | [ViSmṛ, 96 97.2]
kṣetrajñam api māṃ viddhi sarvakṣetreṣu bhāvini | [ViSmṛ, 96 98.1]
kṣetrakṣetrajñavijñānaṃ jñeyaṃ nityaṃ mumukṣuṇā | [ViSmṛ, 96 98.2]
{ViSmṛ, 97}
ūrusthottānacaraṇaḥ savye kare karam itaraṃ nyasya tālusthācalajihvo dantair dantān asaṃspṛśan svaṃ nāsikāgraṃ paśyan diśaścānavalokayan vibhīḥ praśāntātmā caturviṃśatyā tattvair vyatītaṃ cintayet | [ViSmṛ, 97 1.1]
nityam atīndriyam aguṇaṃ śabdasparśarūparasagandhātītaṃ sarvajñam atisthūlam | [ViSmṛ, 97 2.1]
sarvagam atisūkṣmam | [ViSmṛ, 97 3.1]
sarvataḥpāṇipādaṃ sarvato 'kṣiśiromukhaṃ sarvataḥ sarvendriyaśaktim | [ViSmṛ, 97 4.1]
evaṃ dhyāyet | [ViSmṛ, 97 5.1]
dhyānaniratasya ca saṃvatsareṇa yogāvirbhāvo bhavati | [ViSmṛ, 97 6.1]
atha nirākāre lakṣabandhaṃ kartuṃ na śaknoti tadā pṛthivyaptejovāyvākāśamanobuddhyātmāvyaktapuruṣāṇāṃ pūrvaṃ pūrvaṃ dhyātvā tatra labdhalakṣaḥ tatparityajyāparam aparaṃ dhyāyet | [ViSmṛ, 97 7.1]
evaṃ puruṣadhyānam ārabheta | [ViSmṛ, 97 8.1]
tatrāpyasamarthaḥ svahṛdayapadmasya avāṅmukhasya madhye dīpavat puruṣaṃ dhyāyet | [ViSmṛ, 97 9.1]
tatrāpyasamartho bhagavantaṃ vāsudevaṃ kirīṭinaṃ kuṇḍalinam aṅgadinaṃ śrīvatsāṅkaṃ vanamālāvibhūṣitoraskaṃ saumyarūpaṃ caturbhujaṃ śaṅkhacakragadāpadmadharaṃ caraṇamadhyagatabhuvaṃ dhyāyet | [ViSmṛ, 97 10.1]
yad dhyāyati tad āpnotīti dhyānaguhyam | [ViSmṛ, 97 11.1]
tasmāt sarvam eva kṣaraṃ tyaktvā akṣaram eva dhyāyet | [ViSmṛ, 97 12.1]
na ca puruṣaṃ vinā kiṃcid apyakṣaram asti | [ViSmṛ, 97 13.1]
taṃ prāpya mukto bhavati | [ViSmṛ, 97 14.1]
puram ākramya sakalaṃ śete yasmān mahāprabhuḥ | [ViSmṛ, 97 15.1]
tasmāt puruṣa ityevaṃ procyate tattvacintakaiḥ | [ViSmṛ, 97 15.2]
prāgrātrāpararātreṣu yogī nityam atandritaḥ | [ViSmṛ, 97 16.1]
dhyāyeta puruṣaṃ viṣṇuṃ nirguṇaṃ pañcaviṃśakam | [ViSmṛ, 97 16.2]
tattvātmānam agamyaṃ ca sarvatattvavivarjitam | [ViSmṛ, 97 17.1]
aśaktaṃ sarvabhṛccaiva nirguṇaṃ guṇabhoktṛ ca | [ViSmṛ, 97 17.2]
bahir antaśca bhūtānām acaraṃ caram eva ca | [ViSmṛ, 97 18.1]
sūkṣmatvāt tadavijñeyaṃ dūrasthaṃ cāntike ca tat | [ViSmṛ, 97 18.2]
avibhaktaṃ ca bhūtena vibhaktam iva ca sthitam | [ViSmṛ, 97 19.1]
bhūtabhavyabhavadrūpaṃ grasiṣṇu prabhaviṣṇu ca | [ViSmṛ, 97 19.2]
jyotiṣām api tajjyotis tamasaḥ param ucyate | [ViSmṛ, 97 20.1]
jñānaṃ jñeyaṃ jñānagamyaṃ hṛdi sarvasya dhiṣṭhitam | [ViSmṛ, 97 20.2]
iti kṣetraṃ tathā jñānaṃ jñeyaṃ coktaṃ samāsataḥ | [ViSmṛ, 97 21.1]
madbhakta etadvijñāya madbhāvāyopapadyate | [ViSmṛ, 97 21.2]
{ViSmṛ, 98}
ityevam uktā vasumatī jānubhyāṃ śirasā ca namaskāraṃ kṛtvovāca | [ViSmṛ, 98 1.1]
bhagavan tvatsamīpe satatam evaṃ catvāri bhūtāni kṛtālayāni ākāśaḥ śaṅkharūpī vāyuścakrarūpī tejaśca gadārūpi ambho 'mbhoruharūpi | [ViSmṛ, 98 2.1]
aham apyanenaiva rūpeṇa bhagavatpādamadhye parivartinī bhavitum icchāmi | [ViSmṛ, 98 2.2]
ityevam ukto bhagavāṃs tathetyuvāca | [ViSmṛ, 98 3.1]
vasudhāpi labdhakāmā tathā cakre | [ViSmṛ, 98 4.1]
devadevaṃ ca tuṣṭāva | [ViSmṛ, 98 5.1]
oṃ namas te | [ViSmṛ, 98 6.1]
devadeva | [ViSmṛ, 98 7.1]
vāsudeva | [ViSmṛ, 98 8.1]
ādideva | [ViSmṛ, 98 9.1]
kāmadeva | [ViSmṛ, 98 10.1]
kāmapāla | [ViSmṛ, 98 11.1]
mahīpāla | [ViSmṛ, 98 12.1]
anādimadhyanidhana | [ViSmṛ, 98 13.1]
prajāpate | [ViSmṛ, 98 14.1]
suprajāpate | [ViSmṛ, 98 15.1]
mahāprajāpate | [ViSmṛ, 98 16.1]
ūrjaspate | [ViSmṛ, 98 17.1]
vācaspate | [ViSmṛ, 98 18.1]
jagatpate | [ViSmṛ, 98 19.1]
divaspate | [ViSmṛ, 98 20.1]
vanaspate | [ViSmṛ, 98 21.1]
payaspate | [ViSmṛ, 98 22.1]
pṛthivīpate | [ViSmṛ, 98 23.1]
salilapate | [ViSmṛ, 98 24.1]
dikpate | [ViSmṛ, 98 25.1]
mahatpate | [ViSmṛ, 98 26.1]
marutpate | [ViSmṛ, 98 27.1]
lakṣmīpate | [ViSmṛ, 98 28.1]
brahmarūpa | [ViSmṛ, 98 29.1]
brāhmaṇapriya | [ViSmṛ, 98 30.1]
sarvaga | [ViSmṛ, 98 31.1]
acintya | [ViSmṛ, 98 32.1]
jñānagamya | [ViSmṛ, 98 33.1]
puruhūta | [ViSmṛ, 98 34.1]
puruṣṭuta | [ViSmṛ, 98 35.1]
brahmaṇya | [ViSmṛ, 98 36.1]
brahmapriya | [ViSmṛ, 98 37.1]
brahmakāyika | [ViSmṛ, 98 38.1]
mahākāyika | [ViSmṛ, 98 39.1]
mahārājika | [ViSmṛ, 98 40.1]
caturmahārājika | [ViSmṛ, 98 41.1]
bhāsvara | [ViSmṛ, 98 42.1]
mahābhāsvara | [ViSmṛ, 98 43.1]
sapta | [ViSmṛ, 98 44.1]
mahābhāga | [ViSmṛ, 98 45.1]
svara | [ViSmṛ, 98 46.1]
tuṣita | [ViSmṛ, 98 47.1]
mahātuṣita | [ViSmṛ, 98 48.1]
pratardana | [ViSmṛ, 98 49.1]
parinirmita | [ViSmṛ, 98 50.1]
aparinirmita | [ViSmṛ, 98 51.1]
vaśavartin | [ViSmṛ, 98 52.1]
yajña | [ViSmṛ, 98 53.1]
mahāyajña | [ViSmṛ, 98 54.1]
yajñayoga | [ViSmṛ, 98 55.1]
yajñagamya | [ViSmṛ, 98 56.1]
yajñanidhana | [ViSmṛ, 98 57.1]
ajita | [ViSmṛ, 98 58.1]
vaikuṇṭha | [ViSmṛ, 98 59.1]
apāra | [ViSmṛ, 98 60.1]
purāṇa | [ViSmṛ, 98 62.1]
lekhya | [ViSmṛ, 98 63.1]
prajādhara | [ViSmṛ, 98 64.1]
citraśikhaṇḍadhara | [ViSmṛ, 98 65.1]
yajñabhāgahara | [ViSmṛ, 98 66.1]
puroḍāśahara | [ViSmṛ, 98 67.1]
viśveśvara | [ViSmṛ, 98 68.1]
viśvadhara | [ViSmṛ, 98 69.1]
śuciśravaḥ | [ViSmṛ, 98 70.1]
acyutārcana | [ViSmṛ, 98 71.1]
ghṛtārciḥ | [ViSmṛ, 98 72.1]
khaṇḍaparaśo | [ViSmṛ, 98 73.1]
padmanābha | [ViSmṛ, 98 74.1]
padmadhara | [ViSmṛ, 98 75.1]
padmadhārādhara | [ViSmṛ, 98 76.1]
hṛṣīkeśa | [ViSmṛ, 98 77.1]
ekaśṛṅga | [ViSmṛ, 98 78.1]
mahāvarāha | [ViSmṛ, 98 79.1]
druhiṇa | [ViSmṛ, 98 80.1]
acyuta | [ViSmṛ, 98 81.1]
ananta | [ViSmṛ, 98 82.1]
puruṣa | [ViSmṛ, 98 83.1]
mahāpuruṣa | [ViSmṛ, 98 84.1]
kapila | [ViSmṛ, 98 85.1]
sāṃkhyācārya | [ViSmṛ, 98 86.1]
viṣvaksena | [ViSmṛ, 98 87.1]
dharma | [ViSmṛ, 98 88.1]
dharmada | [ViSmṛ, 98 89.1]
dharmāṅga | [ViSmṛ, 98 90.1]
dharmavasuprada | [ViSmṛ, 98 91.1]
varaprada | [ViSmṛ, 98 92.1]
viṣṇo | [ViSmṛ, 98 93.1]
jiṣṇo | [ViSmṛ, 98 94.1]
sahiṣṇo | [ViSmṛ, 98 95.1]
kṛṣṇa | [ViSmṛ, 98 96.1]
puṇḍarīkākṣa | [ViSmṛ, 98 97.1]
nārāyaṇa | [ViSmṛ, 98 98.1]
parāyaṇa | [ViSmṛ, 98 99.1]
jagatparāyaṇa | [ViSmṛ, 98 100.1]
namonama iti | [ViSmṛ, 98 101.1]
stutvā tvevaṃ prasannena manasā pṛthivī tadā | [ViSmṛ, 98 102.1]
uvāca saṃmukhaṃ devīṃ labdhakāmā vasuṃdharā | [ViSmṛ, 98 102.2]
{ViSmṛ, 99}
dṛṣṭvā śriyaṃ devadevasya viṣṇor gṛhītapādāṃ tapasā jvalantīm | [ViSmṛ, 99 1.1]
sutaptajāmbūnadacāruvarṇāṃ papraccha devīṃ vasudhā prahṛṣṭā | [ViSmṛ, 99 1.2]
unnidrakokanadacārukare vareṇye unnidrakokanadanābhigṛhītapāde | [ViSmṛ, 99 2.1]
unnidrakokanadasadmasadāsthitīte unnidrakokanadamadhyasamānavarṇe | [ViSmṛ, 99 2.2]
nīlābjanetre tapanīyavarṇe śuklāmbare ratnavibhūṣitāṅgi | [ViSmṛ, 99 3.1]
candrānane sūryasamānabhāse mahāprabhāve jagataḥ pradhāne | [ViSmṛ, 99 3.2]
tvam eva nidrā jagataḥ pradhānā lakṣmīr dhṛtiḥ śrīr viratir jayā ca | [ViSmṛ, 99 4.1]
kāntiḥ prabhā kīrtir atho vibhūtiḥ sarasvatī vāg atha pāvanī ca | [ViSmṛ, 99 4.2]
svadhā titikṣā vasudhā pratiṣṭhā sthitiḥ sudīkṣā ca tathā sunītiḥ | [ViSmṛ, 99 5.1]
khyātir viśālā ca tathānasūyā svāhā ca medhā ca tathaiva buddhiḥ | [ViSmṛ, 99 5.2]
ākramya sarvaṃ tu yathā trilokīṃ tiṣṭhatyayaṃ devavaro 'sitākṣi | [ViSmṛ, 99 6.1]
tathā sthitā tvaṃ varade tathāpi pṛcchāmyahaṃ te vasatiṃ vibhūteḥ | [ViSmṛ, 99 6.2]
ityevam uktā vasudhāṃ babhāṣe lakṣmīs tadā devavarāgrataḥsthā | [ViSmṛ, 99 7.1]
sadā sthitāhaṃ madhusūdanasya devasya pārśve tapanīyavarṇe | [ViSmṛ, 99 7.2]
asyājñayā yaṃ manasā smarāmi śriyā yutaṃ taṃ pravadanti santaḥ | [ViSmṛ, 99 8.1]
saṃsmāraṇe cāpyatha yatra cāhaṃ sthitā sadā tacchṛṇu lokadhātri | [ViSmṛ, 99 8.2]
vasāmyathārke ca niśākare ca tārāgaṇāḍhye gagane vimeghe | [ViSmṛ, 99 9.1]
meghe tathā lambapayodhare ca śakrāyudhāḍhye ca taḍitprakāśe | [ViSmṛ, 99 9.2]
tathā suvarṇe vimale ca rūpye ratneṣu vastreṣv amaleṣu bhūme | [ViSmṛ, 99 10.1]
prāsādamālāsu ca pāṇḍurāsu devālayeṣu dhvajabhūṣiteṣu | [ViSmṛ, 99 10.2]
sadyaḥ kṛte cāpyatha gomaye ca matte gajendre turage prahṛṣṭe | [ViSmṛ, 99 11.1]
vṛṣe tathā darpasamanvite ca vipre tathaivādhyayanaprapanne | [ViSmṛ, 99 11.2]
siṃhāsane cāmalake ca bilve chatre ca śaṅkhe ca tathaiva padme | [ViSmṛ, 99 12.1]
dīpte hutāśe vimale ca khaḍga ādarśabimbe ca tathā sthitāham | [ViSmṛ, 99 12.2]
pūrṇodakumbheṣu sacāmareṣu satālavṛnteṣu vibhūṣiteṣu | [ViSmṛ, 99 13.1]
bhṛṅgārapātreṣu manohareṣu mṛdi sthitāhaṃ ca navoddhṛtāyām | [ViSmṛ, 99 13.2]
kṣīre tathā sarpiṣi śādvale ca kṣaudre tathā dadhni puraṃdhrigātre | [ViSmṛ, 99 14.1]
dehe kumāryāśca tathā surāṇāṃ tapasvināṃ yajñahutāṃ ca dehe | [ViSmṛ, 99 14.2]
śare ca saṃgrāmavinirgate ca sthitā mṛte svargasadaḥprayāte | [ViSmṛ, 99 15.1]
vedadhvanau cāpyatha śaṅkhaśabde svāhāsvadhāyām atha vādyaśabde | [ViSmṛ, 99 15.2]
rājyābhiṣeke ca tathā vivāhe yajñe vare snātaśirasyathāpi | [ViSmṛ, 99 16.1]
puṣpeṣu śukleṣu ca parvateṣu phaleṣu ramyeṣu saridvarāsu | [ViSmṛ, 99 16.2]
saraḥsu pūrṇeṣu tathā jaleṣu saśādvalāyāṃ bhuvi padmakhaṇḍe | [ViSmṛ, 99 17.1]
vane ca vatse ca śiśau prahṛṣṭe sādhau nare dharmaparāyaṇe ca | [ViSmṛ, 99 17.2]
ācārasevinyatha śāstranitye vinītaveṣe ca tathā suveṣe | [ViSmṛ, 99 18.1]
suśuddhadānte malavarjite ca mṛṣṭāśane cātithipūjake ca | [ViSmṛ, 99 18.2]
svadāratuṣṭe nirate ca dharme dharmotkaṭe cātyaśanād vimukte | [ViSmṛ, 99 19.1]
sadā sapuṣpe sasugandhigātre sugandhalipte ca vibhūṣite ca | [ViSmṛ, 99 19.2]
satye sthite bhūtahite niviṣṭe kṣamānvite krodhavivarjite ca | [ViSmṛ, 99 20.1]
svakāryadakṣe parakāryadakṣe kalyāṇacitte ca sadā vinīte | [ViSmṛ, 99 20.2]
nārīṣu nityaṃ suvibhūṣitāsu pativratāsu priyavādinīṣu | [ViSmṛ, 99 21.1]
amuktahastāsu sutānvitāsu suguptabhāṇḍāsu balipriyāsu | [ViSmṛ, 99 21.2]
saṃmṛṣṭaveśmāsu jitendriyāsu kalivyapetāsv avilolupāsu | [ViSmṛ, 99 22.1]
dharmavyapekṣāsu dayānvitāsu sthitā sadāhaṃ madhusūdane ca | [ViSmṛ, 99 22.2]
nimeṣamātraṃ ca vinā kṛtāhaṃ na jātu tiṣṭhe puruṣottamena | [ViSmṛ, 99 23.1]
{ViSmṛ, 100}
dharmaśāstram idaṃ śreṣṭhaṃ svayaṃ devena bhāṣitam | [ViSmṛ, 100 1.1]
ye dvijā dhārayiṣyanti teṣāṃ svarge gatiḥ parā | [ViSmṛ, 100 1.2]
idaṃ pavitraṃ maṅgalyaṃ svargyam āyuṣyam eva ca | [ViSmṛ, 100 2.1]
jñānaṃ caiva yaśasyaṃ ca dhanasaubhāgyavardhanam | [ViSmṛ, 100 2.2]
adhyetavyaṃ dhāraṇīyaṃ śrāvyaṃ śrotavyam eva ca | [ViSmṛ, 100 3.1]
śrāddheṣu śrāvaṇīyaṃ ca bhūtikāmair naraiḥ sadā | [ViSmṛ, 100 3.2]
ya idaṃ paṭhate nityaṃ bhūtikāmo naraḥ sadā | [ViSmṛ, 100 4.1]
idaṃ rahasyaṃ paramaṃ kathitaṃ ca dhare tava | [ViSmṛ, 100 4.2]
mayā prasannena jagaddhitārthaṃ saubhāgyam etat paramaṃ yaśasyam | [ViSmṛ, 100 5.1]
duḥsvapnanāśaṃ bahupuṇyayuktaṃ śivālayaṃ śāśvatadharmaśāstram | [ViSmṛ, 100 5.2]
