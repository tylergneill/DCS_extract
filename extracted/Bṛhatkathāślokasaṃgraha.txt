{BKŚS, 1}
mahākhātā mahāśālā puryasty ujjayinīti yā | [BKŚS, 1 1.1]
mahāmbhodhimahāśailamekhalaiva mahāmahī | [BKŚS, 1 1.2]
prāsādān yatra paśyantaḥ saṃtatān haimarājatān | [BKŚS, 1 2.1]
merukailāsakūṭebhyaḥ spṛhayanti na nāgarāḥ | [BKŚS, 1 2.2]
vedamaurvīvipañcīnāṃ dhvanayaḥ pratimandiram | [BKŚS, 1 3.1]
yatra saṃnipatanto 'pi na bādhante parasparam | [BKŚS, 1 3.2]
kṛtaṃ varṇanayā tasyā yasyāṃ satatam āsate | [BKŚS, 1 4.1]
mahākālaprabhṛtayas tyaktvā śivapuraṃ gaṇāḥ | [BKŚS, 1 4.2]
tasyām āsīn mahāseno mahāsenaḥ kṣitīśvaraḥ | [BKŚS, 1 5.1]
yasya devīsahasrāṇi ṣoḍaśa śrīpater iva | [BKŚS, 1 5.2]
ciraṃ pālayatas tasya prajāḥ śāstoktakāriṇaḥ | [BKŚS, 1 6.1]
gopālaḥ pālakaś ceti sutau jātau guṇāmbudhī | [BKŚS, 1 6.2]
bṛhaspatisamaś cāsya mantrī bharatarohakaḥ | [BKŚS, 1 7.1]
rohantakaḥ surohaś ca tasyāstāṃ tatsamau sutau | [BKŚS, 1 7.2]
narendramantriputrāṇāṃ caturvidyārthavedinām | [BKŚS, 1 8.1]
prayogeṣu ca daṣāṇāṃ yānti sma divasāḥ sukham | [BKŚS, 1 8.2]
atha gāṃ pālayāmāsa gopālaḥ pitṛpālitām | [BKŚS, 1 9.1]
pālako 'pi yavīyastvād yauvarājyam apālayat | [BKŚS, 1 9.2]
mantriputrau tu mantritvam atha bhūmir naveśvarā | [BKŚS, 1 10.1]
navamantrikṛtārakṣā jāyate sma punar vā | [BKŚS, 1 10.2]
gajarājam atho rājā dānarājivirājitam | [BKŚS, 1 11.1]
adhiṣṭhāya jagatsāraṃ nirjagāma bahiḥ puraḥ | [BKŚS, 1 11.2]
taddarśanāśayāyātam anekaṃ nṛkadambakam | [BKŚS, 1 12.1]
bibhyad vyāḍād gajāt tasmād itaś cetaś ca vidrutam | [BKŚS, 1 12.2]
kanyakānyatamā tatra gṛhyamāṇātha hastinā | [BKŚS, 1 13.1]
prāṃśuprākārataḥ prāṃśor agamyāṃ parikhām agāt | [BKŚS, 1 13.2]
khātapātavyathājātasaṃjñānāśāt kṣaṇaṃ tataḥ | [BKŚS, 1 14.1]
taṭasthā hastipṛṣṭhasthaṃ sābhāṣata ruṣā nṛpam | [BKŚS, 1 14.2]
avadhyam avadhīr yas tvaṃ pitaraṃ tasya kiṃ mayā | [BKŚS, 1 15.1]
adhītavedaṃ yo hanti brāhmaṇaṃ tasya ke mṛgāḥ | [BKŚS, 1 15.2]
iti kanyāvacaḥ śrutvā duḥśravaṃ śvapacair api | [BKŚS, 1 16.1]
cinteṣubhinnahṛdayaḥ praviveśa niveśanam | [BKŚS, 1 16.2]
ativāhya ca duḥkhena dinaśeṣaṃ samāsamam | [BKŚS, 1 17.1]
janavādopalambhāya pradoṣe niryayau gṛhāt | [BKŚS, 1 17.2]
kālakambalasaṃvītaḥ sāsicarmāsiputrikaḥ | [BKŚS, 1 18.1]
samantrāgadasaṃnāhaḥ saṃcacāra śanaiḥ śanaiḥ | [BKŚS, 1 18.2]
atha śuśrāva kasmiṃścit devatāyatane dhvanim | [BKŚS, 1 19.1]
abhisārikayā sārdhaṃ bhāṣamāṇasya kāminaḥ | [BKŚS, 1 19.2]
hataṃ muṣṭibhir ākāśaṃ tuṣāṇāṃ kaṇḍanaṃ kṛtam | [BKŚS, 1 20.1]
mayā yena tvayā sārdhaṃ baddhā prītir abuddhinā | [BKŚS, 1 20.2]
iyam etāvatī velā khidyamānena yāpitā | [BKŚS, 1 21.1]
mayā tvaṃ tu gṛhād eva na niryāsi pativratā | [BKŚS, 1 21.2]
kaumāraḥ subhāgo bhartā yadi nāma priyas tava | [BKŚS, 1 22.1]
khalīkṛtaiḥ kim asmābhir vṛtheva kulaputrakaiḥ | [BKŚS, 1 22.2]
evamādi tataḥ śrutvā sā pragalbhābhisārikā | [BKŚS, 1 23.1]
vihasya viṭam āha sma tvādṛśā hi hatatrapāḥ | [BKŚS, 1 23.2]
nanu cittaṃ mayārādhyaṃ tasyāpi bhavataḥ kṛte | [BKŚS, 1 24.1]
na hi bhartṝn aviśvāsya ramante kulaṭā viṭaiḥ | [BKŚS, 1 24.2]
atha nirmakṣikaṃ bhadra madhu pātuṃ manorathaḥ | [BKŚS, 1 25.1]
jahi ghātaya bālaṃ me patiṃ nityapramādinam | [BKŚS, 1 25.2]
atha pāpād asi trastaḥ sphuṭaṃ nāhaṃ tava priyā | [BKŚS, 1 26.1]
nanu durvārarāgāndhaḥ sutāṃ yāti prajāpatiḥ | [BKŚS, 1 26.2]
athavālaṃ vivādena vaidharmyaṃ kiṃ na paśyasi | [BKŚS, 1 27.1]
yena rājyasukhāndhena prajāpālaḥ pitā hataḥ | [BKŚS, 1 27.2]
suduḥśravam idaṃ śrutvā gopālo durvacaṃ vacaḥ | [BKŚS, 1 28.1]
gacchann anyatra śuśrāva dhvaniṃ viprasya jalpataḥ | [BKŚS, 1 28.2]
ayi brāhmaṇi jāgarṣi nandini krandate śiśuḥ | [BKŚS, 1 29.1]
tvaritaṃ yājate dehi stanyaṃ kaṇṭho 'sya mā śuṣat | [BKŚS, 1 29.2]
iti śrutvā giraṃ bhartur vinidrā brāhmaṇī sutam | [BKŚS, 1 30.1]
pitṛghātin mriyasveti nirdayaṃ nirabhartsayat | [BKŚS, 1 30.2]
āḥ pāpe kim asaṃbaddhaṃ pitṛghātinn iti tvayā | [BKŚS, 1 31.1]
bālo 'yam uktety enaṃ brāhmaṇaḥ kupito 'bravīt | [BKŚS, 1 31.2]
kim āryaputra putreṇa yadā rājñā pitā hataḥ | [BKŚS, 1 32.1]
śrutismṛtivid ity etad uvāca brāhmaṇī patim | [BKŚS, 1 32.2]
śrutvaivamādi kaulīnaṃ praviśyāntaḥpuraṃ nṛpaḥ | [BKŚS, 1 33.1]
anayat kṣaṇadāśeṣam asaṃmīlitalocanaḥ | [BKŚS, 1 33.2]
atha gāḍhāndhakārāyāṃ velāyāṃ mantriṇau rahaḥ | [BKŚS, 1 34.1]
apṛcchat ko 'yam asmāsu pravādaḥ kathyatām iti | [BKŚS, 1 34.2]
tatas tāv ūcatus trastau satrāsaṃ nṛpacoditau | [BKŚS, 1 35.1]
kaulīnahetuśrutaye cittaṃ devāvadhīyatām | [BKŚS, 1 35.2]
sugṛhītābhidhānasya pradyotasya pitus tava | [BKŚS, 1 36.1]
āsann avyabhicārīṇy ariṣṭāny aṣṭau mumūrṣataḥ | [BKŚS, 1 36.2]
uddhārye dhavale keśe pramādāt kṛṣṇa uddhṛte | [BKŚS, 1 37.1]
uddhartāraṃ mahīpālaḥ kartayāmāsa nāpitam | [BKŚS, 1 37.2]
bhuñjānena ca pāṣāṇe daśanāgreṇa khaṇḍite | [BKŚS, 1 38.1]
kulakramāgato vṛddhaḥ sūpakāraḥ pramāpitaḥ | [BKŚS, 1 38.2]
prakṛter viparītatvaṃ jānann apy evamādibhiḥ | [BKŚS, 1 39.1]
prabho vidher vidheyatvād brāhmaṇān apy abādhata | [BKŚS, 1 39.2]
bhartur īdṛśi vṛttānte mantrī tasyāvayoḥ pitā | [BKŚS, 1 40.1]
adṛṣṭabhartṛvyasanaḥ pūrvam evāgamad divam | [BKŚS, 1 40.2]
śrutamantrivināśas tu sa rājā rājayakṣmaṇā | [BKŚS, 1 41.1]
guruśokasahāyena sahasaivābhyabhūyata | [BKŚS, 1 41.2]
tatas tāte divaṃ yāte yātukāme ca bhūpatau | [BKŚS, 1 42.1]
prajāsu ca viraktāsu jātau svaḥ kiṃkriyākulau | [BKŚS, 1 42.2]
prāptakālam idaṃ śreya iti buddhvā prasāritam | [BKŚS, 1 43.1]
kaulīnam idam āvābhyāṃ saparyanteṣv avantiṣu | [BKŚS, 1 43.2]
krodhabādhitabodhatvād bādhamānaṃ nijāḥ prajāḥ | [BKŚS, 1 44.1]
bandhayāmāsa rājānaṃ rājaputraḥ priyaprajaḥ | [BKŚS, 1 44.2]
śṛṅkhalātantracaraṇaḥ svatantrād bhraṃśitaḥ padāt | [BKŚS, 1 45.1]
sukhasya mahato dadhyau sa rājendro gajendravat | [BKŚS, 1 45.2]
cintāmuṣitanidratvād āhāraviraheṇa ca | [BKŚS, 1 46.1]
sa kṣapāḥ kṣapayan kṣīṇaḥ saṃvatsaraśatāyatāḥ | [BKŚS, 1 46.2]
putreṇaivamavastho 'pi prajāpriyacikīrṣuṇā | [BKŚS, 1 47.1]
na mukta eva muktaś ca yāvat prāṇaiḥ priyair iti | [BKŚS, 1 47.2]
nidānam idam etasya kaulīnasya vigarhitam | [BKŚS, 1 48.1]
itarad vādhunā devaḥ prabhur ity atha bhūpatiḥ | [BKŚS, 1 48.2]
adhomukhaḥ kṣaṇaṃ sthitvā talāhatamahītalaḥ | [BKŚS, 1 49.1]
dṛṣṭvā ca sāsram ākāśam anātha idam abravīt | [BKŚS, 1 49.2]
tulyau śukrabṛhaspatyor yuvāṃ muktvā suhṛttamau | [BKŚS, 1 50.1]
anapāyam upāyaṃ kaḥ prayuñjītaitam īdṛśam | [BKŚS, 1 50.2]
kiṃ tu sattvavatām eṣa śaṅkāśūnyadhiyāṃ kramaḥ | [BKŚS, 1 51.1]
dṛṣṭādṛṣṭabhayagrastacetasāṃ na tu mādṛśām | [BKŚS, 1 51.2]
tasmāt pālayataṃ bhadrau pālakaṃ pālakaṃ buvaḥ | [BKŚS, 1 52.1]
idaṃ tv alīkakaulīnam aśakto 'ham upekṣitum | [BKŚS, 1 52.2]
tasyaivaṃ bhāṣamāṇasya vrīḍādhomukhamantriṇaḥ | [BKŚS, 1 53.1]
kūjan prakāśayāmāsa kṣīṇāṃ tāmraśikhaḥ kṣapām | [BKŚS, 1 53.2]
atha śuśruvire vācaḥ sūtamāgadhabandinām | [BKŚS, 1 54.1]
yaśodhavalitānantadigantodbudhyatām iti | [BKŚS, 1 54.2]
dīnadīnaṃ tad ākarṇya karṇadāraṇam apriyam | [BKŚS, 1 55.1]
pidhāya pārthivaḥ karṇāv uttamāṅgam akampayat | [BKŚS, 1 55.2]
sa cāvocat pratīhārī nivāryantām amī mama | [BKŚS, 1 56.1]
kṣate kṣārāvadekena kiṃ phalaṃ bhavatām iti | [BKŚS, 1 56.2]
āsīc cāsyātha vā dhiṅ mām evam ātmāpavādinam | [BKŚS, 1 57.1]
nanu praśasyam ātmānaṃ nāham arhāmi ninditum | [BKŚS, 1 57.2]
niryantraṇavihāreṇa cirajīvini rājani | [BKŚS, 1 58.1]
rājaputreṇa laḍitaḥ kenānyena yathā mayā | [BKŚS, 1 58.2]
samucchinnadurucchedabāhyābhyantaravairiṇā | [BKŚS, 1 59.1]
varṇāśramāḥ svadharmebhyaḥ kiṃ vā vicalitā mayā | [BKŚS, 1 59.2]
avantivardhanasamo nijāhāryaguṇākaraḥ | [BKŚS, 1 60.1]
putraḥ punnarakāt trātā kasyānyasya yathā mama | [BKŚS, 1 60.2]
athavāstām idaṃ sarvam ekenaivāsmi vardhitaḥ | [BKŚS, 1 61.1]
naravāhanadevena jāmātrā cakravartinā | [BKŚS, 1 61.2]
eka eva tu me nāsīd guṇaḥ so 'py ayam āgataḥ | [BKŚS, 1 62.1]
prasādān mantrivṛṣayor yat tapovanasevanam | [BKŚS, 1 62.2]
iti niṣkampasaṃkalpaś codayāmāsa mantriṇau | [BKŚS, 1 63.1]
sasiṃhāsanam āsthānaṃ maṇḍape dīyatām iti | [BKŚS, 1 63.2]
tayos tu gatayoḥ keśān vāpayitvā savalkalaḥ | [BKŚS, 1 64.1]
kamaṇḍalusanāthaś ca bhūpālo niryayau gṛhāt | [BKŚS, 1 64.2]
viṣādaviplutākṣeṇa vakṣonikṣiptapāṇinā | [BKŚS, 1 65.1]
dṛśyamāno 'varodhena viveśāsthānamaṇḍapam | [BKŚS, 1 65.2]
trāsamlānakapolena dṛṣṭaḥ pṛthulacakṣuṣā | [BKŚS, 1 66.1]
pālakenābravīt taṃ ca sthita eva sthitaṃ sthitam | [BKŚS, 1 66.2]
prasādāt tāta tātasya vatsarājasya ca tvayā | [BKŚS, 1 67.1]
buddheḥ svasyāś ca śuddhāyāḥ kiṃ nāma na parīkṣitam | [BKŚS, 1 67.2]
ato 'nuśāsitāraṃ tvām anuśāsati bāliśāḥ | [BKŚS, 1 68.1]
yena loke ta ucyante viyātāḥ pitṛśikṣakāḥ | [BKŚS, 1 68.2]
etāvat tu mayā vācyaṃ pitryaṃ siṃhāsanaṃ tvayā | [BKŚS, 1 69.1]
varṇāśramaparitrārtham idam adhyāsyatām iti | [BKŚS, 1 69.2]
tac cāvaśyam anuṣṭheyam asmākīnaṃ vacas tvayā | [BKŚS, 1 70.1]
mādṛśāṃ hi na vākyāni vimṛśanti bhavādṛśāḥ | [BKŚS, 1 70.2]
itīdaṃ pālakaḥ śrutvā sthitvā cādhomukhaḥ kṣaṇam | [BKŚS, 1 71.1]
uttaraṃ cintayāmāsa nāsāgrāhitalocanaḥ | [BKŚS, 1 71.2]
kṛtakṛtrimaroṣas tu rājā pālakam abravīt | [BKŚS, 1 72.1]
bhoḥ siṃhāsanam āroha kiṃ tavottaracintayā | [BKŚS, 1 72.2]
kiṃ cottaraśatenāpi tvayāhaṃ sopapattinā | [BKŚS, 1 73.1]
vegaḥ prāvṛṣi śoṇasya caraṇeneva durdharaḥ | [BKŚS, 1 73.2]
iti dvijātayaḥ śrutvā purohitapuraḥsarāḥ | [BKŚS, 1 74.1]
viṣādagadgadagiraḥ pramṛjyāśru babhāṣire | [BKŚS, 1 74.2]
pālakas te niyojyatvād ājñāṃ mā sma vicārayat | [BKŚS, 1 75.1]
tvanniyogān niyoktāraḥ kasmād vayam udāsmahe | [BKŚS, 1 75.2]
dhriyamāṇe prajāpāle jyeṣṭhe bhrātari pālakaḥ | [BKŚS, 1 76.1]
mṛgendrāsanam ārohan khaṭvārūḍho bhaven nanu | [BKŚS, 1 76.2]
rājyāgnim ādadhad vāpi tvayi varṣaśatāyuṣi | [BKŚS, 1 77.1]
parivettāram ātmānam ayaṃ manyeta ninditam | [BKŚS, 1 77.2]
tasmād asmān nivartasva saṃkalpād atibhīṣaṇāt | [BKŚS, 1 78.1]
śokajāny aśruvārīṇi bhavantv ānandajāni naḥ | [BKŚS, 1 78.2]
baddhāñjalir athovāca kiṃcin namitakaṃdharaḥ | [BKŚS, 1 79.1]
alaṃ vaḥ pīḍayitvā māṃ vacobhir iti pārthivaḥ | [BKŚS, 1 79.2]
mayāyam abhyanujñāto rakṣaṇe ca kṣamaḥ kṣiteḥ | [BKŚS, 1 80.1]
khaṭvārūḍho na bhavitā ninditaḥ śabdavedibhiḥ | [BKŚS, 1 80.2]
asamarthe ca rājyāgneḥ pālane patite mayi | [BKŚS, 1 81.1]
parivettāpi naivāyaṃ bhaviṣyati narādhipaḥ | [BKŚS, 1 81.2]
yac cāpi pihitāḥ karṇā ākarṇya patitadhvanim | [BKŚS, 1 82.1]
prajābhis tac ca na mṛṣā mayā hi nihataḥ pitā | [BKŚS, 1 82.2]
tad idaṃ pātakaṃ kṛtvā yuṣmatpīḍāpraśāntaye | [BKŚS, 1 83.1]
prāyaścittaṃ vrajan kartuṃ na nivāryo 'smi kenacit | [BKŚS, 1 83.2]
mayā cātyaktadharmeṇa yat prajānāṃ kṛte kṛtam | [BKŚS, 1 84.1]
tasya pratyupakārāya pālakaḥ pālyatām ayam | [BKŚS, 1 84.2]
itīdaṃ prakṛtīr uktvā pālakaṃ punar abravīt | [BKŚS, 1 85.1]
avantivardhanaṃ putraṃ matprītyā pālayer iti | [BKŚS, 1 85.2]
vilakṣahasitaṃ kṛtvā gopālaṃ pālako 'bravīt | [BKŚS, 1 86.1]
avantivardhano rājā rājan kasmān na jāyatām | [BKŚS, 1 86.2]
satsu bhartṛṣu bhūpāla guṇavatsv api bhūbhujaḥ | [BKŚS, 1 87.1]
nikṣiptavantaḥ śrūyante putreṣv eva guruṃ dhuram | [BKŚS, 1 87.2]
gopālas tam athovāca bhaviṣyati yuvā yadā | [BKŚS, 1 88.1]
tvaṃ ca vṛddhas tadā yuktaṃ svayam eva kariṣyasi | [BKŚS, 1 88.2]
evaṃ niruttarāḥ kṛtvā prakṛtīs tāḥ sapālakāḥ | [BKŚS, 1 89.1]
sarvatīrthāmbukalaśair abhyaṣiñcat sa pālakam | [BKŚS, 1 89.2]
āropya cainaṃ tvaritaṃ siṃhāsanam udaṅmukhaḥ | [BKŚS, 1 90.1]
nirjagāma purāt svasmād ekarātroṣito yathā | [BKŚS, 1 90.2]
atha rājani kānanāvṛte puram āspanditalokalocanām | [BKŚS, 1 91.1]
nibhṛtaśvasitāmayadhvaniṃ mṛtakalpāṃ praviveśa pālakaḥ | [BKŚS, 1 91.2]
{BKŚS, 2}
atha bibhrad durucchedaṃ śokaṃ bhrātṛviyogajam | [BKŚS, 2 1.1]
utsṛṣṭapṛthivīcintaḥ pālakaḥ kālam akṣipat | [BKŚS, 2 1.2]
taṃ purodhaḥprabhṛtayaḥ kadācid avadan prajāḥ | [BKŚS, 2 2.1]
utsīdantīḥ prajā rājan nārhasi tvam upekṣitum | [BKŚS, 2 2.2]
bhrātuḥ puraḥ pratijñāya dūrakṣāṃ rakṣituṃ kṣitim | [BKŚS, 2 3.1]
kiṃ śocasi na śoko 'yam upāyaḥ kṣitirakṣaṇe | [BKŚS, 2 3.2]
ṣaṣṭhaṃ pāpāṃśam ādatte rakṣann api nṛpaḥ prajāḥ | [BKŚS, 2 4.1]
nikṣiptakṣitirakṣas tu sarvam eva na muñcati | [BKŚS, 2 4.2]
tasmāj jighāṃsatā pāpaṃ puṇyaṃ copacicīṣatā | [BKŚS, 2 5.1]
rājan dhanyāḥ prajāḥ kāryāḥ sukhaṃ cānububhūṣatā | [BKŚS, 2 5.2]
na ced arthayamānānāṃ vacanaṃ naḥ kariṣyasi | [BKŚS, 2 6.1]
dhruvaṃ drakṣyasi saṃkrāntā deśān rājanvataḥ prajāḥ | [BKŚS, 2 6.2]
avṛttapūrvam asmābhir udāsīne tvayi śrutam | [BKŚS, 2 7.1]
balād agnigṛhān nītaḥ puroḍāśaḥ śunā kila | [BKŚS, 2 7.2]
baṭoś ca bhrāmyato bhikṣāṃ bhikṣāpātrād anāvṛtāt | [BKŚS, 2 8.1]
baṭutvāt kṣiptacittasya hṛtaḥ kākena modakaḥ | [BKŚS, 2 8.2]
iti śrutvā sasaṃtrāso rājā tāḍitadundubhiḥ | [BKŚS, 2 9.1]
mṛgendrāsanam adhyāste sumeruṃ maghavān iva | [BKŚS, 2 9.2]
tasmin nārūḍhamātre ca samaṃ vikasitāḥ prajāḥ | [BKŚS, 2 10.1]
udayācalakūṭasthe nalinya iva bhāskare | [BKŚS, 2 10.2]
athātīte kvacit kāle viprān papraccha pārthivaḥ | [BKŚS, 2 11.1]
dharmam ācakṣatāṃ pūjyāḥ śuddham ity atha te 'bruvan | [BKŚS, 2 11.2]
sarvavidyāvidā dharmaḥ kas tvayā nāvalokitaḥ | [BKŚS, 2 12.1]
ācāro 'yam iti vyaktam anuyuktās tvayā vayam | [BKŚS, 2 12.2]
rāgādimantaḥ puruṣās tair uktā hy apramāṇatā | [BKŚS, 2 13.1]
sāṃkhyādīnām akāryatvād vedasyaiva pramāṇatā | [BKŚS, 2 13.2]
tasmād vedeṣu vihitaṃ yat tad āsevyatām iti | [BKŚS, 2 14.1]
śrutvedaṃ nṛpatir yajñair īje niḥsaṃkhyadakṣiṇaiḥ | [BKŚS, 2 14.2]
athotsṛṣṭaprajākāryaṃ dīkṣāsantānasevayā | [BKŚS, 2 15.1]
mantrinau jātasaṃtrāsau taṃ kadācid avocatām | [BKŚS, 2 15.2]
uddhṛtaḥ śokapaṅkāt tvaṃ balibhir dvijakuñjaraiḥ | [BKŚS, 2 16.1]
uddhāryaḥ sāṃprataṃ kena dīkṣāpaṅkād duruttarāt | [BKŚS, 2 16.2]
kāmārthau yady api tyaktau sevyāv eva tathāpi tau | [BKŚS, 2 17.1]
durlabho hi vinā tābhyāṃ dharmaḥ śuddho nṛpair iti | [BKŚS, 2 17.2]
upapannam idaṃ śrutvā pratiśrutya tatheti ca | [BKŚS, 2 18.1]
devatāyācanavyagrastrīkam antaḥpuraṃ yayau | [BKŚS, 2 18.2]
pānābharaṇavāsaḥsrakpriyavāgdānamānitāḥ | [BKŚS, 2 19.1]
antaḥpuracarīḥ praiśyāś cacāra paritoṣitāḥ | [BKŚS, 2 19.2]
anantaram anujyeṣṭhaṃ devīḥ saṃmānya bhūpatiḥ | [BKŚS, 2 20.1]
vāsukinyā mahādevyā nināya saha yāminīm | [BKŚS, 2 20.2]
sa tāmracūḍarutibhir bandivṛndair vibodhitaḥ | [BKŚS, 2 21.1]
upāsiṣṭa puraḥsaṃdhyām ā divākaradarśanāt | [BKŚS, 2 21.2]
tato dhavalavāsaḥsragalaṃkārānulepanaḥ | [BKŚS, 2 22.1]
stūyamāno jayāśīrbhir āsthānasthānam āgataḥ | [BKŚS, 2 22.2]
purodhaḥprabhṛtīs tatra prakṛtīḥ prakṛtipriyaḥ | [BKŚS, 2 23.1]
mānayitvā yathāyogyaṃ sopacāraṃ vyasarjayat | [BKŚS, 2 23.2]
smayamānas tato rājā mantriṇāv idam abravīt | [BKŚS, 2 24.1]
āpānabhūmir udyāne ramaṇīyā prakalpyatām | [BKŚS, 2 24.2]
ko hi yuṣmadvidhasuhṛd vihitāpatpratikriyaḥ | [BKŚS, 2 25.1]
viṣayān na niṣeveta dṛṣṭādṛṣṭāvirodhinaḥ | [BKŚS, 2 25.2]
so 'haṃ paurajanaṃ bhṛtyān antaḥpuravicāriṇaḥ | [BKŚS, 2 26.1]
ātmānaṃ ca bhavannāthaṃ yojayāmi sukhair iti | [BKŚS, 2 26.2]
atha tau prahvamūrdhānau svāmyabhiprāyavedinau | [BKŚS, 2 27.1]
pānopakaraṇaṃ sarvaṃ sajjam evety avocatām | [BKŚS, 2 27.2]
vyāhārya sa tatas tatra sabālasthavirāṃ purīm | [BKŚS, 2 28.1]
vastrābharaṇamālyānnadānaiḥ prītām akārayat | [BKŚS, 2 28.2]
padmarāgādiśuktiṣṭham utpalādyadhivāsitam | [BKŚS, 2 29.1]
kṛtajotkāram anyonyaṃ pīyate sma tato madhu | [BKŚS, 2 29.2]
madhupānāntarāleṣu savipañcīsvanaṃ muhuḥ | [BKŚS, 2 30.1]
gīyate sma manohāri naṭādyair nṛtyate sma ca | [BKŚS, 2 30.2]
vihṛtya dinam evaṃ ca śītaraśmau divākare | [BKŚS, 2 31.1]
visṛjya prakṛtī rājā viveśāntaḥpuraṃ tataḥ | [BKŚS, 2 31.2]
tatrāpi śrutasaṃgīto dṛṣṭastrīpātranāṭakaḥ | [BKŚS, 2 32.1]
pāyitāśeṣabhāryaś ca paścān nidrām asevata | [BKŚS, 2 32.2]
evam āsevamānasya sārtavaṃ viṣayān gatāḥ | [BKŚS, 2 33.1]
vivṛddhasukharāgasya bahavas tasya vāsarāḥ | [BKŚS, 2 33.2]
sa kadācid dvijādibhyaḥ saviṣādo nyavedayat | [BKŚS, 2 34.1]
svapno mayādya yo dṛṣṭaḥ praśasyaiḥ śrūyatām asau | [BKŚS, 2 34.2]
vāhyāvalokanāyāhaṃ nirgatas tatra dṛṣṭavān | [BKŚS, 2 35.1]
mattaṃ mahāntam āyāntaṃ mātaṅgaṃ vanacāriṇam | [BKŚS, 2 35.2]
tanmadāmodam āghrāya rājyahastyapi māmakaḥ | [BKŚS, 2 36.1]
krodhād unmūlitālāno yātaḥ prati vanadvipam | [BKŚS, 2 36.2]
vanyas tu hastam utkṣipya kiṃcid ākuñcitāṅguliḥ | [BKŚS, 2 37.1]
āhūtavān iva yuddhaṃ sagarvaiḥ kaṇṭhagarjitaiḥ | [BKŚS, 2 37.2]
madīyenātha nāgena vegenāpatya dūrataḥ | [BKŚS, 2 38.1]
saṃnipāto mahān datto dantayor vanadantinaḥ | [BKŚS, 2 38.2]
sphaṭikastambhaśubhrābhyāṃ dantābhyāṃ tena māmakaḥ | [BKŚS, 2 39.1]
dūram utkṣipya nikṣiptas tato yātaḥ parāṅmukhaḥ | [BKŚS, 2 39.2]
parājitaṃ pareṇātha dṛṣṭvā svaṃ rājyahastinam | [BKŚS, 2 40.1]
nivartayitukāmo 'ham āsannān idam uktavān | [BKŚS, 2 40.2]
nivartayāmi rājyebhaṃ śīghram ānayatāṅkuśam | [BKŚS, 2 41.1]
śikṣito vatsarājena hastiśikṣām ahaṃ nanu | [BKŚS, 2 41.2]
iti mantrayamāṇo 'ham alabdhaprārthitāṅkuśaḥ | [BKŚS, 2 42.1]
pratibuddhaḥ sasaṃtrāsaḥ kim etad iti cintayan | [BKŚS, 2 42.2]
iti svapno mayā dṛṣṭaḥ kṣaṇadāyāḥ parikṣaye | [BKŚS, 2 43.1]
phalam iṣṭam aniṣṭaṃ vā pūjyair atrocyatām iti | [BKŚS, 2 43.2]
athāniṣṭaphalaṃ svapnaṃ jānanto 'pi dvijātayaḥ | [BKŚS, 2 44.1]
rājopacāracaturāḥ sthāpayāmāsur anyathā | [BKŚS, 2 44.2]
yau 'sau rājan gajo vanyas taṃ budhyasva vināyakam | [BKŚS, 2 45.1]
yaś cābhiṣekahastī taṃ rājyavighnaṃ śarīriṇam | [BKŚS, 2 45.2]
tat te gaṇapatiḥ prītaḥ prasahyoddharati prabhuḥ | [BKŚS, 2 46.1]
tvam apy unmūlitānarthaś ciraṃ pāhi mahīm iti | [BKŚS, 2 46.2]
iti duḥśliṣṭam ākarṇya phalaṃ svapnasya kalpitam | [BKŚS, 2 47.1]
sukhaṃ nālabhatāthainam abrūtāṃ mantriṇāv idam | [BKŚS, 2 47.2]
śrūyatāṃ deva yad vṛttaṃ vṛddhasya jagatīpateḥ | [BKŚS, 2 48.1]
āvābhyāṃ śrutam etac ca gṛhe kathayataḥ pituḥ | [BKŚS, 2 48.2]
mṛgendrāsanam āroḍhuṃ pradyotena kilecchatā | [BKŚS, 2 49.1]
yathāpradhānamilitāḥ pṛṣṭāḥ svapnaṃ dvijātayaḥ | [BKŚS, 2 49.2]
mama siṃhāsanasthasya sthito mūrdhni vihaṃgamaḥ | [BKŚS, 2 50.1]
vicitraiḥ saptabhiḥ pakṣaiḥ ko 'sau vyākriyatām iti | [BKŚS, 2 50.2]
teṣu nirvacaneṣv eko dvijaḥ śāṇḍilyanāmakaḥ | [BKŚS, 2 51.1]
sakampavacano 'vocan nīcaiś cañcalabhīrukaḥ | [BKŚS, 2 51.2]
rājñā svapnaphalaṃ pṛṣṭāḥ kiṃ tūṣṇīm āstha kathyatām | [BKŚS, 2 52.1]
trasyadbhiḥ paruṣād vāpi mādṛk kasmān na yujyatām | [BKŚS, 2 52.2]
aniṣṭam api vaktavyaṃ svanuṣṭhānapratikriyam | [BKŚS, 2 53.1]
duṣkarapratikāre tu yuktam ittham udāsitum | [BKŚS, 2 53.2]
iti śrutvā mahāsenaḥ saṃśayāmṛṣṭamānasaḥ | [BKŚS, 2 54.1]
śāṇḍilyam idam aprākṣīd vivakṣuṃ sphuritādharam | [BKŚS, 2 54.2]
brahman kathaya viśrabdham anujñāto dvijair api | [BKŚS, 2 55.1]
yasmāt vyāhartum ārabdhaḥ pratiṣiddho na kenacit | [BKŚS, 2 55.2]
ity uktaḥ kṣitipālena vyāhartum upacakrame | [BKŚS, 2 56.1]
ahitādi hitāntaṃ ca śrūyatāṃ deva mā kupaḥ | [BKŚS, 2 56.2]
yo 'sau saptacchadaḥ pakṣī so 'śanir duḥśravadhvaniḥ | [BKŚS, 2 57.1]
sapta pakṣās tu ye tasya sapta pakṣān nibodha tān | [BKŚS, 2 57.2]
sarvathā vistareṇālam alaṃ siṃhāsanena te | [BKŚS, 2 58.1]
kaścid āropyatām etad yasya necchasi jīvitam | [BKŚS, 2 58.2]
kaṃcid adyedam ārūḍham ardhamāseṣu saptasu | [BKŚS, 2 59.1]
atīteṣv aśanir hanti patitvā mūrdhani dhruvam | [BKŚS, 2 59.2]
iti śrutvā sphuratkrodhaḥ prabhūr bharatarohakam | [BKŚS, 2 60.1]
akṣiṇī mukharasyāsya khanyetām ity acodayat | [BKŚS, 2 60.2]
yathājñāpayasīty uktvā badhnan parikaraṃ dvijān | [BKŚS, 2 61.1]
mantrī sākṣinikocena grāhyavākyān asūcayat | [BKŚS, 2 61.2]
mṛdupūrvaṃ tato viprā mahīpālam abodhayan | [BKŚS, 2 62.1]
deva nonmattavākyāni gṛhyante paṭubuddhibhiḥ | [BKŚS, 2 62.2]
na ca kevalam unmatto brāhmaṇaś caiṣa mūḍhakaḥ | [BKŚS, 2 63.1]
tenāpi nayanoddhāraṃ naiva nigraham arhati | [BKŚS, 2 63.2]
kiṃ tu tāvad ayaṃ baddhaḥ sthāpyatāṃ vidhavāsutaḥ | [BKŚS, 2 64.1]
pakṣāḥ sapta gatā yāvat tataḥ prāpsyati nigraham | [BKŚS, 2 64.2]
siṃhāsanam api kṣipram ārohatu narādhipaḥ | [BKŚS, 2 65.1]
lagne 'sminn eva sauvarṇaḥ parīkṣārthaṃ dvijanmanaḥ | [BKŚS, 2 65.2]
yadi satyaiva vāg asya tataḥ satkāram āpsyati | [BKŚS, 2 66.1]
viparyaye khalīkāraṃ manvādiparibhāṣitam | [BKŚS, 2 66.2]
devo 'pi divasān etān vidbhiḥ brāhmaṇaiḥ saha | [BKŚS, 2 67.1]
kurvadbhiḥ śāntikarmāṇi mahākālaṃ niṣevatām | [BKŚS, 2 67.2]
iti śrutvā dvijātibhyo yuktam ity avadhārya ca | [BKŚS, 2 68.1]
bandhayitvā ca śāṇḍilyaṃ mahākālaṃ yayau nṛpaḥ | [BKŚS, 2 68.2]
tatra sapta sthitaḥ pakṣān apaśyad divase 'ntime | [BKŚS, 2 69.1]
madhyaṃdine payodālīm unnamantīṃ raviṃ prati | [BKŚS, 2 69.2]
atha sā kṣaṇamātreṇa vyāptānantadigantarā | [BKŚS, 2 70.1]
nīlakaṇṭhagalacchāyā pravṛṣṭā vṛṣṭim aśmanām | [BKŚS, 2 70.2]
caṇḍaṃ caṭacaṭāghoṣam udghoṣyāśanir utkaṭaḥ | [BKŚS, 2 71.1]
rājapratikṛtiṃ piṣṭvā tatraivāntardadhe tataḥ | [BKŚS, 2 71.2]
atha śāṇḍilyam āhvāyya kṛtvā vigatabandhanam | [BKŚS, 2 72.1]
kṣamayitvā ca vipulaiḥ saṃpradānair atoṣayat | [BKŚS, 2 72.2]
rājñā cāsya kṛtaṃ nāma tac ca loke pratiṣṭhitam | [BKŚS, 2 73.1]
so 'yaṃ mukharaśāṇḍilyaḥ siddhādeśo 'nuyujyatām | [BKŚS, 2 73.2]
tena cāhūya pṛṣṭena niḥśaṅkena niveditam | [BKŚS, 2 74.1]
śṛṇu rājan na kopaṃ ca pitṛvat kartum arhasi | [BKŚS, 2 74.2]
yo 'sau vanyo gajaḥ so 'nyo rājā rājann upāgataḥ | [BKŚS, 2 75.1]
bhavadīyo bhavān eva sarvathā śrūyatām idam | [BKŚS, 2 75.2]
tvam anyena mahīpāla mahīpālena rājyataḥ | [BKŚS, 2 76.1]
svataḥ pracyāvitas tasmād yuktam āsthīyatām iti | [BKŚS, 2 76.2]
iti śrutvā mahīpāle viṣādānatamūrdhani | [BKŚS, 2 77.1]
śanair mukharaśāṇḍilyapramukhā niryayur dvijāḥ | [BKŚS, 2 77.2]
mantrimātrasahāyas tu rājā kṛtvā avaguṇṭhanam | [BKŚS, 2 78.1]
kaḥ syād rājeti cintāvān niṣasāda nṛpāsane | [BKŚS, 2 78.2]
siddhādeśasya tu vacaḥ śraddadhānaḥ surohakaḥ | [BKŚS, 2 79.1]
viṣādād dīnayā vācā mahīpālam abhāṣata | [BKŚS, 2 79.2]
mahāsenena duḥsvapnaḥ sa yathā vañcitas tathā | [BKŚS, 2 80.1]
vañcaya tvam api kṣipram atyāsannaphalo hy asau | [BKŚS, 2 80.2]
tiryagyonigataḥ kaścid adhyāstāṃ pārthivāsanam | [BKŚS, 2 81.1]
devo 'pi divasān kāṃścid vanavāsī bhavatv iti | [BKŚS, 2 81.2]
tuṣṇībhūtaṃ tu rājānam eva bruvati mantriṇi | [BKŚS, 2 82.1]
gopālatanayas tatra viveśāvantivardhanaḥ | [BKŚS, 2 82.2]
tasya saṃkrīḍamānasya dūram utpatya kandukaḥ | [BKŚS, 2 83.1]
nipatyotpatya ca punaḥ siṃhāsanatalaṃ gataḥ | [BKŚS, 2 83.2]
avantivardhanayaśā bhagini tena coditā | [BKŚS, 2 84.1]
siṃhāsanatalād eva kandukaḥ kṛṣyatām iti | [BKŚS, 2 84.2]
tayoktaṃ svayam eva tvaṃ kiṃ na karṣasi kandukam | [BKŚS, 2 85.1]
kiṃ cāhaṃ bhavataḥ praiṣyā yenādiśasi mām iti | [BKŚS, 2 85.2]
tataḥ paśyeti tām uktvā tad utkṣipya nṛpāsanam | [BKŚS, 2 86.1]
avantivardhano 'nyatra sthāpayāmāsa nirvyathaḥ | [BKŚS, 2 86.2]
sa tu kandukam ādātum ārabdhaś ca nṛpeṇa tu | [BKŚS, 2 87.1]
siṃhāsanād avaplutya pariṣvaktas trapānataḥ | [BKŚS, 2 87.2]
athānantaram āhūya rājā prakṛtimaṇḍalam | [BKŚS, 2 88.1]
uvāca rājaputro 'yam adya rajye 'bhiṣicyatām | [BKŚS, 2 88.2]
yuṣmatsamakṣam ukto 'haṃ bhrātrā jyeṣṭhena gacchatā | [BKŚS, 2 89.1]
avantivardhanaṃ putraṃ matprītyā pālayer iti | [BKŚS, 2 89.2]
tadādeśāt sutatvāc ca so 'yaṃ saṃvardhito 'dhunā | [BKŚS, 2 90.1]
pitryam āsanam adhyāstāṃ nyāsaṃ pratyarpitaṃ mayā | [BKŚS, 2 90.2]
athāsmin saṃkaṭe kārye pālakena pradarśite | [BKŚS, 2 91.1]
sabhāyām ānatāṅgāyāṃ na kaścid kiṃcid uktavān | [BKŚS, 2 91.2]
tato dharmārthakāmānāṃ mātrām ākhyāya pālakaḥ | [BKŚS, 2 92.1]
putram āropayāmāsa siṃhāsanam avantiyam | [BKŚS, 2 92.2]
kṛṣṇājināmbaradharaḥ kṛtakeśanāśaḥ skandhāvasaktakarako nṛpatiḥ purāṇaḥ | [BKŚS, 2 93.1]
adhyāsita munivaraiḥ saha kāśyapena mandaspṛho 'sitagiriṃ tapase jagāma | [BKŚS, 2 93.2]
{BKŚS, 3}
athāvantiṣu jantūnāṃ kṣudrāṇām api kenacit | [BKŚS, 3 1.1]
janyate sma na saṃtāpaḥ pārthive 'vantivardhane | [BKŚS, 3 1.2]
evaṃ bahuṣu yāteṣu vāsareṣu mahīpatiḥ | [BKŚS, 3 2.1]
kadācid vāhayitvāśvān nivṛtto dṛṣṭavān kvacit | [BKŚS, 3 2.2]
tamālālambidolāntar vilasantīṃ kumārikām | [BKŚS, 3 3.1]
kālindīhradasaṃkrāntāṃ lolām indukalām iva | [BKŚS, 3 3.2]
uttarīyāntasaṃsaktam ākarṣantīṃ śikhaṇḍakam | [BKŚS, 3 4.1]
nirmucyamānanirmokaṃ bhogaṃ bhogavadhūm iva | [BKŚS, 3 4.2]
dṛśyamānas tayā rājā tāṃ ca paśyan punaḥ punaḥ | [BKŚS, 3 5.1]
āvṛto hayaśālābhiḥ svaṃ viveśa niveśanam | [BKŚS, 3 5.2]
tatra saṃkṣiptam āsevya majjanādi rahogataḥ | [BKŚS, 3 6.1]
dolāyamānahṛdayo dolām eva vyacintayat | [BKŚS, 3 6.2]
mandāśanābhilāṣasya mandanidrasya bhūpateḥ | [BKŚS, 3 7.1]
mandadharmārthacintasya divasāḥ katicid gatāḥ | [BKŚS, 3 7.2]
kadācid atha velāyāṃ mandaraśmau divākṛti | [BKŚS, 3 8.1]
kṣubhitānām ivāśrauṣīt sa nirghoṣam udanvatām | [BKŚS, 3 8.2]
didṛkṣuḥ kāraṇaṃ tasya samudbhūtakutūhale | [BKŚS, 3 9.1]
prāsādatalam arohad antaḥpuracarāvṛtaḥ | [BKŚS, 3 9.2]
nṛmātaṅgaturaṃgoṣṭragavājaiḍakarāsabhān | [BKŚS, 3 10.1]
saṃpramardantam adrākṣīn mātaṅgaṃ saṃghamardanam | [BKŚS, 3 10.2]
unmūlitamahāvṛkṣaś cūrṇitaprāṃśumandiraḥ | [BKŚS, 3 11.1]
bhṛṅgamālāparīvāraḥ sa yayau pratipakṣaṇam | [BKŚS, 3 11.2]
pānaprasaktamātaṅgamaṇḍalaprahitekṣaṇam | [BKŚS, 3 12.1]
mātaṅgarājam adrākṣīn mātaṅgagrāmaṇīs tataḥ | [BKŚS, 3 12.2]
ādideśa samīpasthāṃ kanyakām avilambitam | [BKŚS, 3 13.1]
hastikīṭo 'yam uddāmo durdānto damyatām iti | [BKŚS, 3 13.2]
karāmbhoruhasaṃsparśasubhagenātha sāmbhasā | [BKŚS, 3 14.1]
ārāt siṣeca kariṇaṃ kare kuñcitapuṣkare | [BKŚS, 3 14.2]
atha saṃrambhasaṃhārāt saṃvellitakaraḥ karī | [BKŚS, 3 15.1]
vavande caraṇau tasyāḥ saṃspṛśya śirasā mahīm | [BKŚS, 3 15.2]
tām avantipatir dṛṣṭvā dṛṣṭapūrvāṃ tathāgatām | [BKŚS, 3 16.1]
citrīyamāṇahṛdayaś cintayāmāsa cetasā | [BKŚS, 3 16.2]
kiṃ citraṃ yad ayaṃ nāgaḥ saharāgaḥ sacetanaḥ | [BKŚS, 3 17.1]
vaśīkṛtaḥ śarīriṇyā vaśīkaraṇavidyayā | [BKŚS, 3 17.2]
iyaṃ hi vītarāgādīn munīn api nirīkṣitā | [BKŚS, 3 18.1]
vaśīkuryād viśantī ca calayed acalān api | [BKŚS, 3 18.2]
athendrāyudharāgeṇa sottarīyeṇa dantayoḥ | [BKŚS, 3 19.1]
baddhāṃ dolām adhiṣṭhāya nāgaṃ yāhīty acodayat | [BKŚS, 3 19.2]
tato mandatarābhyāsaiś caraṇaiḥ saṃghamardanaḥ | [BKŚS, 3 20.1]
abhistambham agād vītabhayapaurajanāvṛtaḥ | [BKŚS, 3 20.2]
tayoktam ātapaś caṇḍaḥ saṃtāpayati mām iti | [BKŚS, 3 21.1]
aśokapallavaiś chāyām atha tasyāś cakāra saḥ | [BKŚS, 3 21.2]
bandhayitvā gajaṃ stambhe prāsādatalavartinam | [BKŚS, 3 22.1]
vanditvā ca mahīpālaṃ mātaṅgī pakṣaṇaṃ yayau | [BKŚS, 3 22.2]
mātaṅgīvandanāpūtam ātmānaṃ prekṣya pārthivaḥ | [BKŚS, 3 23.1]
keyaṃ kasya kuto veti pṛcchati sma surohakam | [BKŚS, 3 23.2]
sa tasmai kathayāmāsa deva na jñāyate kutaḥ | [BKŚS, 3 24.1]
sahasaivedam āyātaṃ parun mātaṅgapakṣaṇam | [BKŚS, 3 24.2]
ṛddhimanto 'tra mātaṅgās teṣām utpalahastakaḥ | [BKŚS, 3 25.1]
grāmaṇīs tasya kanyeyaṃ sutā surasamañjarī | [BKŚS, 3 25.2]
iti śrutvā praviśyāntar dhyāyan surasamañjarīm | [BKŚS, 3 26.1]
svadehaṃ yāpayāmāsa pittajvaracikitsitaiḥ | [BKŚS, 3 26.2]
surohakas tu taṃ dṛṣṭvā mātaṅgīdūṣitāśayam | [BKŚS, 3 27.1]
ākhyad aṅgāravatyai sa tannaptur vṛttam īdṛśam | [BKŚS, 3 27.2]
sā tu sthitvā kṣaṇaṃ tūṣṇīṃ vicārastimitekṣaṇā | [BKŚS, 3 28.1]
smitāpagamitatrāsaṃ surohakam abhāṣata | [BKŚS, 3 28.2]
mātaṅgarūpadhāriṇyo yathānyā divyayoṣitaḥ | [BKŚS, 3 29.1]
tatheyam api kenāpi nimittenāgatā mahīm | [BKŚS, 3 29.2]
kva saṃghamardano vyālaḥ kva ca taddantalambanam | [BKŚS, 3 30.1]
vyāpāro 'yam adivyasya prekṣitaḥ kena kasyacit | [BKŚS, 3 30.2]
athavālaṃ vimarśena svayaṃ sabandhino gṛham | [BKŚS, 3 31.1]
kanyāṃ varayituṃ yāmi nātmatulyāsti dūtikā | [BKŚS, 3 31.2]
sātha pravahaṇārūḍhā vṛddhaviprapuraḥsarā | [BKŚS, 3 32.1]
gatvā pakkaṇamadhyasthaṃ dadarśotpalahastakam | [BKŚS, 3 32.2]
dūrād eva sa dṛṣṭvā tām āttakarkaraveṇukaḥ | [BKŚS, 3 33.1]
saha mātaṅgasaṃghena vavande dūram utsṛtaḥ | [BKŚS, 3 33.2]
athāṅgāravatī yānād avatīrṇā tam abravīt | [BKŚS, 3 34.1]
ahaṃ tvāṃ draṣṭum āyātā tvam apy eṣa palāyase | [BKŚS, 3 34.2]
kāryaṃ me mahad āsannam ādhīnaṃ cāpi tat tvayi | [BKŚS, 3 35.1]
dūrotsaraṇam utsṛjya tena ḍhaukasva mām iti | [BKŚS, 3 35.2]
tam utsāritamātaṅgaṃ sāsannāsīnam abravīt | [BKŚS, 3 36.1]
mannaptre dīyatāṃ rājñe rājñī surasamañjarī | [BKŚS, 3 36.2]
cāṇḍālīsparśanaṃ rājā nārhatīty evamādibhiḥ | [BKŚS, 3 37.1]
na ca grāmeyakālāpais tvaṃ māṃ bādhitum arhasi | [BKŚS, 3 37.2]
yaś ca divyābhimānas te tatrāpīdaṃ mamottaram | [BKŚS, 3 38.1]
mamāpi bhadra dauhitraś cakravartī bhavādṛśām | [BKŚS, 3 38.2]
ity aṅgāravatīvākyam ākarṇyotpalahastakaḥ | [BKŚS, 3 39.1]
anuktottara evāsyai tatheti pratipannavān | [BKŚS, 3 39.2]
atha pracchannam āropya yugyaṃ surasamañjarīm | [BKŚS, 3 40.1]
mṛtasaṃjīvinī naptur asāv oṣadhim ānayat | [BKŚS, 3 40.2]
pariṇīya tu mātaṅgīm antar antaḥpurād bahiḥ | [BKŚS, 3 41.1]
sa buddhyāpi na yāti sma pratyakṣam api tāṃ smaran | [BKŚS, 3 41.2]
iyam evāsti tattvena mithyānyad iti cintayan | [BKŚS, 3 42.1]
gandharvanagarākāraṃ sa saṃsāram amanyata | [BKŚS, 3 42.2]
gamayan divasān evam ekadā saha kāntayā | [BKŚS, 3 43.1]
sa prāsādagato 'paśyat pakṣaṇaṃ nirjanaṃgamam | [BKŚS, 3 43.2]
taṃ ca dṛṣṭvā triyāmānte mandaṃ surasamañjarī | [BKŚS, 3 44.1]
krandantī parimṛjyāśrum anuyukteti bhūbhṛtā | [BKŚS, 3 44.2]
kiṃ śūnyaṃ pakkaṇaṃ dṛṣṭvā rudyate sundari tvayā | [BKŚS, 3 45.1]
utānyad asti duḥkhasya kāraṇaṃ kathyatām iti | [BKŚS, 3 45.2]
sābravīt kiṃ mamādyāpi pakkaṇena bavadgateḥ | [BKŚS, 3 46.1]
kiṃ tu kāraṇam asty anyad bhīṣaṇaṃ tan niśāmyatām | [BKŚS, 3 46.2]
siddhamātaṅgavidyo 'yaṃ pitā mama maharddhikaḥ | [BKŚS, 3 47.1]
saptavarṇapure pūrvaṃ vāyumukte pure 'vasat | [BKŚS, 3 47.2]
tatra kālaḥ śvapāko 'sti vidyādharagaṇādhamaḥ | [BKŚS, 3 48.1]
ipphako nāma tasyaiva pitrāhaṃ ca pratiśrutā | [BKŚS, 3 48.2]
tātasya viyatāyātaḥ kadācid atha mārutaḥ | [BKŚS, 3 49.1]
rajaḥpiśaṅgabhṛṅgālīm aharat kusumasrajam | [BKŚS, 3 49.2]
sā tu saṃdhyām upāsīnaṃ gaṅgārodhasi nāradam | [BKŚS, 3 50.1]
sthāṇusthiraṃ bhujaṃgīva vilolā paryaveṣṭayat | [BKŚS, 3 50.2]
vyutthitaś ca samādhes taṃ dṛṣṭvā lohitalocanaḥ | [BKŚS, 3 51.1]
nāradaś caṇḍakopatvād uccair idam abhāṣata | [BKŚS, 3 51.2]
śarīropahatā mālā yeneyaṃ mālabhāriṇā | [BKŚS, 3 52.1]
kṣiptā mayi manuṣyeṣu caṇḍālaḥ sa bhavatv iti | [BKŚS, 3 52.2]
so 'tha śāpopataptena pitrā vijñāpito mama | [BKŚS, 3 53.1]
tīvrasya brahmaśāpasya pratīkāro bhavatv iti | [BKŚS, 3 53.2]
atha kṛpāmbuśamitakrodhajvālākadambakaḥ | [BKŚS, 3 54.1]
nāradāgnir uvācedaṃ mlānam utpalahastakam | [BKŚS, 3 54.2]
na śakyaḥ pratisaṃhartuṃ śāpavahnir mayāpy ayam | [BKŚS, 3 55.1]
utsṛṣṭaḥ kṛtapuṅkhena dhānuṣkeṇeva sāyakaḥ | [BKŚS, 3 55.2]
kiṃtv anicchāśamāḥ śāpāḥ prājñair abhimukhā gatāḥ | [BKŚS, 3 56.1]
svalpenāpi hi vañcyante tena tvam api vañcaya | [BKŚS, 3 56.2]
pariṇeṣyati gaupālir bhavatas tanayāṃ yadā | [BKŚS, 3 57.1]
tadā tvaṃ dāruṇād asmād asmacchāpād vimokṣyase | [BKŚS, 3 57.2]
iti śāpe varaṃ labdhvā vayaṃ tvatpādapālitāḥ | [BKŚS, 3 58.1]
uṣitā varjitā duḥkhair ahorātrasamāṃ samām | [BKŚS, 3 58.2]
sāhaṃ muneḥ prasādena jātā tvatpādapālikā | [BKŚS, 3 59.1]
tenāpi śāntaśāpena svargād asmān nirākṛtā | [BKŚS, 3 59.2]
sa kadācid ito dṛṣṭvā gatam utpalahastakam | [BKŚS, 3 60.1]
matkṛte tvām api krūra ipphakaḥ pīḍayed iti | [BKŚS, 3 60.2]
nirmātaṅgam idaṃ dṛṣṭvā mayā pitṛniveśanam | [BKŚS, 3 61.1]
caṇḍālabhayaśaṅkinyā ruditaṃ niḥsahāyayā | [BKŚS, 3 61.2]
asti cātrāpi sukara upāyaḥ sa tu duṣkaraḥ | [BKŚS, 3 62.1]
mahārājasya sādhyatvāt pratikūlo hi pārthivaḥ | [BKŚS, 3 62.2]
yadi vijñāpayantīṃ māṃ nānyathā vaktum iṣyasi | [BKŚS, 3 63.1]
tato vijñāpayiṣyāmi kartavye tu bhavān prabhuḥ | [BKŚS, 3 63.2]
athoktaṃ janarājena yad icchasi tad ucyatām | [BKŚS, 3 64.1]
muktvānyastrīkathāṃ bhīru sarvaṃ sampādayāmi te | [BKŚS, 3 64.2]
athānandajanetrāmbusiktānanapayodharā | [BKŚS, 3 65.1]
atiprasāda ity uktvā abravīt surasamañjarī | [BKŚS, 3 65.2]
vidyādharādirājena vyavasthā sthāpitā yathā | [BKŚS, 3 66.1]
hiṃsitavyaḥ sadoṣo 'pi na antaḥpuragato nṛpaḥ | [BKŚS, 3 66.2]
itīdaṃ nṛpatiḥ śrutvā tām uvāca kṛtasmitaḥ | [BKŚS, 3 67.1]
anugrahe 'pi yācñeti yad idaṃ tad idaṃ nanu | [BKŚS, 3 67.2]
tataś cārabhya divasād aharniśam avantipaḥ | [BKŚS, 3 68.1]
amāvāsyāṃ śaśīvāsīj janadurlabhadarśanaḥ | [BKŚS, 3 68.2]
kadācid atha niryāntīṃ purīm udakadānakam | [BKŚS, 3 69.1]
śrutvā harmyāvalīśeṣāṃ rājāpy āsīt samutsukaḥ | [BKŚS, 3 69.2]
śaiśavaprāptarājyatvād indriyānītamānasaḥ | [BKŚS, 3 70.1]
tadālpadarśī samayaṃ visasmāra sa taṃ tataḥ | [BKŚS, 3 70.2]
prasuptām eva dayitām āropya śibikāṃ niśi | [BKŚS, 3 71.1]
taṭaṃ śivataḍāgasya citravṛttāntam ānayat | [BKŚS, 3 71.2]
tatas tan makarākīrṇaṃ poteneva mahārṇavam | [BKŚS, 3 72.1]
plavena vyacarat sārdhaṃ bhāryayā vītanidrayā | [BKŚS, 3 72.2]
anujñātāvagāhāṃś ca paśyan paurakumārakān | [BKŚS, 3 73.1]
so 'paśyad dayitāṃ bhītāṃ mā bhaiṣīr iti cābravīt | [BKŚS, 3 73.2]
sāvadat pālitā yena prajāḥ sarvā na bibhyati | [BKŚS, 3 74.1]
tasyaivorasi tiṣṭhantī bibhemīti na yujyate | [BKŚS, 3 74.2]
kiṃtu yātrānubhūteyam idānīṃ niṣprayojanam | [BKŚS, 3 75.1]
ihāsitam ahaṃ manye tasmād āvartyatām iti | [BKŚS, 3 75.2]
yātrāpahṛtacetastvāt tadvākyam avakarṇayan | [BKŚS, 3 76.1]
sabhāryaṃ baddham ātmānam aikṣatāvantivardhanaḥ | [BKŚS, 3 76.2]
krandatām atha paurāṇāṃ paśyatāṃ cordhvacakṣuṣām | [BKŚS, 3 77.1]
ipphakaḥ sphuritakrodhaḥ samutkṣipya jahāra tam | [BKŚS, 3 77.2]
athāṅgāravatīṃ mūḍhāṃ pautrāpaharaṇaśravāt | [BKŚS, 3 78.1]
hlādayāmāsatur vākyaiḥ sacivau sajalānilaiḥ | [BKŚS, 3 78.2]
sā tāv uvāca saṃbhrāntā gatvāsitagiriṃ laghu | [BKŚS, 3 79.1]
pālakaḥ śrāvyatāṃ sūnor vṛttāntam iti tau gatau | [BKŚS, 3 79.2]
kāśyapapramukhāṃs tatra namaskṛtya ca tāpasān | [BKŚS, 3 80.1]
vanditāyācacakṣāte pālakāya hṛtaṃ sutam | [BKŚS, 3 80.2]
atha kaṇṭhagataprāṇaṃ kāśyapaḥ samajīvayat | [BKŚS, 3 81.1]
svantaḥ khalv eṣa vṛttānta iti vākyāmṛtena tam | [BKŚS, 3 81.2]
saṃdehaś cen nirīkṣasva nabhaḥprasthāpitekṣaṇaḥ | [BKŚS, 3 82.1]
āyāntīm eva jānīhi putravārttāṃ śivām iti | [BKŚS, 3 82.2]
athāgacchantam aikṣanta nabhaḥprahitadṛṣṭayaḥ | [BKŚS, 3 83.1]
cakāsadasicarmāṇaṃ divi divyaṃ tapasvinaḥ | [BKŚS, 3 83.2]
so 'vatīrya marunmārgād asvatantrīkṛtepphakaḥ | [BKŚS, 3 84.1]
saha cāvantināthena kāśyapādīn avandata | [BKŚS, 3 84.2]
vadhūvanditapāde ca cetanāvati pālake | [BKŚS, 3 85.1]
vidyādharaḥ kathitavān vṛttāntaṃ munisaṃnidhau | [BKŚS, 3 85.2]
naravāhanadattasya vidyādharapateḥ priyam | [BKŚS, 3 86.1]
māṃ divākaradevākhyaṃ jānīta paricārakam | [BKŚS, 3 86.2]
so 'haṃ himavato gacchan nabhasā malayācalam | [BKŚS, 3 87.1]
upariṣṭād avantīnāṃ caṇḍālaṃ dṛṣṭavān imam | [BKŚS, 3 87.2]
apahṛtyāpagacchantaṃ sadāraṃ medinīpatim | [BKŚS, 3 88.1]
ipphakaṃ nāma mātaṅgaṃ vidyādharakulādhamam | [BKŚS, 3 88.2]
muñceti ca mayoktaḥ san yadāyaṃ na vimuktavān | [BKŚS, 3 89.1]
tadā yuddhena nirjitya prāptitaś cakravartinam | [BKŚS, 3 89.2]
anuyuktaś ca tenāyam ayaṃ rājā hṛtas tvayā | [BKŚS, 3 90.1]
kim ity avocad etena yan me dārā hṛtā iti | [BKŚS, 3 90.2]
atha bhartrāham ādiṣṭaḥ saṃyamya prāpyatām ayam | [BKŚS, 3 91.1]
sabhāsadbhiḥ sabhāṃ sadbhiḥ kāśyapādyair adhiṣṭhitām | [BKŚS, 3 91.2]
vyavahāre vinirjitya labdhā surasamañjarīm | [BKŚS, 3 92.1]
vardhamānakamālāṃ vā nirjito 'yaṃ sarāsabhām | [BKŚS, 3 92.2]
aham apy āryuṣaṃ draṣṭuṃ kāśyapaṃ svaṃ ca mātulam | [BKŚS, 3 93.1]
āgantā svaḥ pratijñātaṃ teṣām āgamanaṃ mayā | [BKŚS, 3 93.2]
tataḥ saṃmānya rājānaṃ divyair ambarabhūṣaṇaiḥ | [BKŚS, 3 94.1]
āliṅgya ca sasauhārdaṃ mayā saha visṛṣṭavān | [BKŚS, 3 94.2]
sa cāyam ipphako baddhaḥ sadāraś caiṣa bhūpatiḥ | [BKŚS, 3 95.1]
cakravartī ca vo draṣṭum āgantā sāvarodhanaḥ | [BKŚS, 3 95.2]
te divākaradevasya śrutvedam ṛṣayo vacaḥ | [BKŚS, 3 96.1]
harṣāśrusiktatanavaḥ kṛcchrād akṣapayan kṣapām | [BKŚS, 3 96.2]
atha prātar nabhovyāpi nirabhre vyomni garjitam | [BKŚS, 3 97.1]
ākarṇya munayo 'pṛcchan kim etad iti khecaram | [BKŚS, 3 97.2]
so 'bravīd eṣa nirghoṣo dundubhīnāṃ vimāninām | [BKŚS, 3 98.1]
vimānagarbhavartitvāt śrūyate garjitākṛtiḥ | [BKŚS, 3 98.2]
ayam āyāti naḥ svāmī vidyādharapatīśvaraḥ | [BKŚS, 3 99.1]
garjaddundubhijīmūto nabhasā dṛśyatām iti | [BKŚS, 3 99.2]
rohitendradhanurvidyudbalākādyutipiñjaram | [BKŚS, 3 100.1]
ambhodānām iva vyāpta sakalāśānabhastalam | [BKŚS, 3 100.2]
nānāratnaprabhājālakarālam atha tāpasaiḥ | [BKŚS, 3 101.1]
ārād āyādvimānānāṃ divo vṛndam adṛśyata | [BKŚS, 3 101.2]
avatīryāśramadvāri vimānaṃ cakravartinaḥ | [BKŚS, 3 102.1]
sthitam anyāni śailasya kandarāsānumūrdhasu | [BKŚS, 3 102.2]
vidyādharādhirājasya vimānaṃ kamalākṛti | [BKŚS, 3 103.1]
padmarāgapalāśānāṃ ṣaḍviṃśatyā pariṣkṛtam | [BKŚS, 3 103.2]
svayaṃ garuḍapāṣāṇakarṇikāmadhyam āsthitaḥ | [BKŚS, 3 104.1]
sthitās tasya palāśeṣu bhāryāś citravibhūṣaṇāḥ | [BKŚS, 3 104.2]
sabhāryākariṇīyūthaḥ sa vidyādharakuñjaraḥ | [BKŚS, 3 105.1]
sabhāṃ kamalinīm āgāt phullānanasaroruhām | [BKŚS, 3 105.2]
abhivādya tatas tatra kāśyapapramukhān munīn | [BKŚS, 3 106.1]
harṣātiśayaniśceṣṭaṃ vavande mātulaṃ munim | [BKŚS, 3 106.2]
bhartāram anuyāntībhir anujyeṣṭhatapasvinaḥ | [BKŚS, 3 107.1]
devībhir vanditās tasya śvaśuras tadanantaram | [BKŚS, 3 107.2]
anujñātāsanāsīnaṃ kāśyapaś cakravartinam | [BKŚS, 3 108.1]
prasṛṣṭānandanetrāmbur abravīd gadgadākṣaram | [BKŚS, 3 108.2]
aprāpteṣṭārthasaṃpattivāñchāśīr abhidhīyate | [BKŚS, 3 109.1]
āyuṣmatā tu tat prāptam āśiṣāṃ yad agocaram | [BKŚS, 3 109.2]
kiṃtu saṃbhāṣitaiḥ kāryaṃ pratisambhāṣaṇaṃ yataḥ | [BKŚS, 3 110.1]
ācāram anugacchadbhir asmābhir idam ucyate | [BKŚS, 3 110.2]
anindyam idam aiśvaryaṃ sabhāryāsuhṛdas tava | [BKŚS, 3 111.1]
mahākalpāvasāne 'pi kūṭasthaṃ tiṣṭhatām iti | [BKŚS, 3 111.2]
pālakenānuyuktas tu vadhūnāṃ gotranāmanī | [BKŚS, 3 112.1]
gomukhaḥ kathayāmāsa preritaś cakravartinā | [BKŚS, 3 112.2]
evamādikathānte ca cakravartī tapasvinaḥ | [BKŚS, 3 113.1]
abravīd ipphakaḥ pūjyā mātaṅga anuyujyatām | [BKŚS, 3 113.2]
kaṃ doṣam ayam uddiśya yātrāvyāpṛtamānasam | [BKŚS, 3 114.1]
sārdhaṃ surasamañjaryā rājānaṃ hṛtavān iti | [BKŚS, 3 114.2]
sa pṛṣṭaḥ pratyuvācedaṃ mahyam utpalahastakaḥ | [BKŚS, 3 115.1]
dattvā duhitaraṃ paścād etasmai dattavān iti | [BKŚS, 3 115.2]
atha brūhīti pṛṣṭaḥ sann uvācāvantivardhanaḥ | [BKŚS, 3 116.1]
dattvā na dattavān yo 'smai nanv asau pṛcchyatām iti | [BKŚS, 3 116.2]
athojjhitāsanaḥ sabhyān uvācotpalahastakaḥ | [BKŚS, 3 117.1]
yathāhāyaṃ tathaivedaṃ viśeṣaṃ tu nibodhata | [BKŚS, 3 117.2]
nāradena purā śaptaḥ kruddhenāhaṃ yathā tathā | [BKŚS, 3 118.1]
pratyakṣam eva pūjyānāṃ divyalocanacakṣuṣām | [BKŚS, 3 118.2]
tadā mayaiṣa dīrghāyur bahukṛtvaḥ prabodhitaḥ | [BKŚS, 3 119.1]
sutā dattā mayā tubhyam upayacchasva tām iti | [BKŚS, 3 119.2]
uktaś caivam uvācāyaṃ ninditāṃ kaḥ sacetanaḥ | [BKŚS, 3 120.1]
kanyakām upayaccheta śāpadagdhāt kulād iti | [BKŚS, 3 120.2]
pratyākhyātā yadānena caṇḍasiṃhādisaṃnidhau | [BKŚS, 3 121.1]
avantipataye dattā tadā surasamañjarī | [BKŚS, 3 121.2]
saṃdehaś cedamī sarve vidyādharagaṇeśvarāḥ | [BKŚS, 3 122.1]
pṛcchyantām iti pṛṣṭaiś ca tat tatheti niveditam | [BKŚS, 3 122.2]
kāśyapas tam athāvocad avasanno 'si khecara | [BKŚS, 3 123.1]
caṇḍasiṃhādibhir yasmāt pramāṇaiḥ pratipāditaḥ | [BKŚS, 3 123.2]
asya cāvinayasyedaṃ prāyaścittaṃ samācara | [BKŚS, 3 124.1]
vārāṇasyāṃ mṛtāṅgāni gaṅgāmbhasi nimajjaya | [BKŚS, 3 124.2]
pretāvāsakṛtāvāso vasānaḥ pretacīvaram | [BKŚS, 3 125.1]
bhaikṣāśanaś ca varṣānte muktaśāpo bhaviṣyasi | [BKŚS, 3 125.2]
athojjayanyāḥ kathamapy upāgatair jarāndhajātyandhajaḍārbhakair api | [BKŚS, 3 126.1]
didṛkṣubhir vatsanarendranandanaṃ tapovanaṃ sapramadais tadāvṛtam | [BKŚS, 3 126.2]
{BKŚS, 4}
atha vidyādharapatiḥ kāśyapenāryuṣā puraḥ | [BKŚS, 4 1.1]
ṛṣimātulamitrāṇāṃ pṛṣṭo bhāryāgaṇasya ca | [BKŚS, 4 1.2]
āyuṣman vayam ete ca tapovittāḥ sapālakāḥ | [BKŚS, 4 2.1]
tvatkathāśravaṇotkaṇṭhaniṣkampamanasaḥ sthitāḥ | [BKŚS, 4 2.2]
aiśvaryaṃ durlabhaṃ labdham idam āyuṣmatā yathā | [BKŚS, 4 3.1]
svīkṛtāś ca yathā vadhvas tathā naḥ kathyatām iti | [BKŚS, 4 3.2]
atha vidyādhareśasya pṛṣṭasyeti tapasvinā | [BKŚS, 4 4.1]
trāsāt pṛthutarākṣasya jātam acchāyam ānanam | [BKŚS, 4 4.2]
acintayac ca kaṣṭeyam āpad āpatitā yataḥ | [BKŚS, 4 5.1]
atyāsanno 'ticapalaḥ ko na dahyeta vahninā | [BKŚS, 4 5.2]
iyam api bhṛśaṃ raktā prītyāham anayāhṛtaḥ | [BKŚS, 4 6.1]
idaṃ sacetanaḥ ko nu kathayed gurusaṃnidhau | [BKŚS, 4 6.2]
śūro mayā hataḥ śatrur māṃ śūraḥ śaraṇaṃ gataḥ | [BKŚS, 4 7.1]
iti śūrakathāṃ śūraḥ kuryāt kaḥ śūrasaṃnidhau | [BKŚS, 4 7.2]
anākhyāne muneḥ śāpo mahāpātakam anyathā | [BKŚS, 4 8.1]
sulabhānto varaṃ śāpo dustaraṃ na tu pātakam | [BKŚS, 4 8.2]
kṛta eva tu gauryā me prasādaḥ saṃkaṭeṣu mām | [BKŚS, 4 9.1]
smarer iti na ca nyāyyaṃ tām api smartum īdṛśi | [BKŚS, 4 9.2]
iti cintitamātraiva purastāc cakravartinaḥ | [BKŚS, 4 10.1]
abhāṣata mahāgaurī prabhopahatabhāskarā | [BKŚS, 4 10.2]
ṛṣimātulabhāryāṇāṃ suhṛdāṃ ca sabhūbhujām | [BKŚS, 4 11.1]
śrotuṃ yad ucitaṃ yasya sa tac chroṣyati netaraḥ | [BKŚS, 4 11.2]
ity uktvā vadane tasya paṭūbhūtvā sarasvatī | [BKŚS, 4 12.1]
caritaṃ kathayāmāsa sā citraṃ cakravartinaḥ | [BKŚS, 4 12.2]
munimātulamitrāṇi rājāno dayitāś ca ye | [BKŚS, 4 13.1]
ākhyāyamānaṃ caritaṃ śṛṇvantv acalacetasaḥ | [BKŚS, 4 13.2]
asti vatseṣu nagarī kauśāmbī hṛdayaṃ bhuvaḥ | [BKŚS, 4 14.1]
saṃniviṣṭānukālindi tasyām udayano nṛpaḥ | [BKŚS, 4 14.2]
manāg janapadasyāsya nagaryāḥ pārthivasya ca | [BKŚS, 4 15.1]
kathayeyaṃ yadi guṇān na kathā kathitā bhavet | [BKŚS, 4 15.2]
yo hi saptārṇavadvīpāṃ draṣṭum uccalitaḥ kṣitim | [BKŚS, 4 16.1]
ratnāni gaṇayen meroḥ kadā draṣṭā sa medinīm | [BKŚS, 4 16.2]
tasmād alaṃ prasaṅgena kathāvyāsaṅgakāriṇā | [BKŚS, 4 17.1]
kathyamānāṃ kathām eva śṛṇuta prakṛtāṃ mayā | [BKŚS, 4 17.2]
mahāvarodhanasyāpi bhāryābuddhir dvaye sthitā | [BKŚS, 4 18.1]
tasya vāsavadattāyāṃ padmāvatyāṃ ca bhūpateḥ | [BKŚS, 4 18.2]
mahāprabhāvā nṛpateḥ śārṅgapāṇer bhujā iva | [BKŚS, 4 19.1]
sakāyā iva copāyāś catvāro mitramantriṇaḥ | [BKŚS, 4 19.2]
ṛṣabhaś ca rumaṇvāṃś ca tathā yaugandharāyaṇaḥ | [BKŚS, 4 20.1]
vasantakaś ceti sa taiḥ saha kālam ayāpayat | [BKŚS, 4 20.2]
kadācid āsthānagataṃ nṛpaṃ vāṇijadārakau | [BKŚS, 4 21.1]
jānuspṛṣṭamahī pṛṣṭau saṃvijñāpayatām idam | [BKŚS, 4 21.2]
devāvayoḥ pitā yātaḥ sabhayaṃ makarālayam | [BKŚS, 4 22.1]
saha tena sa potena nāgalokaṃ praveśitaḥ | [BKŚS, 4 22.2]
jyeṣṭhaś ca tanayas tasya pitṛbhaktyaiva sāgaram | [BKŚS, 4 23.1]
gatas tatraiva ca gataḥ so 'pi tātagatāṃ gatim | [BKŚS, 4 23.2]
yac ca no draviṇaṃ sāraṃ tad gṛhītvā prajāvatī | [BKŚS, 4 24.1]
sthitā na mṛgyamāṇāpi bahukṛtvaḥ prayacchati | [BKŚS, 4 24.2]
tena deva yadi nyāyyaṃ pitṛdraviṇam āvayoḥ | [BKŚS, 4 25.1]
bhrātṛjāyā tataḥ sā nau vyutthitā dāpyatām iti | [BKŚS, 4 25.2]
atha rājāvadat pahvāṃ pratīhārīṃ yaśodharām | [BKŚS, 4 26.1]
duṣkaraṃ kulanārībhī rājāsthānapraveśanam | [BKŚS, 4 26.2]
tena gatvā gṛhaṃ tasyās tvayā vāṇijayoṣitaḥ | [BKŚS, 4 27.1]
sā yadāha sabhāyās tat samakṣaṃ kathyatām iti | [BKŚS, 4 27.2]
atha vijñāpayāmāsa yātāyātā yaśodharā | [BKŚS, 4 28.1]
vijñāpayati sā yat tad ākarṇayitum arhatha | [BKŚS, 4 28.2]
sā dūrād eva māṃ dṛṣṭvā pratyudgamya sasaṃbhramā | [BKŚS, 4 29.1]
svāgataṃ rājajihvāyā ity avocat kṛtasmitā | [BKŚS, 4 29.2]
atha vetrāsanāsīnāṃ prayuktārghādisatkriyām | [BKŚS, 4 30.1]
sā mām āhāgame kāryam āryayā jñāpyatām iti | [BKŚS, 4 30.2]
devādeśe tu kathite tayoktaṃ paṭulajjayā | [BKŚS, 4 31.1]
ārye sarvam idaṃ satyaṃ devarau me yad āhatuḥ | [BKŚS, 4 31.2]
kiṃtu tasyānayor bhrātur vipannaṃ vahanaṃ śrutam | [BKŚS, 4 32.1]
vahanasya punaḥ svāmī vipanna iti na śrutam | [BKŚS, 4 32.2]
sāṃyātrikāś ca bahavaḥ śrutapotavipattayaḥ | [BKŚS, 4 33.1]
avipannā gṛhān eva śrūyante punar āgatāḥ | [BKŚS, 4 33.2]
tathā kadācid anayoḥ sa bhrātā vahanāpadaḥ | [BKŚS, 4 34.1]
vimuktaḥ punar āyāyān mamāvaidhavyalakṣaṇaiḥ | [BKŚS, 4 34.2]
anyac cāpannasattvāyā māso 'yaṃ daśamo mama | [BKŚS, 4 35.1]
vartate bhrātṛputro 'pi kadācid anayor bhavet | [BKŚS, 4 35.2]
putro me yadi jāyeta jīvan vā patir āpatet | [BKŚS, 4 36.1]
tataḥ svīkṛtasarvasvau devarau me kva yāsyataḥ | [BKŚS, 4 36.2]
etan manasi kṛtvārthaṃ dravyaṃ devarayor aham | [BKŚS, 4 37.1]
na nikṣiptavatī śeṣam āryayā jñāpyatām iti | [BKŚS, 4 37.2]
iti śrutvā mahīpālo vāṇijāv idam abravīt | [BKŚS, 4 38.1]
kuṭumbācāracaturā yuktam āha kuṭumbinī | [BKŚS, 4 38.2]
bhrātṛvye bhavator jāte bhrātur āgamane 'thavā | [BKŚS, 4 39.1]
ubhayor nobhayorvāpi yuktaṃ bhokṣyāmahe tadā | [BKŚS, 4 39.2]
athāniṣṭhita evāsminn ālāpe pūritāmbaraḥ | [BKŚS, 4 40.1]
tūryagarjitasaṃbhinnas tāraḥ kalakalo 'bhavat | [BKŚS, 4 40.2]
sahāsayā ca sahasā vāsovāsādihastayā | [BKŚS, 4 41.1]
vaṇiggaṇikayā rājā vyajñāpyata viyātayā | [BKŚS, 4 41.2]
vardhatāṃ naś ciraṃ devo diṣṭyā prakṛtisaṃpadā | [BKŚS, 4 42.1]
vaṇijo bhrātṛjāyāyā jātaḥ putro 'nayor iti | [BKŚS, 4 42.2]
citrīyamāṇacittena cintitaṃ ca mahībhujā | [BKŚS, 4 43.1]
aho putrasya māhātmyaṃ pratyakṣam anubhūyate | [BKŚS, 4 43.2]
kuṭumbinaḥ putranāmni jāte śoṇitabinduke | [BKŚS, 4 44.1]
harṣavibhrāntacittānāṃ vaṇijāṃ paśya ḍambaram | [BKŚS, 4 44.2]
vaṇijo draviṇasyāyam ataḥ pālaka ity amī | [BKŚS, 4 45.1]
samaṃ harṣaviṣādābhyāṃ mitrāmitrasamā gatāḥ | [BKŚS, 4 45.2]
asmākaṃ tu dhanasyāsya medinīmaṇḍalasya ca | [BKŚS, 4 46.1]
avasāne vinā putrāt pālakaḥ ko bhaviṣyati | [BKŚS, 4 46.2]
iti putragatāṃ cintām upāsīnasya bhūpateḥ | [BKŚS, 4 47.1]
dīrghaśvāsasahāyasya divasāḥ katicid yayuḥ | [BKŚS, 4 47.2]
tam ekadā sukhāsīnaṃ senāpatir abhāṣata | [BKŚS, 4 48.1]
yātrā mṛgājinodyāne tvaddṛṣṭyā maṇḍatām iti | [BKŚS, 4 48.2]
gataś ca dṛṣṭavāṃs tatra tatra tatra niveśitāḥ | [BKŚS, 4 49.1]
viśālāś citraśālāḥ sa citranyastanarādhipāḥ | [BKŚS, 4 49.2]
apṛcchac ca rumaṇvantam ayaṃ kaḥ kaḥ kṣitīśvaraḥ | [BKŚS, 4 50.1]
ye caitān anutiṣṭhanti te ke ke puruṣā iti | [BKŚS, 4 50.2]
so 'bravīd eṣa sagaraḥ kīrtilaṅghitasāgaraḥ | [BKŚS, 4 51.1]
ṣaṣṭyā putrasahasrāṇāṃ śūrāṇāṃ parivāritaḥ | [BKŚS, 4 51.2]
ayaṃ daśaratho rājā vṛto rāmādibhiḥ sutaiḥ | [BKŚS, 4 52.1]
ayaṃ pāṇḍur amī cāsya tanayāḥ pañca pāṇḍavāḥ | [BKŚS, 4 52.2]
evamādīn asau dṛṣṭvā svargiṇaḥ putriṇo nṛpān | [BKŚS, 4 53.1]
vicintaś cintayāmāsa citrāṃ yātrām acintayan | [BKŚS, 4 53.2]
puṇyavanta ime bhūpāḥ putravanto divaṃ gatāḥ | [BKŚS, 4 54.1]
mandapuṇyena yātavyaṃ manye puṃnarakaṃ mayā | [BKŚS, 4 54.2]
sa mṛgājinayātrāyāḥ parītaḥ putracintayā | [BKŚS, 4 55.1]
nivṛtyāpaśyad āvantyāṃ mandirodyānasevinīm | [BKŚS, 4 55.2]
tāmrāśokalatāprāntam avalambya vyavasthitām | [BKŚS, 4 56.2]
anādarād anāhitair mālyacandanabhūṣaṇaiḥ | [BKŚS, 4 57.1]
udvegam iva śaṃsantīṃ mlānānanasaroruhām | [BKŚS, 4 57.2]
upagamyābravīc caināṃ kim aśokaḥ saśokayā | [BKŚS, 4 58.1]
vandyeta labdhavijayo rakto bālo niṣevyate | [BKŚS, 4 58.2]
sābravīt sahasāyātabhartṛkāritasaṃbhramā | [BKŚS, 4 59.1]
mahārāja kutaḥ śoko nāmāpi tava gṛhyatām | [BKŚS, 4 59.2]
kiṃtu pārāvatīm enāṃ cañcvā cañcuṣu taṇḍulān | [BKŚS, 4 60.1]
āvapantīṃ svaśāvānām īkṣe putravatīm iti | [BKŚS, 4 60.2]
āsīcca nṛpateś cintā yathāhaṃ putracintayā | [BKŚS, 4 61.1]
anantayā saṃtatayā tatheyam api khidyate | [BKŚS, 4 61.2]
atha tatra kṣaṇaṃ sthitvā gatvā padmāvatīgṛham | [BKŚS, 4 62.1]
adṛṣṭvā tatra tāṃ tasyāḥ pṛṣṭavān paricārikām | [BKŚS, 4 62.2]
kva devīty uktayākhyātam udyāne putrakasya sā | [BKŚS, 4 63.1]
mādhavyā sahakārasya vivāham anutiṣṭhati | [BKŚS, 4 63.2]
śrutveti vatsarājasya buddhir āsīd aho mama | [BKŚS, 4 64.1]
bhāryāṇāṃ divasā yānti saha putramanorathaiḥ | [BKŚS, 4 64.2]
lokasyānicchataḥ putraiḥ kīrṇagṛhakarodibhiḥ | [BKŚS, 4 65.1]
phalakeṣu kṛtākrandair avakāśo na labhyate | [BKŚS, 4 65.2]
asmākam icchatām ekaḥ kulajīvitakāraṇam | [BKŚS, 4 66.1]
na labhyate sutaḥ paśya vaiparītyaṃ vidher iti | [BKŚS, 4 66.2]
niryāya sa tataḥ svasmin mandirodyānamaṇḍape | [BKŚS, 4 67.1]
anāgatāgatasuhṛtparivāra upāviśat | [BKŚS, 4 67.2]
apṛcchat suhṛdas tatra bhavatāṃ jīvitauṣadham | [BKŚS, 4 68.1]
mūlaṃ kulataroḥ kasya kiyantaḥ putrakā iti | [BKŚS, 4 68.2]
teṣu niṣprativākyeṣu kiṃcin namitamūrdhasu | [BKŚS, 4 69.1]
vasantakaḥ parihasan praṇayitvād abhāṣata | [BKŚS, 4 69.2]
svāmibhaktā vayaṃ deva svāmivṛttānuvartinaḥ | [BKŚS, 4 70.1]
yāvantaḥ svāminaḥ putrās tāvanto 'smākam apy ataḥ | [BKŚS, 4 70.2]
tam avocat samīpasthaḥ śanair yaugandharāyaṇaḥ | [BKŚS, 4 71.1]
aprastāve 'pi bhavato mukham etad anāvṛtam | [BKŚS, 4 71.2]
putracintārujārtasya kurvāṇaḥ śalyaghaṭṭanam | [BKŚS, 4 72.1]
nanv anekaguṇāṃ bhartur utpādayasi vedanām | [BKŚS, 4 72.2]
tasmād evaṃvidhe kāle bhṛtyavṛttavidā tvayā | [BKŚS, 4 73.1]
svāmicittānukūlaiva vṛttir āsthīyatām iti | [BKŚS, 4 73.2]
so 'bravīt putracintainaṃ yadi satyena pīḍayet | [BKŚS, 4 74.1]
tataḥ piṅgalikaiveyaṃ devam ārādhayed iti | [BKŚS, 4 74.2]
athedaṃ nīyakair uktaṃ yuktaṃ śrutvā mahībhujā | [BKŚS, 4 75.1]
yāsau piṅgalikā sā naḥ putriṇī kathyatām iti | [BKŚS, 4 75.2]
anantaraṃ ca ḍhaukitvā jayaśabdapuraḥsaram | [BKŚS, 4 76.1]
putravān bhava deveti brāhmaṇī tam avardhayat | [BKŚS, 4 76.2]
abhivādya mahīpālas tām apṛddhad athāryayā | [BKŚS, 4 77.1]
āgamyate kutaḥ ke vā tavāmī bālakā iti | [BKŚS, 4 77.2]
gṛhād vāsavadattāyā rājann āgamyate mayā | [BKŚS, 4 78.1]
bālakāś ca sutā ete mameti kathitaṃ tayā | [BKŚS, 4 78.2]
atha tām abravīd rājā citram etat tvayoditam | [BKŚS, 4 79.1]
na hi bhartrā na ca sutair bhavitavyaṃ tavedṛśaiḥ | [BKŚS, 4 79.2]
tvaṃ lekhābhiḥ patighnībhiḥ sakalaiva karālitā | [BKŚS, 4 80.1]
ciraproṣitakāntāyā gṛhabhittir iva striyaḥ | [BKŚS, 4 80.2]
na ca patyā vinā putrair bhavitavyaṃ yataḥ striyaḥ | [BKŚS, 4 81.1]
tasmād idaṃ mahac citraṃ sphuṭaṃ naḥ kathyatām iti | [BKŚS, 4 81.2]
athāvocad asau deva yathāttha na tad anyathā | [BKŚS, 4 82.1]
mahatī tu kathā śrotum icchā cec chrūyatām iyam | [BKŚS, 4 82.2]
asty avantiṣu viprāṇām adhivāsaḥ kapiṣṭhalaḥ | [BKŚS, 4 83.1]
agnikuṇḍacitasīmā sphītagodhūmagokulaḥ | [BKŚS, 4 83.2]
uvāsa brāhmaṇas tatra somadattas trayīdhanaḥ | [BKŚS, 4 84.1]
yasyāntevāsibhir vyāptā vasudhā vedavedibhiḥ | [BKŚS, 4 84.2]
patnī vasiṣṭhakalpasya vāsiṣṭhī tasya suvratā | [BKŚS, 4 85.1]
vasiṣṭhapatnīm api yā sādhuvṛttām alajjayat | [BKŚS, 4 85.2]
tasya tasyām aputrasya kāle mahati gacchati | [BKŚS, 4 86.1]
utpannolkeva saṃdhyāyāṃ sutā locanadurbhagā | [BKŚS, 4 86.2]
somadattas tu tāṃ dṛṣṭvā strīlakṣaṇaviśāradaḥ | [BKŚS, 4 87.1]
patiputradhanair hīnām ādideśa bhaviṣyatīm | [BKŚS, 4 87.2]
anarthānāṃ balīyastvād acireṇaiva durbhagā | [BKŚS, 4 88.1]
dhūmaketuśikhevoccaiḥ paruṣā sā vyavardhata | [BKŚS, 4 88.2]
bhikṣām ācchidya śiṣyebhyo bubhukṣākṣapitatrapā | [BKŚS, 4 89.1]
aprakṣālitahastaiva tatsamakṣam abhakṣayat | [BKŚS, 4 89.2]
durbhagatvād virūpatvāt kalikāritayā ca tām | [BKŚS, 4 90.1]
na kaścid varayāmāsa varaḥ prāptavarām api | [BKŚS, 4 90.2]
na ca tāṃ somadatto 'pi kasmaicid aśubhām adāt | [BKŚS, 4 91.1]
mā sma yujyata duḥkhena prāpyaināṃ ninditām iti | [BKŚS, 4 91.2]
grāmyāgnineva saṃkārakūṭikā sāpy adahyata | [BKŚS, 4 92.1]
sarvaṃkaṣaprabhāvena prabalenāṅgajanmanā | [BKŚS, 4 92.2]
kadācit kaścid āgatya vācāṭo baṭur uccakaiḥ | [BKŚS, 4 93.1]
mastakastho bhayakaraḥ somadattam abhāṣata | [BKŚS, 4 93.2]
upādhyāyasya duhitā mām ākrudhya nirāgasam | [BKŚS, 4 94.1]
iṣṭakāloṣṭakair hanti tenāsau vāryatām iti | [BKŚS, 4 94.2]
somadattas tataḥ kruddhaḥ sutāṃ caṇḍam abhartsayat | [BKŚS, 4 95.1]
ulke piśācike gaccha śīghraṃ mama gṛhād iti | [BKŚS, 4 95.2]
sā tu tat paruṣaṃ śrutvā manasvijanaduḥśravam | [BKŚS, 4 96.1]
smarapīḍāsahatvāc ca maraṇāya mano dadhe | [BKŚS, 4 96.2]
araṇyāniṃ tato gatvā maraṇopāyakāṅkṣayā | [BKŚS, 4 97.1]
adrākṣīt kvacid uddeśe prāsādaṃ daityaghātinaḥ | [BKŚS, 4 97.2]
tasyādūre ca sarasīṃ kūjatkurarasārasām | [BKŚS, 4 98.1]
guñjanmadhukaraśreṇīm anumātavyarodhasam | [BKŚS, 4 98.2]
āsīccāsyā mayā tāvan martavyam iti niścitam | [BKŚS, 4 99.1]
upāyeṣu tu saṃdehas tatropāyo 'yam uttamaḥ | [BKŚS, 4 99.2]
devaṃ mādhavam arcantī kamalendīvarādibhiḥ | [BKŚS, 4 100.1]
paṅkajāvayavāhārāt kṣīṇā tyakṣyāmi jīvitam | [BKŚS, 4 100.2]
kṛtapuṇyā mṛtā svargaṃ yāsyāmi nirupadravam | [BKŚS, 4 101.1]
narakaṃ tu na yāsyāmi strīmṛtyumṛtasaṃkulam | [BKŚS, 4 101.2]
sākarod iti niścitya yathāsaṃkalpam ādṛtā | [BKŚS, 4 102.1]
rātrau ca baddhaparyaṅkā devaṃ mādhavam asmarat | [BKŚS, 4 102.2]
māsamātre gate 'paśyat svapnānte madhusūdanam | [BKŚS, 4 103.1]
varaṃ varaya putrīti bhāṣamāṇaṃ mudāyutam | [BKŚS, 4 103.2]
sātha vyajñāpayat prahvā devaṃ viracitāñjaliḥ | [BKŚS, 4 104.1]
maraṇaṃ me jagannātha prasādaḥ kriyatām iti | [BKŚS, 4 104.2]
devas tām avadan nedaṃ devatārādhanāt phalam | [BKŚS, 4 105.1]
prāṇihatyāvipāko 'yam ātmahatyā ca ninditā | [BKŚS, 4 105.2]
tasmād anyaṃ varaṃ brūhi patiputradhanādhikam | [BKŚS, 4 106.1]
yena hīnāsi vairāgyān niryātā svagṛhād iti | [BKŚS, 4 106.2]
sābravīt kṛtapuṇyābhiḥ patyādiḥ strībhir āpyate | [BKŚS, 4 107.1]
ahaṃ tv ācaritāpuṇyā duḥkhair eva vibhāvitā | [BKŚS, 4 107.2]
tenālaṃ patiputrādicintayā phalahīnayā | [BKŚS, 4 108.1]
mṛtyunā śāntim icchāmi sā me saṃpādyatām iti | [BKŚS, 4 108.2]
so 'bravīt satyam evedaṃ kiṃtu janmāntare tvayā | [BKŚS, 4 109.1]
yavāḍhakaḥ pitur gṛhe brāhmaṇāyopapāditaḥ | [BKŚS, 4 109.2]
sa ca jātaś caturvedaḥ svapuṇyair iha janmani | [BKŚS, 4 110.1]
surūpaḥ sādhuvṛttaś ca sa te bhartā bhaviṣyati | [BKŚS, 4 110.2]
sa ca tvām urvaśīrūpām eko drakṣyati nāparaḥ | [BKŚS, 4 111.1]
krīto yavāḍhakena tvam iti yāvan na vakṣyasi | [BKŚS, 4 111.2]
janmāntare ca pūrvasmin bhakṣayantyās tilās tava | [BKŚS, 4 112.1]
aṣṭau nipatitā vahnāv añjaler viralāṅguleḥ | [BKŚS, 4 112.2]
te te putrā bhaviṣyanti putri candranibhānanāḥ | [BKŚS, 4 113.1]
maraṇād dāruṇāt tena cittam āvartyatām iti | [BKŚS, 4 113.2]
ity uktvāntarhite deve pratibuddhā dadarśa sā | [BKŚS, 4 114.1]
saśiṣyavargaṃ pitaraṃ tadgaveṣiṇam āgatam | [BKŚS, 4 114.2]
tapaḥkṛśāṃ sakaruṇaḥ pitā kāritapāraṇām | [BKŚS, 4 115.1]
śrāmyantīm anayad gehaṃ viśrāmyantīṃ tarau tarau | [BKŚS, 4 115.2]
yā sā piṅgalikā deva devam ārādhya keśavam | [BKŚS, 4 116.1]
varaṃ labdhavatī tasmāt tāṃ mām eva nibodha tām | [BKŚS, 4 116.2]
ekadā tu caturvedaḥ sāntevāsī yadṛcchayā | [BKŚS, 4 117.1]
gṛham asmākam āyātaḥ kṛtātithyo dadarśa mām | [BKŚS, 4 117.2]
mama tātaṃ tu so 'pṛcchad brahman kasyeyam ātmajā | [BKŚS, 4 118.1]
kāntininditacandrābhā yuktaṃ cet kathyatām iti | [BKŚS, 4 118.2]
mameti kathite pitrā māṃ prārthayata sa dvijaḥ | [BKŚS, 4 119.1]
pitrā dattaṃ ca vidhivan muditaḥ pariṇītavān | [BKŚS, 4 119.2]
tataś cārabhya divasāt sa siddha iva kiṃkaraḥ | [BKŚS, 4 120.1]
na kāṃcin na karoti sma mamājñāṃ ninditām api | [BKŚS, 4 120.2]
amī cāṣṭau sutās tasmād acireṇaiva durlabhāḥ | [BKŚS, 4 121.1]
labdhā mayā sutā ye 'sya prasādāl lokadhāriṇaḥ | [BKŚS, 4 121.2]
iti kāle gate bhartā māṃ kadācid abhāṣata | [BKŚS, 4 122.1]
pṛṣṭhaṃ duḥkhāyamānaṃ me caṇḍi saṃvāhyatām iti | [BKŚS, 4 122.2]
anuktapūrvavacanam uktavantam athābruvam | [BKŚS, 4 123.1]
kim ahaṃ bhavatā krītā pṛṣṭhasaṃvāhiketi tam | [BKŚS, 4 123.2]
so 'bravīn nīcakais trāsād aṅguṣṭhāgreṇa gāṃ likhan | [BKŚS, 4 124.1]
ahaṃ vā kiṃ tvayā krīto yena preṣyatvam āgataḥ | [BKŚS, 4 124.2]
tato vismṛtya samayaṃ bhartāraṃ roṣadūṣitā | [BKŚS, 4 125.1]
krīto yavāḍhakenāsi mayety apriyam abruvam | [BKŚS, 4 125.2]
asāv api ca māṃ dṛṣṭvā sahajākāravañcitām | [BKŚS, 4 126.1]
saṃnikarṣād apakramya saṃbhrānta idam abravīt | [BKŚS, 4 126.2]
api kāsi kutaś cāsi kenāsi vikṛtā kṛtā | [BKŚS, 4 127.1]
kaccit piṅgalikā nāsi kaś ca nāma yavāḍhakaḥ | [BKŚS, 4 127.2]
iti tenānuyuktāhaṃ yathāvṛttam avarṇayam | [BKŚS, 4 128.1]
so 'pi saṃjātanirvedo na jāte kva palāyitaḥ | [BKŚS, 4 128.2]
tasmin deśāntaraṃ yāte tāte ca tridaśālayam | [BKŚS, 4 129.1]
pitṛbhartṛvihīnāham enaṃ deśam upāgatā | [BKŚS, 4 129.2]
svadeśaprītiyogāc ca devyā vāsavadattayā | [BKŚS, 4 130.1]
saputrānugṛhītā asmi bhaktācchādanarakṣaṇaiḥ | [BKŚS, 4 130.2]
tena devena yat pṛṣṭaṃ kutas te bālakā iti | [BKŚS, 4 131.1]
evam ete mayā labdhās tuṣṭān nārāyaṇād iti | [BKŚS, 4 131.2]
iti hṛṣṭamatir niśāmya tasyāś caritaṃ putrasamūhalābhahetum | [BKŚS, 4 132.1]
sacivaiḥ sahitaś cakāra rājā sutasaṃprāptiphalaṃ kriyāvicāram | [BKŚS, 4 132.2]
{BKŚS, 5}
atha saṃpreṣitāsthānaḥ sacivān abravīn nṛpaḥ | [BKŚS, 5 1.1]
yad bravīmi nibodhantu bhavantas tat sacetasaḥ | [BKŚS, 5 1.2]
ṛṇaiḥ kila samāghrātaḥ puruṣo jāyate tribhiḥ | [BKŚS, 5 2.1]
brahmacaryeṣṭisaṃtānair ṛṣidevasvadhābhujām | [BKŚS, 5 2.2]
tatrādhigatavedo 'ham iṣṭāśeṣamahākratuḥ | [BKŚS, 5 3.1]
aputratvāt tu pitṛbhir gṛhītaḥ piṇḍabhojibhiḥ | [BKŚS, 5 3.2]
na ca putrāṅgasaṃsparśāt sukhahetur anuttaraḥ | [BKŚS, 5 4.1]
sukhibhiḥ sa hi nirdiṣṭaś candanād api śītalaḥ | [BKŚS, 5 4.2]
alaṃ cātiprasaṅgena sarvathā gṛhamedhinām | [BKŚS, 5 5.1]
dṛṣṭādṛṣṭasukhaprāpteḥ putrād anyan na kāraṇam | [BKŚS, 5 5.2]
tad asti yadi vaḥ kāṅkṣā niṣprajānāṃ prajāṃ prati | [BKŚS, 5 6.1]
ārabhadhvaṃ mayā sārdhaṃ devatārādhanaṃ tataḥ | [BKŚS, 5 6.2]
te tu sapramadāḥ śrutvā rājñaḥ putrārthinaḥ kathām | [BKŚS, 5 7.1]
siddhakalpātmasaṃkalpāḥ pratyūcur darśitasmitāḥ | [BKŚS, 5 7.2]
putrajanma vaṇigvadhvā yātrāyāṃ citradarśanam | [BKŚS, 5 8.1]
piṅgalīdarśanaṃ ceti prayogo 'yam anuṣṭhitaḥ | [BKŚS, 5 8.2]
asmābhiḥ sa ca devena tathaiva saphalīkṛtaḥ | [BKŚS, 5 9.1]
kṛtaḥ kāle prayogo hi nāphalo jātu jāyate | [BKŚS, 5 9.2]
tena saṃkalpasadṛśīm ārabhadhvaṃ kriyām iti | [BKŚS, 5 10.1]
sacivair abhyanujñātas tatheti pratipannavān | [BKŚS, 5 10.2]
sa puṇye 'hani sampūjya devatāgnidvijanmanaḥ | [BKŚS, 5 11.1]
yayau nāgavanodyānaṃ sadāraḥ saha mantribhiḥ | [BKŚS, 5 11.2]
māgadhī tu kṛtotsāhā devyā vāsavadattayā | [BKŚS, 5 12.1]
alam āli tavānena khedeneti nivāritā | [BKŚS, 5 12.2]
uktā ca nanu bālāsi mṛṇālītantukomalā | [BKŚS, 5 13.1]
anubhūtasukhā cāsi bhrātur bhartuś ca veśmani | [BKŚS, 5 13.2]
duḥsahāni tu duḥkhāni mayā ninditabhāgyayā | [BKŚS, 5 14.1]
anubhūtāni tenāhaṃ śaktā duḥkham upāsitum | [BKŚS, 5 14.2]
yaś ca me bhavitā putraḥ sa bhavatyā bhaviṣyati | [BKŚS, 5 15.1]
kṛttikāgarbhasambhūto bhavānyā iva ṣaṇmukhaḥ | [BKŚS, 5 15.2]
iti tasyāṃ nivṛttāyāṃ saha vāsavadattayā | [BKŚS, 5 16.1]
tapobhir acirād rājā rājarājam atoṣayat | [BKŚS, 5 16.2]
ekadā pratibuddhau tu daṃpatī jātasaṃbhramau | [BKŚS, 5 17.1]
hā devi hāryaputreti vyāharantau parasparam | [BKŚS, 5 17.2]
athopaspṛśya nṛpatir namaskṛtvā dhanādhipam | [BKŚS, 5 18.1]
puraḥ purohitādīnām ācakhyau svapnam ādṛtaḥ | [BKŚS, 5 18.2]
adya paśyāmy ahaṃ svapne vyomni kāmapi devatām | [BKŚS, 5 19.1]
prabhāmbhaḥsaṃtativyastanabhomaṇḍalanīlatām | [BKŚS, 5 19.2]
sā mām uktavatī vācā gambhīrasukumārayā | [BKŚS, 5 20.1]
tvām āhvayati vitteśas tadāśāṃ gamyatām ataḥ | [BKŚS, 5 20.2]
mayaum iti pratijñāte saṃdhyāraktataraṃ karam | [BKŚS, 5 21.1]
āropya prasthitā vyomni diśaṃ vitteśapālitām | [BKŚS, 5 21.2]
śarveṇeha dhṛtā gaṅgā pariṇītātra pārvatī | [BKŚS, 5 22.1]
ityādīn darśayantī nau pradeśaṃ pārvatīpituḥ | [BKŚS, 5 22.2]
nīyamānaḥ krameṇettham athāhaṃ dṛṣṭavān puraḥ | [BKŚS, 5 23.1]
candrapāṣāṇanirmāṇaprākārām alakāpurīm | [BKŚS, 5 23.2]
gaṇānāṃ pārvatībhartur gaṇair agaṇitair yutam | [BKŚS, 5 24.1]
yasyā bāhyam adṛṣṭāntaṃ kalpapādapakānanam | [BKŚS, 5 24.2]
nānāmaṇiprabhājālakalmāṣaśikharāṇy api | [BKŚS, 5 25.1]
śubhrayaty eva harmyāṇi yasyāṃ rudrenducandrikā | [BKŚS, 5 25.2]
avatārya tu māṃ dvāre guhyakeśvaraveśmanaḥ | [BKŚS, 5 26.1]
vadati kṣaṇam atraiva sthīyatām iti devatā | [BKŚS, 5 26.2]
sā praviśya pratīhāryā saha nirgamya bhāṣate | [BKŚS, 5 27.1]
anujñātapraveśo 'si devenāgamyatām iti | [BKŚS, 5 27.2]
bhavanānīva devānāṃ ṣaḍ atikramya saptame | [BKŚS, 5 28.1]
kakṣāntare prakṛṣṭarddhau paśyāmi draviṇeśvaram | [BKŚS, 5 28.2]
atha tatrāpsarāḥ kācit kāṃcid āha nirīkṣya mām | [BKŚS, 5 29.1]
sakhi nūnam asāv eṣa yasyāsau bhavitā sutaḥ | [BKŚS, 5 29.2]
mayā mantrayamāṇānām ṛṣīṇām agrataḥ śrutam | [BKŚS, 5 30.1]
bharatānām ayaṃ vaṃśe viśuddhe jāyatām iti | [BKŚS, 5 30.2]
na caiṣa kevalaṃ dhanyas tena putreṇa pārthivaḥ | [BKŚS, 5 31.1]
so 'pi sādhūpamānasya putraḥ pātraṃ bhaviṣyati | [BKŚS, 5 31.2]
tena tattādṛśaṃ putraṃ labhatām eṣa bhūpatiḥ | [BKŚS, 5 32.1]
asāv api śacīśakracaritau pitarāv api | [BKŚS, 5 32.2]
kārye guruṇi saktatvāt tṛṇīkṛtasurāṅganaḥ | [BKŚS, 5 33.1]
sakiṃkaragaṇaṃ prahvaḥ praṇamāmi dhanādhipam | [BKŚS, 5 33.2]
manuṣyadharmā tu bhujaṃ bhujageśvarapīvaram | [BKŚS, 5 34.1]
udyamyāha manuṣyendra svāgataṃ sthīyatām iti | [BKŚS, 5 34.2]
āsanne ratnacaraṇe dāpite kanakāsane | [BKŚS, 5 35.1]
vyavadhāya tu mām āste devī nīcaistarāsanā | [BKŚS, 5 35.2]
svananti parivādinyas tāḍitā nāradādibhiḥ | [BKŚS, 5 36.1]
anekākārakaraṇaḥ śrūyate puṣkaradhvaniḥ | [BKŚS, 5 36.2]
urvaśīmenakārambhācitralekhākratusthalāḥ | [BKŚS, 5 37.1]
gāyantyaḥ kuṭṭitatalā nartayante tilottamām | [BKŚS, 5 37.2]
evaṃprāye ca vṛttānte kumāro nalakūbaraḥ | [BKŚS, 5 38.1]
rājarājasutaḥ krīḍann āyātaḥ saha bālakaiḥ | [BKŚS, 5 38.2]
merusāramahāratnasaṃghātakṛtasaṃhatim | [BKŚS, 5 39.1]
krīḍāśakaṭikāṃ karṣann itaś cetaś ca gacchati | [BKŚS, 5 39.2]
atha skhalitacakrāyās tasyāḥ kusumasaṃcaye | [BKŚS, 5 40.1]
utplutya patitaṃ ratnaṃ vaiḍūryakṣodakuṭṭime | [BKŚS, 5 40.2]
atha prasāritakaraḥ kubero nalakūbaram | [BKŚS, 5 41.1]
mahyam etad dadasveti tad ratnam udayācata | [BKŚS, 5 41.2]
nyastaṃ ca rājaputreṇa rājarājakarodare | [BKŚS, 5 42.1]
ratnaṃ paṅkajagarbhasthabandhūkam iva rājate | [BKŚS, 5 42.2]
duṣṭalakṣaṇamuktānāṃ muktānāṃ parivāritam | [BKŚS, 5 43.1]
ṣaḍviṃśatyā padmarāgam aṣṭāśri bahalaprabham | [BKŚS, 5 43.2]
vittādhipatinā mahyaṃ dattaṃ devyai ca tan mayā | [BKŚS, 5 44.1]
stanayor antare nyastam anayāpi sphuranmudā | [BKŚS, 5 44.2]
siṃhaśāvas tato bhūtvā cañcadvāladhikeśaraḥ | [BKŚS, 5 45.1]
vidārya dakṣiṇaṃ kukṣim etasyāḥ praviśaty asau | [BKŚS, 5 45.2]
tadavasthām imāṃ dṛṣṭvā hā devīti vadann aham | [BKŚS, 5 46.1]
pratibuddha iti svapnam ācaṣṭe sma narādhipaḥ | [BKŚS, 5 46.2]
atha nakṣatraśāstrajñaḥ siddhādeśaḥ sasaṃmadaḥ | [BKŚS, 5 47.1]
ādityaśarmā svapnasya dvijaḥ phalam avarṇayat | [BKŚS, 5 47.2]
vijayasva mahārāja putreṇa dviṣatāṃ gaṇam | [BKŚS, 5 48.1]
samādhineva balinā rāgādīnāṃ balīyasām | [BKŚS, 5 48.2]
vimānaghanasaṃghātasthagitendudivākaraḥ | [BKŚS, 5 49.1]
vidyādharasamūhendraḥ putras tava bhaviṣyati | [BKŚS, 5 49.2]
yās tā muktāparīvārās tasya ṣaḍviṃśati maṇeḥ | [BKŚS, 5 50.1]
mahākulā bhaviṣyanti bhāryās tava sutasya tāḥ | [BKŚS, 5 50.2]
ye cāṣṭāv aśrayo ratnaṃ parito lakṣitās tvayā | [BKŚS, 5 51.1]
vidyās tā viddhi putrasya bhaviṣyantī bhaviṣyataḥ | [BKŚS, 5 51.2]
evaṃ ca sthāpite svapne rājakīye dvijanmanā | [BKŚS, 5 52.1]
svasvapnaḥ kathitas tatra devyā vāsavadattayā | [BKŚS, 5 52.2]
āryaputreṇa yo dṛṣṭaḥ sa eva sakalo mayā | [BKŚS, 5 53.1]
kukṣau vidāryamāṇe ca hāryaputreti bhāṣitam | [BKŚS, 5 53.2]
iti śrutavataḥ svapnau tulyāv ādityaśarmaṇaḥ | [BKŚS, 5 54.1]
bhaviṣyadviṣaye jñāne dṛḍhatāṃ niścayo gataḥ | [BKŚS, 5 54.2]
atha vijñāpayāmāsa rumaṇvān medinīpatim | [BKŚS, 5 55.1]
dṛṣṭaḥ svapno mayā yaḥ sa śravaṇenānugṛhyatām | [BKŚS, 5 55.2]
deve saniyame jāte cedivatsaniveśinaḥ | [BKŚS, 5 56.1]
devasyāpatyalābhāya sarve saniyamāḥ sthitāḥ | [BKŚS, 5 56.2]
tatrāham adya paśyāmi svapne garuḍavāhanam | [BKŚS, 5 57.1]
mārgitaś ca mayā dehi svāmine naḥ prajā iti | [BKŚS, 5 57.2]
sa vihasyoktavān pūrṇaḥ svāminas te manorathaḥ | [BKŚS, 5 58.1]
tavāpi pūrayāmīti mahyaṃ bāṇaṃ vitīrṇavān | [BKŚS, 5 58.2]
sapraṇāmaṃ tam ādāya hṛdaye nidadhāmi ca | [BKŚS, 5 59.1]
akālakaumudīṃ cemāṃ paśyāmi pratibodhitaḥ | [BKŚS, 5 59.2]
eṣo 'pi sthāpitaḥ svapnaḥ prītenādityaśarmaṇā | [BKŚS, 5 60.1]
yādṛśo 'sya suto bhavī tādṛśaḥ śrūyatām iti | [BKŚS, 5 60.2]
sāyako hi guṇenārthī tasmād asya bhaviṣyati | [BKŚS, 5 61.1]
putraḥ ṣāḍguṇyatattvajño yuktaś cāyaṃ guṇair guṇaiḥ | [BKŚS, 5 61.2]
paratantragatisthānaḥ khagāmī ca yataḥ śaraḥ | [BKŚS, 5 62.1]
tena rājasutapraiṣyaḥ khecaraś ca bhaviṣyati | [BKŚS, 5 62.2]
athākathayad ātmīyaṃ svapnaṃ yaugandharāyaṇaḥ | [BKŚS, 5 63.1]
mamādyaikonapañcāśan maruto darśanaṃ gatāḥ | [BKŚS, 5 63.2]
teṣām ekaḥ sphuraddyotaḥ khadyotanikaradyutim | [BKŚS, 5 64.1]
svaṃ vimucya mudā mahyaṃ saṃnāhaṃ dattavān iti | [BKŚS, 5 64.2]
bhartuḥ saṃnāhasadṛśaḥ śūro 'dhyavasitaḥ sutaḥ | [BKŚS, 5 65.1]
bhavato bhavitety evaṃ svapnam āsthāpayad dvijaḥ | [BKŚS, 5 65.2]
ṛṣabheṇeti kathitaṃ dṛṣṭavān asmi gogaṇam | [BKŚS, 5 66.1]
bravīti tatra mām ekā praviśemāṃ guhām iti | [BKŚS, 5 66.2]
tatra praviśatā dṛṣṭāś catuḥṣaṣṭir mayā kalāḥ | [BKŚS, 5 67.1]
catasraś ca mahāvidyā vinyastāś citrakarmaṇi | [BKŚS, 5 67.2]
tatra citrīyamāṇo 'haṃ citraṃ citraṃ vilokayan | [BKŚS, 5 68.1]
bodhito jṛmbhaṇair mandrair bherīṇāṃ garjitair iti | [BKŚS, 5 68.2]
sthāpito 'yam iti svapnaḥ putras tava bhaviṣyati | [BKŚS, 5 69.1]
aśeṣacitravinyastakalākuśaladhīr iti | [BKŚS, 5 69.2]
dṛṣṭaṃ vasantakenāpi svapnaṃ kathitam ity atha | [BKŚS, 5 70.1]
dattavān pāvako mahyaṃ kuṇḍalaṃ rucirojjvalam | [BKŚS, 5 70.2]
iti vyākriyamāṇeṣu svapneṣu ravisāratheḥ | [BKŚS, 5 72.1]
bhinnaṃ bhābhis tamo jātaṃ cakoranayanāruṇam | [BKŚS, 5 72.2]
resur vivādarasitāḥ sarasīṣu śakuntayaḥ | [BKŚS, 5 73.2]
gambhīrapratinirghoṣabhīṣitendrāvarodhanaḥ | [BKŚS, 5 74.1]
devatāgārabherīṇām uccair dhvanir ajṛmbhata | [BKŚS, 5 74.2]
avadanta ca vṛndāni bandināṃ medinīpatim | [BKŚS, 5 75.1]
pūritārthisamūhāśa tavāśā pūryatām iti | [BKŚS, 5 75.2]
yuvā dhīraḥ sabhe yogyo yajamānasya jāyatām | [BKŚS, 5 76.1]
ityādibhir dvijāś cainaṃ mantravādyair avardhayan | [BKŚS, 5 76.2]
nimittair evamākāraiḥ kāryasaṃsiddhiśaṃsibhiḥ | [BKŚS, 5 77.1]
ādityaśarmaṇo jātam aṅgaṃ romāñcakarkaśam | [BKŚS, 5 77.2]
padmāvatyā tato harṣād vivāha iva nṛtyati | [BKŚS, 5 78.1]
vasantake dhvanattāle nanarta gaṇikāgaṇaḥ | [BKŚS, 5 78.2]
alaṃ cātiprasaṅgena saṃkṣepād avadhāryatām | [BKŚS, 5 79.1]
vadhūvṛndaparīvārāḥ pranṛttāḥ śvaśurā api | [BKŚS, 5 79.2]
atiharṣaparītatvād vitantrīparivādinīḥ | [BKŚS, 5 80.1]
tāḍayanti sma gandharvāḥ svarāvismṛtasāraṇāḥ | [BKŚS, 5 80.2]
evamādau tu vṛttānte vartamāne mahīpatiḥ | [BKŚS, 5 81.1]
kṛtābhiṣekādividhiḥ suraviprān apūjayat | [BKŚS, 5 81.2]
praviśya stūyamānaś ca vṛndair brāhmaṇabandinām | [BKŚS, 5 82.1]
pauram antaḥpuraṃ caiva dānādibhir amānayat | [BKŚS, 5 82.2]
māsadvayaparīmāṇe tataḥ kāle 'tigacchati | [BKŚS, 5 83.1]
devyāṃ sattvasamāveśavārttāṃ prāvartayat kṣitau | [BKŚS, 5 83.2]
yena yena śrutā vārttā śabareṇa śukena vā | [BKŚS, 5 84.1]
giriṣṭhaḥ pañjarastho vā mugdhas tatraiva tatra saḥ | [BKŚS, 5 84.2]
striyaḥ prasūtikuśalāḥ kumārādicikitsakāḥ | [BKŚS, 5 85.1]
garbhakarmavidaś cānye nityaṃ tāṃ paryacārayan | [BKŚS, 5 85.2]
mlāyanmadhūkavicchāyakapolaṃ jihmalocanam | [BKŚS, 5 86.1]
śvaśrūs tasyā mukhaṃ dṛṣṭvā bubudhe dohadavyathām | [BKŚS, 5 86.2]
pṛcchati sma ca tāṃ putri śīghram ācakṣva dohadam | [BKŚS, 5 87.1]
anākhyāte hi garbhasya vaiphalyam api dṛśyate | [BKŚS, 5 87.2]
lajjamānā yadā nāsau kathayāmāsa dohadam | [BKŚS, 5 88.1]
tadā svavṛttaṃ sā vadhvai vyāhartum upacakrame | [BKŚS, 5 88.2]
antarvatnīm apṛcchan mām ekadā śvaśuras tava | [BKŚS, 5 89.1]
bādhate dohado yas tvāṃ sa kṣipraṃ kathyatām iti | [BKŚS, 5 89.2]
mayā tu praṇayinyāpi prakṛṣṭataralajjayā | [BKŚS, 5 90.1]
sakhīmukhena kathitaṃ bahukṛtvo 'nuyuktayā | [BKŚS, 5 90.2]
iyaṃ māṃ bādhate śraddhā sāśu saṃpādyatām iti | [BKŚS, 5 91.1]
sā ca sampāditāmātyaiḥ śatānīkasya śāsanāt | [BKŚS, 5 91.2]
bālabhāskarabimbābhā dadhānāḥ sānulepanāḥ | [BKŚS, 5 92.1]
vyacaranta purīṃ raktām ambarābharaṇasrajaḥ | [BKŚS, 5 92.2]
raktātapatravyajanā raktakambalavāhyakāḥ | [BKŚS, 5 93.1]
raktāśokavanākāraparivārakadambakāḥ | [BKŚS, 5 93.2]
suyamunam athāruhya padmarāganagāruṇam | [BKŚS, 5 94.1]
digdāhād iva raktānām apaśyaṃ maṇḍalaṃ diśām | [BKŚS, 5 94.2]
atha pakṣānilabhrāntasaṃbhāntajanavīkṣitaḥ | [BKŚS, 5 95.1]
jyeṣṭhaputra ivāgacchad garuḍasya vihaṃgamaḥ | [BKŚS, 5 95.2]
sarasāmiṣagṛddhaś ca mugdhām ādāya mām asau | [BKŚS, 5 96.1]
agamad gaganaṃ vegāc chatānīkasya paśyataḥ | [BKŚS, 5 96.2]
tataḥ pradeśe kasmiṃścid avatāritavān sa mām | [BKŚS, 5 97.1]
bhakṣayiṣyan niṣiddhaś ca kenāpy ākāśam āśrayat | [BKŚS, 5 97.2]
paśyāmi sma ca tatra dvau kṛśāv ṛṣikumārakau | [BKŚS, 5 98.1]
prabhāmaṇḍalasaṃsargapiṅgalāṅgau jvalajjaṭau | [BKŚS, 5 98.2]
tau mām avocatāṃ devi mā bhaiṣīr ayam āśramaḥ | [BKŚS, 5 99.1]
vasiṣṭhasyāśritaḥ puṇyām udayādrer upatyakām | [BKŚS, 5 99.2]
āgaccha nanu pāvas tvāṃ tatrety ukte gatā satī | [BKŚS, 5 100.1]
paśyāmi sma jagajjyeṣṭhaṃ śreṣṭhatāpasaveṣṭitam | [BKŚS, 5 100.2]
vanditaś ca mayā dūrād āśiṣā mām avardhayat | [BKŚS, 5 101.1]
putri putraṃ vijāyasva yaśaḥpātram ajarjaram | [BKŚS, 5 101.2]
na cotkaṇṭhā tvayā kāryā svajane matsanāthayā | [BKŚS, 5 102.1]
ādityavaṃśajānāṃ hi saṃniveśaḥ parāyaṇaḥ | [BKŚS, 5 102.2]
iti viśvāsya māṃ vākyair madhurair evamādibhiḥ | [BKŚS, 5 103.1]
āvāsaḥ kriyatāṃ vadhvā iti śiṣyān samādiśat | [BKŚS, 5 103.2]
kṣipram āvasathaṃ kṛtvā te śilādāruveṇubhiḥ | [BKŚS, 5 104.1]
khātaśālaparikṣiptaṃ vasiṣṭhāya nyavedayan | [BKŚS, 5 104.2]
tāpasī kṛtasānāthyā tatrāham avasaṃ sukham | [BKŚS, 5 105.1]
ṛṣibhiḥ kriyamāṇeṣu garbhasaṃskārakarmasu | [BKŚS, 5 105.2]
prasūtā cāsmi daśame māse putraṃ patiṃ tava | [BKŚS, 5 106.1]
anukūlasavitṛādigrahasūcitasaṃpadam | [BKŚS, 5 106.2]
jātakarma tataḥ kṛtvā sūryavaṃśaguruḥ svayam | [BKŚS, 5 107.1]
divase dvādaśe nāma putrasya kṛtavān mama | [BKŚS, 5 107.2]
bālo jātaḥ sujāto 'yaṃ yasmād udayaparvate | [BKŚS, 5 108.1]
tasmād udayano nāma prasiddhim upayātv iti | [BKŚS, 5 108.2]
vede gandharvavede ca sakalāsu kalāsu ca | [BKŚS, 5 109.1]
śāstreṣu cāstraśastreṣu buddhir asya vinīyata | [BKŚS, 5 109.2]
gacchatsu divaseṣv evaṃ vasiṣṭhenaiṣa vāritaḥ | [BKŚS, 5 110.1]
mā kadācid bhavān asmād dūraṃ gā āśramād iti | [BKŚS, 5 110.2]
nisargakarkaśatvāt tu kṣatrajātes tapovanāt | [BKŚS, 5 111.1]
niryāya mṛgayām eṣa samakrīḍata kānane | [BKŚS, 5 111.2]
ekadā bhrājamāno 'yaṃ divyaiḥ srakcandanādibhiḥ | [BKŚS, 5 112.1]
abhivāditavān bhīto vasiṣṭhaṃ darśitasmitam | [BKŚS, 5 112.2]
vasiṣṭhaḥ pṛṣṭavān enam api dṛṣṭāḥ kumārakāḥ | [BKŚS, 5 113.1]
nalinyāṃ prastutakrīḍā bhavatā bhoginām iti | [BKŚS, 5 113.2]
āma dṛṣṭā iti prokte sutena mama nīcakaiḥ | [BKŚS, 5 114.1]
ācakṣva vistareṇeti vasiṣṭhas tam abhāṣata | [BKŚS, 5 114.2]
pṛṣṭenodayenoktam aham ājñāpitas tvayā | [BKŚS, 5 115.1]
na gantavyaṃ tvayā dūram etasmād āśramād iti | [BKŚS, 5 115.2]
ārabhya ca tataḥ kālāt kiṃ punaḥ kāraṇaṃ guruḥ | [BKŚS, 5 116.1]
māṃ nivārayatīty āsam ahaṃ kautūhalākulaḥ | [BKŚS, 5 116.2]
so 'haṃ doṣam asaṃcintya gurvājñābhaṅgasaṃbhavam | [BKŚS, 5 117.1]
dūram adyāśramād asmād gacchāmi diśam uttarām | [BKŚS, 5 117.2]
tatra paśyāmi nalinīṃ nānāsarasijāṇḍajām | [BKŚS, 5 118.1]
vanavāraṇasaṃkṣobhasaṃghaṭṭitanadāmbhasam | [BKŚS, 5 118.2]
tasyām amānuṣākārā mayā dṛṣṭāḥ kumārakāḥ | [BKŚS, 5 119.1]
unmajjanto nimajjantas tarantaś cāruṇekṣaṇāḥ | [BKŚS, 5 119.2]
te māṃ taṭastham ālokya puñjībhūya sasaṃbhramāḥ | [BKŚS, 5 120.1]
dīrghadīrghabhujākṣepair agādhaṃ jalam āśritāḥ | [BKŚS, 5 120.2]
ahaṃ tān uktavān asmi mā palāyadhvam āsyatām | [BKŚS, 5 121.1]
nanv ahaṃ bhavato draṣṭum āśramād ṛṣir āgataḥ | [BKŚS, 5 121.2]
iti madvacanaṃ śrutvā teṣām ekena bhāṣitam | [BKŚS, 5 122.1]
kiṃ te 'smābhir mahāsattva bhāṣitair gamyatām iti | [BKŚS, 5 122.2]
satyasatyaṃ na yakṣo 'smi na piśāco na rākṣasaḥ | [BKŚS, 5 123.1]
tena mā bhaiṣṭa ḍhaukadhvam iti tān aham uktavān | [BKŚS, 5 123.2]
tais tu saṃjātaviśrambhaiḥ saṃharan vā muhūrtakam | [BKŚS, 5 124.1]
āgaccha prārthito mitra gṛhaṃ no gamyatām iti | [BKŚS, 5 124.2]
mayā tadanurodhena gacchāmīti pratiśrute | [BKŚS, 5 125.1]
mām ādāya nimagnās te tasyaiva saraso 'mbhasi | [BKŚS, 5 125.2]
athānuditacandrārkagrahanakṣatratārakam | [BKŚS, 5 126.1]
candrasūryamaṇidyotapradhvastadhvāntasaṃcayam | [BKŚS, 5 126.2]
sthavirāturanirvṛttavirūpajanavarjitam | [BKŚS, 5 127.1]
ramyaharmyāvalīgarbhajṛmbhitātodyanisvanam | [BKŚS, 5 127.2]
aśeṣair viyutaṃ doṣair aśeṣaiḥ saṃyutaṃ guṇaiḥ | [BKŚS, 5 128.1]
praveśito 'smi muditair adhiṣṭhānaṃ kumārakaiḥ | [BKŚS, 5 128.2]
teṣām ekas tu mām āha bhogināṃ bhoginām iyam | [BKŚS, 5 129.1]
purī bhogavatī nāma vasatiḥ kalpajīvinām | [BKŚS, 5 129.2]
tanayaḥ kambalasyāham ayam aśvatarasya tu | [BKŚS, 5 130.1]
anye ca sūnavo 'nyeṣāṃ nāgasenābhṛtām iti | [BKŚS, 5 130.2]
tataḥ kambalaputreṇa nītvāhaṃ svaṃ gṛhaṃ mahat | [BKŚS, 5 131.1]
grāhitārghādisatkāraḥ kārito veṣam īdṛśam | [BKŚS, 5 131.2]
itare netum aicchanta svagṛhān māṃ mayoditāḥ | [BKŚS, 5 132.1]
anujānīta mām adya suhṛdo mā sma kupyata | [BKŚS, 5 132.2]
guruṇā pratiṣiddho 'ham etāṃ bhūmim upāgataḥ | [BKŚS, 5 133.1]
bhītaś ca kupitāt tasmāt tasmān nayata mām iti | [BKŚS, 5 133.2]
te tu mām āhur uttiṣṭha gamyatāṃ svam idaṃ puram | [BKŚS, 5 134.1]
punar āgacchatā kāryam anutkaṇṭhabhujaṃgamam | [BKŚS, 5 134.2]
tasyām eva ca ramyatvāt krīḍāmaḥ saṃtataṃ vayam | [BKŚS, 5 135.1]
suhṛdo 'pi yadīcchā syād gacchet tāṃ nalinīm iti | [BKŚS, 5 135.2]
ity uktvā mama tair vaktre paṭāntenāvaguṇṭhite | [BKŚS, 5 136.1]
uttīrṇam aham ātmānaṃ paśyāmi sarasas tataḥ | [BKŚS, 5 136.2]
iti bhogavatīṃ dṛṣṭvā so 'ham āyāmi saṃprati | [BKŚS, 5 137.1]
mamāsminn aparādhe ca pramāṇaṃ bhagavān iti | [BKŚS, 5 137.2]
vasiṣṭhas tam athāvocad upāyo 'yaṃ mayā kṛtaḥ | [BKŚS, 5 138.1]
yena nāgakumārās te dṛṣṭigocaratāṃ gatāḥ | [BKŚS, 5 138.2]
idānīm api taiḥ sārdhaṃ gatvā bhogavatīṃ tvayā | [BKŚS, 5 139.1]
gāndharvaṃ hastividyā ca śikṣitavyāḥ savistarāḥ | [BKŚS, 5 139.2]
yadi ca grāhayet kiṃcit tvāṃ nāgādhipatis tataḥ | [BKŚS, 5 140.1]
sanāgamūrchanā grāhyā vīṇā ghoṣavatī tvayā | [BKŚS, 5 140.2]
aṅkam āropitāyāṃ ca tantryo yasyām anāhatāḥ | [BKŚS, 5 141.1]
madhuraṃ nisvaneyus tāṃ vidyāṃ ghoṣavatīm iti | [BKŚS, 5 141.2]
guror udayanaḥ śrutvā nāgalokaṃ gatas tataḥ | [BKŚS, 5 142.1]
gate bahutithe kāle vīṇāpāṇir upāgataḥ | [BKŚS, 5 142.2]
kṛtābhivādo guruṇā pariṣvaktaś ca sāśruṇā | [BKŚS, 5 143.1]
tadviyogāgnitaptāṅgīm ambām aṅgair aśītayat | [BKŚS, 5 143.2]
ekadā tu sukhāsīno vasiṣṭhas tam abhāṣata | [BKŚS, 5 144.1]
tāta ghoṣavatīghoṣasaṃgītaṃ śrāvyatām iti | [BKŚS, 5 144.2]
tannideśāc ca patyau te pragīte saha vīṇayā | [BKŚS, 5 145.1]
jagatpracalanācāryo nabhasvān api nācalat | [BKŚS, 5 145.2]
niśceṣṭam āśramaṃ dṛṣṭvā mūkakeśarivāraṇam | [BKŚS, 5 146.1]
raktāṃ ghoṣavatīṃ muktvā tūṣṇīm āsīt patis tava | [BKŚS, 5 146.2]
uktaś caiṣa vasiṣṭhena na tvayāsmiṃs tapovane | [BKŚS, 5 147.1]
vādanīyā punar vīṇā geyaṃ vā śanakair api | [BKŚS, 5 147.2]
anye 'pi dhvanayaḥ prāyaś calayanti samāhitān | [BKŚS, 5 148.1]
samādheḥ kiṃ punar yena sākṣiṇo 'pi vimohitāḥ | [BKŚS, 5 148.2]
tasmād avītarāgāṇāṃ samādhim avihiṃsatā | [BKŚS, 5 149.1]
dūre tapovanād asmād vīṇeyaṃ vādyatām iti | [BKŚS, 5 149.2]
tataś cārabhya divasād udayācalacāriṇaḥ | [BKŚS, 5 150.1]
nāgān udayano 'gṛhṇād ramyair ghoṣavatīrutaiḥ | [BKŚS, 5 150.2]
dāntavyālagajārūḍhaḥ siṃhādivyālavellitaḥ | [BKŚS, 5 151.1]
kvaṇadghoṣavatīpāṇir āyāti sma tapovanam | [BKŚS, 5 151.2]
evaṃ yāti kvacit kāle bhagavān mām abhāṣata | [BKŚS, 5 152.1]
dārakas taruṇo jātaḥ kauśāmbīṃ gamyatām iti | [BKŚS, 5 152.2]
mayā tu nirvacanayā kathite 'smin manorathe | [BKŚS, 5 153.1]
guruṇā tīrthasalilair abhiṣiktaḥ suto mama | [BKŚS, 5 153.2]
tacchiṣyās tu tadādiṣṭā mām ādāya saputrakām | [BKŚS, 5 154.1]
ākāśena nayanti sma kṣaṇena nagarīm imām | [BKŚS, 5 154.2]
athāhaṃ nagarodyāne ramye tair avatāritā | [BKŚS, 5 155.1]
muhūrtaṃ preritavatī gaganāgamanaśramam | [BKŚS, 5 155.2]
avatīrya tu te bhartā krīḍāpuṣkariṇīṃ pituḥ | [BKŚS, 5 156.1]
padmabhañjikayā krīḍan dṛṣṭa udyānapālakaiḥ | [BKŚS, 5 156.2]
tair gatvā kathitaṃ rājñe deva devakumārakaḥ | [BKŚS, 5 157.1]
adhunaivāgataḥ svargād gāhate nalinīm iti | [BKŚS, 5 157.2]
rājā tu drutam āgatya dṛṣṭvā devasamaṃ sutam | [BKŚS, 5 158.1]
deva evāyam ity uktvā praṇāmaṃ kartum udyataḥ | [BKŚS, 5 158.2]
tatas tapasvibhiḥ khasthaiḥ saṃbhrāntaiḥ sa nivāritaḥ | [BKŚS, 5 159.1]
rājann udayanaputraṃ na namaskartum arhasi | [BKŚS, 5 159.2]
saṃdehaś ced imāṃ pṛccha mahiṣīṃ mṛgayāvatīm | [BKŚS, 5 160.1]
premasaṃbhramasaṃtrāsalajjābhiḥ kheditām iti | [BKŚS, 5 160.2]
rājā tu tān atho dṛṣṭvā mām apaśyat sutaṃ tataḥ | [BKŚS, 5 161.1]
muhūrtaṃ cintayitvā tu vihasan prasthito gṛhān | [BKŚS, 5 161.2]
athāyam ṛṣibhiḥ proktaḥ puraḥsthitvā sasaṃbhramaiḥ | [BKŚS, 5 162.1]
na gantavyaṃ na gantavyaṃ naiṣa svapno nivartyatām | [BKŚS, 5 162.2]
atha vā bhavatu svapnaḥ svapne 'pi na virudhyate | [BKŚS, 5 163.1]
durlabhenāpi hi svapne vallabhena samāgamaḥ | [BKŚS, 5 163.2]
yac ca brūmas tad ākarṇya cetaḥkarṇasukhāvaham | [BKŚS, 5 164.1]
tato yasyāsi sāpatyām ādāya dayitām iti | [BKŚS, 5 164.2]
nivṛttāya ca te tasmai bhāruṇḍaharaṇādikam | [BKŚS, 5 165.1]
ācakṣate sma vṛttāntam āśramānayanād iti | [BKŚS, 5 165.2]
rājā tu putram āliṅgya harṣamūrchāvicetanaḥ | [BKŚS, 5 166.1]
nipatan dharaṇīpṛṣṭhe putreṇa lambhitaḥ kṣaṇam | [BKŚS, 5 166.2]
māṃ ca dṛṣṭvā ciraṃ dṛṣṭvā devadṛṣṭiviceṣṭayā | [BKŚS, 5 167.1]
niśvāsair akṣipad dīrghair netrāmbukaṇikāgaṇam | [BKŚS, 5 167.2]
baddhāñjalir narapatir bravīti sma ca tān ṛṣīn | [BKŚS, 5 168.1]
avatāreṇa gurubhiḥ prasādaḥ kriyatām iti | [BKŚS, 5 168.2]
tair uktaṃ na samādiṣṭā vasiṣṭhena vayaṃ tataḥ | [BKŚS, 5 169.1]
gacchāmo nāvatīryaiva svasti tubhyaṃ bhavatv iti | [BKŚS, 5 169.2]
tān ayācata bhūpālo yat kiṃcit svāṅgadhāritam | [BKŚS, 5 170.1]
asmatpāvanam ujjhitvā yatheṣṭaṃ gamyatām iti | [BKŚS, 5 170.2]
mṛgājināni te kṣiptvā taḍitkāntijaṭāguṇāḥ | [BKŚS, 5 171.1]
tatraivāntardadhuś caṇḍamarudvyastā ivāmbudāḥ | [BKŚS, 5 171.2]
mṛgājināni tu nṛpo daivatānīva bhaktimān | [BKŚS, 5 172.1]
pūjayitvā tad udyānaṃ nāmnāvocan mṛgājinam | [BKŚS, 5 172.2]
sā mṛgājinayātreyaṃ tataḥ prabhṛti vāsarāt | [BKŚS, 5 173.1]
pravartitā nṛpatinā prasiddhim agamad bhuvi | [BKŚS, 5 173.2]
tataḥ kṛtvā sutaṃ rājā yuvarājaṃ mṛgājine | [BKŚS, 5 174.1]
praviṣṭo hṛṣṭahṛdayaḥ prahṛṣṭāṃ nagarīm iti | [BKŚS, 5 174.2]
so 'yaṃ mayedṛśo labdhaḥ putraḥ sampādya dohadam | [BKŚS, 5 175.1]
tavāpi dohado yaḥ sa putri saṃpādyatām iti | [BKŚS, 5 175.2]
yadā tu naivākathayal lajjayā nṛpatis tadā | [BKŚS, 5 176.1]
māgadhīm uktavān pṛccha dohadaṃ bhaginīm iti | [BKŚS, 5 176.2]
padmāvatī tu tāṃ pṛṣṭvā tadākhyātam avarṇayat | [BKŚS, 5 177.1]
duḥsaṃpādā kila śraddhā mamety āha śanair iyam | [BKŚS, 5 177.2]
atha tām abravīd uccair hasitvā mṛgayāvatī | [BKŚS, 5 178.1]
mugdhe kiṃ nāma duḥsādhyam upāyacaturair nṛbhiḥ | [BKŚS, 5 178.2]
śrūyatāṃ vā purāvṛttaṃ mathurāyām abhūn nṛpaḥ | [BKŚS, 5 179.1]
ugraseno mahāsenaḥ śatrusenāmbudānilaḥ | [BKŚS, 5 179.2]
tasya strī guṇasampannā śucyācārakulodbhavā | [BKŚS, 5 180.1]
āsīn manoramācārā yā nāmnāpi manoramā | [BKŚS, 5 180.2]
kadācid āgate kāle samṛddhakuṭajārjune | [BKŚS, 5 181.1]
rasanmayūrasāraṅgameghamaṇḍūkamaṇḍale | [BKŚS, 5 181.2]
manoramaṃ gṛhodyānaṃ praviveśa manoramā | [BKŚS, 5 182.1]
kadambānilam āghrātum udbhūtaprathamārtavā | [BKŚS, 5 182.2]
tadā ca drumilo nāma dānavo nabhasā vrajan | [BKŚS, 5 183.1]
udyānaśobhayākṛṣṭadṛṣṭis tāṃ tatra dṛṣṭavān | [BKŚS, 5 183.2]
kṛtograsenarūpeṇa tena sāpāyacetasā | [BKŚS, 5 184.1]
samagacchata sadyaś ca sasattvā samapadyata | [BKŚS, 5 184.2]
strībhiś ca dohadaṃ pṛṣṭā kṛcchrād uktavatī hriyā | [BKŚS, 5 185.1]
viṣṇoḥ śoṇitamāṃsāntrair gamayāmi tṛṣām iti | [BKŚS, 5 185.2]
śrutvedam ugrasenena ciraṃ saṃmantrya mantribhiḥ | [BKŚS, 5 186.1]
sṛṣṭaḥ piṣṭamayo viṣṇur meṣāmiṣabhṛtodaraḥ | [BKŚS, 5 186.2]
mandapradīpakiraṇe tasyā vasatimandire | [BKŚS, 5 187.1]
nyastaḥ piṣṭamayo viṣṇuḥ kṣapāyāṃ kṣapitas tayā | [BKŚS, 5 187.2]
duḥsaṃpāde 'pi sampanne dohade 'sminn upāyataḥ | [BKŚS, 5 188.1]
vadhyaṃ yādavasiṃhasya kaṃsaṃ sutam asuta sā | [BKŚS, 5 188.2]
tena bravīmi nāsty eva duḥsaṃpādā kriyā nṛbhiḥ | [BKŚS, 5 189.1]
tasmāt tavāpi yā śraddhā sāpi saṃpādyatām iti | [BKŚS, 5 189.2]
kathitaṃ ca tataḥ śrutvā padmāvatyeyam icchati | [BKŚS, 5 190.1]
ambarasthavimānasthā kṛtsnāṃ draṣṭuṃ mahīm iti | [BKŚS, 5 190.2]
athovāca hasann uccaiḥ krīḍāśīlo vasantakaḥ | [BKŚS, 5 191.1]
devasya dāsabhāryāṇām ayam eva manorathaḥ | [BKŚS, 5 191.2]
mayā tu bhaṇitāḥ sarvā dīrghasthambhāvalambinīm | [BKŚS, 5 192.1]
dolām āruhya nabhasā muhur āyāta yāta ca | [BKŚS, 5 192.2]
upāyam anyaṃ patayo bhavatīnāṃ na jānate | [BKŚS, 5 193.1]
tenākāśagatiśraddhā tathā ca pūryatām iti | [BKŚS, 5 193.2]
tataḥ prahasitā sarve rumaṇvān idam abravīt | [BKŚS, 5 194.1]
nivartyatāṃ parīhāsaḥ prastutaṃ vartyatām iti | [BKŚS, 5 194.2]
yaugandharāyaṇenoktaṃ kim atra paricintyate | [BKŚS, 5 195.1]
asādhāraṇa evāyaṃ viṣayaḥ śilpinām iti | [BKŚS, 5 195.2]
rumaṇvatā tu takṣāṇaḥ saṃnipātya pracoditāḥ | [BKŚS, 5 196.1]
yantram ākāśasaṃcāri tvaritaiḥ kriyatām iti | [BKŚS, 5 196.2]
athotkramya ciraṃ sarve mantrayitvā ca śilpinaḥ | [BKŚS, 5 197.1]
rumaṇvantam abhāṣanta saṃtrāsapraskhaladgiraḥ | [BKŚS, 5 197.2]
caturvidhāni jānīmo vayaṃ yantrāṇi tad yathā | [BKŚS, 5 198.1]
jalāśmapāṃśuyantrāṇi kāṇḍarāśikṛtāni ca | [BKŚS, 5 198.2]
ākāśayantrāṇi punar yavanāḥ kila jānate | [BKŚS, 5 199.1]
asmākaṃ tu na yātāni gocaraṃ cakṣuṣām iti | [BKŚS, 5 199.2]
tatra ca brāhmaṇaḥ kaścid abravīd āgrahārikaḥ | [BKŚS, 5 200.1]
bhoḥ sabhe śrūyatāṃ tāvad yan mayākhyānakaṃ śrutam | [BKŚS, 5 200.2]
asti pukvasako nāma mahāsenasya vardhakī | [BKŚS, 5 201.1]
skandhāvāreṇa sārdhaṃ sa surāṣṭraviṣayaṃ gataḥ | [BKŚS, 5 201.2]
tena tatrāparo dṛṣṭaḥ surūpaḥ śilpidārakaḥ | [BKŚS, 5 202.1]
viśvilo nāma yaḥ śilpī sadṛśo viśvakarmaṇā | [BKŚS, 5 202.2]
atha pukvasakas tasya pitaraṃ mayam abravīt | [BKŚS, 5 203.1]
tava putrāya duhitā dattā ratnāvalī mayā | [BKŚS, 5 203.2]
praṣṭavyaś ca tvayā nāhaṃ kīdṛśī sā guṇair iti | [BKŚS, 5 204.1]
kularūpābhijātyādiguṇaratnāvalī hi sā | [BKŚS, 5 204.2]
saṃpadyate ca naḥ kiṃcin mahāsenaparigrahāt | [BKŚS, 5 205.1]
tasmāt saṃvardhasiddhyarthaṃ putraṃ prasthāpayer iti | [BKŚS, 5 205.2]
mayena ca pratijñāto gatvā pukvasako gṛhān | [BKŚS, 5 206.1]
jāmātrāgamanākāṅkṣī mahāntaṃ kālam akṣipat | [BKŚS, 5 206.2]
kṛtvā rājakule karma kadācid gṛham āgatam | [BKŚS, 5 207.1]
bhaṇati sma na taṃ kaścit snāhi bhuṅkṣveti cākulaḥ | [BKŚS, 5 207.2]
bhāryayā kathitaṃ tasmai kim etad iti pṛṣṭayā | [BKŚS, 5 208.1]
āgantukena kenāpi sarvam ākulitaṃ gṛham | [BKŚS, 5 208.2]
ātmīyās taṇḍulās tena randhanāya samarpitāḥ | [BKŚS, 5 209.1]
mandako 'ham amībhir me maṇḍaḥ saṃpādyatām iti | [BKŚS, 5 209.2]
kāṣṭhabhāraśataṃ dagdhaṃ na ca svidyanti taṇḍulāḥ | [BKŚS, 5 210.1]
tenāyam ākulo lokas tat kim etad bhaved iti | [BKŚS, 5 210.2]
atha pukvasakenoktaṃ pariṣvajya kuṭumbinīm | [BKŚS, 5 211.1]
gṛhasthe vardhase diṣṭyā prāptas te duhitur varaḥ | [BKŚS, 5 211.2]
kvāsau kvāsau viśvabhadra iti pṛcchati bhartari | [BKŚS, 5 212.1]
śiraḥ prāvṛtya bhāryāsmai karmaśālām adarśayat | [BKŚS, 5 212.2]
niṣkramya karmaśālātaḥ satvaraṃ viśvilas tataḥ | [BKŚS, 5 213.1]
abhivāditavān prahvaḥ prasāritabhujaṃ gurum | [BKŚS, 5 213.2]
utkṣipya śvaśureṇāpi harṣanetrāmbuvarṣiṇā | [BKŚS, 5 214.1]
nirantaraṃ pariṣvaktaś cirādṛṣṭaḥ suhṛd yathā | [BKŚS, 5 214.2]
kṛtārghādisaparyaś ca pṛṣṭaḥ pukvasakena saḥ | [BKŚS, 5 215.1]
kiṃmayās taṇḍulās tāta kathyatām iti so 'bravīt | [BKŚS, 5 215.2]
ete pāṇḍarakāṣṭhasya kāṣṭhena taṇḍulā mayā | [BKŚS, 5 216.1]
ghaṭitā ghaṭikāmātrāt karaghāṭataror iti | [BKŚS, 5 216.2]
atha pukvasakenoktaṃ karmedaṃ viśvakarmaṇaḥ | [BKŚS, 5 217.1]
tavāpi śilpisiṃhasya tṛtīyasya na vidyate | [BKŚS, 5 217.2]
adyaiva ca dinaṃ bhadram ato ratnāvalīkaraḥ | [BKŚS, 5 218.1]
gṛhyatām iti tenokte viśvilenoktam om iti | [BKŚS, 5 218.2]
ratnāvalyā sa saṃgamya sphuradujjvalaśobhayā | [BKŚS, 5 219.1]
saṃmīyate sma nāṅgeṣu daridra iva kāmukaḥ | [BKŚS, 5 219.2]
ālekhyavidyādharayor yathā saṃmukhayos tayoḥ | [BKŚS, 5 220.1]
mahān kālo 'tiyāti sma nimeṣojjhitacakṣuṣoḥ | [BKŚS, 5 220.2]
atha ratnāvalīṃ dṛṣṭvā vicintām iva viśvilaḥ | [BKŚS, 5 221.1]
kim etad iti saṃdihya kim etad iti pṛṣṭavān | [BKŚS, 5 221.2]
tasyām abhāṣamāṇāyām ekābhāṣata dārikā | [BKŚS, 5 222.1]
bhartṛdāraka yady asti śrotum icchā tataḥ śṛṇu | [BKŚS, 5 222.2]
syālakās tava jalpanti pūrvam ekākinīṃ vayam | [BKŚS, 5 223.1]
adhunā saha jāmātrā puṣṇīmo bhaginīm iti | [BKŚS, 5 223.2]
iti śrutvā vanaṃ gatvā cittvā dārūṇi kānyapi | [BKŚS, 5 224.1]
yantrāṇi ghaṭayāmāsa yāvanāny atha viśvilaḥ | [BKŚS, 5 224.2]
vṛkṣāyurvedanirdiṣṭaiḥ pādapāṅgaiś cakāra saḥ | [BKŚS, 5 225.1]
āyurārogyakārīṇi pākopakaraṇāni ca | [BKŚS, 5 225.2]
sahasraguṇamūlyāni tāni vikrīya tad dhanam | [BKŚS, 5 226.1]
śvaśurāya dadāti sma sa ca prītas tad ādade | [BKŚS, 5 226.2]
evaṃ dineṣu gacchatsu vidrāṇa iva pukvasaḥ | [BKŚS, 5 227.1]
viśvilādīn samāhūya saviṣādam abhāṣata | [BKŚS, 5 227.2]
aham ājñāpito rājñā brahmadattaḥ suhṛd mama | [BKŚS, 5 228.1]
kāśideśapatis tena praṇayād aham arthitaḥ | [BKŚS, 5 228.2]
tava pukvasako nāma takṣāsti kuśalaḥ kila | [BKŚS, 5 229.1]
dharmādhikārakārāya sa me prasthāpyatām iti | [BKŚS, 5 229.2]
tac ca devakulaṃ kṛtvā svabuddhisamakarmakam | [BKŚS, 5 230.1]
vārāṇasyām avighnena bhavān āvartatām iti | [BKŚS, 5 230.2]
avaśyaṃ ca mayā tatra gantavyam anujīvinā | [BKŚS, 5 231.1]
martavyaṃ cāsya caṇḍasya rājño vākyam akurvatā | [BKŚS, 5 231.2]
dīrghakālaṃ ca tat karma daśā ceyam anuttarā | [BKŚS, 5 232.1]
tasmāt pukvasakaḥ sarvaiḥ sudṛṣṭaḥ kriyatām iti | [BKŚS, 5 232.2]
viśvilena tataḥ proktam alaṃ trāsam upāsya vaḥ | [BKŚS, 5 233.1]
bhṛtyaṃ vārāṇasīṃ yāntam anujānīta mām iti | [BKŚS, 5 233.2]
śvaśureṇābhyanujñātaḥ prītena ca mahībhujā | [BKŚS, 5 234.1]
dūtaiḥ sa pratidūtaiś ca saha vārāṇasīṃ gataḥ | [BKŚS, 5 234.2]
bahukālaprayāte 'pi patyau ratnāvalī mukham | [BKŚS, 5 235.1]
saṃtatāśrujalāsāradhautaṃ mlānakapolakam | [BKŚS, 5 235.2]
āyatāśītaniśvāsaṃ nāsāgrāhitalocanam | [BKŚS, 5 236.1]
dantāvaraṇasaṃskāraśūnyam agalitālakam | [BKŚS, 5 236.2]
visraṃsamānaraśanaṃ jaghanaṃ malināṃśukam | [BKŚS, 5 237.1]
na dadhāti sma śokāndhā bāhū ca skhaladaṅgadau | [BKŚS, 5 237.2]
tasyām ittham avasthāyām amantrayata pukvasaḥ | [BKŚS, 5 238.1]
gṛhiṇīṃ cakitaḥ paśya niścintāṃ tanayām iti | [BKŚS, 5 238.2]
sābravīt suṣṭhu paśyāmi lajjamānā ca te mukham | [BKŚS, 5 239.1]
na darśayāmi nanv evaṃ straiṇaṃ kimapi cāpalam | [BKŚS, 5 239.2]
yasyāsamena rūpeṇa guṇaiś cāgaṇitaiḥ purī | [BKŚS, 5 240.1]
vṛtā na labhate śāntim apaśyantī tam utsukā | [BKŚS, 5 240.2]
darśanasparśanālāpaiś ciraṃ yā tena lālitā | [BKŚS, 5 241.1]
seyam evam aśoketi mandabhāgyā bhaṇāmi kim | [BKŚS, 5 241.2]
jāyāpatyos tayor itthaṃ mitho mantrayamāṇayoḥ | [BKŚS, 5 242.1]
dinastokeṣu yāteṣu garbhaṃ ratnāvalī dadhau | [BKŚS, 5 242.2]
kṛtakrodhasmito bhāryām atha pukvasako 'bravīt | [BKŚS, 5 243.1]
bho paśya dayitāpatye duhituḥ prakriyām iti | [BKŚS, 5 243.2]
bhartṛkopanimittena tanayādoṣajanmanā | [BKŚS, 5 244.1]
jātena ca nṛpāc caṇḍāt prākampata bhayena sā | [BKŚS, 5 244.2]
āsīd ayaṃ ca vṛttānto rājñāhṛtaś ca pukvasaḥ | [BKŚS, 5 245.1]
sutādoṣavipākaṃ ca paśyan rājakulaṃ gataḥ | [BKŚS, 5 245.2]
sa vihasya nṛpeṇokto mā bhaiṣīr duhitus tava | [BKŚS, 5 246.1]
jāmātraivāhito garbhas tac cedam avadhīyatām | [BKŚS, 5 246.2]
ye mayā preṣitā dūtā jāmātrā bhavataḥ saha | [BKŚS, 5 247.1]
nivṛttamātrais tair eva mahyam āveditaṃ yathā | [BKŚS, 5 247.2]
ārabhya prathamād eva prayāṇād eṣa viśvilaḥ | [BKŚS, 5 248.1]
yantrakukkuṭam āsthāya pradeśe kvāpi yātavān | [BKŚS, 5 248.2]
rātrau ca yāmaśeṣāyāṃ prāvṛtyāgatya mastakam | [BKŚS, 5 249.1]
avijñātaḥ kilāsmābhir adhyaśeta svasaṃstare | [BKŚS, 5 249.2]
kadācit pratibuddheṣu dūteṣu sa parāgataḥ | [BKŚS, 5 250.1]
pādeṣu patitas teṣām ayācata viṣaṇṇakaḥ | [BKŚS, 5 250.2]
nedaṃ kasyacid ākhyeyaṃ śilpikasyetarasya vā | [BKŚS, 5 251.1]
ākāśayantravijñānaṃ durvijñānam ayāvanaiḥ | [BKŚS, 5 251.2]
khaṭvāghaṭanavijñānam ivedaṃ pracurībhavet | [BKŚS, 5 252.1]
lokena paribhūyeta kṣaṇarāgā hi mānuṣāḥ | [BKŚS, 5 252.2]
nindite vandanīye 'sminn āstāṃ tāvac ca pātakam | [BKŚS, 5 253.1]
dṛṣṭa eva mahān doṣo jīvanasyāpahāraṇam | [BKŚS, 5 253.2]
ahaṃ hi bhāryayā sārdham uṣitvā rajanīṃ divā | [BKŚS, 5 254.1]
kurvan narapater ājñāṃ neṣyāmi divasān iti | [BKŚS, 5 254.2]
tac ca devakulaṃ tena ghaṭitaṃ kila tādṛśam | [BKŚS, 5 255.1]
draṣṭum icchā samutpannā yena duścakṣuṣām api | [BKŚS, 5 255.2]
brahmadattena dattaṃ ca dhanarāśim anuttamam | [BKŚS, 5 256.1]
na gṛhṇāti sma vakti sma gurur me labhatām iti | [BKŚS, 5 256.2]
evam uktvā mahāseno mahatā dhanarāśinā | [BKŚS, 5 257.1]
sarvasvaharaṇāt trastaṃ toṣayāmāsa pukvasam | [BKŚS, 5 257.2]
viśvilo 'pi muhūrtena vārāṇasyāḥ parāgataḥ | [BKŚS, 5 258.1]
ākāśayantram āsthāya praviṣṭaś ca gṛhān niśi | [BKŚS, 5 258.2]
atīte māsamātre ca viśvilaṃ pukvaso 'bravīt | [BKŚS, 5 259.1]
adya mām āha nṛpatiḥ śanair utsārya sasmitam | [BKŚS, 5 259.2]
ākāśayantravijñānaṃ jāmātre kathitaṃ tvayā | [BKŚS, 5 260.1]
yan mahyam api tat sarvam arthine kathyatām iti | [BKŚS, 5 260.2]
mayā tu kathitaṃ tasmai na tasmai kathitaṃ mayā | [BKŚS, 5 261.1]
tasmai tu kathitaṃ prītaiḥ śilpibhir yāvanair iti | [BKŚS, 5 261.2]
rājñā tu kupitenoktaṃ nedaṃ lokavaco mṛṣā | [BKŚS, 5 262.1]
śilpinaḥ saha śāṭhyena jāyanta iti ghuṣyate | [BKŚS, 5 262.2]
tam idaṃ śāṭhyam ujjhitvā mannideśaṃ samācara | [BKŚS, 5 263.1]
anyathā jīvaloko 'yaṃ sudṛṣṭaḥ kriyatām iti | [BKŚS, 5 263.2]
tad rakṣatā mama prāṇān saputrān anujīvinaḥ | [BKŚS, 5 264.1]
rājñe tad yantravijñānam arthine kathyatām iti | [BKŚS, 5 264.2]
viśvilas tu pratijñāya śvaśurāya tathāstv iti | [BKŚS, 5 265.1]
rātrau ratnāvalīṃ suptāṃ pratibodhyedam abravīt | [BKŚS, 5 265.2]
āmantraye 'haṃ bhavatīṃ gacchāmi svagṛhān prati | [BKŚS, 5 266.1]
upāyais tava pitrāham asmāt sthānād vivāsitaḥ | [BKŚS, 5 266.2]
ākāśayantravijñānaṃ prāptuṃ mattaḥ sa vāñchati | [BKŚS, 5 267.1]
pracchādyaṃ ca tad asmābhir nidhānaṃ kṛpaṇair iva | [BKŚS, 5 267.2]
tad āstāṃ tāvad ātmā me tava vā dayitaḥ pitā | [BKŚS, 5 268.1]
vijñānasyāsya rakṣāyai tyajeyaṃ bhavatīṃ api | [BKŚS, 5 268.2]
iti ratnāvalī śrutvā bhartāram idam abravīt | [BKŚS, 5 269.1]
kiṃ cāhaṃ durbhagā yena bhaktāṃ tyajasi mām iti | [BKŚS, 5 269.2]
yānaṃ kukkuṭasaṃsthānam āsthāya saha bhāryayā | [BKŚS, 5 270.1]
rātrāv ākāśam utpatya svasthānaṃ viśvilo yayau | [BKŚS, 5 270.2]
te caivam aurasān bandhūñchilpaguptyai tyajanti ye | [BKŚS, 5 271.1]
te śilpaṃ darśayantīti kasyeyam asatī matiḥ | [BKŚS, 5 271.2]
tasmād amī śaṭhā baddhāḥ pīḍyantāṃ tāḍanādibhiḥ | [BKŚS, 5 272.1]
asādhyāḥ sāmadānābhyāṃ nīcā hi vadhasādhanāḥ | [BKŚS, 5 272.2]
iti senāpatiḥ śrutvā sarvān saṃyamya śilpinaḥ | [BKŚS, 5 273.1]
atāḍayad avocac ca yantram āyojyatām iti | [BKŚS, 5 273.2]
etasminn eva vṛttānte kaścid āgantuko 'bravīt | [BKŚS, 5 274.1]
ahaṃ karomi vo yantraṃ mā sma tāḍyanta śilpinaḥ | [BKŚS, 5 274.2]
yantropakaraṇaṃ cedam idānīṃ dīyatām iti | [BKŚS, 5 275.1]
tac ca sampāditaṃ sarvam acireṇa rumaṇvatā | [BKŚS, 5 275.2]
teṣu cānyatamaḥ śilpī tam āgantum abhāṣata | [BKŚS, 5 276.1]
ārohakaparīmāṇaṃ senānīr anuyujyatām | [BKŚS, 5 276.2]
ajñātavāhyasaṃkhyābhir bahavaḥ śilpino nṛpaiḥ | [BKŚS, 5 277.1]
vipannayantraiḥ śrūyante mathitāḥ kupitair iti | [BKŚS, 5 277.2]
atha tenoktaṃ manye te varākā grāmyaśilpikāḥ | [BKŚS, 5 278.1]
kiṃvā vacobhir bahubhiḥ kṣaṇam āsthīyatām iti | [BKŚS, 5 278.2]
ity uktvā garuḍākāram acireṇa cakāra saḥ | [BKŚS, 5 279.1]
vimānam ambaropetaṃ mandārakusumārcitam | [BKŚS, 5 279.2]
sa cābhāṣata rājānaṃ rājan rājajanārdanaḥ | [BKŚS, 5 280.1]
ākramya garuḍaṃ krāma krāntapūrvāṃ mahīm imām | [BKŚS, 5 280.2]
atha rājāvadad devīṃ devi kiṃ sthīyate 'dhunā | [BKŚS, 5 281.1]
vimānam idam āruhya yatheṣṭaṃ gamyatām iti | [BKŚS, 5 281.2]
avocat sā ca rājānam aryaputra tvayā vinā | [BKŚS, 5 282.1]
nodyānam api gacchāmi kuto 'nālambanāṃ divam | [BKŚS, 5 282.2]
evaṃ devī bravītīti rājñokte śilpinoditam | [BKŚS, 5 283.1]
nanu voḍhum idaṃ śaktaṃ sakalāṃ nagarīm iti | [BKŚS, 5 283.2]
sāntaḥpuraparīvāraḥ sadārasacivas tataḥ | [BKŚS, 5 284.1]
sapauraśreṇivargaś ca yānam adhyāsta bhūpatiḥ | [BKŚS, 5 284.2]
tena ketupatākādichāyāvicchuritāmbarām | [BKŚS, 5 285.1]
puṇyam ākāśam āviśya prākprācīm agamad diśam | [BKŚS, 5 285.2]
dadarśa darśakas tatra yānaṃ yān nagaropari | [BKŚS, 5 286.1]
devo vidyādharo vāpi bhoḥ ko 'yam iti cābravīt | [BKŚS, 5 286.2]
padmāvatīdvitīyena sa ca rājñābhivāditaḥ | [BKŚS, 5 287.1]
anujñātaś ca saṃyāto nṛpaḥ pavanavartmanā | [BKŚS, 5 287.2]
iti pradakṣiṇīkṛtya sa bhuvaṃ sāgarāmbarām | [BKŚS, 5 288.1]
avantinagarīṃ prāyāt pravṛttodakadānakām | [BKŚS, 5 288.2]
yātrānubhavanotkaṇṭhaṃ jñātvā śilpī mahīpatim | [BKŚS, 5 289.1]
stambhayāmāsa tad yantram athātuṣyan narādhipaḥ | [BKŚS, 5 289.2]
pradyotasya tad ālokya ratnapradyotapiñjaram | [BKŚS, 5 290.1]
kim etad iti saṃdehadolādolam abhūn manaḥ | [BKŚS, 5 290.2]
mahāṃś ced ayam utpāto ramaṇīyam ataḥ katham | [BKŚS, 5 291.1]
iṣṭasaṃprāptilambhaś ced nāsmābhiḥ śrutam īdṛśam | [BKŚS, 5 291.2]
saṃdihanmānasasyeti pradyotasya puraḥ śaram | [BKŚS, 5 292.1]
pātayāmāsa vatseśaḥ śanakair lekhitākṣaram | [BKŚS, 5 292.2]
mahāsenas tam ādāya citram etad avācayat | [BKŚS, 5 293.1]
rājann udayanaś cauraḥ sadāras tvāṃ namasyati | [BKŚS, 5 293.2]
iti śrutvā mahāseno jāmātaram abhāṣata | [BKŚS, 5 294.1]
caurāya dattam abhayaṃ tasmād avataratv iti | [BKŚS, 5 294.2]
ālokyāvantikauśāmbyāṃ vimānodakadānake | [BKŚS, 5 295.1]
draṣṭavyeṣu tanūbhūtam udbhūteṣu kutūhalam | [BKŚS, 5 295.2]
kāṃcid velām upāsyaivam āmantrya śvaśurau tataḥ | [BKŚS, 5 296.1]
lokālokitayānaś ca kauśāmbyām avarūḍhavān | [BKŚS, 5 296.2]
pūjitāmaraviprāgnigurupaurānujīvinā | [BKŚS, 5 297.1]
ājñāpitaṃ nṛpatinā śilpī saṃmānyatām iti | [BKŚS, 5 297.2]
athābhibhūya prabhayā suprabhām aciraprabhām | [BKŚS, 5 298.1]
tiṣṭhantīm ambare 'paśyad devatām avanīśvaraḥ | [BKŚS, 5 298.2]
tataś citrīyamāṇaṃ sā tam abhāṣata pārthivam | [BKŚS, 5 299.1]
pūjitaiva tvayā yat tvāṃ pūjyaṃ pūjitavaty aham | [BKŚS, 5 299.2]
vijñāpyaṃ śrūyatāṃ cedam asty ahaṃ guhyakāṅganā | [BKŚS, 5 300.1]
guhyakādhipater āptā bhadreti paricārikā | [BKŚS, 5 300.2]
kadācin nabhasā yāntī satī dṛṣṭavatī saraḥ | [BKŚS, 5 301.1]
kandarāyāṃ nagendrasya mahendrasya nabhaḥprabham | [BKŚS, 5 301.2]
tatra saṃkrīḍamānaṃ ca kareṇukaradhāritaiḥ | [BKŚS, 5 302.1]
vījyamānaṃ sarasijaiḥ kāntārakariyūthapam | [BKŚS, 5 302.2]
āsīc ca mama taṃ dṛṣṭvā karāmṛṣṭavaśāmukham | [BKŚS, 5 303.1]
kartāro hastiśikṣāyāṃ satyam āhur idaṃ yathā | [BKŚS, 5 303.2]
devadānavagandharvapiśācoragarākṣasām | [BKŚS, 5 304.1]
kanyāḥ sujātā diṅnāgair nānāsattvās tato gatāḥ | [BKŚS, 5 304.2]
tataḥ sapadi nirmāya hastinīrūpam ātmanā | [BKŚS, 5 305.1]
madāmodavibhinnāmbhas tad evāvataraṃ saraḥ | [BKŚS, 5 305.2]
sāmarṣakariṇīyūthakaṭākṣekṣitarūpayā | [BKŚS, 5 306.1]
prītena yūthapatinā ciram ākrīḍitaṃ mayā | [BKŚS, 5 306.2]
athendukiraṇākārakiraṇe 'ruṇasārathau | [BKŚS, 5 307.1]
sa gajaḥ kṣālitakaṭaḥ kaṭakaṃ prāviśad gireḥ | [BKŚS, 5 307.2]
ahaṃ tu vyasanasevā phalam utprekṣya dāruṇam | [BKŚS, 5 308.1]
sadyaḥ kṛtanijākārā rājarājasabhām agām | [BKŚS, 5 308.2]
dhanadasyorum ālambya tasya yūthapateḥ karam | [BKŚS, 5 309.1]
smarantī tāḍayāmi sma cāmareṇa dhanādhipam | [BKŚS, 5 309.2]
sa kaṭākṣeṇa māṃ dṛṣṭvā krodhavisphuritādharaḥ | [BKŚS, 5 310.1]
trāsotkampitadikcakraḥ kṛtavāñchāpabhājanam | [BKŚS, 5 310.2]
dhyāyantyā hastinaṃ yasmāc cāmareṇāham āhataḥ | [BKŚS, 5 311.1]
tvam avantipates tasmād abhavye hastinī bhava | [BKŚS, 5 311.2]
tatroktaṃ pūrṇabhadreṇa yakṣeṇāgasi tucchake | [BKŚS, 5 312.1]
prabhunā devadevena muktaḥ śāpo mahān iti | [BKŚS, 5 312.2]
śrutvedaṃ pūrṇabhadro 'pi śapto yasmāt tvam etayā | [BKŚS, 5 313.1]
śaptayā pīḍitas tasmād bhava hastī mahān iti | [BKŚS, 5 313.2]
śokadīnamukhāv āvāṃ dṛṣṭvā vittapater abhūt | [BKŚS, 5 314.1]
karaṇotkhātakopasya navanītanibhaṃ manaḥ | [BKŚS, 5 314.2]
abravīc ca yadāhaṃ vāṃ smariṣyāmi kvacit tadā | [BKŚS, 5 315.1]
śāpād asmād vimokṣyethe vibhītaṃ mā sma putrakau | [BKŚS, 5 315.2]
sāhaṃ bhadravatī jātā mahāsenasya hastinī | [BKŚS, 5 316.1]
pūrṇabhadro 'pi tasyaiva nāgo vyālo nalāgiriḥ | [BKŚS, 5 316.2]
mahāsenasya bhavane paratantrasya tiṣṭhataḥ | [BKŚS, 5 317.1]
āvayoś caritaṃ yat tat sarvaṃ pratyakṣam eva te | [BKŚS, 5 317.2]
tadā cāpaharantī tvāṃ dhanādhipatinā smṛtā | [BKŚS, 5 318.1]
aham aprāpya kauśāmbīṃ vipannā gahane vane | [BKŚS, 5 318.2]
na tathā vyasanenāsi pīḍitas tena tādṛśā | [BKŚS, 5 319.1]
yathā mayi vipannāyāṃ priyadāraḥ striyām iva | [BKŚS, 5 319.2]
yakṣayonim avāpyāhaṃ tiryagyonim ivāpsarāḥ | [BKŚS, 5 320.1]
tvām eva śocitavatī seva śaptaṃ śatakratum | [BKŚS, 5 320.2]
āsīc ca me kadā nāma kathaṃ nāma ca bhūpateḥ | [BKŚS, 5 321.1]
kaṃ nāma ca kariṣye 'ham upakāraṃ manāg iti | [BKŚS, 5 321.2]
nītaś cāsi mayā svapne tadā dhanapateḥ sabhām | [BKŚS, 5 322.1]
bhrāmitaś ca vimānena sugarbhasthasuto mahīm | [BKŚS, 5 322.2]
bhaviṣyantaṃ ca te putraṃ magnaṃ kasyāṃcid āpadi | [BKŚS, 5 323.1]
vidyādharendram uddhartā sukham āstāṃ bhavān iti | [BKŚS, 5 323.2]
prākārasya tataḥ khaṇḍam apanīya jagāma sā | [BKŚS, 5 324.1]
yat tad bhadravatīdvāraṃ kauśāmbyāṃ prathitaṃ bhuvi | [BKŚS, 5 324.2]
athāśrūyanta paurāṇāṃ jalpitāni gṛhe gṛhe | [BKŚS, 5 325.1]
siddhādeśavacaḥ satyaṃ kṛtaṃ vyomacarair iti | [BKŚS, 5 325.2]
sīmantonnayanāntakarmaviratāv autsukyagarbhā purī pratyāsannakaragṛheva taruṇī kṛcchrān nināya kṣapām | [BKŚS, 5 326.1]
śuddhānte ca śukādipañjaravayaḥkolāhale 'pi śrute rājā dārakajanmasaṃpadaghanaprahlādam utpraikṣata | [BKŚS, 5 326.2]
{BKŚS, 6}
tataḥ smarasakhe kāle puṣpayukte niśākare | [BKŚS, 6 1.1]
divākare mṛdukare devī putraṃ vyajāyata | [BKŚS, 6 1.2]
putrajanma narendrasya jagataḥ sukhajanma ca | [BKŚS, 6 2.1]
śaṅkājanma ca śatrūṇāṃ samaṃ samabhavat trayam | [BKŚS, 6 2.2]
atha sambhūya gaṇakair uktaṃ gaṇitajātakaiḥ | [BKŚS, 6 3.1]
cakravartipitā lokāv ubhau vijayatām iti | [BKŚS, 6 3.2]
tataḥ sacivabhāryāṇāṃ tasminn eva dine sutāḥ | [BKŚS, 6 4.1]
alpakālāntare jātāḥ kanīyāṃso nṛpātmajāt | [BKŚS, 6 4.2]
kim utsavaḥ kiṃ vyasanaṃ kiṃ prāṇāḥ prāṇayantu kim | [BKŚS, 6 5.1]
āgataṃ cedivatsānām iti nāsīd viniścayaḥ | [BKŚS, 6 5.2]
jātakarmaṇi nirvṛtte prāpte ca dvādaśe 'hani | [BKŚS, 6 6.1]
anvarthanāmnas tanayān akurvan rājamantriṇaḥ | [BKŚS, 6 6.2]
vāhanena nareṇaiva kubero naravāhanaḥ | [BKŚS, 6 7.1]
naravāhanadatto 'stu dattas tena yatas tataḥ | [BKŚS, 6 7.2]
iti nāma kṛtaṃ rājñā putrasya sapurodhasā | [BKŚS, 6 8.1]
bhūmihemagajāśvādidānaprītadvijanmanā | [BKŚS, 6 8.2]
nāmnā hariśikhaṃ cakre rumaṇvān ātmajaṃ yataḥ | [BKŚS, 6 9.1]
tasmai vitīrṇavān svapne devadevaḥ śaraṃ hariḥ | [BKŚS, 6 9.2]
yaugandharāyaṇaḥ putraṃ cakāra marubhūtikam | [BKŚS, 6 10.1]
saṃnāhachadmanā tasmai yatas taṃ maruto daduḥ | [BKŚS, 6 10.2]
cakāra gomukhaṃ putram ṛṣabhaḥ saṃjñayā yataḥ | [BKŚS, 6 11.1]
svayaṃ gobhiḥ prasannābhiś citraṃ tasmai pradarśitam | [BKŚS, 6 11.2]
putraṃ tapantakaṃ nāmnā karoti sma vasantakaḥ | [BKŚS, 6 12.1]
yasmāt taṃ tapanas tasmai kuṇḍalachadmanā dadau | [BKŚS, 6 12.2]
evaṃ labdhaś ca jātaś ca yaḥ kṛtaṃ nāma yasya ca | [BKŚS, 6 13.1]
aham eva sa te caite sarve hariśikhādayaḥ | [BKŚS, 6 13.2]
te vayaṃ tu yathākālaṃ kṛtānnaprāśanādayaḥ | [BKŚS, 6 14.1]
avardhāmahi laghv eva sanāthāḥ pādapā iva | [BKŚS, 6 14.2]
tataḥ kumāravaṭakām upādhyāyair adhiṣṭhitām | [BKŚS, 6 15.1]
sabrahmacaryakaiś chāttrair dhātrībhiś cāśrayāmahi | [BKŚS, 6 15.2]
avratair eva cāsmābhir abhyastāḥ sakalāḥ kalāḥ | [BKŚS, 6 16.1]
savratais tu catasro 'pi vidyāḥ sarvaṃ ca vāṅmayam | [BKŚS, 6 16.2]
gacchatsu divaseṣv evam ekadā marubhūtikaḥ | [BKŚS, 6 17.1]
bālabhāvād anadhyāye krīḍati sma sakandukaḥ | [BKŚS, 6 17.2]
taṃ tu bālasvabhāvena tasmād ācchidya kandukam | [BKŚS, 6 18.1]
ahaṃ javena mahatā prayātaḥ pitur antikam | [BKŚS, 6 18.2]
athānubadhnan māṃ vegāt paṭuśvasitasaṃtatiḥ | [BKŚS, 6 19.1]
baddhamuṣṭikaraḥ krodhād āgato marubhūtikaḥ | [BKŚS, 6 19.2]
kiṃ kiṃ tāteti tātena sa pṛṣṭa idam uktavān | [BKŚS, 6 20.1]
kanduko me hṛto 'nena tam ayaṃ dāpyatām iti | [BKŚS, 6 20.2]
tato rājñā pariṣvajya dāpitāparakandukaḥ | [BKŚS, 6 21.1]
tarjanītarjitaḥ pitrā kumāravaṭakāṃ gataḥ | [BKŚS, 6 21.2]
aham apy aṅkam āropya tātena paribhāṣitaḥ | [BKŚS, 6 22.1]
mā sma tāta punar bhrātṝn kopayeḥ kopanān iti | [BKŚS, 6 22.2]
tathāpi pratiṣiddho 'haṃ keliśīlatayā śiśoḥ | [BKŚS, 6 23.1]
yathainān kopayāmi sma tathaite mām akopayan | [BKŚS, 6 23.2]
abhyāsam ekadā kurvan nārācaṃ marubhūtikaḥ | [BKŚS, 6 24.1]
icchati sma ca visraṣṭuṃ mayā ca calitaṃ dhanuḥ | [BKŚS, 6 24.2]
asāv api ca nārācaś calitāc cāpataś cyutaḥ | [BKŚS, 6 25.1]
mālatīmukulaṃ lakṣaṃ tan mātreṇaiva nāspṛśat | [BKŚS, 6 25.2]
utsṛjya kupitaś cāpaṃ dhāvamānaḥ sa mām anu | [BKŚS, 6 26.1]
āsthānasthamahīpālasamīpam agamat tataḥ | [BKŚS, 6 26.2]
yaugandharāyaṇo dṛṣṭvā kupitaṃ marubhūtikam | [BKŚS, 6 27.1]
kupito bhartsayitvedam abhāṣata mahīpatim | [BKŚS, 6 27.2]
veditā sarvavidyānām āsannanavayauvanaḥ | [BKŚS, 6 28.1]
rājaputro mahārāja yauvarājye 'bhiṣicyatām | [BKŚS, 6 28.2]
yāvad yāvaddhi śāstrajñāḥ śāstrārthān na prayuñjate | [BKŚS, 6 29.1]
tāvat tāvad bhavanty eṣāṃ kuṇṭhāḥ kāryeṣu buddhayaḥ | [BKŚS, 6 29.2]
amī rumaṇvadādīnāṃ putrā hariśikhādayaḥ | [BKŚS, 6 30.1]
vijānanto 'pi śāstrāṇi sutarām andhabuddhayaḥ | [BKŚS, 6 30.2]
vastuny alpe 'py anātmajñāḥ saṃrabdhālohitānanāḥ | [BKŚS, 6 31.1]
prabhum eva jighāṃsanti mṛgendraṃ markaṭā iva | [BKŚS, 6 31.2]
tad ete 'pi niyojyantām adhikāreṣu keṣucit | [BKŚS, 6 32.1]
vijñāpanā madīyeyaṃ saphalīkriyatām iti | [BKŚS, 6 32.2]
yaugandharāyaṇavacaḥ subhagaṃ niśamya prītyā narendrasabham ucchrayitāgrahastam | [BKŚS, 6 33.1]
bhoḥ sādhu sādhu narakuñjara sādhu mantrin ity ujjhitāsanam abhāṣata nirvyavastham | [BKŚS, 6 33.2]
{BKŚS, 7}
tatas tātaḥ sabhāṃ dṛṣṭvā tathā saṃjātasaṃpadam | [BKŚS, 7 1.1]
yathāpradhānam ābhāṣya vinītavad abhāṣata | [BKŚS, 7 1.2]
kim atra pṛcchyate yatra kṣiptāṅgirasabuddhayaḥ | [BKŚS, 7 2.1]
apṛṣṭā eva bhāṣadhve prītinirvāsitatrapāḥ | [BKŚS, 7 2.2]
tena yad rocate sādhu pūjyebhyaḥ pūjitaṃ dinam | [BKŚS, 7 3.1]
tatrāyaṃ svasutaḥ prītyā bālaḥ saṃskriyatām iti | [BKŚS, 7 3.2]
atha prastāva etasminn anujñātapraveśayā | [BKŚS, 7 4.1]
kaliṅgasenayā rājā dūrād eva namaskṛtaḥ | [BKŚS, 7 4.2]
ehīti sā nṛpeṇoktā na atimantharavikramā | [BKŚS, 7 5.1]
upagamyopaparyaṅkam adhyāstādiṣṭam āsanam | [BKŚS, 7 5.2]
āyuktamauktikastokabhūṣaṇā vimalāmbarā | [BKŚS, 7 6.1]
kaṃdharāmūlavisrastaślathabandhaśiroruhā | [BKŚS, 7 7.1]
paścimācalakūṭasthatimirā dyaur ivoṣasi | [BKŚS, 7 7.2]
yauvanāntam anuprāptā prāvṛḍantam ivāpagā | [BKŚS, 7 8.1]
calaccaṭulatākārā bhṛtāpi nibhṛtākṛtiḥ | [BKŚS, 7 8.2]
vinītāpi pragalbheva sthavireva taruṇy api | [BKŚS, 7 9.1]
mitavāg api vācālā vyākhyātavyā hi tanmatiḥ | [BKŚS, 7 9.2]
upaviṣṭā puras tasyā daśavarṣeva bālikā | [BKŚS, 7 10.1]
tayā me dṛṣṭir ākṛṣṭā guṇair naur iva mantharā | [BKŚS, 7 10.2]
acirasthāpitasphītabhaṅgurasnigdhamūrdhajā | [BKŚS, 7 11.1]
nilīnakokilakulā tanvī cūtalateva sā | [BKŚS, 7 11.2]
nimeṣonmeṣaśūnyena sahajāyām aśobhinā | [BKŚS, 7 12.1]
cakṣuṣā vīkṣyamāṇā māṃ sahasrākṣam ivākarot | [BKŚS, 7 12.2]
rūḍhā dāḍimagarbhābhadaśanodbhāsatiānanā | [BKŚS, 7 13.1]
dāḍimīmukulākāravibhaktadaśanacchadā | [BKŚS, 7 13.2]
raktendīvaramāleva mṛṇāladalabandhanā | [BKŚS, 7 14.2]
unnīyante sma bālāyāś cihnair aṅgāni komalaiḥ | [BKŚS, 7 15.1]
latāyāḥ sahakārasya phalāni mukulair iva | [BKŚS, 7 15.2]
athāpṛcchan mahīpālaḥ kasyeyaṃ rūpiṇīr iti | [BKŚS, 7 16.1]
duhitṛtvam anuprāptā nāmāsyāḥ kathyatām iti | [BKŚS, 7 16.2]
kaliṅgasenayākhyātaṃ śocyeyaṃ tanayā mama | [BKŚS, 7 17.1]
yām eva pṛcchati svāmī bhṛtyāṃ madanamañjukām | [BKŚS, 7 17.2]
tataḥ sasneham āhūya mātar ehīti bhūpatiḥ | [BKŚS, 7 18.1]
ūrūm āropayad bālāṃ sā cemāṃ vāmalocanām | [BKŚS, 7 18.2]
drutam ādityaśarmā ca gṛhītvā lagnam abravīt | [BKŚS, 7 19.1]
aho citram iti smeram abhūc ca nṛpater mukham | [BKŚS, 7 19.2]
dhvanināpi na taccakṣur ākṣiptaṃ nihitaṃ mayi | [BKŚS, 7 20.2]
rājā tu vastrābharaṇam analpam apakalmaṣam | [BKŚS, 7 21.1]
sāmbāyai dāpayitvāsyai tadāsthānaṃ vyasarjayat | [BKŚS, 7 21.2]
antaḥpuraṃ mahīpālaḥ kumāravaṭakām aham | [BKŚS, 7 22.1]
dīrgham uṣṇaṃ ca viśvasya bālā svaṃ bhavanaṃ yayau | [BKŚS, 7 22.2]
atha puṇye dine rājā dvijarājajanāvṛtaḥ | [BKŚS, 7 23.1]
svayaṃ bhadrāsanasthaṃ māṃ yauvarājye 'bhiṣiktavān | [BKŚS, 7 23.2]
tathā hariśikhaṃ rājā mudājñāpitavān iti | [BKŚS, 7 24.1]
yatra prasthāpyate bhartā gantavyaṃ tava nirvyatham | [BKŚS, 7 24.2]
senāpatiś ca mantrī ca bhavān bhavatu sodyamaḥ | [BKŚS, 7 25.1]
ity ājñāpitavān rājā prahvaṃ hariśikhaṃ tataḥ | [BKŚS, 7 25.2]
khaḍgacarmadharo rakṣed apramattaḥ prabhuṃ bhavān | [BKŚS, 7 26.1]
ity ājñayā pramuditaṃ kṛtavān marubhūtikam | [BKŚS, 7 26.2]
ādiśad gomukhaṃ bhartū ramaṇīyaṃ manas tvayā | [BKŚS, 7 27.1]
ramaṇīyaiḥ kriyālāpair apavādojjhitair iti | [BKŚS, 7 27.2]
tapantakam athāvocat karṇakuṇḍalavṛttinā | [BKŚS, 7 28.1]
na tyājyo bhavatā svāmī kadācid iti pārthivaḥ | [BKŚS, 7 28.2]
tair ahaṃ saṃvṛto 'nyaiś ca gṛhītachattracāmaraiḥ | [BKŚS, 7 29.1]
maṅgalālaṃkṛtāṅgaś ca suraviprān avandiṣi | [BKŚS, 7 29.2]
pitur mātaram āsīnāṃ pitaraṃ ca samantriṇam | [BKŚS, 7 30.1]
ambādvayapradhānaṃ ca sphītaṃ rājāvarodhanam | [BKŚS, 7 30.2]
tataḥ puṣparathārūḍhaḥ prasarpan maṅgaladhvanim | [BKŚS, 7 31.1]
puṣpapallavalājādyām ākrāmaṃ paritaḥ purīm | [BKŚS, 7 31.2]
tataḥ prāptābhiṣeko 'haṃ sārdhaṃ hariśikhādibhiḥ | [BKŚS, 7 32.1]
svādhikāraparaiḥ krīḍan saṃvatsaram ayāpayam | [BKŚS, 7 32.2]
varṣābhiṣeke nirvṛtte pūrveṇa samaḍambare | [BKŚS, 7 33.1]
āvṛttyā sarvavidyānāṃ sthiratām udapādayam | [BKŚS, 7 33.2]
evaṃ me samatīteṣu keṣucid divaseṣv aham | [BKŚS, 7 34.1]
prātar bhojanavelāyāṃ na paśyāmi sma gomukham | [BKŚS, 7 34.2]
na cānena vinā mahyaṃ nirvāṇam api rocate | [BKŚS, 7 35.1]
tenānena vināsmābhir abhuktair gamitaṃ dinam | [BKŚS, 7 35.2]
jñāyatāṃ gomukhaḥ kveti mayokte marubhūtikaḥ | [BKŚS, 7 36.1]
unmattakaḥ sa saṃvṛtta ity avocad gatāgataḥ | [BKŚS, 7 36.2]
yadi cātrāryaputrasya nāsti saṃpratyayas tataḥ | [BKŚS, 7 37.1]
gatvā tapantakas tasya vikārān prekṣatām iti | [BKŚS, 7 37.2]
tatas tapantako gatvā punar āgatya coktavān | [BKŚS, 7 38.1]
āryaputra na tan mithyā yad āha marubhūtikaḥ | [BKŚS, 7 38.2]
vimalādarśasaṃkrāntaṃ mukham ālokya gomukhaḥ | [BKŚS, 7 39.1]
kampayitvā śiraḥ krodhān nirdārayati locane | [BKŚS, 7 39.2]
kadācic ca smitaṃ kṛtvā prasanne netratārake | [BKŚS, 7 40.1]
saṃcārayati karṇāntaṃ kadācin nāsikāntaram | [BKŚS, 7 40.2]
madhūcchiṣṭanigṛṣṭau ca tāmbūladravalohitau | [BKŚS, 7 41.1]
vivṛtya dūram adharau dantāntenāpi niśyati | [BKŚS, 7 41.2]
vikārān evamākārān dṛṣṭvā tasyāham āgataḥ | [BKŚS, 7 42.1]
tenāryaputra tvaritaṃ kriyāsya kriyatām iti | [BKŚS, 7 42.2]
athānantaram āgatya saṃbhogamṛditāmbaraḥ | [BKŚS, 7 43.1]
prāgalbhyān mṛduvailakṣyo mām avandata gomukhaḥ | [BKŚS, 7 43.2]
kaccit svastho 'si bhadreti mayoktaḥ sann abhāṣata | [BKŚS, 7 44.1]
kim arthaṃ cāham svastho na hy ahaṃ marubhūtikaḥ | [BKŚS, 7 44.2]
yo hi nāgarakaṃ manyo manyate mām anāmayam | [BKŚS, 7 45.1]
unmattakaṃ sa unmattaḥ prakṛtibhraṣṭamānasaḥ | [BKŚS, 7 45.2]
atha śāstropaniṣadas tāta yaugandharāyaṇāt | [BKŚS, 7 46.1]
ahaṃ śikṣitum ārabdhaḥ sa cāpi vyāpṛtaḥ sadā | [BKŚS, 7 46.2]
vyācaṣṭe ca tadā mahyam antaraṃ labhate yadā | [BKŚS, 7 47.1]
tena māṃ mā pratīkṣadhvaṃ bhojanāyodyatā iti | [BKŚS, 7 47.2]
tataś cārabhya divasāt sāyam āyātavān ayam | [BKŚS, 7 48.1]
kadācid divase 'nyasmin dvayos triṣu gateṣu ca | [BKŚS, 7 48.2]
ekadā bhojanasyānte kuto 'py āgatya sādaraḥ | [BKŚS, 7 49.1]
aho śobhanta ity uccaiḥ prāśaṃsat khaṇḍamodakān | [BKŚS, 7 49.2]
mayā tu dāpitān anyān krudhyann iva vihāya saḥ | [BKŚS, 7 50.1]
balād ākṛṣya gatavān svayam ucchiṣṭamodakān | [BKŚS, 7 50.2]
āryaputra sphuṭībhūtam unmattatvaṃ priyasya vaḥ | [BKŚS, 7 51.1]
acikitsyaś ca saṃvṛtta ity avocat tapantakaḥ | [BKŚS, 7 51.2]
evam ābharaṇaṃ vāsas tāmbūlaṃ candanādi ca | [BKŚS, 7 52.1]
labdhalabdhaṃ gacchati sma gṛhītvā kvāpi gomukhaḥ | [BKŚS, 7 52.2]
evaṃprāye ca vṛttānte kumāravaṭakaṃ gataḥ | [BKŚS, 7 53.1]
niveditābhyāgamano rumaṇvān mām avandata | [BKŚS, 7 53.2]
taṃ tātam iva dṛṣṭvāham upakrāntaś ca vanditum | [BKŚS, 7 54.1]
tena coddhatahastena tāta mā meti vāritaḥ | [BKŚS, 7 54.2]
uktaṃ ca na tvayā tāta bālena vāsmadādayaḥ | [BKŚS, 7 55.1]
vandyas tvam adhunā prāpto loke 'smiṃl lokapālatām | [BKŚS, 7 55.2]
anyac ca rājasaṃdeśam ākhyātum aham āgataḥ | [BKŚS, 7 56.1]
yat tvām āha mahārājaḥ sabhṛtyaṃ tan nibodhyatām | [BKŚS, 7 56.2]
puryām atra śaratkāle yātrā citrā pravartitā | [BKŚS, 7 57.1]
yā nāgavanayātreti na kvacin na vikathyate | [BKŚS, 7 57.2]
etāvantaṃ ca sā kālaṃ yuṣmabhyaṃ na prakāśitā | [BKŚS, 7 58.1]
mā bhūd vidyāvighāto vas tadvyākṣiptadhiyām iti | [BKŚS, 7 58.2]
cittāpahāriṇī yātrā hāryacittā ca bālatā | [BKŚS, 7 59.1]
cittavidyā ca vidyeta durghaṭas trikasaṃgamaḥ | [BKŚS, 7 59.2]
uktaṃ cājāgarūkasya mandabuddheḥ sukhātmanaḥ | [BKŚS, 7 60.1]
granthabhīroś ca sidhyanti na śāstrāṇi tapāṃsi ca | [BKŚS, 7 60.2]
adhunā buddhaboddhavyāḥ prāptakomalayauvanāḥ | [BKŚS, 7 61.1]
bhavanto niḥsukhāḥ santaḥ saṃtapantīva me manaḥ | [BKŚS, 7 61.2]
tad asti yadi vaḥ kāṅkṣā taṃ yātrotsavam īkṣitum | [BKŚS, 7 62.1]
tato yāta nirāśaṅkā nāsti ced āsyatām iti | [BKŚS, 7 62.2]
mayoktaṃ suhṛdaḥ pṛṣṭvā yanno niṣpadyate hitam | [BKŚS, 7 63.1]
tad vo vijñāpayiṣyāmi tāvat pṛcchāmi tān iti | [BKŚS, 7 63.2]
rumaṇvatā tataḥ proktaṃ kapolāgalitāśruṇā | [BKŚS, 7 64.1]
haihayānāṃ kulaṃ tuṅgaṃ ciraṃ vijayatāṃ jagat | [BKŚS, 7 64.2]
bhavatā sādhuvṛttena gotradāsāḥ kṛtā vayam | [BKŚS, 7 65.1]
yan naḥ saṃbhāvitāḥ putrāḥ praśnaprativacaḥkṣamāḥ | [BKŚS, 7 65.2]
ity uktvā nirgate tasmin suhṛdaḥ pṛṣṭavān aham | [BKŚS, 7 66.1]
yasya yad vaḥ sthitaṃ buddhau tena tat kathyatām iti | [BKŚS, 7 66.2]
tato hariśikhenoktaṃ na me gamanam īpsitam | [BKŚS, 7 67.1]
yataḥ śūnyāni durgāṇi gṛhyante 'nantarair nṛpaiḥ | [BKŚS, 7 67.2]
śrutam evāryaputreṇa proṣite jagatīpatau | [BKŚS, 7 68.1]
vijñāya nagarīṃ śūnyāṃ yat tad āruṇinā kṛtam | [BKŚS, 7 68.2]
durgasya ca kṛtā rakṣā rājā ca paritoṣitaḥ | [BKŚS, 7 69.1]
khyāpitaṃ dhīracittatvam ātmanaś ca bhaved iti | [BKŚS, 7 69.2]
tvaṃ kim āttheti pṛṣṭaḥ sann avocan marubhūtikaḥ | [BKŚS, 7 70.1]
yuktaṃ hariśikhenoktam ity etac ca tapantakaḥ | [BKŚS, 7 70.2]
athoktavān smitamukhaḥ sāsūya iva gomukhaḥ | [BKŚS, 7 71.1]
kim atra bhaṇyate ko 'nyo mantrī hariśikhād varaḥ | [BKŚS, 7 71.2]
idaṃ tv ācakṣva kenāyaṃ niyukto durgarakṣaṇe | [BKŚS, 7 72.1]
rakṣataś cāniyuktasya doṣam andha na paśyasi | [BKŚS, 7 72.2]
yuvarājo yuvā vidvān kṛtāstro mandakautukaḥ | [BKŚS, 7 73.1]
bhavadādisahāyaś ca kathaṃ yāyād acittatām | [BKŚS, 7 73.2]
yac ca rājoditaṃ vakṣye nāsti ced āsyatām iti | [BKŚS, 7 74.1]
tadāśayaparīkṣārtham api cet tan na duṣyati | [BKŚS, 7 74.2]
ataḥ pustakavinyastagranthabaddhārthabuddhayaḥ | [BKŚS, 7 75.1]
praśnānugraham arhanti nedṛśakūṭamantriṇaḥ | [BKŚS, 7 75.2]
ahaṃ punar guṇopāyaprayogakuśalo yataḥ | [BKŚS, 7 76.1]
cetasyaiḥ saha saṃparkaḥ prayogakuśalair mama | [BKŚS, 7 76.2]
sukhaṃ naḥ sevituṃ kālo na ṣāḍguṇyakadarthanām | [BKŚS, 7 77.1]
yac coktaṃ dharmaśāstreṇa tat tāvad avadhīyatām | [BKŚS, 7 77.2]
vayasaḥ karmaṇo 'rthasya śrutasyābhijanasya ca | [BKŚS, 7 78.1]
veṣavāgbuddhisārūpyam ācaran vicared iha | [BKŚS, 7 78.2]
tenottiṣṭhata gacchāmo yātrām adbhutadarśanām | [BKŚS, 7 79.1]
krīḍiṣyāmaś ca kāntāsu sthalīṣu mṛgayām iti | [BKŚS, 7 79.2]
tac ca me gomukhenoktaṃ praviṣṭaṃ hṛdayaṃ yataḥ | [BKŚS, 7 80.1]
yuktasac cānukūlaṃ ca vacaḥ kasmai na rocate | [BKŚS, 7 80.2]
punaś ca gomukhenoktaṃ yātrāṃ lokasya gacchataḥ | [BKŚS, 7 81.1]
prāsādatalam āruhya samṛddhir dṛśyatām iti | [BKŚS, 7 81.2]
athāham abhraṃlihaśaṅgacakraṃ dhvajaprabhāpīḍitaśakracāpam | [BKŚS, 7 82.1]
prāsādam āroham udāraśobhaṃ śaśīva pūrvācalarājakūṭam | [BKŚS, 7 82.2]
{BKŚS, 8}
tatrāpaśyaṃ puradvārān niryāntīṃ janatām aham | [BKŚS, 8 1.1]
citrālaṃkārasaṃskārāṃ vācaṃ kavimukhād iva | [BKŚS, 8 1.2]
turaṃgarathamātaṅgakareṇuśibikādibhiḥ | [BKŚS, 8 2.1]
kuṭumbiparivāro 'pi yatrāgacchad amaṇḍanaḥ | [BKŚS, 8 2.2]
iti saṃpaśyamāno 'ham apaśyaṃ hastinīgatam | [BKŚS, 8 3.1]
niṣkrāmantaṃ rumaṇvantam āryaveṣasahāyakam | [BKŚS, 8 3.2]
adhyāsitavaśāyūtham ambādvayapuraḥsaram | [BKŚS, 8 4.1]
kañcukyādiparīvāram antaḥpuram ataḥ param | [BKŚS, 8 4.2]
sārdhaṃ makarayaṣṭyā ca cañcadraktapatākayā | [BKŚS, 8 5.1]
gaṇikāgaṇam ākṛṣṭapramattajanamānasam | [BKŚS, 8 5.2]
atha māṃ gomukho 'vocad aryaputra kim āsyate | [BKŚS, 8 6.1]
ayaṃ vaḥ samayo gantum ity athāham avātaram | [BKŚS, 8 6.2]
saṃcārimerukūṭābham āruhya sasuhṛd ratham | [BKŚS, 8 7.1]
nadannandimṛdaṅgāditūryaḥ pracalam adhvagam | [BKŚS, 8 7.2]
turaṃgaheṣitais tārair mandraiś ca gajagarjitaiḥ | [BKŚS, 8 8.1]
śikhaṇḍighanasaṃghātanirghoṣa iva jṛmbhitam | [BKŚS, 8 8.2]
janasaṃghaṭṭaniṣpiṣṭatulākoṭikamekhalam | [BKŚS, 8 9.1]
rājamārgam atikramya rājadvāram ayāsiṣam | [BKŚS, 8 9.2]
suyāmunasthas tatrastham anujñābhinayena mām | [BKŚS, 8 10.1]
gaccha gaccheti bhūpalaḥ kṣiptapāṇir acodayat | [BKŚS, 8 10.2]
ahaṃ tu taṃ namaskṛtya harṣam asyābhivardhayan | [BKŚS, 8 11.1]
prātiṣṭhe bandisaṃghātaprayuktajayaghoṣaṇaḥ | [BKŚS, 8 11.2]
prāgdvāreṇa ca niryāya janasaṃpaddidṛkṣayā | [BKŚS, 8 12.1]
rājamārgam adhiṣṭhāya mandiraṃ gantum ārabhe | [BKŚS, 8 12.2]
athāṣṭābhiḥ śaśāṅkābhaiḥ kuṅkumasthāsakāṅkitaiḥ | [BKŚS, 8 13.1]
hemabhāṇḍaiḥ pravahaṇaṃ yuktam ukṣakumārakaiḥ | [BKŚS, 8 13.2]
dhavalāmbarasaṃvītaṃ sajyotsnam iva mandiram | [BKŚS, 8 14.1]
gṛhītamandasaṃcāraṃ paśyāmi sma samīpagam | [BKŚS, 8 14.2]
tatra pravahaṇācchādachannārdham aham ānanam | [BKŚS, 8 15.1]
apaśyaṃ megharuddhārdham iva prāleyadīpitam | [BKŚS, 8 15.2]
lalāṭataṭavinyastamṛdutāmrāṅgulidvayam | [BKŚS, 8 16.1]
nibaddham añjaliṃ cārusarojamukulākṛtim | [BKŚS, 8 16.2]
kāmopacāravijñānaśūnyo yasmād ahaṃ tataḥ | [BKŚS, 8 17.1]
na jānāmi sma kenāpi taṃ baddhaṃ vandanāñjalim | [BKŚS, 8 17.2]
atha māṃ gomukho 'vocat srastena mukuṭena vaḥ | [BKŚS, 8 18.1]
lalāṭam āvṛtaṃ tena tat samādhīyatām iti | [BKŚS, 8 18.2]
athāmṛṣṭe lalāṭānte mayā dakṣiṇapāṇinā | [BKŚS, 8 19.1]
yāne kanyābhir unmuktas tasmin kalakalaḥ paṭuḥ | [BKŚS, 8 19.2]
anyataś ca mukhaṃ kṛtvā pārśvaspandanasūcitam | [BKŚS, 8 20.1]
gomukhena smitaṃ sadya upakṣiptaṃ kathāntaram | [BKŚS, 8 20.2]
krīḍāsthānāni paśyantaḥ kāritāni rumaṇvatā | [BKŚS, 8 21.1]
samāsīdāma kālindīṃ tarajjananirantarām | [BKŚS, 8 21.2]
yat tat pravahaṇaṃ pūrvaṃ dṛṣṭaṃ dṛṣṭaṃ ca tan mayā | [BKŚS, 8 22.1]
uttāryamāṇaṃ yamunāṃ sādareṇa rumaṇvatā | [BKŚS, 8 22.2]
utsāhitaniṣādena siddhayātreti vādinā | [BKŚS, 8 23.1]
nāvaḥ saṃcaratā nāvaṃ tenaivottāritā vayam | [BKŚS, 8 23.2]
sukhaṃ vihitasaṃbhāre nadītaṭaniveśite | [BKŚS, 8 24.1]
sthitvā krīḍāgṛhe rātrim utthitāḥ prasthitās tataḥ | [BKŚS, 8 24.2]
nātidūram atikramya kṛcchrāl labdhāntarāḥ pathi | [BKŚS, 8 25.1]
prāptā nāgavanodyānaṃ śobhāninditanandanam | [BKŚS, 8 25.2]
saṃtatānantavṛttāntāṃ nitāntahitakautukaḥ | [BKŚS, 8 26.1]
yātrāṃ paśyan prayāmi sma janatāṅgulidarśitaḥ | [BKŚS, 8 26.2]
senāpatis tu māṃ nītvā prāṃśu kāñcanatoraṇam | [BKŚS, 8 27.1]
kﾱptanānāvidhākrīḍaṃ yātrāgṛham avaśayat | [BKŚS, 8 27.2]
tatrāhaṃ sasuhṛdvargaḥ krīḍāsnānāśanādikaḥ | [BKŚS, 8 28.1]
kriyāḥ kurvan nayāmi sma netronmeṣasamaṃ divam | [BKŚS, 8 28.2]
atha pradoṣe senānīr āgatyāsmān abhāṣata | [BKŚS, 8 29.1]
śvaḥ saṃpādayitā krīḍā yā vaḥ sā kathyatām iti | [BKŚS, 8 29.2]
mṛgayeti mayākhyāte yāte senāpatau vayam | [BKŚS, 8 30.1]
abhinīya niśāṃ prātaḥ pratiṣṭhāmahe kānanam | [BKŚS, 8 30.2]
anye 'pi madanujñātāḥ prītāḥ paurakumārakāḥ | [BKŚS, 8 31.1]
kareṇukarabhāśvādivāhanāḥ saṃghaśo 'vrajan | [BKŚS, 8 31.2]
atha duṣparisaṃkhyānam apaśyaṃ vanarandhragam | [BKŚS, 8 32.1]
pluṣṭasthāṇuvanākārapulindabalam agrataḥ | [BKŚS, 8 32.2]
tato niryāya pīnāṅgo nikharvas tāmralocanaḥ | [BKŚS, 8 33.1]
senāpatiḥ siṃhaśatruḥ senāpatim avandata | [BKŚS, 8 33.2]
tenoktaṃ bhrātṛjāyā me kīdṛśī cintyamekhalā | [BKŚS, 8 34.1]
tau vā śāmbarasāraṅgau putrau kuśalināv iti | [BKŚS, 8 34.2]
siṃhaśatrur avocat taṃ śivaṃ naḥ sakale kule | [BKŚS, 8 35.1]
yadarthaṃ vayam āhūtās tat samājñāpyatām iti | [BKŚS, 8 35.2]
rumaṇvān abravīd eṣa kumāraḥ sasuhṛt tava | [BKŚS, 8 36.1]
nyāsas tena sasainyena prayatnāt pālyatām iti | [BKŚS, 8 36.2]
nailahāridrakausumbhavāsorāśim adāpayat | [BKŚS, 8 37.1]
tailakumbhasahasraṃ ca rumaṇvān siṃhaśatrave | [BKŚS, 8 37.2]
susaṃvihitarakṣaṃ mām anujñāpya rumaṇvati | [BKŚS, 8 38.1]
nivṛtte gomukhenoktam aho tātena śobhitam | [BKŚS, 8 38.2]
vijñātāsmadabhiprāyo na nivarteta yad vayam | [BKŚS, 8 39.1]
kumāravaṭakeveyaṃ bhaved dāruṇayantraṇā | [BKŚS, 8 39.2]
tato dvārādimṛgayā prakārair bahubhir mṛgān | [BKŚS, 8 40.1]
nighnanto ghātayantaś ca na tṛptim alabhāmahi | [BKŚS, 8 40.2]
atha nātham araṇyānyā dviṣantaṃ vājikuñjarān | [BKŚS, 8 41.1]
yamāya prahiṇoti sma mahiṣaṃ marubhūtikaḥ | [BKŚS, 8 41.2]
ratnabudbudacitrāṅgās tato 'dṛśyanta saṃghaśaḥ | [BKŚS, 8 42.1]
carantaḥ saṃcarantaś ca tatra vātamajā mṛgāḥ | [BKŚS, 8 42.2]
tān hantuṃ darśitotsāhāś ciraṃ hariśikhādayaḥ | [BKŚS, 8 43.1]
bhagnotsāhā nyavartanta vīrebhya iva bhīravaḥ | [BKŚS, 8 43.2]
tais tu senāpatiḥ pṛṣṭo na dṛṣṭāḥ kaiścid īdṛśāḥ | [BKŚS, 8 44.1]
mṛgā yadi ca jānāsi tato naḥ kathyatām iti | [BKŚS, 8 44.2]
tenoktam aham apy etān na jānāmi pitā tu me | [BKŚS, 8 45.1]
prastāve kvacid ācaṣṭa yāṃ vārttāṃ kathayāmi tām | [BKŚS, 8 45.2]
utpadyate yadā loke cakravartī tadā kila | [BKŚS, 8 46.1]
evaṃrūpajavākārā dṛśyante mṛgajātayaḥ | [BKŚS, 8 46.2]
na ceśvaraśareṇāpi tripurendhanadāhinā | [BKŚS, 8 47.1]
samāsādayituṃ śakyāḥ kuta evānyasāyakaiḥ | [BKŚS, 8 47.2]
etān pradakṣiṇīkṛtya yena kṣiptaḥ śaraḥ kila | [BKŚS, 8 48.1]
tūṇam āyāti tasyaiva vitta taṃ cakravartinam | [BKŚS, 8 48.2]
tān ahaṃ baddhasaṃrambhaḥ prasthitaś ca vihiṃsitum | [BKŚS, 8 49.1]
te ca māṃ dūram ākṛṣya divaṃ haṃsā ivāsthitāḥ | [BKŚS, 8 49.2]
athāvatīrya turaṃgād gṛhītaprabalaśramaḥ | [BKŚS, 8 50.1]
ramaṇīyasarastīratarucchāyām upāśrayam | [BKŚS, 8 50.2]
cirān mṛgayamāṇā māṃ turaṃgapadavartmanā | [BKŚS, 8 51.1]
senānubaddhavartmānaḥ prāptā hariśikhādayaḥ | [BKŚS, 8 51.2]
tataḥ kurvan parīhāsaṃ mām abhāṣata gomukhaḥ | [BKŚS, 8 52.1]
kiyanto vātahariṇā yuṣmābhir nihatā iti | [BKŚS, 8 52.2]
mayoktaṃ na mayaiko 'pi hataḥ kṣiptas tu yaḥ śaraḥ | [BKŚS, 8 53.1]
pradakṣiṇīkṛtya sa tān eṣa tūṇaṃ mamāgataḥ | [BKŚS, 8 53.2]
atha tenoktam etasya śararājasya pūjanam | [BKŚS, 8 54.1]
yaś cakravarticihnānāṃ sphuṭānām agraṇīr iti | [BKŚS, 8 54.2]
siṃhaśatrur atha tāmiṣuṃ mudā gomukhādibhir apūjayat saha | [BKŚS, 8 55.1]
siddhasārthavadhajātasaṃmado dattakāṅkṣitavarām ivāmbikām | [BKŚS, 8 55.2]
{BKŚS, 9}
tato madāndhavanitākapolasthalakauśalam | [BKŚS, 9 1.1]
sarojapattraṃ karajaiś chettum ārabdha gomukhaḥ | [BKŚS, 9 1.2]
pattracchedyaṃ tatas tasyāḥ saritas taradambhasi | [BKŚS, 9 2.1]
sajīvam iva sampannaṃ calatvāt paṭuraṃhasaḥ | [BKŚS, 9 2.2]
anukūlaṃ prasarpantaṃ praśaṃsantaś ca gomukham | [BKŚS, 9 3.1]
pattracchedyam apaśyāmo muktāvayavasaṃkaram | [BKŚS, 9 3.2]
asmābhir anuyuktaś ca kathayeti savistaram | [BKŚS, 9 4.1]
gomukho vyākaroti sma pattracchedasya lakṣaṇam | [BKŚS, 9 4.2]
ihāryaputra vijñeyaṃ pattracchedyaṃ samāsataḥ | [BKŚS, 9 5.1]
tryasraṃ ca caturasraṃ ca dīrghaṃ vṛttaṃ ca bhedataḥ | [BKŚS, 9 5.2]
tryasraiḥ catuṣpadaśailā niṣpadyante gṛhādi ca | [BKŚS, 9 6.1]
caturasraiḥ saśālāni purāṇi puruṣādi ca | [BKŚS, 9 6.2]
dīrghe nadanadīmārgapratānabhujagādayaḥ | [BKŚS, 9 7.1]
vṛtte bhūṣaṇasaṃyogaśakuntamithunādayaḥ | [BKŚS, 9 7.2]
gomukhe kathayaty evam āgatya marubhūtikaḥ | [BKŚS, 9 8.1]
aho nu mahad āścaryam āryaputrety abhāṣata | [BKŚS, 9 8.2]
asau hariśikhenoktaḥ sarvam eva bhavādṛśām | [BKŚS, 9 9.1]
kūpakacchapakalpānām āścaryaṃ sthūlacakṣuṣām | [BKŚS, 9 9.2]
paśya duḥśraddadhāneti tam uktvā marubhūtikaḥ | [BKŚS, 9 10.1]
idam āścaryam ity uccaiḥ pulinaṃ no vyadarśayat | [BKŚS, 9 10.2]
tato hariśikhenoktaṃ kṛtvā hasitam ulbaṇam | [BKŚS, 9 11.1]
āścaryaṃ pulinaṃ paśya namas tasmai sacakṣuṣe | [BKŚS, 9 11.2]
nimnena salilaṃ yāti pulinaṃ sikatāsthalam | [BKŚS, 9 12.1]
āścaryaṃ yadi tan mūḍha dveṣaḥ kaḥ salile tava | [BKŚS, 9 12.2]
so 'bravīt kena pulinam āścaryam iti bhāṣitam | [BKŚS, 9 13.1]
puline yat tad āścaryam athavā dṛśyatām iti | [BKŚS, 9 13.2]
tenoktaṃ puline santi sikatāḥ kiṃ tad adbhutam | [BKŚS, 9 14.1]
nety ukte tena dṛṣṭvā tu pulinaṃ gomukho 'bravīt | [BKŚS, 9 14.2]
mā mā bhadramukhaṃ kaścit paribhūn marubhūtikam | [BKŚS, 9 15.1]
mayā hi puline dṛṣṭaṃ saṃniviṣṭaṃ padadvayam | [BKŚS, 9 15.2]
uktaṃ hariśikhenāpi yady āścaryaṃ padadvayam | [BKŚS, 9 16.1]
atyāścaryam idaṃ paśya padakoṭīś caturdaśa | [BKŚS, 9 16.2]
tenoktaṃ sānubandhāsu nāścaryaṃ padakoṭiṣu | [BKŚS, 9 17.1]
idaṃ vicchinnasaṃtānaṃ tenāścaryaṃ padadvayam | [BKŚS, 9 17.2]
tenoktaṃ yadi śeṣāṇi parāmṛṣṭāni pāṇinā | [BKŚS, 9 18.1]
bhaveyur iti tenoktaṃ tataḥ syād eva vālukā | [BKŚS, 9 18.2]
yeyaṃ tīrataroḥ śākhā pulinaṃ yāvad āgatā | [BKŚS, 9 19.1]
tayā gatvāvatīrṇaḥ syāt kaścin nāgarako yadi | [BKŚS, 9 19.2]
etām eva samālambya dūram ālambapallavām | [BKŚS, 9 20.1]
nivarteteti tenokte parṇākīrṇā mahī bhavet | [BKŚS, 9 20.2]
kasya tarhīti tenokte divyasyety abravīt sa tam | [BKŚS, 9 21.1]
divyānāṃ katamasyeti sa vidyādharam ādiśat | [BKŚS, 9 21.2]
na spṛśanti bhuvaṃ devāḥ sthūlatvād yakṣarakṣasām | [BKŚS, 9 22.1]
dūraṃ padāni majjanti pulineṣu viśeṣataḥ | [BKŚS, 9 22.2]
tapaḥkṣāmaśarīratvāt siddhānām ṛṣibhiḥ saha | [BKŚS, 9 23.1]
avyaktāṅgulipārṣṇyādinikṣepaṃ jāyate padam | [BKŚS, 9 23.2]
anyeṣāṃ ca manuṣyāṇām upapattyā niyujyate | [BKŚS, 9 24.1]
avagāḍhaṃ bhavaty agre viparītaṃ tu yoṣitaḥ | [BKŚS, 9 24.2]
bhārākrāntaḥ sa cety ukte bhūyo hariśikho 'bravīt | [BKŚS, 9 25.1]
śilāpādapaśatrūṇāṃ ko 'sya bhāro bhaved iti | [BKŚS, 9 25.2]
śilāyām avagāḍhaṃ syāt parṇakīrṇaṃ ca pādape | [BKŚS, 9 26.1]
śatrau na śatruṃ puline ramaṇīye 'vatārayet | [BKŚS, 9 26.2]
tasmād asiddhavidyāsya bhāro vidyādharī yataḥ | [BKŚS, 9 27.1]
na vidyāsiddhim āptvāpi jāyante paṅguvṛttayaḥ | [BKŚS, 9 27.2]
āropitaṃ ca tenāsyā jaghanaṃ dakṣiṇaṃ bhujam | [BKŚS, 9 28.1]
nimagnaṃ yena tasyedaṃ dakṣiṇaṃ kāminaḥ padam | [BKŚS, 9 28.2]
patitair uttamāṅgāc ca keśadhūpādhivāsitaiḥ | [BKŚS, 9 29.1]
mālatīkusumair vāsam avakīrṇaṃ na paśyasi | [BKŚS, 9 29.2]
ramaṇīyatarāṃ caiṣāṃ na tyakṣyati sa nimagnām | [BKŚS, 9 30.1]
tenānyatrāpi dṛśyantāṃ padāni nipuṇair iti | [BKŚS, 9 30.2]
tataḥ paurair madīyaiś ca vicinvadbhir itas tataḥ | [BKŚS, 9 31.1]
strīpuṃsayor adṛśyanta padāni salilāntike | [BKŚS, 9 31.2]
sahāsmābhis tam uddeśaṃ gatvā dṛṣṭvā ca gomukhaḥ | [BKŚS, 9 32.1]
tena nāgarakenāpi bhāvyam ity etad uktavān | [BKŚS, 9 32.2]
kathaṃ vettheti pṛṣṭaś ca sa vihasyedam uktavān | [BKŚS, 9 33.1]
jñeyaṃ kim atra durjñānam athavā kathayāmi vaḥ | [BKŚS, 9 33.2]
paracittānuvṛttiś ca svacittasya ca nigrahaḥ | [BKŚS, 9 34.1]
yeyaṃ nāgarakair uktā sā nāgarakatā matā | [BKŚS, 9 34.2]
mantharaṃ parisarpantīṃ kāminīm anugacchati | [BKŚS, 9 35.1]
ayaṃ nāgarako yasmād atikramya na gacchati | [BKŚS, 9 35.2]
idānīm eva tau yātau padavī dṛśyatām iyam | [BKŚS, 9 36.1]
tathā hi caraṇākrāntinatam adyāpi śādvalam | [BKŚS, 9 36.2]
iti tām anugacchanto navāṃ caraṇapaddhatim | [BKŚS, 9 37.1]
saptaparṇam apaśyāma pravṛttabhramarotsavam | [BKŚS, 9 37.2]
tanmūle yāni vṛttāni raho viharamāṇayoḥ | [BKŚS, 9 38.1]
svayam ācaritānīva gomukhas tāny avarṇayat | [BKŚS, 9 38.2]
iha sā kupitā tasmai tena ceha prasāditā | [BKŚS, 9 39.1]
ayaṃ sakusumaś cātra kﾱptaḥ pallavasaṃstaraḥ | [BKŚS, 9 39.2]
śrāntā cātropaviṣṭā sā tathā cedaṃ nirūpyatām | [BKŚS, 9 40.1]
āsanaṃ jaghanākrāntijātajarjarapallavam | [BKŚS, 9 40.2]
nidhāya jaghane hastau vinamayya gurutrikam | [BKŚS, 9 41.1]
iyaṃ vijṛmbhamāṇāyā magnāgracaraṇā mahī | [BKŚS, 9 41.2]
evaṃ nirūpayantaś ca saptaparṇatalād vayam | [BKŚS, 9 42.1]
niryāntīm anvagacchāma tayoś caraṇapaddhatim | [BKŚS, 9 42.2]
athāgamyam apaśyāma candrasūryānalānilaiḥ | [BKŚS, 9 43.1]
mādhavīgahanaṃ veśma kāminām anivāritam | [BKŚS, 9 43.2]
vāruṇīpānasaṃjātamadabhṛṅgaviluptayā | [BKŚS, 9 44.1]
puṣpavatyā pariṣvaktaṃ śyāmayā tan nirantaram | [BKŚS, 9 44.2]
dṛṣṭvā ca gomukhenoktam atraivāste sa kāmukaḥ | [BKŚS, 9 45.1]
pracchannaṃ ramaṇīyaṃ ca na hīdaṃ tyāgam arhati | [BKŚS, 9 45.2]
na cāpi darśanaṃ yuktam āsīnasya yathāsukham | [BKŚS, 9 46.1]
tasmān muhūrtam anyatra kvacid viśramyatām iti | [BKŚS, 9 46.2]
nīlaśītalamūlasya dūrvayā vaṭaśākhinaḥ | [BKŚS, 9 47.1]
chāyayā ca palāśānām atiṣṭhāma tale tataḥ | [BKŚS, 9 47.2]
gomukhas tu tad ālokya latāgṛhakam unmukhaḥ | [BKŚS, 9 48.1]
nāsty asāv atra kāmīti saśiraḥkampam uktavān | [BKŚS, 9 48.2]
tato hariśikhenoktaṃ pūrvam astīti bhāṣase | [BKŚS, 9 49.1]
idānīm api nāstīti sarvathonmattako bhavān | [BKŚS, 9 49.2]
tenoktam idam atrastaṃ niṣkrāntaṃ mādhavīgṛhāt | [BKŚS, 9 50.1]
śikhaṇḍimithunaṃ kasmān mūkam andha na paśyasi | [BKŚS, 9 50.2]
yadi kaścid bhaved atra trastam etat tatas tataḥ | [BKŚS, 9 51.1]
muktārtakekam uḍḍīya vṛkṣadurgaṃ viśed iti | [BKŚS, 9 51.2]
tataḥ prasthāpayāmi sma vicetuṃ parivārakān | [BKŚS, 9 52.1]
calayantas tu hastāṃs te śūnyam ākhyaṃl latāgṛham | [BKŚS, 9 52.2]
svayaṃ tatrāpy apaśyāma racitaṃ prastaraṃ mahat | [BKŚS, 9 53.1]
prakīrṇapallavanyāsaṃ kiśoraluṭhitair iva | [BKŚS, 9 53.2]
taruśākhāvasaktaṃ ca hāranūpuramekhalam | [BKŚS, 9 54.1]
anyatrānyatra ca kṣaumam ambhoruhadalāruṇam | [BKŚS, 9 54.2]
patitārkanikāśaṃ ca vidyādharadhanaṃ kvacit | [BKŚS, 9 55.1]
varmaratnaṃ sphuradratnaprabhākuñcitalocanam | [BKŚS, 9 55.2]
sarvaṃ tad grāhayāmi sma puruṣair bhūṣaṇādikam | [BKŚS, 9 56.1]
tasmai niryātayiṣyāmi dṛṣṭāyety atha gomukhaḥ | [BKŚS, 9 56.2]
abravīd vairiṇā nūnaṃ sa nītaḥ saha kāntayā | [BKŚS, 9 57.1]
tābhyāṃ hi paratantrābhyāṃ bhūṣaṇādīdam ujjhitam | [BKŚS, 9 57.2]
dīrghāyuṣkaṃ ca taṃ vitta snigdhās tasya śiroruhāḥ | [BKŚS, 9 58.1]
lagnāḥ pādapaśākhāyām adyāpi hi sugandhayaḥ | [BKŚS, 9 58.2]
evaṃ nirūpayantaś ca samantād dattadṛṣṭayaḥ | [BKŚS, 9 59.1]
nātidūram atikramya kvacit tuṅgatarau vane | [BKŚS, 9 59.2]
baddhaṃ skandhe kadambasya pañcabhir lohaśaṅkubhiḥ | [BKŚS, 9 60.1]
vidyādharam apaśyāma lepavidyādharācalam | [BKŚS, 9 60.2]
athāvatāryatām eṣa skandhād ity abhidhāya tān | [BKŚS, 9 61.1]
apasṛtya tataś chāyām āśrayāmi sma śākhinaḥ | [BKŚS, 9 61.2]
gomukhas tv abravīn naite kenacil lohaśaṅkavaḥ | [BKŚS, 9 62.1]
śakyāḥ kraṣṭum upāyena sarvair api surair iti | [BKŚS, 9 62.2]
athāham abruvaṃ smṛtvā rājājalpan mayā śrutam | [BKŚS, 9 63.1]
etā oṣadhayaḥ pañca sadāsthāḥ kila varmaṇi | [BKŚS, 9 63.2]
viśalyakaraṇī kācit kācin māṃsavivardhanī | [BKŚS, 9 64.1]
vraṇasaṃrohiṇī kācit kācid varṇaprasādanī | [BKŚS, 9 64.2]
mṛtasaṃjīvanī cāsāṃ pañcamī paramauṣadhiḥ | [BKŚS, 9 65.1]
yadi varmaṇi tāḥ santi tābhiḥ saṃjīvyatām iti | [BKŚS, 9 65.2]
muhūrtād iva cāgatya vismito gomukho 'bravīt | [BKŚS, 9 66.1]
prasādād aryaputrasya jīvitaḥ sa nabhaścaraḥ | [BKŚS, 9 66.2]
tā mahauṣadhayo dṛṣṭā nihitās tasya varmaṇi | [BKŚS, 9 67.1]
śalyaprote ca hariṇe prayuktāḥ kramaśas tataḥ | [BKŚS, 9 67.2]
tatra dṛṣṭaprabhāvābhiḥ sa vidyādharasundaraḥ | [BKŚS, 9 68.1]
akṛtāṅgaḥ kṛtaḥ sadyaḥ samāśvasyeti bhāṣate | [BKŚS, 9 68.2]
jīvitaḥ kena baddho 'ham ity athāhaṃ tam uktavān | [BKŚS, 9 69.1]
asmākam aryaputreṇa prakāraiścaturair iti | [BKŚS, 9 69.2]
tenoktaṃ kiṃ ca yuṣmākam aryaputro 'pi vidyate | [BKŚS, 9 70.1]
āmeti ca mayā prokte tenoktaṃ na sa mānuṣaḥ | [BKŚS, 9 70.2]
asmākam aryaputro 'pi devo vidyādharo 'pi vā | [BKŚS, 9 71.1]
prasīdantu tam ākhyāta prasādaṃ cakṣuṣām iti | [BKŚS, 9 71.2]
mayoktam aryaputreṇa vayam ājñāpitā yathā | [BKŚS, 9 72.1]
jīvayitvābhyanujñeyo mā sma paśyat sa mām iti | [BKŚS, 9 72.2]
kṛtopakāras tvāṃ draṣṭuṃ nāyam icchati lajjayā | [BKŚS, 9 73.1]
punaḥsaṃdarśanāyātas tāta prasthīyatām iti | [BKŚS, 9 73.2]
atha visrastahastena dattvā jānunipātanam | [BKŚS, 9 74.1]
viniśvasya ca tenoktaṃ dainyagadgadayā girā | [BKŚS, 9 74.2]
idānīm asmi sumṛtaḥ prāṇadānopakāriṇam | [BKŚS, 9 75.1]
svāminaṃ yan na paśyāmi bhaviṣyacakravartinam | [BKŚS, 9 75.2]
pradāya yadi me prāṇān paścāt tāpena khedyate | [BKŚS, 9 76.1]
evaṃ muñcāmi bhūyas tān na cet paśyatu mām iti | [BKŚS, 9 76.2]
mayā datte 'bhyanujñāne paśyatv evaṃ karotv iti | [BKŚS, 9 77.1]
gāṃ spṛśañ jānuśirasā sa mām idam abhāṣata | [BKŚS, 9 77.2]
vidyādharo 'mṛtagatiḥ kauśikasya muneḥ sutaḥ | [BKŚS, 9 78.1]
sarvavidyādhareśena praṇaman dṛśyatām iti | [BKŚS, 9 78.2]
ehīha ca mayāhūya spṛṣṭaḥ pṛṣṭhe nirāmayaḥ | [BKŚS, 9 79.1]
suhṛddṛṣṭyā ca dṛṣṭaḥ san prahṛṣṭaḥ samupāviśat | [BKŚS, 9 79.2]
tato hariśikhenoktam uktaṃ vṛṣasutena yat | [BKŚS, 9 80.1]
satyaṃ tat priyasaṃbhāṣo mahānāgarako hy ayam | [BKŚS, 9 80.2]
idaṃ śrutvāmitagatir idam asmān abhāṣata | [BKŚS, 9 81.1]
nedaṃ nāgarakatvaṃ me śrūyatāṃ ca kathā yathā | [BKŚS, 9 81.2]
asti prāleyaśailasya manonayanahāriṇi | [BKŚS, 9 82.1]
śikhare kauśiko nāma munis tulyāśmakāñcanaḥ | [BKŚS, 9 82.2]
taṃ ca bindumatī nāma tyaktanandanakānanā | [BKŚS, 9 83.1]
ārādhitavatī yatnāt sudīrghaṃ kālam apsarāḥ | [BKŚS, 9 83.2]
ekadā kauśikenoktā varaṃ brūhīti sābravīt | [BKŚS, 9 84.1]
yadi me bhagavān prītaḥ tato 'patyaṃ dadātv iti | [BKŚS, 9 84.2]
tena cotpāditaṃ tasyām apatyayugalaṃ kramāt | [BKŚS, 9 85.1]
ahaṃ ca putraḥ putrī ca matsvasā matsanāmikā | [BKŚS, 9 85.2]
so 'haṃ saṃvardhitas tena nāsti tad yan na śikṣitam | [BKŚS, 9 86.1]
dhārayāmi ca tadvidyās tena vidyādharo 'bhavam | [BKŚS, 9 86.2]
ekadā pitaraṃ dṛṣṭvā rudantam aham abruvam | [BKŚS, 9 87.1]
mādṛśaṃ putram utpādya kiṃ roditi bhavān iti | [BKŚS, 9 87.2]
tenoktaṃ cakravartitvaṃ na te paśyāmi putraka | [BKŚS, 9 88.1]
aṅgād aṅgān madīyāt tu vṛthā jāto bhavān iti | [BKŚS, 9 88.2]
mayoktaṃ mama yaḥ svāmī sa mahyaṃ kathyatām iti | [BKŚS, 9 89.1]
tenoktaṃ cakravartī yaḥ sa cāpy anviṣyatām iti | [BKŚS, 9 89.2]
mayoktaṃ cakravartitvaṃ yaiś cihnair avagamyate | [BKŚS, 9 90.1]
dṛṣṭvā tāni dhiyā mahyam ācaṣṭāṃ bhagavān iti | [BKŚS, 9 90.2]
tenoktaṃ śatruṇā baddhaṃ yas tvāṃ śaṅkubhir āyasaiḥ | [BKŚS, 9 91.1]
jīvayiṣyati jānīyāt svāminaṃ taṃ bhavān iti | [BKŚS, 9 91.2]
mama tv aṅgārako nāma vyālakaś cābhavat suhṛt | [BKŚS, 9 92.1]
saudaryo gamayāmi sma tābhyāṃ kālaṃ sukhaṃ saha | [BKŚS, 9 92.2]
atha vāyupatho nāma rājā tena sahāgamam | [BKŚS, 9 93.1]
kāśyapasthalakaṃ nāma puraṃ mānasalobhanam | [BKŚS, 9 93.2]
tatraikadā vicaratā mayopavanacāriṇī | [BKŚS, 9 94.1]
dṛṣṭā kanyāparivārā kanyakā kusumālikā | [BKŚS, 9 94.2]
praśasyavarṇasaṃsthānā sā me buddhau sthirā sthitā | [BKŚS, 9 95.1]
praśastir iva vinyastā bhittau vindhyaśilābhṛtaḥ | [BKŚS, 9 95.2]
tām ādāya tayā sārdhaṃ suhṛdbhyāṃ ca manoharāḥ | [BKŚS, 9 96.1]
rataye saṃcarāmi sma saridgiritarusthalīḥ | [BKŚS, 9 96.2]
aṅgārakam athāpaśyaṃ paśyantaṃ kusumālikām | [BKŚS, 9 97.1]
rāgād apatrapātrāsaṃ vakragrīvānirīkṣitam | [BKŚS, 9 97.2]
lakṣito 'ham aneneti lakṣayitvā sahānujaḥ | [BKŚS, 9 98.1]
anāmantryaiva māṃ nīco nīcair utthāya yātavān | [BKŚS, 9 98.2]
ahaṃ tu jātavailakṣyāt saṃraktāc ca tatas trasan | [BKŚS, 9 99.1]
na jānāmi kva yāmīti cakitaḥ saha kāntayā | [BKŚS, 9 99.2]
adya cemāṃ samāsādya ramaṇīyāṃ nagāpagām | [BKŚS, 9 100.1]
avatīrṇo 'smi puline komalāmalavāluke | [BKŚS, 9 100.2]
suratānubhave yogyaṃ dṛṣṭvā tac ca susaṃvṛtam | [BKŚS, 9 101.1]
latāgṛham ahaṃ prāptaḥ phullaśyāmālatāvṛtam | [BKŚS, 9 101.2]
yac ca śeṣam aśeṣaṃ tat kathitaṃ gomukhena vaḥ | [BKŚS, 9 102.1]
tasmād āptopadeśo 'yaṃ na nāgarakatā mama | [BKŚS, 9 102.2]
ko hi vidyādharair baddham avidyādharasainyapaḥ | [BKŚS, 9 103.1]
mocayen mādṛśaṃ tasmāt tathedam ṛṣibhāṣitam | [BKŚS, 9 103.2]
sevante sevakāḥ sevyān prajñāprāṇadhanādibhiḥ | [BKŚS, 9 104.1]
yena tenātmarakṣārthaṃ madvidyā gṛhyatām iti | [BKŚS, 9 104.2]
sadyaḥ kṛtopakāreṇa mayā mandādareṇa ca | [BKŚS, 9 105.1]
na gṛhītābruvaṃ cainam anugaccha priyām iti | [BKŚS, 9 105.2]
abravīc ca dinād asmāt pareṇāham aharniśam | [BKŚS, 9 106.1]
apramatto bhaviṣyāmi bhavato deharakṣaṇe | [BKŚS, 9 106.2]
smartavyaḥ saṃkaṭe cāham ity uktvā naḥ praṇamya ca | [BKŚS, 9 107.1]
vegenākāśam utpatya prāgād aṅgārakaṃ prati | [BKŚS, 9 107.2]
ādityaśarmavacanaṃ vacanaṃ ca yakṣyā yānaṃ pradakṣiṇam iṣoś ca marunmṛgāṇām | [BKŚS, 9 108.1]
prahlādināmitagateḥ kathitena jātam utkhātasaṃśayakalaṅkatayā viśuddham | [BKŚS, 9 108.2]
{BKŚS, 10}
atha sampāditaṃ tatra yātrāsthena rumaṇvatā | [BKŚS, 10 1.1]
aśitvodāram āhāraṃ yātrāyai gantum ārabhe | [BKŚS, 10 1.2]
ukṣavṛndārakair yuktam āsthāya syandanaṃ sukham | [BKŚS, 10 2.1]
haṃsair iva śaśāṅkābhair vimānaṃ yādasāṃ patiḥ | [BKŚS, 10 2.2]
akhaṇḍaśaśibimbābhaṃ gomukhaś chatram agrahīt | [BKŚS, 10 3.1]
mṛṣṭahāṭakadaṇḍaṃ ca cāmaraṃ marubhūtikaḥ | [BKŚS, 10 3.2]
rathāgrāvasthito raśmīn ālambata tapantakaḥ | [BKŚS, 10 4.1]
ātatajyadhanuṣpāṇiḥ pārśvaṃ hariśikho 'bhavat | [BKŚS, 10 4.2]
āśitaṃ mṛdughāsānāṃ śeṣaṃ snāpitapāyitam | [BKŚS, 10 5.1]
mandam mandaṃ ca naḥ sainyaṃ syandanaṃ parito 'gamat | [BKŚS, 10 5.2]
evaṃprāye ca vṛttānte cāmaraṃ calayan manāk | [BKŚS, 10 6.1]
dṛṣṭvā hariśikhaṃ vākyam avocan marubhūtikaḥ | [BKŚS, 10 6.2]
caratā mṛgayākrīḍām aryaputreṇa pāpikām | [BKŚS, 10 7.1]
pradāya prāṇinaḥ prāṇān dharmaḥ prāpto mahān iti | [BKŚS, 10 7.2]
tenoktaṃ kim ihāścaryam anupāsitasādhunā | [BKŚS, 10 8.1]
śramavyāyāmasāreṇa bhāṣitaṃ yat tvayedṛśam | [BKŚS, 10 8.2]
bhūmimitrahiraṇyānāṃ mitram evātiricyate | [BKŚS, 10 9.1]
tanmūlatvād itarayos tasmān mitram upārjitam | [BKŚS, 10 9.2]
tayoḥ saṃjalpator evam ahaṃ gomukham abruvam | [BKŚS, 10 10.1]
dharmādīnāṃ pradhānaṃ yat tad ācaṣṭāṃ bhavān iti | [BKŚS, 10 10.2]
tenoktaṃ dharmamitrārthā yataḥ kāmaprayojanāḥ | [BKŚS, 10 11.1]
prādhānyaṃ tena kāmasya kāmaś cecchāsukhātmakaḥ | [BKŚS, 10 11.2]
puline hi padaṃ dṛṣṭvā pūrvam icchā prabhor abhūt | [BKŚS, 10 12.1]
yenedam iha vinyastaṃ taṃ paśyeyaṃ kathaṃ nv iti | [BKŚS, 10 12.2]
taṃ ca dṛṣṭvāryaputreṇa sukham āsāditaṃ yataḥ | [BKŚS, 10 13.1]
tan na mitraṃ na dharmārthau kiṃ tu kāmo 'yam arjitaḥ | [BKŚS, 10 13.2]
anyo 'py asti mahākāmaḥ sa yuṣmākaṃ na gocaraḥ | [BKŚS, 10 14.1]
yūyaṃ hi sarvakāmibhyo bāhyā dārumanuṣyakāḥ | [BKŚS, 10 14.2]
nirdiṣṭāḥ kāmaśāstrajñaiḥ puruṣās tu caturvidhāḥ | [BKŚS, 10 15.1]
uttamā madhyamā hīnāś caturthās tu nakecana | [BKŚS, 10 15.2]
uttamo gomukhas teṣām aryaputras tu madhyamaḥ | [BKŚS, 10 16.1]
adhamān kathayiṣyāmi bhavantas tu nakecana | [BKŚS, 10 16.2]
tataḥ krodhād vihasyedam avocan marubhūtikaḥ | [BKŚS, 10 17.1]
aho nāgarakatvaṃ te niṣpannam anujīvinaḥ | [BKŚS, 10 17.2]
api bālabalīvarda satyam evāsi gomukhaḥ | [BKŚS, 10 18.1]
ko nāma mānuṣamukhaḥ sann aśuddham udāharet | [BKŚS, 10 18.2]
uttamo gomukhas teṣām aryaputras tu madhyamaḥ | [BKŚS, 10 19.1]
prabhor adhikam ātmānam itthaṃ kaḥ kathayed iti | [BKŚS, 10 19.2]
tenoktaṃ dṛḍhamūḍho 'si na kiṃcid api budhyase | [BKŚS, 10 20.1]
na hi prabhutvamātreṇa bhavaty uttamakāmukaḥ | [BKŚS, 10 20.2]
yaḥ kāmyate ca kāmī ca sa pradhānam ahaṃ yathā | [BKŚS, 10 21.1]
akāmī kāmyate yas tu madhyo 'sāv aryaputravat | [BKŚS, 10 21.2]
yas tu kāmayate kāṃcid akāmāṃ so 'dhamaḥ smṛtaḥ | [BKŚS, 10 22.1]
te nakecana bhaṇyante ye na kāmyā na kāminaḥ | [BKŚS, 10 22.2]
itīdaṃ lakṣaṇaṃ yeṣāṃ tān vijānīta kāminaḥ | [BKŚS, 10 23.1]
nakecana bhavantas tu yena nirlakṣaṇā iti | [BKŚS, 10 23.2]
atha cāmaram ujjhitvā sphuṭann iva kutūhalāt | [BKŚS, 10 24.1]
apṛcchad garjitamukhaṃ gomukhaṃ marubhūtikaḥ | [BKŚS, 10 24.2]
yoṣin madhukarī yāsāv upabhoktuṃ vyavasyati | [BKŚS, 10 25.1]
svāmino yauvanamadhu kvāsau kathaya tām iti | [BKŚS, 10 25.2]
tenoktam aryaputrāya bravīmi yadi pṛcchati | [BKŚS, 10 26.1]
na tubhyaṃ sthalamaṇḍūka na hi bhasmani hūyate | [BKŚS, 10 26.2]
atha baddhāñjaliḥ prahvo māvocan marubhūtikaḥ | [BKŚS, 10 27.1]
pṛcchyatāṃ sthiragarvo 'yaṃ prasādaḥ kriyatām iti | [BKŚS, 10 27.2]
icchatāpi tam ālāpaṃ lajjāṃ bhāvayatā mayā | [BKŚS, 10 28.1]
apratyākhyātakathitaṃ kathayety anumoditam | [BKŚS, 10 28.2]
athānandāśrutimire netre saṃmṛjya gomukhaḥ | [BKŚS, 10 29.1]
saṃkāsya śuddhakaṇṭhaś ca ramyām akathayat kathām | [BKŚS, 10 29.2]
athāham aryaputreṇa yauvarājye vibhūṣite | [BKŚS, 10 30.1]
abhivādayituṃ devyau narendrāntaḥpuraṃ gataḥ | [BKŚS, 10 30.2]
tatra citraṃ mayā dṛṣṭam adṛṣṭaṃ divyamānuṣaiḥ | [BKŚS, 10 31.1]
varṇakramaviśuddhyā yad rājyam asyeva bhūpateḥ | [BKŚS, 10 31.2]
padmāvatyā ca pṛṣṭo 'haṃ kim asmin putra gomukha | [BKŚS, 10 32.1]
paśyasīti tato devi trayam ity aham uktavān | [BKŚS, 10 32.2]
kiṃ punas trayam ity ukte devyai kathitavān aham | [BKŚS, 10 33.1]
ṛddhiṃ vaḥ śilpināṃ śilpaṃ bahuratnāṃ ca gām iti | [BKŚS, 10 33.2]
atha devyā vihasyoktaṃ cetasyaḥ khalu gomukhaḥ | [BKŚS, 10 34.1]
acetasyo hi puruṣaḥ katham evaṃ vaded iti | [BKŚS, 10 34.2]
āsīc ca mama tac chrutvā saṃdehādhyāsitaṃ manaḥ | [BKŚS, 10 35.1]
cetasyaḥ kiṃ nu guṇavān āhosvid doṣavān iti | [BKŚS, 10 35.2]
na ca pṛṣṭā mayā devī sasaṃdehe 'pi cetasi | [BKŚS, 10 36.1]
mā sma budhyata sā bālam acetasyaṃ ca mām iti | [BKŚS, 10 36.2]
apṛṣṭaḥ ko nu kathayec cetasyam iti cintayan | [BKŚS, 10 37.1]
saṃcaran mandiraṃ ahaṃ nirgato rājaveśmanaḥ | [BKŚS, 10 37.2]
paśyāmi sma rathaṃ yuktaṃ citracāmaramaṇḍanaiḥ | [BKŚS, 10 38.1]
nirantarakhuranyāsaiḥ pārasīkais turaṃgamaiḥ | [BKŚS, 10 38.2]
rathasya prājitā tasya puruṣo māṃ vinītavat | [BKŚS, 10 39.1]
pratodagarbham ādhāya mūrdhany añjalim abravīt | [BKŚS, 10 39.2]
bhartṛdāraka vijñāpyam asmin rājakule vayam | [BKŚS, 10 40.1]
kulakramāgatā bhṛtyā rathavāhanajīvinaḥ | [BKŚS, 10 40.2]
so 'ham ājñāpito rājñā yathaite pṛṣṭhavāhinaḥ | [BKŚS, 10 41.1]
acirād bhavatā rathyāḥ kriyantāṃ turagā iti | [BKŚS, 10 41.2]
mayā caite yathāśakti skandhadāntās tvarāvatā | [BKŚS, 10 42.1]
na tu saṃbhāvayāmy etān kuśalair aparīkṣitān | [BKŚS, 10 42.2]
tad evaṃ ratham āruhya parīkṣyantām amī tvayā | [BKŚS, 10 43.1]
padavākyapramāṇārthacatureṇa āgamā iva | [BKŚS, 10 43.2]
idamādi tataḥ śrutvā kṣaṇam ānamitānanaḥ | [BKŚS, 10 44.1]
upacāro bhaved eṣa satyam evety acintayam | [BKŚS, 10 44.2]
lambakarṇam athāpaśyaṃ vinītaṃ lambaśāṭakam | [BKŚS, 10 45.1]
kāyasthaṃ samaṣīpātraṃ lekhanīkarṇapūrakam | [BKŚS, 10 45.2]
so 'bravīn mahati kleśe pātitāḥ prabhuṇā vayam | [BKŚS, 10 46.1]
sarvathā dhig imāṃ kṣudrāṃ śvavṛttim anujīvinaḥ | [BKŚS, 10 46.2]
pṛthivyāṃ santi yāvantaś cetasyāḥ puruṣottamāḥ | [BKŚS, 10 47.1]
acetasyāś ca kartavyaṃ teṣāṃ lekhyaṃ mayā kila | [BKŚS, 10 47.2]
na caikam api paśyāmi yuktaṃ cetasyalakṣaṇaiḥ | [BKŚS, 10 48.1]
acetasyās tu sakalāṃ kṣobhayanti mahīm iti | [BKŚS, 10 48.2]
pustakadvayahastena tatra caikena bhāṣitam | [BKŚS, 10 49.1]
prasāritāṅgulīkena mām uddiśya sakautukam | [BKŚS, 10 49.2]
āgatyāryākṛtim amuṃ nirdākṣiṇyaṃ na paśyasi | [BKŚS, 10 50.1]
ājīvārthacikitsākaṃ cikitsakam ivādhanam | [BKŚS, 10 50.2]
ayaṃ tāvad acetasyapustakādau niveśyatām | [BKŚS, 10 51.1]
ya evam anunīto 'pi rathaṃ nāroḍhum icchati | [BKŚS, 10 51.2]
aprārthito 'pi yaḥ kaścid ārohati sa likhyatām | [BKŚS, 10 52.1]
cetasyapustakasyādau namaskārād anantaram | [BKŚS, 10 52.2]
tataś cetasyatālobhād dūram utplutya satvaraḥ | [BKŚS, 10 53.1]
mā smānyaḥ kaścid ārohad ity āroham ahaṃ rathaṃ | [BKŚS, 10 53.2]
tena vegavatā gacchann apaśyaṃ gajam agrataḥ | [BKŚS, 10 54.1]
sukhāyamānaṃ madhurair ālāpaiḥ parikarmiṇām | [BKŚS, 10 54.2]
hastyārohaṃ rathāroho vidhārya ratham uktavān | [BKŚS, 10 55.1]
anyato naya mātaṅgaṃ mā cetasyarathaṃ rudhaḥ | [BKŚS, 10 55.2]
tenoktam anyato yātu cetasyādhyāsito rathaḥ | [BKŚS, 10 56.1]
vihantum aham etasya necchām icchāmi dantinaḥ | [BKŚS, 10 56.2]
apravṛttamadasyāsya madaḥ sāntvaiḥ pravartate | [BKŚS, 10 57.1]
icchāyāś cāvighātena tena naḥ kṣamyatām iti | [BKŚS, 10 57.2]
avocam atha yantāraṃ na nāma yadi necchati | [BKŚS, 10 58.1]
ādhoraṇaḥ pathānyena rathaḥ prasthāpyatām iti | [BKŚS, 10 58.2]
evaṃ nāmeti coktvā saḥ parivartitavān ratham | [BKŚS, 10 59.1]
cetasyāvāsamadhyena tvāṃ nayāmīti coktavān | [BKŚS, 10 59.2]
āsīc ca mama dīrghāyur ayaṃ bhavatu kuñjaraḥ | [BKŚS, 10 60.1]
rundhatā yena me mārgaṃ cetasyā darśitā iti | [BKŚS, 10 60.2]
paśyāmi sma ca vistīrṇaśilātaladharātalam | [BKŚS, 10 61.1]
mālyabhūṣaṇadhūpādiprāyapaṇyaṃ vaṇikpatham | [BKŚS, 10 61.2]
tam atikramya ramyāgrā harmyamālāḥ saniṣkuṭāḥ | [BKŚS, 10 62.1]
saśarīrā iva nyastā vāstuvidyākṛtāṃ dhiyaḥ | [BKŚS, 10 62.2]
utkaṭākāracaritāḥ samadāḥ pramadāḥ kvacit | [BKŚS, 10 63.1]
tādṛśān eva puruṣān sevamānāḥ parāṅmukhān | [BKŚS, 10 63.2]
pṛṣṭhato 'nunayantaṃ ca yuvānaṃ yuvatiṃ kvacit | [BKŚS, 10 64.1]
tayā nirbhartsyamānaṃ ca vākyair madhuradāruṇaiḥ | [BKŚS, 10 64.2]
ayi ballavakāpehi kiṃ mā chupasi durbhagām | [BKŚS, 10 65.1]
bahuballavakacchuptāṃ chupaballavikām iti | [BKŚS, 10 65.2]
calayantīṃ kvacit kāṃcid vipañcīm añcitāṅgulim | [BKŚS, 10 66.1]
kāṃcit koṇaparāmarśaśiñjānaparivādinīm | [BKŚS, 10 66.2]
iti saṃcaramāṇo 'haṃ rathena mṛdugāminā | [BKŚS, 10 67.1]
paṭhantīḥ paṭṭikā vyagrāḥ paśyāmi sma kumārikāḥ | [BKŚS, 10 67.2]
kaḥ punaḥ syād ayaṃ grantha iti śrotuṃ mayecchatā | [BKŚS, 10 68.1]
dūrāt prahitakarṇena sphuṭam ākarṇitaṃ yathā | [BKŚS, 10 68.2]
sametya pūrvaṃ na svapyāt suptaṃ ca na parityajet | [BKŚS, 10 69.1]
prāṇāpānau ca yatnena samaṃ saṃdhārayed iti | [BKŚS, 10 69.2]
āsīc ca mama kā etā viṭaśāstram adhīyate | [BKŚS, 10 70.1]
manye sārathinopāyair ahaṃ veśaṃ praveśitaḥ | [BKŚS, 10 70.2]
kāmadevālayaṃ cānyaḥ kurvan ko 'pi pradakṣiṇam | [BKŚS, 10 71.1]
abhāṣata kṛtārtho 'haṃ nidrāṃ prāpsyāmi saṃprati | [BKŚS, 10 71.2]
yo 'sau vinayagarveṇa duḥkham āste sa gomukhaḥ | [BKŚS, 10 72.1]
avandhyaṃ yauvanaṃ kartum eṣa veśaṃ vigāhate | [BKŚS, 10 72.2]
avocam atha yantāram aśobhanam anuṣṭhitam | [BKŚS, 10 73.1]
adhunā tu rathaḥ kṣipraṃ pratīpaṃ nīyatām iti | [BKŚS, 10 73.2]
tenoktaṃ mā trasīr veśān nedaṃ mātaṅgapakṣaṇam | [BKŚS, 10 74.1]
na ca darśanamātreṇa kaścid bhavati doṣavān | [BKŚS, 10 74.2]
atītaś ca mahān adhvā śiṣyate stokam antaram | [BKŚS, 10 75.1]
rathaḥ kiṃ pṛṣṭhato yātu kiṃ puraḥ preryatām iti | [BKŚS, 10 75.2]
mayā tu pura ity ukte tvaritaḥ sārathī ratham | [BKŚS, 10 76.1]
prairayat tatra cāpaśyaṃ mandiraṃ mandaronnatam | [BKŚS, 10 76.2]
rājāvarodhanākāraṃ dvāḥsthādhyāsitatoraṇam | [BKŚS, 10 77.1]
yoṣidvarṣavaraprāyaṃ vinītajanasaṃkulam | [BKŚS, 10 77.2]
tasmāt kanyā viniryāya hārihārādibhūṣaṇāḥ | [BKŚS, 10 78.1]
kāntibādhitapadminyaḥ parivārya rathaṃ sthitāḥ | [BKŚS, 10 78.2]
tāsām ekābravīt prauḍhā śiroviracitāñjaliḥ | [BKŚS, 10 79.1]
bhartṛdāraka vijñāpyam āgacchata kileti mām | [BKŚS, 10 79.2]
mama tvāsīd aho śaktir bata puṇyasya karmaṇaḥ | [BKŚS, 10 80.1]
jagataḥ prabhur apy eṣā yena praiṣyeva bhāṣate | [BKŚS, 10 80.2]
acetanair alaṃ puṇyaiḥ kilaśabdaḥ pralīyatām | [BKŚS, 10 81.1]
yaiḥ kṛtā paratantreyaṃ lakṣmīr yena ca sūcitā | [BKŚS, 10 81.2]
kiṃ tu yāni na yānīti saṃśayāne kṣaṇaṃ mayi | [BKŚS, 10 82.1]
dainyamlānamukhāmbhojās tā niraikṣanta pṛṣṭhataḥ | [BKŚS, 10 82.2]
anuyātā ca taddṛṣṭiṃ dṛṣṭam udghāṭitaṃ mayā | [BKŚS, 10 83.1]
vātāyanaṃ kavāṭasthamaṇijālāṃśubhāsuram | [BKŚS, 10 83.2]
tena śṛṅgārasaṃcāraṃ tālavṛntatrayaṃ calat | [BKŚS, 10 84.1]
vibhrāntagrāhiṇīpāṇi karaprakarapiñjaram | [BKŚS, 10 84.2]
tālavṛttāntarālīnaṃ mukham unnatakaṇṭhakam | [BKŚS, 10 85.1]
sarastaraṃgarandhrastham unnālam iva paṅkajam | [BKŚS, 10 85.2]
cañcat pradeśinīkaṃ ca pāṇim uccaiḥ prasāritam | [BKŚS, 10 86.1]
sukumāramarutprāptam iva vidrumapallavam | [BKŚS, 10 86.2]
keyam āhūyatīty etad avicāryaiva yānataḥ | [BKŚS, 10 87.1]
bhuvam āgatam ātmānam āśu cetitavān aham | [BKŚS, 10 87.2]
uktaḥ sārathinā cāsmi praṇayaṃ praṇayījanaḥ | [BKŚS, 10 88.1]
karotu saphalaṃ tena bhartṛputra praviśyatām | [BKŚS, 10 88.2]
yāvatīṃ ca bhavān velām ihāste tāvatīm aham | [BKŚS, 10 89.1]
dhuryān viśramayann āse jātatīvraśramān iti | [BKŚS, 10 89.2]
gaṇikābhis tv ahaṃ tābhir āraṇyaka iva dvipaḥ | [BKŚS, 10 90.1]
vārīm iva dṛḍhadvārām ādyāṃ kakṣyāṃ praveśitaḥ | [BKŚS, 10 90.2]
praśastair anvitāṃ tatra pradeśaiḥ puṣkarādibhiḥ | [BKŚS, 10 91.1]
adhīyamānavinayām apaśyaṃ nāgakanyakām | [BKŚS, 10 91.2]
dvitīyāyāṃ tu kakṣyāyāṃ śilpikauśalaśaṃsinī | [BKŚS, 10 92.1]
karṇīrathapravahaṇe śibikāṃ ca śivākṛtim | [BKŚS, 10 92.2]
praśastalakṣaṇagaṇān raṇadābharaṇasrajaḥ | [BKŚS, 10 93.1]
nānādeśāṃs tṛtīyāṇāṃ vājinaḥ sādhuvāhinaḥ | [BKŚS, 10 93.2]
caturthyāṃ viruvatkekacakoraśukaśārikam | [BKŚS, 10 94.1]
sarāvakukkuṭavrātaṃ vayaḥpañjaramaṇḍalam | [BKŚS, 10 94.2]
kalāvinyāsakuśalair nānākārāṇi śilpibhiḥ | [BKŚS, 10 95.1]
suvarṇatāratāmrāṇi kalpitāni tataḥ param | [BKŚS, 10 95.2]
ṣaṣṭhyāṃ tu yojyamānāni gandhaśāstraviśāradaiḥ | [BKŚS, 10 96.1]
dhūpānulepanamlānavāsanāni tatas tataḥ | [BKŚS, 10 96.2]
saptamyāṃ racyamānāni raṅgadhūpanavāsanaiḥ | [BKŚS, 10 97.1]
vāsāṃsi paṭṭakauśeyadukūlaprabhṛtīni tu | [BKŚS, 10 97.2]
aṣṭamyāṃ maṇimuktasya prakīrṇabahalatviṣaḥ | [BKŚS, 10 98.1]
saṃskārān dṛṣṭavān asmi niśānavyadhanādikān | [BKŚS, 10 98.2]
aṣṭasv api ca kakṣyāsu mahāmātrādayaś ciram | [BKŚS, 10 99.1]
svakauśalāni śaṃsanto vighnanti sma gatiṃ mama | [BKŚS, 10 99.2]
āgatyāgatya tāḥ kanyāḥ kāntarūpavibhūṣaṇāḥ | [BKŚS, 10 100.1]
abruvan kāraṇīmūlyād bhavanto mūḍhabuddhayaḥ | [BKŚS, 10 100.2]
ayaṃ kenāpi kāryeṇa praviśan bhartṛdārakaḥ | [BKŚS, 10 101.1]
durbhagair dhāryate kasmāt svaśilpakathitair iti | [BKŚS, 10 101.2]
hemakuṇḍaladhāriṇyaḥ pāṇḍarāmbaramūrdhajāḥ | [BKŚS, 10 102.1]
prayuktaratnapuṣpārgham avocan mām atha striyaḥ | [BKŚS, 10 102.2]
dīrghāyuṣā gṛham idaṃ cintāmaṇisadharmaṇā | [BKŚS, 10 103.1]
alaṃkṛtaṃ ca guptaṃ ca gamitaṃ ca pavitratām | [BKŚS, 10 103.2]
tataḥ saṃgatya cetasyaiś cetasyagrāmaṇīr bhava | [BKŚS, 10 104.1]
guṇisaṅganimittā hi guṇā guṇavatām iti | [BKŚS, 10 104.2]
sūryakāntaśilākāntinirastatimirāṃ tataḥ | [BKŚS, 10 105.1]
kanyāyūthaparīvāraḥ prāptaḥ sopānapaddhatim | [BKŚS, 10 105.2]
tayā prāsādam āruhya vākpraspanditavarjite | [BKŚS, 10 106.1]
prasupta iva saṃsāre citre dṛṣṭiṃ nyaveśayam | [BKŚS, 10 106.2]
kalābhir atha citrābhir buddhiṃ sarvavidām iva | [BKŚS, 10 107.1]
aprameyaguṇākārāṃ kanyāṃ kanyābhir āvṛtām | [BKŚS, 10 107.2]
anumānopamāśabdau sudūre tāv upāsatām | [BKŚS, 10 108.1]
pratyakṣeṇāpi tadrūpaṃ durnirūpaṃ nirūpakaiḥ | [BKŚS, 10 108.2]
cakṣur nirīkṣya tasyāṃ hi mūrchāmuṣitacetanaḥ | [BKŚS, 10 109.1]
pāṣāṇapuruṣākāraḥ pratyakṣeṇa kim īkṣate | [BKŚS, 10 109.2]
neśvareṇa ca dharmeṇa na pradhānena nāṇubhiḥ | [BKŚS, 10 110.1]
na ca kālasvabhāvādyais tādṛśī sukarākṛtiḥ | [BKŚS, 10 110.2]
alaṃ tadrūpakathayā tadguṇākhyānadīrghayā | [BKŚS, 10 111.1]
kariṣyatha svayaṃ tasyā guṇarūpavicāraṇām | [BKŚS, 10 111.2]
tad ahaṃ tāṃ namaskartum uttamāṅgāhitāñjaliḥ | [BKŚS, 10 112.1]
tadrūpaṃ vismitaḥ paśyaṃs tūṣṇīm āsaṃ muhūrtakam | [BKŚS, 10 112.2]
unnamayya mukhaṃ sāpi vikasallocanotpalam | [BKŚS, 10 113.1]
ciraṃ gomukha jīveti māṃ pūrvaṃ samabhāṣata | [BKŚS, 10 113.2]
mama tv āsīd aho dhūrtā mugdhābhā cāpi khalv iyam | [BKŚS, 10 114.1]
evaṃ nirabhimānā ca yayāhaṃ samayārthitaḥ | [BKŚS, 10 114.2]
ninditā ca mayātmīyā buddhir vāk ca pramādinī | [BKŚS, 10 115.1]
hastau praśastau tābhyāṃ hi pūrvam eva kṛtāñjaliḥ | [BKŚS, 10 115.2]
sarvato hastamātro 'ham acetanamukhādikaḥ | [BKŚS, 10 116.1]
apramattā hi jīvanti mṛtā eva pramādinaḥ | [BKŚS, 10 116.2]
iti cintayate mahyaṃ tayā dāpitam āsanam | [BKŚS, 10 117.1]
nikharvadantacaraṇaṃ tatra cāham upāviśam | [BKŚS, 10 117.2]
sā ha māṃ kṣaṇam āsīnam apṛcchad gomukhaḥ kutaḥ | [BKŚS, 10 118.1]
āgacchatīti kathitaṃ mayā rājakulād iti | [BKŚS, 10 118.2]
tayoktaṃ kuśalī rājā devyau cāntaḥpurāṇi ca | [BKŚS, 10 119.1]
rumaṇvadādayo vāpi mantriṇaḥ saparigrahāḥ | [BKŚS, 10 119.2]
kumār iti tataḥ kiṃcid ullāpyāsphuṭarephakam | [BKŚS, 10 120.1]
tūṣṇīṃbhūtā kṣaṇaṃ dṛṣṭiṃ nāsāgre niścalām adhāt | [BKŚS, 10 120.2]
pṛṣṭe hariśikhādīnāṃ krameṇa kuśale tayā | [BKŚS, 10 121.1]
mayā kuśalam ity uktaṃ mām apṛcchad asau punaḥ | [BKŚS, 10 121.2]
jānāmy eva yathā buddhiḥ sarvaiḥ sarvā sukheditā | [BKŚS, 10 122.1]
prakarṣo yasya yasyāṃ vo vidyāṃ kathaya tām iti | [BKŚS, 10 122.2]
mayoktam aryaputrasya prāvīṇyaṃ gajanītiṣu | [BKŚS, 10 123.1]
mānuṣair avigahye ca gāndharvajñānasāgare | [BKŚS, 10 123.2]
daṇḍanītau hariśikhaḥ śāstreṣu marubhūtikaḥ | [BKŚS, 10 124.1]
rathādiyānavidyāsu niṣṭhāyātas tapantakaḥ | [BKŚS, 10 124.2]
mayā tu karabheṇeva śamīnām agrapallavāḥ | [BKŚS, 10 125.1]
gṛhītāḥ sarvavidyānām ekadeśā manīṣitāḥ | [BKŚS, 10 125.2]
sābravīd atha vidyānām āsām āsevanasya kaḥ | [BKŚS, 10 126.1]
bhavatām ucitaḥ kālaḥ katamad vā vinodanam | [BKŚS, 10 126.2]
mayoditaṃ triyāmānte prabuddhāḥ stutadevatāḥ | [BKŚS, 10 127.1]
maṅgalālaṃkṛtāḥ paścād itihāsam adhīmahe | [BKŚS, 10 127.2]
anujñātās tato vaidyaiḥ sugandhisnehadhāriṇaḥ | [BKŚS, 10 128.1]
abhyasyāmaḥ sayānāni niyuddhāny āyudhāni ca | [BKŚS, 10 128.2]
tataḥ snātvā ca bhuktvā ca muhūrtaṃ yāpitaśramāḥ | [BKŚS, 10 129.1]
arthaśāstrāṇi śaṃsanto mahākāvyāni cāsmahe | [BKŚS, 10 129.2]
niśāmukhe tataḥ saudhe sāndracandraprabhājiti | [BKŚS, 10 130.1]
ramāmahe sukhaṃ kāntair veṇutantrīrutair iti | [BKŚS, 10 130.2]
atha sā nayanāntena śravaṇāntavisāriṇā | [BKŚS, 10 131.1]
bālikām antikāsīnāṃ dṛṣṭvāpaśyan madantikam | [BKŚS, 10 131.2]
tataḥ kṛcchrād ivotthāya nitambabharamantharam | [BKŚS, 10 132.1]
mayāsanne niviṣṭā sā manāg api na lakṣitā | [BKŚS, 10 132.2]
evam anyāpi gaṇikā tṛṇavad gaṇitā mayā | [BKŚS, 10 133.1]
yadāparā tadāyātā rūpiṇī rūpadevatā | [BKŚS, 10 133.2]
sābravīt kaṣṭam āyātam ito guru guror vacaḥ | [BKŚS, 10 134.1]
itaś cātithisatkāraḥ kim atra kriyatām iti | [BKŚS, 10 134.2]
mayoktaṃ devatābhyo 'pi guravo guravo yataḥ | [BKŚS, 10 135.1]
tasmād gurur guror ājñā saiva saṃpādyatām iti | [BKŚS, 10 135.2]
sābravīn na tvayotkaṇṭhā kāryā mitrāṇy apaśyatā | [BKŚS, 10 136.1]
kariṣyati nirutkaṇṭham ivaṃ tvā padmadevikā | [BKŚS, 10 136.2]
mamābhiprāyam ūhitvā lajjamāneva sābravīt | [BKŚS, 10 137.1]
na yuktam ananujñātaiḥ preṣyair āsannam āsitum | [BKŚS, 10 137.2]
idaṃ tv āstīrṇaparyaṅkaṃ śaraṇaṃ bhartṛdārakaḥ | [BKŚS, 10 138.1]
praviśya rathasaṃkṣobhakhedaṃ vinayatām iti | [BKŚS, 10 138.2]
tat praviśya tadādeśād vikasadramaṇīyakam | [BKŚS, 10 139.1]
śayanaṃ hemaratnāṅgaṃ sāpāśrayam apāśrayam | [BKŚS, 10 139.2]
pādasthāne tataḥ sthitvā sābravīt kaḥ karotu vaḥ | [BKŚS, 10 140.1]
mandapuṇyair asaṃbhāvyāṃ pādasaṃvāhanām iti | [BKŚS, 10 140.2]
pādasaṃvāhanaṃ kāryaṃ bhadraṃ syād yena kenacit | [BKŚS, 10 141.1]
saṃvāhakaviśeṣeṇa kim atreti mayoditam | [BKŚS, 10 141.2]
tayā tv ālambite pāde pāṇibhyām abhavan mama | [BKŚS, 10 142.1]
nirdoṣe mayi keneyaṃ prayuktā viṣakanyakā | [BKŚS, 10 142.2]
karaṇāny asvatantrāṇi na jāne kīdṛśaṃ manaḥ | [BKŚS, 10 143.1]
viceṣṭāni ca me 'ṅgāni dhig anāryām imām iti | [BKŚS, 10 143.2]
sā tu saṃvāhya caraṇau muhūrtam idam abravīt | [BKŚS, 10 144.1]
kathaṃ dāsajano vakṣaḥ śrāntaṃ vaḥ sevatām iti | [BKŚS, 10 144.2]
mama tv āsīt pragalbheyam anācārā ca yā mama | [BKŚS, 10 145.1]
spṛṣṭapādatalau hastāv urasy ādhātum icchati | [BKŚS, 10 145.2]
mamābhiprāyam ūhitvā sābravīd darśitasmitā | [BKŚS, 10 146.1]
uraḥ spṛśati vaḥ ko vā karābhyāṃ mūḍhadhīr iti | [BKŚS, 10 146.2]
āsīc ca mama kāpy eṣā devatā brahmavādinī | [BKŚS, 10 147.1]
paracittajñatā yasmān nāsti rāgavatām iti | [BKŚS, 10 147.2]
tayoktaṃ rathasaṃkṣobhajātakhedasya vakṣasaḥ | [BKŚS, 10 148.1]
stanotpīḍitakaṃ nāma saṃvāhanam aninditam | [BKŚS, 10 148.2]
yadi vāham anugrāhyā vakṣo vā prabalaśramam | [BKŚS, 10 149.1]
tato mām anujānīta bhartṛtantrā hi yoṣitaḥ | [BKŚS, 10 149.2]
āsīc ca mama dhīreyaṃ nirastakaruṇā ca yā | [BKŚS, 10 150.1]
anujñāṃ labhate yāvat tāvad āste nirākulā | [BKŚS, 10 150.2]
athainām abruvaṃ bāle parāyattaṃ nibodha mām | [BKŚS, 10 151.1]
yaḥ saṃvāhanaśāstrajñaḥ sa svatantraḥ pravartatām | [BKŚS, 10 151.2]
urasā stanasāreṇa sā madīyam uras tataḥ | [BKŚS, 10 152.1]
saṃvāhayitum ārabdhā sakampena savepathu | [BKŚS, 10 152.2]
sarvathālaṃ visarpantyā prasaṅgakathayānayā | [BKŚS, 10 153.1]
saṃkṣiptavastu ramye 'rthe na kadācid virajyate | [BKŚS, 10 153.2]
tataḥ krīḍāgṛhāt tasmād bāhyāṃ tām eva vīthikām | [BKŚS, 10 154.1]
upāgacchaṃ muhūrtāc ca tām evāryasutāgatā | [BKŚS, 10 154.2]
vanditvā prasthitaṃ sā māṃ kṣaṇam ālokya vismitā | [BKŚS, 10 155.1]
ālapan madhurālāpā smitapracchāditāratiḥ | [BKŚS, 10 155.2]
idaṃ bhavanam ātmīyaṃ pratyavekṣyaṃ sadā tvayā | [BKŚS, 10 156.1]
dṛśyamāno bhujaṃgo 'pi kālena paricīyate | [BKŚS, 10 156.2]
atha vastrāntam ālambya madīyaṃ padmadevikā | [BKŚS, 10 157.1]
vijñāpyam asti me kiṃcit tac ca nādyety abhāṣata | [BKŚS, 10 157.2]
tato hṛdayavāsinyā padmadevikayā saha | [BKŚS, 10 158.1]
tam eva ratham āruhya kumārāgāram āgamam | [BKŚS, 10 158.2]
tatra yuṣmān abhuñjānān paśyāmi sma mayā vinā | [BKŚS, 10 159.1]
upahāsaṃ ca kurvantaṃ taṃ tathā marubhūtikam | [BKŚS, 10 159.2]
dine 'nyatra ca sevitvā kṣaṇaṃ yuṣmān ahaṃ punaḥ | [BKŚS, 10 160.1]
gatvāryaduhitur mūlam āseve padmadevikām | [BKŚS, 10 160.2]
uktaś cāryaduhitrāham adhīrāḥ suhṛdas tava | [BKŚS, 10 161.1]
vṛttānto 'yam atas teṣāṃ mā gamat karṇagocaram | [BKŚS, 10 161.2]
tataḥ pratiṣṭhamānaṃ mām avocat padmadevikā | [BKŚS, 10 162.1]
tad vaḥ kiṃ vismṛtaṃ kāryam iti meti mayoditam | [BKŚS, 10 162.2]
tayoktaṃ kathayiṣyāmi punar apy āgatāya te | [BKŚS, 10 163.1]
dhatte saṃdhriyamāṇaṃ hi rahasyaṃ ramyatām iti | [BKŚS, 10 163.2]
athāparasmin divase gatvāryaduhitur gṛham | [BKŚS, 10 164.1]
śokamūkapravṛddhāsram apaśyam abalājanam | [BKŚS, 10 164.2]
karadvayāvṛtamukhī stambhe lagnā parāṅmukhī | [BKŚS, 10 165.1]
mandaśabdaṃ mayā dṛṣṭā krandantī padmadevikā | [BKŚS, 10 165.2]
tām apṛcchaṃ mahārājye vatsarāje surājani | [BKŚS, 10 166.1]
jaṅgamasya kutaḥ śoko yuvarāje ca rājati | [BKŚS, 10 166.2]
na kiṃcid api sāvocan mayā pṛṣṭāsakṛd yadā | [BKŚS, 10 167.1]
tadā kila viṣaṇṇo 'haṃ mumoha ca papāta ca | [BKŚS, 10 167.2]
tatra caikā pramṛjyāsraṃ mām avocat sacetanam | [BKŚS, 10 168.1]
tvannāthāślāghanīyeyam aśocyā padmadevikā | [BKŚS, 10 168.2]
asyās tu svāminīṃ paśya yuvarāje virājati | [BKŚS, 10 169.1]
yasyāḥ śokopataptāyā yato rakṣas tato bhayam | [BKŚS, 10 169.2]
atha vā paśya tām eva paśyatām eva pīḍyate | [BKŚS, 10 170.1]
tvādṛśāṃ suhṛdāṃ yasyāḥ samaduḥkhasajīvanam | [BKŚS, 10 170.2]
tadāveditamārgeṇa gatvā pramadakānanam | [BKŚS, 10 171.1]
dṛṣṭā kamalinīkūle tatrāryaduhitā mayā | [BKŚS, 10 171.2]
mṛṇālaśaivalāmbhojanalinīdalasaṃstaram | [BKŚS, 10 172.1]
śoṣayantī saniśvāsair muhur viparivartanaiḥ | [BKŚS, 10 172.2]
mudrikālatikā nāma dārikā hārikā dṛśaḥ | [BKŚS, 10 173.1]
tadaṅkanyastacaraṇā dhyāyantī puruṣottamam | [BKŚS, 10 173.2]
athopagamya saṃbhrāntas tāṃ kṛtāñjalir abravam | [BKŚS, 10 174.1]
devī duḥkhāṅgadānena saṃbhāvayatu mām iti | [BKŚS, 10 174.2]
sābravīd alam ākarṇya pravṛddhasukhabhāginaḥ | [BKŚS, 10 175.1]
tathā mamāpratīkārāṃ lajjāśokakarīṃ kathām | [BKŚS, 10 175.2]
ko hi nandanasaṃcārikāminījanakāmukaḥ | [BKŚS, 10 176.1]
taran makaragambhīrāṃ viśed vaitaraṇīm iti | [BKŚS, 10 176.2]
tataḥ prasādayantī tāṃ mudrikālatikābravīt | [BKŚS, 10 177.1]
bhartṛdārikayā kaścit smaryate na vimānitaḥ | [BKŚS, 10 177.2]
yadi ca svayam ākhyātum aśaktā bhartṛdārikā | [BKŚS, 10 178.1]
tato mām anujānātu dhṛṣṭo hi gaṇikājanaḥ | [BKŚS, 10 178.2]
evam uktābravīd evam evaṃ nāma nigadyatām | [BKŚS, 10 179.1]
akṛtvā sāhasaṃ kair vā mahāl labdho manorathaḥ | [BKŚS, 10 179.2]
na cemaṃ gomukhād anyaḥ śrotum ālāpam arhati | [BKŚS, 10 180.1]
bhedasaṃdhānadakṣo hi dūtaḥ kārye niyujyate | [BKŚS, 10 180.2]
athotsārya tato deśān mudrikālatikā kathām | [BKŚS, 10 181.1]
mahyam ākhyātum ārabdhā kṣaṇam adhīyatāṃ manaḥ | [BKŚS, 10 181.2]
bharato nāma rājāsīt trivargāntaparāyaṇaḥ | [BKŚS, 10 182.1]
sa samāhṛtavān kāntāḥ kumārīr ā mahodadheḥ | [BKŚS, 10 182.2]
yugapat pariniyāham etāḥ sarvā rahogatāḥ | [BKŚS, 10 183.1]
sukhāny anubhaviṣyāmi saṃtatānīty acintayat | [BKŚS, 10 183.2]
yasyāś ca prathamaṃ tena gṛhītaḥ kampanaḥ karaḥ | [BKŚS, 10 184.1]
tasyām eva sa saṃtuṣṭaḥ śuddhapuṇyārjitākṛtau | [BKŚS, 10 184.2]
pariśeṣās tu yās tāsāṃ manonayanahāriṇaḥ | [BKŚS, 10 185.1]
manoruhakarākārān aṣṭau prākalpayad gaṇān | [BKŚS, 10 185.2]
gaṇe gaṇe ca pramukhāṃ mukharābharaṇāvṛtām | [BKŚS, 10 186.1]
anujñātāsanacchatracāmarām akaron nṛpaḥ | [BKŚS, 10 186.2]
tā gaṇāntargatā yasmād anyāsāṃ ca mahattamāḥ | [BKŚS, 10 187.1]
taṃ mahāgaṇikāśabdam alabhanta narādhipāt | [BKŚS, 10 187.2]
mahāguṇās tataś cānyās tato 'py anyās tataḥ parāḥ | [BKŚS, 10 188.1]
yāvad ghaṭakasaṃghaṭṭakaṭhorakaṭayaḥ khalāḥ | [BKŚS, 10 188.2]
ya eṣa gaṇikābheda idānīm api dṛśyate | [BKŚS, 10 189.1]
tataḥ kālāt prabhṛty eva bharatena pravartitaḥ | [BKŚS, 10 189.2]
gaṇamukhyās tu yās tāsām ekasyāṃ kila saṃtatau | [BKŚS, 10 190.1]
jātā kaliṅgaseneyaṃ sarasyām iva padminī | [BKŚS, 10 190.2]
surāsuroragastrīṇāṃ nindantī rūpasaṃpadam | [BKŚS, 10 191.1]
anayā tanayā labdhā seyaṃ madanamañjukā | [BKŚS, 10 191.2]
eṣā rājakulaṃ yāntīṃ dṛṣṭvā mātaram ekadā | [BKŚS, 10 192.1]
aham apy āci yāmīti punaḥ punar abhāṣata | [BKŚS, 10 192.2]
jñātvā tu dṛḍhanirbandhāṃ sācī duhitaraṃ priyām | [BKŚS, 10 193.1]
gṛhītabālābharaṇām anayan nṛpasaṃsadam | [BKŚS, 10 193.2]
atha rājakulād eṣā nivṛttā lakṣitā mayā | [BKŚS, 10 194.1]
savikāsaiḥ satoṣeva kapolanayanādharaiḥ | [BKŚS, 10 194.2]
sthitā samprasthitāsīnā niṣīdantī ca saṃtatāḥ | [BKŚS, 10 195.1]
karoti sma sakhīmadhye rājāsthānagatāḥ kathāḥ | [BKŚS, 10 195.2]
dinaśeṣam atiprerya kṣaṇadāṃ ca sajāgarā | [BKŚS, 10 196.1]
prātaḥ sādaram ādatta citraṃ maṇḍanam ātmanaḥ | [BKŚS, 10 196.2]
prasthitā prasthitām dṛṣṭvā rājāsthānāya mātaram | [BKŚS, 10 197.1]
tayā pṛṣṭā kva yāsīti yatra tvam iti cābravīt | [BKŚS, 10 197.2]
tayoktam ananujñātaiḥ putri gantuṃ na labhyate | [BKŚS, 10 198.1]
rājāsthānaṃ tanusnehāḥ paruṣā hi narādhipāḥ | [BKŚS, 10 198.2]
tena mātar nivartasva labdhānujñā gamiṣyasi | [BKŚS, 10 199.1]
dhṛṣṭā hi dveṣyatāṃ yānti praṇayinyo 'pi yoṣitaḥ | [BKŚS, 10 199.2]
madhurāś copapannāś ca śrutvā mātur imā giraḥ | [BKŚS, 10 200.1]
kaṭukā durghaṭāś ceyaṃ manyamānā nyavartata | [BKŚS, 10 200.2]
dṛṣṭanaṣṭanidhāneva daridravaṇigaṅganā | [BKŚS, 10 201.1]
muktanidrāśanālāpā śayyaikaśaraṇābhavat | [BKŚS, 10 201.2]
ekadā prastutakathāḥ sakhīr iyam abhāṣata | [BKŚS, 10 202.1]
svaptum icchāmy ahaṃ sakhyas tāvan nirgamyatām iti | [BKŚS, 10 202.2]
yātāsu tāsu manasā yatsatyaṃ mama śaṅkitam | [BKŚS, 10 203.1]
etāḥ prasthāpitāḥ sakhyaḥ kim akāraṇam etayā | [BKŚS, 10 203.2]
yā sakhībhir vinā nidrāṃ naiva labdhavatī purā | [BKŚS, 10 204.1]
tasyās tā eva nighnanti nidrām iti na badhyate | [BKŚS, 10 204.2]
cintayitveti tiṣṭhantī jālavātāyanāvṛtā | [BKŚS, 10 205.1]
maṇḍanavyāpṛtām etāṃ paśyāmi sma sadarpaṇā | [BKŚS, 10 205.2]
abhi rājakulaṃ sthitvā baddhāñjalir abhāṣata | [BKŚS, 10 206.1]
janmāntare 'pi bhūyāsam ahaṃ tasmin vadhūr iti | [BKŚS, 10 206.2]
dukūlapāśam āsajya kaṃdharāyām anantaram | [BKŚS, 10 207.1]
udalambayad ātmānaṃ satvarā nāgadantake | [BKŚS, 10 207.2]
vegād iṣur ivāgatya prāṇāpaharaṇodyatam | [BKŚS, 10 208.1]
kaṇṭhapāśaṃ tam etasyāḥ kālapāśam ivākṣipam | [BKŚS, 10 208.2]
śayanīyam athānīya sajalair vyajanānilaiḥ | [BKŚS, 10 209.1]
balāt pratyānayaṃ saṃjñāṃ pretarājakulād aham | [BKŚS, 10 209.2]
krameṇonmīlya nayane mantharā tāmratārake | [BKŚS, 10 210.1]
ninīya mayi mattaś ca pratyāhṛtyedam abravīt | [BKŚS, 10 210.2]
tan mitram atikaṣṭād yad vyasanāt kila rakṣati | [BKŚS, 10 211.1]
vyasane praharantyā tu śatrutvaṃ darśitaṃ tvayā | [BKŚS, 10 211.2]
ahaṃ hi sarvaduḥkhānām idam utpannam ālayam | [BKŚS, 10 212.1]
tvayā jīvitam ujhantī vidhṛtā kim akāraṇam | [BKŚS, 10 212.2]
ānukūlyena nirvāhya kālam ekapade tvayā | [BKŚS, 10 213.1]
vighnantyā mama saṃkalpaṃ darśitā pratikūlatā | [BKŚS, 10 213.2]
yad etad ucyate loke sarvathā na tad anyathā | [BKŚS, 10 214.1]
aśeṣopāyaduḥsādhyo mitram śatrur mahān iti | [BKŚS, 10 214.2]
bruvāṇām ity asaṃbaddham ity enām aham abruvam | [BKŚS, 10 215.1]
svāmini prabhur ity asmān upālambhena takṣasi | [BKŚS, 10 215.2]
idaṃ kathaya nas tāvad vyasane 'bhyudaye 'pi vā | [BKŚS, 10 216.1]
svāminyā vayam āyāte kasmin nābhyantarīkṛtāḥ | [BKŚS, 10 216.2]
jātāsi kṛpaṇedānīṃ dāsavargam apāsya yā | [BKŚS, 10 217.1]
tanum ekākinī tyaktvā sukham āsitum icchasi | [BKŚS, 10 217.2]
duḥkhahetum ataḥ śaṃsa yadi sādhyaṃ bhaviṣyati | [BKŚS, 10 218.1]
jīviṣyāmas tataḥ sarvā mariṣyāmo viparyaye | [BKŚS, 10 218.2]
atha sthitvā kṣaṇaṃ tūṣṇīṃ śanakair idam abravīt | [BKŚS, 10 219.1]
ekajīvaśarīrāyai kiṃ tubhyam api kathyate | [BKŚS, 10 219.2]
atha jānanty api tvaṃ māṃ nirlajjayitum icchasi | [BKŚS, 10 220.1]
idam ākhyāya te ko vā strībhyaḥ sāhasikaḥ paraḥ | [BKŚS, 10 220.2]
ahaṃ rājakulaṃ yātā devenāhūya sādaram | [BKŚS, 10 221.1]
dakṣiṇaṃ parighākāram ūrum āropitā tadā | [BKŚS, 10 221.2]
upaviṣṭas tu nṛpater ūrau vāme nṛpātmajaḥ | [BKŚS, 10 222.1]
mayā dṛṣṭaḥ praviṣṭaś ca hṛdayaṃ me anivāritaḥ | [BKŚS, 10 222.2]
dahane 'pi vasann antar na dahaty araṇīṃ sa tu | [BKŚS, 10 223.1]
saumyo 'pi puṇyavān asmān nirdhūmaṃ dagdhum icchati | [BKŚS, 10 223.2]
sa hetur asya duḥkhasya sakṛddarśanam āgataḥ | [BKŚS, 10 224.1]
adhunā śrūyamāṇo 'pi kiṃ vā vilapitair iti | [BKŚS, 10 224.2]
śrutvedam aham asyās tu jātā yat satyam ākulā | [BKŚS, 10 225.1]
upāyam etam āśaṅkya samudrotsekaduṣkaram | [BKŚS, 10 225.2]
hā heti hasitenoccair gūhamānā viṣaṇṇatām | [BKŚS, 10 226.1]
etām āśvāsayāmi sma niḥsārair vacanair iti | [BKŚS, 10 226.2]
muñca svāmini saṃtāpam api vidyādhareśvaram | [BKŚS, 10 227.1]
vaśayeyaṃ tava prītyai kiṃ punaḥ puruṣeśvaram | [BKŚS, 10 227.2]
kiṃ tu tvāravatā śakyaṃ na labdhaṃ phalam īpsitam | [BKŚS, 10 228.1]
rājāno 'pi hi sāmādīn krameṇaiva prayuñjate | [BKŚS, 10 228.2]
tena dhairyaprakarṣeṇa manaḥ saṃdhṛtya cañcalam | [BKŚS, 10 229.1]
lokenālakṣitā kāṃścit sahasva divasān iti | [BKŚS, 10 229.2]
taṃ ceyaṃ siddham evārtham arthibhāvād abudhyata | [BKŚS, 10 230.1]
antaś cākathayat toṣaṃ vikasanmukhapaṅkajā | [BKŚS, 10 230.2]
divase divase caitāṃ vacobhir madhurānṛtaiḥ | [BKŚS, 10 231.1]
kāryasaṃsiddhasambaddhair darśitāśām ayāpayam | [BKŚS, 10 231.2]
vandhyottarair yadātmānaṃ vañcyamānām amanyata | [BKŚS, 10 232.1]
moktukāmā tadā prāṇān punar utprekṣitā mayā | [BKŚS, 10 232.2]
tataḥ saṃbhrāntayā gatvā mayāsyā mātur antikam | [BKŚS, 10 233.1]
sampradhārya tayā sārdham upāyo 'yam anuṣṭhitaḥ | [BKŚS, 10 233.2]
śarīraṃ rājaputrasya dvitīyam iva gomukhaḥ | [BKŚS, 10 234.1]
sa kenacid upāyena veśam āśu praveśyatām | [BKŚS, 10 234.2]
sa eva sahacāritvād āneṣyati nṛpātmajam | [BKŚS, 10 235.1]
manaḥśrotraharālāpo vasantam iva kokilaḥ | [BKŚS, 10 235.2]
kaliṅgasenayā cāyaṃ vṛttāntaḥ kathitas tadā | [BKŚS, 10 236.1]
padmāvatyai tayā cāsi cetasya iti bhāṣitaḥ | [BKŚS, 10 236.2]
tataḥ sārathikāyasthahastyārohādibhis tathā | [BKŚS, 10 237.1]
dhūrtair asmatprayuktais tvaṃ veśam etaṃ praveśitaḥ | [BKŚS, 10 237.2]
tisṛṇāṃ ca prayuktānām abhavad bhavataḥ priyā | [BKŚS, 10 238.1]
tantrīṇāṃ varṇatantrīva madhurā padmadevikā | [BKŚS, 10 238.2]
sā tu nirvartitasvārthā suhṛdarthaparāṅmukhī | [BKŚS, 10 239.1]
na nivedayate tubhyaṃ svārthabhraṃśaviśaṅkayā | [BKŚS, 10 239.2]
nopāyam aparaṃ dṛṣṭvā prayuktaṃ bhartṛdārikā | [BKŚS, 10 240.1]
asādhyāyataniśvāsā nirāśā dṛśyatām iti | [BKŚS, 10 240.2]
tad idaṃ duḥsahaṃ duḥkhaṃ yasmād asmākam āgatam | [BKŚS, 10 241.1]
tvadāyattaḥ sa śeṣaś ca saṃvidhattāṃ bhavān iti | [BKŚS, 10 241.2]
athāham abruvaṃ kasmān nakhacchedyam upekṣayā | [BKŚS, 10 242.1]
kuṭhāracchedyatāṃ nītaṃ bhavatībhir idaṃ tṛṇam | [BKŚS, 10 242.2]
svayam eva tato gatvā devī vijñāpitā mayā | [BKŚS, 10 243.1]
mucyatām eṣa saṃtāpaḥ siddhaṃ viddhi prayojanam | [BKŚS, 10 243.2]
yuvarājārthinī devī sa cartaguṇavatsalaḥ | [BKŚS, 10 244.1]
saṃdhātā gomukhaś ceti dhanyas trikasamāgamaḥ | [BKŚS, 10 244.2]
nāsty eva ca mamāyāsaḥ śaratkāntyunmanā yataḥ | [BKŚS, 10 245.1]
rājahaṃso hi nalinīṃ svayam evopasarpati | [BKŚS, 10 245.2]
alaṃ cālāpajālena sarvathāhaṃ nṛpātmajam | [BKŚS, 10 246.1]
svāminyai kārayiṣyāmi praṇāmam acirād iti | [BKŚS, 10 246.2]
sābravīn na nasaṃbhāvyam idaṃ nāgarake tvayi | [BKŚS, 10 247.1]
kiṃ tu prastāvam āsādya yatethāḥ kāryasiddhaye | [BKŚS, 10 247.2]
aprastāvaprayuktā hi yānti niṣphalatāṃ kriyāḥ | [BKŚS, 10 248.1]
aniṣṭaphalatāṃ vāpi kopayitvā prabhūn iti | [BKŚS, 10 248.2]
tatas tasyai namaskṛtya kumāravaṭakām agām | [BKŚS, 10 249.1]
ucchiṣṭān āgataś cāsmi gṛhītvā modakādikān | [BKŚS, 10 249.2]
tāṃ ca vijñāpayāmi sma rājaputreṇa modakaḥ | [BKŚS, 10 250.1]
svayam ārabhya hastābhyāṃ yuṣmabhyaṃ prahitā iti | [BKŚS, 10 250.2]
sābravīj jālam apy etad āśvāsayati mādṛśam | [BKŚS, 10 251.1]
āśvāsanti kṣaṇaṃ dṛṣṭvā mṛgā hi mṛgatṛṣṇikām | [BKŚS, 10 251.2]
mālyacandanatāmbūlavāsobhūṣaṇadhūpanaiḥ | [BKŚS, 10 252.1]
yuṣmābhiḥ preṣitānīti tām āśvāsitavān aham | [BKŚS, 10 252.2]
eṣa vijñāpayāmy adya śvo vijñāpayiteti ca | [BKŚS, 10 253.1]
alabdhāvasaraḥ kālam etāvantam ayāpayam | [BKŚS, 10 253.2]
atha mām abravīd devyāḥ purato mudrikālatā | [BKŚS, 10 254.1]
aho saṃbhāvanā kāryā mahānāgarako bhavān | [BKŚS, 10 254.2]
praṇāmaṃ kārayāmīti visphūrjya bhavatā tathā | [BKŚS, 10 255.1]
kim iyaṃ vañcyate mugdhā patrapuṣpaphalādibhiḥ | [BKŚS, 10 255.2]
athavā tiṣṭha tāvat tvam aham evānayāmi tam | [BKŚS, 10 256.1]
viraktam api saṃdhātum alaṃ kauśalam asti naḥ | [BKŚS, 10 256.2]
evam uttejitas tasyā gurubhir vacanair aham | [BKŚS, 10 257.1]
phalena jñāsyasīty uktvā prastāvāvahito 'bhavam | [BKŚS, 10 257.2]
yātrāyāṃ tu pravṛttāyām abhyāse 'tra yad eva me | [BKŚS, 10 258.1]
tan mayā kāritā yūyaṃ kṣiptvā hariśikhādikān | [BKŚS, 10 258.2]
yat tat pravahaṇaṃ gacchat pathi yuṣmābhir īkṣitam | [BKŚS, 10 259.1]
tad aryaduhitādhyāsta vidyudabhram iva dhvanat | [BKŚS, 10 259.2]
yatra yat tanmukhasyārddhaṃ lalāṭanihitāṅguli | [BKŚS, 10 260.1]
yuṣmabhyaṃ darśitaṃ vandyaṃ tat tayā vandamānayā | [BKŚS, 10 260.2]
yac ca vijñāpitā yūyam ānataṃ mukuṭaṃ manāk | [BKŚS, 10 261.1]
unnamyatām iti mayā tatrāpīdaṃ prayojanam | [BKŚS, 10 261.2]
āsīd āsāṃ praṇāmo 'yam aryaputreṇa nāgaraḥ | [BKŚS, 10 262.1]
kṛtas toṣayatā kāntām asmākaṃ svāminīm iti | [BKŚS, 10 262.2]
seyaṃ kāmayate devaṃ devī madanamañjukā | [BKŚS, 10 263.1]
prajñāparākramaprāṇaṃ lakṣmīr iva narādhipam | [BKŚS, 10 263.2]
ayatnopanatā ceyaṃ na pratyākhyātum arhati | [BKŚS, 10 264.1]
naveva mālatīmālā lobhanīyaguṇākṛtiḥ | [BKŚS, 10 264.2]
daṣṭānaṅgabhujaṃgena laghu saṃbhāvyatām asau | [BKŚS, 10 265.1]
na hy āśīviṣadagdha antrāḥ kṣamante divasān iti | [BKŚS, 10 265.2]
iti gomukhataḥ śrutvā kathāṃ navadaśapriyām | [BKŚS, 10 266.1]
tatkathāpahṛtavrīḍaḥ prakāśam aham abravam | [BKŚS, 10 266.2]
tadaiva hṛdaye 'smākaṃ rājotsaṅganiṣaṇṇayā | [BKŚS, 10 267.1]
aśīrṇaṃ manmathataroḥ prakīrṇaṃ bījam etayā | [BKŚS, 10 267.2]
tadguṇaśravaṇāmbhobhiḥ sicyamānaṃ tadā tadā | [BKŚS, 10 268.1]
bādhamānaṃ mano jātam ucchvasatkarkaśāṅkuram | [BKŚS, 10 268.2]
tad dohadam ivāsādya priyāṃ pravahaṇe sthitām | [BKŚS, 10 269.1]
kampaniḥśvāsajananān amuñcat pallavān iva | [BKŚS, 10 269.2]
samāptāvayavo yāvan manobhavamahātaruḥ | [BKŚS, 10 270.1]
na samākramya mṛdnāti tāvad darśaya tām iti | [BKŚS, 10 270.2]
tenoktaṃ nartanācāryāv aspardhetāṃ parasparam | [BKŚS, 10 271.1]
tvatpravīṇo 'ham ity uktau tau ca bhūpatinā kila | [BKŚS, 10 271.2]
alaṃ vāṃ kalahaṃ kṛtvā karmaśāstravidau yuvām | [BKŚS, 10 272.1]
yasya yā kuśalā śiṣyā sa nartayatu tām iti | [BKŚS, 10 272.2]
śvaḥ suyāmunadantāṃ ca tasmād aryasutāṃ ca naḥ | [BKŚS, 10 273.1]
nṛtyantīṃ nṛpatir draṣṭā tatra draṣṭāstha tām iti | [BKŚS, 10 273.2]
yā svābhāvikarūpakhaṇḍitajagadrūpābhimānā priyā śṛṅgārādirasaprayogasubhagā jāyeta sā kīdṛśī | [BKŚS, 10 274.1]
ity adhyāsitacetasā katham api prakrāntayā cintayā paryaṅkāṅkavivartinārtatanunā nītā triyāmā mayā | [BKŚS, 10 274.2]
{BKŚS, 11}
atha nāgarakākāras tadākārasuhṛdvṛtaḥ | [BKŚS, 11 1.1]
saṃprasthāpya manaḥ pūrvaṃ nṛpāsthānam agām aham | [BKŚS, 11 1.2]
tatra puṣpakasaṃsthānamañcasthānaṃ mahīpatim | [BKŚS, 11 2.1]
praṇamya tadanujñātaṃ mañcāntaram aseviṣi | [BKŚS, 11 2.2]
raṅgāṅgaṇam athālokya kuśalaprekṣakākulam | [BKŚS, 11 3.1]
nṛtyācāryau namaskṛtya mahīpālam avocatām | [BKŚS, 11 3.2]
rājann upāntanepathye bhṛtye vaḥ samupāgate | [BKŚS, 11 4.1]
draṣṭum icchatha yāṃ pūrvam ājñāpayata tām iti | [BKŚS, 11 4.2]
so 'bravīn nṛtyagītādikalāśāstraviśāradaḥ | [BKŚS, 11 5.1]
gomukhaḥ sa ca yām āha sā pūrvaṃ nṛtyatām iti | [BKŚS, 11 5.2]
tābhyām āgatya pṛṣṭaś ca kā pūrvaṃ nṛtyatām iti | [BKŚS, 11 6.1]
sa suyāmunadanteti tadupādhyāyam ādiśat | [BKŚS, 11 6.2]
tatas tasyāṃ pranṛttāyāṃ pranṛttā nṛtyavedinaḥ | [BKŚS, 11 7.1]
raṅgaśeṣas tu niśceṣṭaḥ suṣuptāvasthāṃ gataḥ | [BKŚS, 11 7.2]
pratyāhṛtya tataś ceto hriyamāṇaṃ balāt tayā | [BKŚS, 11 8.1]
manonetrāṅgasaṃcārair anāhāryair acintayam | [BKŚS, 11 8.2]
nānugantum alaṃ rambhā nṛttam asyāḥ samenakā | [BKŚS, 11 9.1]
kuta eva parājetum abalā bālikā priyā | [BKŚS, 11 9.2]
rājahaṃsaḥ pipāsāndhaḥ prāptaḥ paṅkajinīṃ yathā | [BKŚS, 11 10.1]
paṅkāvilajalāṃ paśyet tathādhyāsam ahaṃ priyām | [BKŚS, 11 10.2]
avocaṃ gomukhaṃ cedaṃ jīyamānāṃ priyām aham | [BKŚS, 11 11.1]
aśaktaḥ prekṣituṃ tena raṅgān nirgamyatām iti | [BKŚS, 11 11.2]
tenoktam icchayā gantum āgantuṃ vā na labhyate | [BKŚS, 11 12.1]
vatsarājakulāt tena muhūrtaṃ sthīyatām iti | [BKŚS, 11 12.2]
viratāyāṃ tatas tasyāṃ purāṇārkarucāv iva | [BKŚS, 11 13.1]
jīvalokam iva jyotsnā priyā raṅgam arañjayat | [BKŚS, 11 13.2]
apṛcchaṃ gomukhaṃ cāsāṃ katamā padmadevikā | [BKŚS, 11 14.1]
mudrikālatikā ceti sa vihasyedam abravīt | [BKŚS, 11 14.2]
kīrtikāntyor iyaṃ madhye yā lakṣmīr iva rājate | [BKŚS, 11 15.1]
eṣā naḥ svāminī devī vāmato mudrikālatā | [BKŚS, 11 15.2]
na ceyaṃ śakyate jetum alaṃ vaḥ śaṅkayā yataḥ | [BKŚS, 11 16.1]
dṛṣṭā kena śarajjyotsnā khadyotaprabhayā jitā | [BKŚS, 11 16.2]
mayā vijayamāneyam anekaṃ nartakīśatam | [BKŚS, 11 17.1]
dṛṣṭā saṃbhāvayāmy asyās tena nṛttaguṇān iti | [BKŚS, 11 17.2]
gomukhābhimukho yāvat sāvadhānaṃ śṛṇomy aham | [BKŚS, 11 18.1]
tāvaj jaya jayety uccair vimuktaḥ prekṣakair dhvaniḥ | [BKŚS, 11 18.2]
raṅgād dṛṣṭā ca niryāntī bādhyamāneva sā mayā | [BKŚS, 11 19.1]
dainyavepathuvaivarṇyaviṣādaiḥ sahajair iva | [BKŚS, 11 19.2]
tato visarjitāsthānaṃ namaskṛtya mahīpatim | [BKŚS, 11 20.1]
svam āvāsaṃ vrajāmi sma kāntācintāpuraḥsaraḥ | [BKŚS, 11 20.2]
gomukhaṃ cābravaṃ kasmān mām idānīm upekṣase | [BKŚS, 11 21.1]
na hy ādeśam upekṣante tvādṛśā mādṛśām iti | [BKŚS, 11 21.2]
tenoktam aparaḥ kaścit pratyayārthaṃ visarjyatām | [BKŚS, 11 22.1]
śraddhāsyati na me vākyaṃ vipralabdhā hi sā mayā | [BKŚS, 11 22.2]
eṣām anyatamaṃ yāhi gṛhītveti mayodite | [BKŚS, 11 23.1]
marubhūtika evātra yogya ityayam uktavān | [BKŚS, 11 23.2]
ayaṃ hariśikhas tāvan nītyā vakragatiḥ kṛtaḥ | [BKŚS, 11 24.1]
apāyaśatam ālokya kadācij jālam ālikhet | [BKŚS, 11 24.2]
kathaṃ kaṣṭatame bālo vyasanānāṃ catuṣṭaye | [BKŚS, 11 25.1]
yatpradhānastriyas tatra rājaputraḥ pravartyate | [BKŚS, 11 25.2]
evam aṅgulibhaṅgena vicāryālīkapaṇḍitaḥ | [BKŚS, 11 26.1]
vihanyād api naḥ kāryaṃ tasmād eṣa na yujyate | [BKŚS, 11 26.2]
tapantako 'pi bālatvān mūḍhaḥ śūnyamukho yataḥ | [BKŚS, 11 27.1]
tasmād evaṃvidhe kārye niyogaṃ nāyam arhati | [BKŚS, 11 27.2]
vikramaikarasatvāc ca samartho marubhūtikaḥ | [BKŚS, 11 28.1]
abhyastasāhasas tasmād eṣa prasthāpyatām iti | [BKŚS, 11 28.2]
tatas tau sahitau yātau cirāt tu marubhūtikam | [BKŚS, 11 29.1]
prāptaṃ hariśikho 'pṛcchat kiṃ vṛttaṃ bhavator iti | [BKŚS, 11 29.2]
tenoktam āvayos tāvad veśamadhyena gacchatoḥ | [BKŚS, 11 30.1]
āyāty abhimukhī yaiva saiva yāti parāṅmukhī | [BKŚS, 11 30.2]
bhañjantī cāṅgulīḥ krodhād vadaty āraktalocanā | [BKŚS, 11 31.1]
na spraṣṭavyo na saṃbhāṣyo gomukhaḥ pāpavān iti | [BKŚS, 11 31.2]
kruddhadauvārikākrāntahāṭakastambhatoraṇaiḥ | [BKŚS, 11 32.1]
kakṣyādvāraiḥ praviṣṭau svaḥ sthānam aryasutāsthitam | [BKŚS, 11 32.2]
tatraikā dārikāvocad dārikāḥ paśyatādbhutam | [BKŚS, 11 33.1]
dhūrtenānena cāturyād gomayaṃ pāyasīkṛtam | [BKŚS, 11 33.2]
aparādho 'yam etāvat sarpaḥ prāṇaharaḥ kṛtaḥ | [BKŚS, 11 34.1]
tam eva paśyatānena vācālena guṇīkṛtam | [BKŚS, 11 34.2]
vandamāno yadā kopāt svāminyā nābhinanditaḥ | [BKŚS, 11 35.1]
saṃbhrāntaś ca vilakṣaś ca tadā tām āha gomukhaḥ | [BKŚS, 11 35.2]
manye niṣkāraṇaṃ kopaṃ devyāḥ ko nāma mādṛśaḥ | [BKŚS, 11 36.1]
sevakaḥ paricittajñaḥ svāminaṃ kopayed iti | [BKŚS, 11 36.2]
tathānyatamayā kopāt tālavṛntabhṛtoditam | [BKŚS, 11 37.1]
kathaṃ niṣkāraṇo nāma kim idaṃ laghu kāraṇam | [BKŚS, 11 37.2]
utkaṇṭhādarśam icchantī kasyāpi cirakāṅkṣitam | [BKŚS, 11 38.1]
tvayā nartayatā kāntā kim iyaṃ sukham āsitā | [BKŚS, 11 38.2]
athavā tad gataṃ nāma svāmī kiṃ karaṇaṃ tvayā | [BKŚS, 11 39.1]
paśyann abhimukhaṃ prītyā sa tathā vimukhīkṛtaḥ | [BKŚS, 11 39.2]
bhavān paśyatu vā mā vā tvadvidheyo yuvā janaḥ | [BKŚS, 11 40.1]
tvam icchasi jayaṃ yasyāḥ kim asau na parājitā | [BKŚS, 11 40.2]
tato bhiyāvanamitaṃ mukham unnamya gomukhaḥ | [BKŚS, 11 41.1]
uktavān paśyatānarthaṃ doṣo bhūto guṇo 'pi naḥ | [BKŚS, 11 41.2]
yadi prāk svāminī nṛtyet tayā rājā sutoṣitaḥ | [BKŚS, 11 42.1]
kadācid itarāṃ naiva paśyed vṛttakutūhalaḥ | [BKŚS, 11 42.2]
tadā ca guṇavidveṣī jano vaktā bhaved yathā | [BKŚS, 11 43.1]
pakṣapātān narendreṇa dṛṣṭā madanamañjukā | [BKŚS, 11 43.2]
itarā yadi nṛtyantī tena dṛṣṭā bhavet tadā | [BKŚS, 11 44.1]
norvaśīm api paśyet saḥ kuto madanamañjukām | [BKŚS, 11 44.2]
prītyā yaś conmukhaḥ paśyan kṛtaḥ svāmī parāṅmukhaḥ | [BKŚS, 11 45.1]
mayopāyaḥ prayukto 'sau katham ity avadhīyatām | [BKŚS, 11 45.2]
na suyāmunadantāyāḥ śakyaḥ kartuṃ parābhavaḥ | [BKŚS, 11 46.1]
kṛtānukaraṇaiḥ sākṣād bharatenāpi nṛtyatā | [BKŚS, 11 46.2]
aryaputre tu vimukhe yuṣmābhiḥ sā parājitā | [BKŚS, 11 47.1]
sahajair iva vaivarṇyavivādasvedavepanaiḥ | [BKŚS, 11 47.2]
tena bravīmi sevāpi yāti yady aparādhatām | [BKŚS, 11 48.1]
bhaktyārādhitabhartāraḥ sevakā hanta duḥsthitāḥ | [BKŚS, 11 48.2]
athavā sāparādho 'pi dūtaḥ saṃmānam arhati | [BKŚS, 11 49.1]
saṃdeśaśravaṇāt tena saṃmānayata mām iti | [BKŚS, 11 49.2]
atha sātra parāvṛtya prasādaviśadānanā | [BKŚS, 11 50.1]
īṣadvihasitajyotsnā salilasnapitādharā | [BKŚS, 11 50.2]
ayi candramukhaṃ mā sma gomukhaṃ puruṣaṃ vada | [BKŚS, 11 51.1]
na hi vatseśvarāsannāḥ śrūyante strīsuhṛddruhaḥ | [BKŚS, 11 51.2]
anālāpena yac cāsi kṣaṇam āyāsito mayā | [BKŚS, 11 52.1]
tat kṣamasva na hi svāsthā bādhante tvādṛśām iti | [BKŚS, 11 52.2]
tataḥ sā gomukhenoktā draṣṭum icchati vaḥ priyaḥ | [BKŚS, 11 53.1]
saṃdehaś ced iyaṃ mudrā tadīyā dṛśyatām iti | [BKŚS, 11 53.2]
tayoktaṃ kumbhakārāṇāṃ koṭir vasati vaḥ pure | [BKŚS, 11 54.1]
koṭiḥ kim iti nānītā na hi te kṣīṇamṛttikāḥ | [BKŚS, 11 54.2]
tenoktaṃ kena vānītā mudrā vā mṛttikāmayī | [BKŚS, 11 55.1]
na hy ārabhyamahākāryāḥ pramādyanti sacetasaḥ | [BKŚS, 11 55.2]
yaugandharāyaṇasutaḥ priyaṃ mitraṃ priyasya vaḥ | [BKŚS, 11 56.1]
svāminā preṣitaḥ prītyā dṛśyatāṃ marubhūtikaḥ | [BKŚS, 11 56.2]
atha devī namaskṛtya prītā vijñāpitā mayā | [BKŚS, 11 57.1]
yat saṃdiśati naḥ svāmī yuṣmabhyaṃ tan niśāmyatām | [BKŚS, 11 57.2]
preritaḥ tvām ahaṃ draṣṭuṃ yena lakṣmīm ivālasaḥ | [BKŚS, 11 58.1]
krīḍatāsmadvidhair eṣa vilakṣaḥ kriyatām iti | [BKŚS, 11 58.2]
prasthitāyāṃ tato devyām āha māṃ padmadevikā | [BKŚS, 11 59.1]
iyaṃ prasādhyate yāvat tāvad āstāṃ bhavān iti | [BKŚS, 11 59.2]
devyā saha praviśyāntar muhūrtād iva sā tataḥ | [BKŚS, 11 60.1]
āha prakṛṣṭapramudā praphullanayanotpalā | [BKŚS, 11 60.2]
mayā kaliṅgasenāyai tayā gatvā rumaṇvate | [BKŚS, 11 61.1]
tenāpi bhūmipataye vṛttānto 'yaṃ niveditaḥ | [BKŚS, 11 61.2]
tenoktaṃ kim ihākhyeyaṃ taruṇo nanu dārakaḥ | [BKŚS, 11 62.1]
jīvalokasukhāny eṣa tasmād anubhavatv iti | [BKŚS, 11 62.2]
seyaṃ rājñābhyanujñātā guruṇā manmathena ca | [BKŚS, 11 63.1]
iyam āyāti te paścād yātu tāvad bhavān iti | [BKŚS, 11 63.2]
atha praviśya saṃbhrāntā pratīhārī nyavedayat | [BKŚS, 11 64.1]
sayāno gomukhaḥ prāha laghu śrāvaya mām iti | [BKŚS, 11 64.2]
mayoktaṃ gomukhas tāvad ekākī praviśatv iti | [BKŚS, 11 65.1]
sa praviśyoktavān dvāre devī kiṃ vidhṛteti mām | [BKŚS, 11 65.2]
ajñātapramadāsaṅgam ākulībhūtamānasam | [BKŚS, 11 66.1]
kuru nāgarakaṃ tāvat tvaṃ mām ity aham uktavān | [BKŚS, 11 66.2]
tenoktaṃ yuddhavelāyāṃ damyante turagā iti | [BKŚS, 11 67.1]
yad etad ghuṣyate loke tad etat tathyatāṃ gatam | [BKŚS, 11 67.2]
na nāgarakatāṃ prāptum upadeśena śakyate | [BKŚS, 11 68.1]
iyaṃ hi mokṣavidyeva prayogāvṛttisādhanā | [BKŚS, 11 68.2]
saṃkṣepatas tu vakṣyāmi yad yad devī kariṣyati | [BKŚS, 11 69.1]
tat tad evānukuryās tvaṃ dakṣo hi labhate śriyam | [BKŚS, 11 69.2]
anuśiṣya sa mām evaṃ niryāyānīya ca priyām | [BKŚS, 11 70.1]
sukhaṃ supyāstam ity uktvā yathāsvaṃ sasuhṛdgataḥ | [BKŚS, 11 70.2]
tataḥ praviśya dayitā mām ardhākṣṇā niraikṣata | [BKŚS, 11 71.1]
kṛtaṃ tathaiva ca mayā vanditena ca vanditā | [BKŚS, 11 71.2]
sarvathā yad yad evāham anayā kāritas tadā | [BKŚS, 11 72.1]
tad evānukaromi sma nartanācāryaśiṣyavat | [BKŚS, 11 72.2]
atha buddhvānukūlaṃ mām iyam anvarthavedinam | [BKŚS, 11 73.1]
smitvā sotkamparomāñcaṃ gāḍham aṅgam apīḍayat | [BKŚS, 11 73.2]
tato 'ham anapekṣyaiva tatkṛtānukṛtakramam | [BKŚS, 11 74.1]
aśarīrasya kasyāpi gato bhūtasya vaśyatām | [BKŚS, 11 74.2]
strīpuṃsatām āgatayor anabhipretanidrayoḥ | [BKŚS, 11 75.1]
pradoṣa eva kṣaṇadā kṣīṇā kṣaṇavad āvayoḥ | [BKŚS, 11 75.2]
prātaḥ pravahaṇenaiva priyām ādāya gomukhaḥ | [BKŚS, 11 76.1]
mātur evānayad gehaṃ manmānasapuraḥsarām | [BKŚS, 11 76.2]
vardhamānarater evam atiyāteṣu keṣucit | [BKŚS, 11 77.1]
dineṣu mama samprāptaḥ senānīr idam abravīt | [BKŚS, 11 77.2]
adyāṣṭāsu prayāteṣu muhūrteṣu pravakṣyati | [BKŚS, 11 78.1]
mauhūrtānumato rājā rātreḥ śāntipuraḥsaram | [BKŚS, 11 78.2]
tārayiṣyāmi yamunām ahaṃ yātrāgataṃ janam | [BKŚS, 11 79.1]
yuṣmābhir api kartavyaṃ yat tad ājñāpyatām iti | [BKŚS, 11 79.2]
mayoktaṃ gomukho gatvā yuṣmān vijñāpayiṣyati | [BKŚS, 11 80.1]
iti tasmin nate mahyaṃ gomukhena niveditam | [BKŚS, 11 80.2]
adha sakāmukagaṇaḥ śvo gantā gaṇikāgaṇaḥ | [BKŚS, 11 81.1]
tenaiva sahitā yūyaṃ gantāraḥ śanakair iti | [BKŚS, 11 81.2]
gomukhena tu vṛttānte kathite 'smin rumaṇvate | [BKŚS, 11 82.1]
pratiṣṭhe sasuhṛt prātaḥ pṛṣṭhato janasaṃhateḥ | [BKŚS, 11 82.2]
tac ca krīḍāgṛhaṃ prāpya kalpitaṃ yamunātaṭe | [BKŚS, 11 83.1]
divasaṃ gamayāmi sma taṃ triyāmāmukhotsukaḥ | [BKŚS, 11 83.2]
gomukhānītayā sārdham āsitvā kāntayā saha | [BKŚS, 11 84.1]
niśāyāṃ yātakalpāyām apaśyaṃ rudatīm imām | [BKŚS, 11 84.2]
kim etad iti pṛṣṭā ca mayā saṃbhrāntacetasā | [BKŚS, 11 85.1]
yadā noktavatī kiṃcit tadānyā dārikābravīt | [BKŚS, 11 85.2]
apaiti guṇavatsaṅgād doṣo doṣavatām kila | [BKŚS, 11 86.1]
gaṇikāśabdadoṣas tu nainām adyāpi muñcati | [BKŚS, 11 86.2]
kāśirājasya yā kanyā vṛtā tubhyaṃ purodhasā | [BKŚS, 11 87.1]
tasyāś cāmaradhāriṇyā bhavitavyaṃ kilānayā | [BKŚS, 11 87.2]
seyam utprekṣya tad duḥkhaṃ dāruṇaṃ maraṇād api | [BKŚS, 11 88.1]
viṣapānakṛtotsāhā hātum icchaty asūn iti | [BKŚS, 11 88.2]
mayoktam aham apy aṅgaṃ tvadviyogarujāturam | [BKŚS, 11 89.1]
nityotkṣapitam akṣībaṃ tyaktvā sthāsyāmy avedanaḥ | [BKŚS, 11 89.2]
ity asminn eva samaye prāptā hariśikhādayaḥ | [BKŚS, 11 90.1]
vṛttāntam evam ākarṇya bhīṣaṇaṃ sabhiyo 'bhavan | [BKŚS, 11 90.2]
tataḥ sambhāṣya suhṛdāv avocan marubhūtikaḥ | [BKŚS, 11 91.1]
vayam eva viṣaṃ pūrvaṃ pibāmaḥ kalpyatām iti | [BKŚS, 11 91.2]
tato hariśikhenoktaṃ kvāsau saṃprati gomukhaḥ | [BKŚS, 11 92.1]
yo hi mūlam anarthasya sa tāvat pāyyatām iti | [BKŚS, 11 92.2]
tena gomukham āhvātuṃ prahitāgatya dārikā | [BKŚS, 11 93.1]
abravīd gomukho vakti kiṃ mayātaḥ prayojanam | [BKŚS, 11 93.2]
dīrghajīvitanāmānam adhyāyaṃ ciravismṛtam | [BKŚS, 11 94.1]
aham adhyetum ārabdho vaidyāt prāṇapradād iti | [BKŚS, 11 94.2]
tato hariśikhenoktaḥ kruddhena marubhūtikaḥ | [BKŚS, 11 95.1]
preryamāṇaṃ galāṣṭrābhiḥ śīghram ānaya taṃ śaṭham | [BKŚS, 11 95.2]
yas tvayā ghaṭito 'narthaḥ svāmino jīvitaḥ sukham | [BKŚS, 11 97.1]
svāminyā saha saṃyogaḥ so 'yam evaṃ vijṛmbhate | [BKŚS, 11 97.2]
so 'bravīt so 'yam āyāto vādaḥ saṃprati satyatām | [BKŚS, 11 98.1]
jvariṣyāmīti saṃcintya maṇḍaṃ pibati muṇḍitaḥ | [BKŚS, 11 98.2]
sa kālas tāvad āyātu svāminī yad viśaṅkitā | [BKŚS, 11 99.1]
tatraiva vidyāma nyañco pāsyāmas tyajyatāṃ tvarā | [BKŚS, 11 99.2]
athavālaṃ pralāpena mahīpālaṃ tapantakaḥ | [BKŚS, 11 100.1]
vijñāpayatu tenāsya dattaḥ pūrvam ayaṃ varaḥ | [BKŚS, 11 100.2]
aprasaṅge 'pi bhavatā kāryā vijñāpinā mayi | [BKŚS, 11 101.1]
siddhiṃ yāsyati cāvaśyaṃ mā sma śaṅkāṃ karod iti | [BKŚS, 11 101.2]
itīmām anukūlābhir vāgbhir āśvāsya gomukhaḥ | [BKŚS, 11 102.1]
mātur evānayan mūlaṃ prāviśāma tataḥ purīm | [BKŚS, 11 102.2]
kumāravaṭakāsthena mayānūktas tapantakaḥ | [BKŚS, 11 103.1]
gomukhena yad ākhyātaṃ tat kāryaṃ sādhyatām iti | [BKŚS, 11 103.2]
tapantakas tu sāsphoṭam idaṃ siddhim iti bruvan | [BKŚS, 11 104.1]
gatvā rājakulaṃ tasmād āgatyedam abhāṣata | [BKŚS, 11 104.2]
rājapādair ahaṃ pṛṣṭas tāta kiṃ kriyatām iti | [BKŚS, 11 105.1]
śālīnena mayāpy uktaṃ modako dīyatām iti | [BKŚS, 11 105.2]
evaṃ mālāphalādīni niḥsārāṇi tapantakaḥ | [BKŚS, 11 106.1]
yācate sma prahīṇatvād gatvā gatvā mahīpatim | [BKŚS, 11 106.2]
iti saśarīrayā kṣaṇam iva kṣaṇadāḥ kṣapayan saha viśarīrayā dayitayā virasān divasān | [BKŚS, 11 107.1]
dinarajanīvihāraviparītam aham caritai rathacaraṇāhvayasya caritāni viḍambitavān | [BKŚS, 11 107.2]
{BKŚS, 12}
atha māṃ kṛtakartavyaṃ sukhāsīnam aharmukhe | [BKŚS, 12 1.1]
vādī jita ivācchāyas trapayā gomukho 'bravīt | [BKŚS, 12 1.2]
aham aryasutāṃ nītvā gṛhaṃ svagṛham āgataḥ | [BKŚS, 12 2.1]
tato 'pi vandituṃ devyau narendrāntaḥpuraṃ gataḥ | [BKŚS, 12 2.2]
vanditā ca vihasyāha devī padmāvatī yathā | [BKŚS, 12 3.1]
kiṃkāraṇaṃ vadhūr adya nāsmān āyāti vanditum | [BKŚS, 12 3.2]
bhrātrā te kiṃ na muktaiva na vādyāpi vibudhyate | [BKŚS, 12 4.1]
kopitā vā bhaved bhartrā śiṣṭā duścaritair iti | [BKŚS, 12 4.2]
athāgāt hatoraskā krandantī padmadevikā | [BKŚS, 12 5.1]
nāsti naḥ svāminīty uktvā devyor nipatitā puraḥ | [BKŚS, 12 5.2]
tato devyau tataḥ śeṣam aśeṣam avarodhanam | [BKŚS, 12 6.1]
rājā ca śrutavṛttāntaḥ sāsthāno dhairyam atyajat | [BKŚS, 12 6.2]
tataḥ prāpyācirāt saṃjñāṃ māgadhyā padmadevikā | [BKŚS, 12 7.1]
kathaṃ jānāsi nāstīti pṛṣṭācaṣṭa niśāmyatām | [BKŚS, 12 7.2]
yathaiva gomukhenāsau svam āvāsaṃ praveśitā | [BKŚS, 12 8.1]
tathaiva kagiti ghrāto gandho 'smābhir amānuṣaḥ | [BKŚS, 12 8.2]
akasmāc ca kṣaṇaṃ nidrāṃ gacchāmaḥ pratibudhya ca | [BKŚS, 12 9.1]
śūnyām īkṣāmahe śayyām aśrīkāṃ nalinīm iva | [BKŚS, 12 9.2]
tato hā heti vikruśya samūrchāḥ kṣaṇam āsmahe | [BKŚS, 12 10.1]
na kvacic ca vicinvatyaḥ paśyāmaḥ svāminīm iti | [BKŚS, 12 10.2]
kaliṅgasenayā tv atra śokagadgadayoditam | [BKŚS, 12 11.1]
idaṃ tad āgataṃ manya durvidyādharaceṣṭitam | [BKŚS, 12 11.2]
bālikām aham ādāya pūrvaṃ madanamañcukām | [BKŚS, 12 12.1]
harmyāgre krīḍayāmi sma candrikāsaṅgaśītale | [BKŚS, 12 12.2]
ehi vidyādharā ehi gṛhāṇemāṃ surūpikām | [BKŚS, 12 13.1]
ekām eva mayā labdhāṃ sutāṃ durlabhikām iti | [BKŚS, 12 13.2]
tataś carmāsikeyūrahārādikarabhāsuraḥ | [BKŚS, 12 14.1]
avātarad divaḥ ko 'pi divyagandhasragambaraḥ | [BKŚS, 12 14.2]
dūrād eva ca māṃ bhītāṃ mā bhaiṣīr iti sāntvayan | [BKŚS, 12 15.1]
gambhīradhvanivitrastatanayām idam abravīt | [BKŚS, 12 15.2]
yadi mahyam iyaṃ dattā satyena tanayā tvayā | [BKŚS, 12 16.1]
tato muñca nayāmy enāṃ nyāsabhūtā hi kanyakā | [BKŚS, 12 16.2]
nāmnā mānasavego 'haṃ vidyādharagaṇādhipaḥ | [BKŚS, 12 17.1]
sarvavijñeyavijñānamanojvalitadhīr iti | [BKŚS, 12 17.2]
anicchantī tatas tasya saṃnidhau ciram āsitum | [BKŚS, 12 18.1]
prayatnād dhairyam ādhāya pragalbheva tam abravam | [BKŚS, 12 18.2]
arhaty avaśyam eveyam īdṛśī tvādṛśaṃ patim | [BKŚS, 12 19.1]
na punar dīyate tāvad bālikā śaiśavād iti | [BKŚS, 12 19.2]
atha mām abhivādyāsāv ulkāsaṃghātabhāsuraḥ | [BKŚS, 12 20.1]
dṛśyamāno mahāvegaḥ kṣaṇenāntarhito 'bhavat | [BKŚS, 12 20.2]
tena bravīmi tenādya tat smṛtvā kṣudrabuddhinā | [BKŚS, 12 21.1]
vidyādharādhamenāsau nītā yadi bhaved iti | [BKŚS, 12 21.2]
sarvathā dṛśyate neha devī madanamañjukā | [BKŚS, 12 22.1]
yad atrānantaraṃ nyāyyaṃ tad anuṣṭhīyatām iti | [BKŚS, 12 22.2]
tataḥ samutpatann eva śokaḥ krodhena māmakaḥ | [BKŚS, 12 23.1]
preritaḥ pavaneneva prabalena balāhakaḥ | [BKŚS, 12 23.2]
strītaskara durācāra mūḍha mānasavegaka | [BKŚS, 12 24.1]
tiṣṭha tiṣṭha kva yāsīti prālapaṃ gaganonmukhaḥ | [BKŚS, 12 24.2]
yugapat krodhaśokābhyāṃ śoṣito 'haṃ krameṇa ca | [BKŚS, 12 25.1]
yathānilatuṣārābhyāṃ śiśire kamalākaraḥ | [BKŚS, 12 25.2]
gomukhas tu nṛpāhutaḥ pratyāgatyedam abravīt | [BKŚS, 12 26.1]
kim etad iti pṛṣṭena vṛttānto 'yaṃ mayoditaḥ | [BKŚS, 12 26.2]
tataḥ saṃbhramavisrastam ākarṣann uttarāmbaram | [BKŚS, 12 27.1]
viṣādākulito rājā prasthito yuṣmadantikam | [BKŚS, 12 27.2]
antare ca rumaṇvantam āha keyaṃ pramāditā | [BKŚS, 12 28.1]
sarvathā khyāpitaṃ lokair bhavatāṃ nītikauśalam | [BKŚS, 12 28.2]
yuktaṃ tadā yadālocya mahat sīdat prayojanam | [BKŚS, 12 29.1]
vipralabdho 'smi yuṣmābhir devyā vāsavadattayā | [BKŚS, 12 29.2]
adhunā dhriyamāṇe 'pi samarthasacive mayi | [BKŚS, 12 30.1]
apanītā vadhūḥ kasmād bālān mama sutād iti | [BKŚS, 12 30.2]
sa tam āha nivartadhvam alaṃ tatra gatena vaḥ | [BKŚS, 12 31.1]
yuṣmān dṛṣṭvā hi sa śiśuḥ prāṇān api parityajet | [BKŚS, 12 31.2]
ājñāpayatha māṃ yac ca yac ca vijñāpayāmi vaḥ | [BKŚS, 12 32.1]
āsīnān āsane tena nivṛtya sthīyatām iti | [BKŚS, 12 32.2]
upaviṣṭāya cācaṣṭa sphuṭaṃ divyena sā hṛtā | [BKŚS, 12 33.1]
anāthāpi na vaḥ kācit kenacit paribhūyate | [BKŚS, 12 33.2]
yāvad antaḥpurāṭavyau yāvac ca gṛhapakṣiṇaḥ | [BKŚS, 12 34.1]
nāsty asau yo na cāsmābhir īkṣitaś cāracakṣuṣā | [BKŚS, 12 34.2]
ākāśe tu na me prajñā kramate divyagocare | [BKŚS, 12 35.1]
tena vidyādhareṇāsau hṛteti hṛdaye mama | [BKŚS, 12 35.2]
athavā bhavatūdyāne yuvarājaḥ parīkṣatām | [BKŚS, 12 36.1]
kadācit kupitā bhartre tatrāsīta vadhūr iti | [BKŚS, 12 36.2]
kupitānāṃ hi bhartṛbhyaḥ śrūyante kulayoṣitām | [BKŚS, 12 37.1]
sādhubhiḥ kathyamānāni pañca sthānāni tad yathā | [BKŚS, 12 37.2]
śvaśrūbhrātṛnanāndṛṇāṃ bhartṛmitrasya vā gṛham | [BKŚS, 12 38.1]
duṣṭasaṃcāraśūnyāni mandiropavanāni vā | [BKŚS, 12 38.2]
atrāntare kathitavān ākhyānaṃ marubhūtikaḥ | [BKŚS, 12 39.1]
prastāve yan mayā pūrvaṃ śrutaṃ tad avadhīyatām | [BKŚS, 12 39.2]
aṣṭāvakrasya duhitā sāvitrī nāma kanyakā | [BKŚS, 12 40.1]
āsīd yā caritākāraiḥ sāvitrīm atiricyate | [BKŚS, 12 40.2]
aṣṭāvakram ayāciṣṭa kadācid ṛṣir aṅgirāḥ | [BKŚS, 12 41.1]
brahmann akṛtadāro 'smi sutā me dīyatām iti | [BKŚS, 12 41.2]
so 'bravīd bhavataḥ ko 'nyas trailokye 'pi varo varaḥ | [BKŚS, 12 42.1]
kiṃ tu datteyam anyasmai kṣamatāṃ bhagavān iti | [BKŚS, 12 42.2]
tasya bhrātā vṛṣo nāma sa cāṅgirasam abravīt | [BKŚS, 12 43.1]
amṛtā nāma duhitā mama sā gṛhyatām iti | [BKŚS, 12 43.2]
pariṇīya tu tāṃ kanyām amṛtām amṛtopamām | [BKŚS, 12 44.1]
ātmānam aṅgirā mene pītāmṛtam ivāmṛtam | [BKŚS, 12 44.2]
sā kadācit kathaṃcit taṃ kāraṇe 'lpe 'pi pīḍitā | [BKŚS, 12 45.1]
upālabdhavatī nātham ṛṣiputrasya vallabhā | [BKŚS, 12 45.2]
cakṣūraktena bhavatā sāvitrī svayam arthitā | [BKŚS, 12 46.1]
ahaṃ tv anicchate tubhyaṃ pitrā dattā balād iti | [BKŚS, 12 46.2]
nānāvidhaiḥ sa śapathair amṛtāṃ parisāntvayan | [BKŚS, 12 47.1]
kaṃcid abhyanayat kālam ekadāstaṃgate ravau | [BKŚS, 12 47.2]
paścāt sandhyām upāsīnam āsīnaṃ maunadhāriṇam | [BKŚS, 12 48.1]
apṛcchad amṛtāgatya kiṃ dhyāyati bhavān iti | [BKŚS, 12 48.2]
tena vanditasaṃdhyena cirād uktaṃ nanu priye | [BKŚS, 12 49.1]
devīṃ vihāya sāvitrīṃ kim anyac cintayāmy aham | [BKŚS, 12 49.2]
atha sā śrutam ity uktvā svasminn āśramapādape | [BKŚS, 12 50.1]
devatābhyo namaskṛtya śarīram udalambayat | [BKŚS, 12 50.2]
ākṛṣṭakaṇṭhapāśā ca puraḥ praikṣata devatām | [BKŚS, 12 51.1]
vidyutpiṅgajaṭābhārāṃ sākṣamālākamaṇḍalum | [BKŚS, 12 51.2]
tato dantaprabhājālaprabhāsitatapovanā | [BKŚS, 12 52.1]
devatāvocad amṛtām amṛteneva siñcatī | [BKŚS, 12 52.2]
putri mā sma tyaja prāṇān dustyajān dharmasādhanān | [BKŚS, 12 53.1]
straiṇam ajñānam āśritya saṃtuṣṭo hi patis tvayā | [BKŚS, 12 53.2]
nāṣṭāvakrasya duhitā sāvitrī tena cintitā | [BKŚS, 12 54.1]
kiṃtv ahaṃ brahmarudrādisaptalokanamaskṛtā | [BKŚS, 12 54.2]
sarvathā matprasādāt te putri putro bhaviṣyati | [BKŚS, 12 55.1]
balena tapasā yasya na samāno bhaviṣyati | [BKŚS, 12 55.2]
iti dattvā varaṃ tasyai sāvitrī divam āśrayat | [BKŚS, 12 56.1]
amṛtāpi gatāśaṅkā bhartrā saha sameyuṣī | [BKŚS, 12 56.2]
tena bravīmi kupitā kadācid amṛteva sā | [BKŚS, 12 57.1]
udyānaṃ praviśet tatra svayam anviṣyatām iti | [BKŚS, 12 57.2]
athāhaṃ śibikārūḍhaḥ prasthito veśam asmṛtiḥ | [BKŚS, 12 58.1]
cakṣuścetoharākārāḥ paśyan veśyāḥ samūhaśaḥ | [BKŚS, 12 58.2]
āsīc ca mama devībhyāṃ prayogo 'yam anuṣṭhitaḥ | [BKŚS, 12 59.1]
api nāmāsya kasyāṃcit striyāṃ bhāvo bhaved iti | [BKŚS, 12 59.2]
tadāyaṃ mohasaṃkalpo na hi saṃkalpajanmanaḥ | [BKŚS, 12 60.1]
rater anyāsu saṃkalpaḥ pramadāsu pravartate | [BKŚS, 12 60.2]
tataḥ saṃkalpayann evam acandrikam ivāmbaram | [BKŚS, 12 61.1]
kāntāmātur gṛhaṃ kāntaṃ kāntāśūnyam upāgamam | [BKŚS, 12 61.2]
prakāśān aprakāśāṃś ca pradeśān bahuśo bahūn | [BKŚS, 12 62.1]
anviṣyanto bhramāma sma na cāpaśyāma tatra tām | [BKŚS, 12 62.2]
gomukhoddiṣṭamārgaś ca praviśya gṛhakānanam | [BKŚS, 12 63.1]
pṛcchāmi sma priyāvārttāṃ sākṣiśākhāmṛgāṇḍajān | [BKŚS, 12 63.2]
kebhyaścit kupitaḥ śāpān kebhyaścid vitaran karān | [BKŚS, 12 64.1]
viḍambayann aśāstrajñam ity utkaṭarasaṃ naṭam | [BKŚS, 12 64.2]
athopagamya tvaritaḥ prahṛṣṭo marubhūtikaḥ | [BKŚS, 12 65.1]
aryaputrāryaduhitā mayā dṛṣṭety abhāṣata | [BKŚS, 12 65.2]
tatas tasya parāmṛjya pāṇinā vikasanmukham | [BKŚS, 12 66.1]
api satyam idaṃ saumya syāt krīḍety aham abravam | [BKŚS, 12 66.2]
so 'bravīt satyam apy etat krīḍā yaiṣātiharṣajā | [BKŚS, 12 67.1]
asatye hy atra yā krīḍā tad unmattavijṛmbhitam | [BKŚS, 12 67.2]
athavālaṃ vimarśena mahābhyudayavairiṇā | [BKŚS, 12 68.1]
tvaritaṃ gamyatāṃ yasmān nārtaḥ kālam udīkṣate | [BKŚS, 12 68.2]
paśyāmi sma tato gacchann aśokaśiśum agrataḥ | [BKŚS, 12 69.1]
raktaṃ kusumasaṃghātam ayam ā bhūmipallavam | [BKŚS, 12 69.2]
akāle kim aśokasya kusumānīti cintayan | [BKŚS, 12 70.1]
tasya skandhe hriyālīnam apaśyaṃ prāṇadāyinīm | [BKŚS, 12 70.2]
āsīc ca mama kiṃ citraṃ yat pādasparśadohadaḥ | [BKŚS, 12 71.1]
sadyaḥ kusumito 'śokaḥ prāpya sarvāṅgasaṃgatim | [BKŚS, 12 71.2]
idam atra mahaccitraṃ yadālokitam etayā | [BKŚS, 12 72.1]
vanadevatayodyānaṃ sakalaṃ na vijṛmbhitam | [BKŚS, 12 72.2]
sarvathācetanā vṛkṣāḥ kāntāyā darśane sati | [BKŚS, 12 73.1]
subhage nirvikāratvād aṅgāratuṣabhasmavat | [BKŚS, 12 73.2]
athāliṅgitum ārabdhaḥ sānurāgam ahaṃ ca tām | [BKŚS, 12 74.1]
tayā cāṅgāni saṃhṛtya mā tāvad iti vāritaḥ | [BKŚS, 12 74.2]
tataḥ prasarabhaṅgena vilakṣam upalakṣya mām | [BKŚS, 12 75.1]
sābravīd aparodho 'yam aryaputreṇa mṛṣyatām | [BKŚS, 12 75.2]
ārādhitavatī yakṣam ahaṃ kanyā satī yathā | [BKŚS, 12 76.1]
aryaputrasya bhūyāsaṃ dayitā paricārikā | [BKŚS, 12 76.2]
tubhyaṃ kārye ca saṃsiddhe śamīlājasugandhinā | [BKŚS, 12 77.1]
pānaṃ hastena dāsyāmi prasīdatu bhavān iti | [BKŚS, 12 77.2]
sa ca tasya prasādān me yātaḥ siddhiṃ manorathaḥ | [BKŚS, 12 78.1]
āyācitaṃ tu yakṣāya na mayā pratiyācitam | [BKŚS, 12 78.2]
tenāhaṃ pānaśauṇḍena nītā dhanapateḥ sabhām | [BKŚS, 12 79.1]
vṛttāntaḥ kathitaś cāyam athokto dhanadena saḥ | [BKŚS, 12 79.2]
āyācitam iyaṃ tubhyam acireṇaiva dāsyati | [BKŚS, 12 80.1]
nītvā samarpaya kṣipraṃ dārakāya vadhūm iti | [BKŚS, 12 80.2]
tena cāham ihānītā gaganāgamanāc ca me | [BKŚS, 12 81.1]
śarīraṃ paruṣībhūtaṃ vāritā stha tato mayā | [BKŚS, 12 81.2]
tasmai yakṣāya yuṣmābhiḥ sa me saṃpādyatām iti | [BKŚS, 12 82.2]
athāsyai gaṇikādhyakṣo rājādeśaṃ nyavedayat | [BKŚS, 12 83.1]
adyārabhya kulastrītvaṃ bhavatīnāṃ bhavatv iti | [BKŚS, 12 83.2]
taṃ cākarṇya mahāmanoratham idaṃ pūrṇaṃ cirāt kāṅkṣitaṃ naiva prītivikāsihārihasitaṃ dhatte sma kāntāmukham | [BKŚS, 12 84.1]
yācñāvṛttikadarthitair bahubhir apy āptair na hi prārthakāḥ prītiṃ yānti tathā yathā tanubhir apy arthaiḥ sukhābhyāgataiḥ | [BKŚS, 12 84.2]
{BKŚS, 13}
tato divasam āsitvā kāntāmātur ahaṃ gṛhe | [BKŚS, 13 1.1]
priyāṃ navavadhūveṣāṃ pradoṣe pariṇītavān | [BKŚS, 13 1.2]
prasādād aryapādānāṃ kulastrītvam upāgatām | [BKŚS, 13 2.1]
tām ādāya svam āvāsaṃ pravṛttotsavam āgamam | [BKŚS, 13 2.2]
tatra sā sadhanādhyakṣaṃ taṃ yakṣaṃ kusumādibhiḥ | [BKŚS, 13 3.1]
abhyarcya pānadānena sudustoṣam atoṣayat | [BKŚS, 13 3.2]
padmarāgamayīṃ śuktiṃ padmarāgadravatviṣaḥ | [BKŚS, 13 4.1]
ādāya madhunaḥ pūrṇāṃ tato mām abravīt priyā | [BKŚS, 13 4.2]
maṅgalānāṃ pradhānatvāt kāryasaṃsiddhidāyinī | [BKŚS, 13 5.1]
eṣā dhanapateḥ śeṣā svādur āsvādyatām iti | [BKŚS, 13 5.2]
mayoktam ananujñātas tātapādair guṇān api | [BKŚS, 13 6.1]
nāhaṃ sevitum icchāmi kiṃ punar vyasanaṃ mahat | [BKŚS, 13 6.2]
tataḥ sā dṛḍhasaṃrambhā śapathair avyatikramaiḥ | [BKŚS, 13 7.1]
cirān niruttarīkṛtya mām anicchum apāyayat | [BKŚS, 13 7.2]
pītaikamadhuśuktiṃ ca māṃ sāpṛcchat kṛtasmitā | [BKŚS, 13 8.1]
kimāsvādam idaṃ pānam iti pratyabravaṃ tataḥ | [BKŚS, 13 8.2]
āpāne madhurāsvādam anusvāde tu tiktakam | [BKŚS, 13 9.1]
kṣaye kaṣāyakaṭukam avacchede manāg iti | [BKŚS, 13 9.2]
sābravīd vyaktam adyāpi na jānītha rasaṃ punaḥ | [BKŚS, 13 10.1]
pīyatām iti pītaṃ ca punas tadvacanānmayā | [BKŚS, 13 10.2]
idaṃ kīdṛśam ity asyai pṛcchatyai kathitaṃ mayā | [BKŚS, 13 11.1]
kim artham api me cittaṃ gatam asvasthatām iti | [BKŚS, 13 11.2]
tayoktam aparāpy ekā śuktir āsvādyatāṃ tataḥ | [BKŚS, 13 12.1]
gamiṣyaty acirād eva cittaṃ te svasthatām iti | [BKŚS, 13 12.2]
tasyām api ca pītāyām apaśyaṃ vegavadbhramān | [BKŚS, 13 13.1]
taruprāsādaśailādīn sthāvarān api jaṅgamān | [BKŚS, 13 13.2]
yathā cāhaṃ tayopāyair agrāmyaiḥ śapathādibhiḥ | [BKŚS, 13 14.1]
anicchan pāyitaḥ pānaṃ tathā tām apy apāyayam | [BKŚS, 13 14.2]
balavadbhyām athākramya madena madanena ca | [BKŚS, 13 15.1]
yad eva rucitam tābhyāṃ tat taivāsmi pravartitaḥ | [BKŚS, 13 15.2]
yaḥ saṃtoṣayituṃ yakṣaṃ vivāhaḥ kṛtrimaḥ kṛtaḥ | [BKŚS, 13 16.1]
tena kṛtrimam evāsau kanyātvaṃ pratipāditā | [BKŚS, 13 16.2]
tataḥ prātar upāgamya madhugandhādhivāsitam | [BKŚS, 13 17.1]
ghrātvā hariśikho veśma saṃbhrāntamatir uktavān | [BKŚS, 13 17.2]
apūrva iva gandho 'yam aryaputra vibhāvyate | [BKŚS, 13 18.1]
manye 'ryaputrayā yūyam anicchāḥ pāyitā iti | [BKŚS, 13 18.2]
sa mayoktaḥ sakhe sakhyā tavāhaṃ pāyito balāt | [BKŚS, 13 19.1]
bhavatāpi rucau satyāṃ sthīyatāṃ pīyatām iti | [BKŚS, 13 19.2]
so 'bravīd vyasanagrāmagrāmaṇyaṃ bhavatām api | [BKŚS, 13 20.1]
pānaṃ sādhu na paśyāmi kiṃ punar mantriṇām iti | [BKŚS, 13 20.2]
mayoktam aryapādeṣu samitreṣu samāśatam | [BKŚS, 13 21.1]
pālayatsu kim asmākam ātmabhir vañcitair iti | [BKŚS, 13 21.2]
tenoktaṃ mantrisacivair vijñāpyaṃ kāryam āgatam | [BKŚS, 13 22.1]
anuṣṭhāne punas tasya svātantryaṃ svāminām iti | [BKŚS, 13 22.2]
taṃ pibantaṃ sahāvābhyām ālokya marubhūtikaḥ | [BKŚS, 13 23.1]
niḥśaṅkaḥ pātum ārabdhas taṃ ca dṛṣṭvā tapantakaḥ | [BKŚS, 13 23.2]
rājamānas tato raktair aṅgarāgasragambaraiḥ | [BKŚS, 13 24.1]
punar uktapriyālāpo mām avandata gomukhaḥ | [BKŚS, 13 24.2]
tam atyāsannam āsīnam atimātrapriyaṃvadam | [BKŚS, 13 25.1]
pādau saṃvāhayantaṃ me kruddho hariśikho 'bravīt | [BKŚS, 13 25.2]
unmatta kim asaṃbaddhaṃ bhāṣamāṇaḥ puraḥ prabhoḥ | [BKŚS, 13 26.1]
udvejayasi bhartāram apasṛtyāsyatām iti | [BKŚS, 13 26.2]
tenoktaṃ mūrkha naivedaṃ madasāmarthyajṛmbhitam | [BKŚS, 13 27.1]
svāmino niḥsapatnau tu pādāv icchāmi sevitum | [BKŚS, 13 27.2]
yadā tūbhayavaitarddhabhartṛmūrdhabhir arcitau | [BKŚS, 13 28.1]
bhaviṣyatas tadāsmākaṃ sasapatnau bhaviṣyataḥ | [BKŚS, 13 28.2]
vaitarddhanāmagrahaṇāt tato madanamañjukā | [BKŚS, 13 29.1]
smitasaṃdarśitaprītir abravīt sāśrulocanā | [BKŚS, 13 29.2]
aho cāturyamādhuryapradhānaguṇabhūṣaṇāḥ | [BKŚS, 13 30.1]
ālāpā nirgatāḥ saumyād gomukhasya mukhād iti | [BKŚS, 13 30.2]
mayoktaṃ bhaṇa paśyāmas tvayā kasmāc ciraṃ sthitam | [BKŚS, 13 31.1]
ko vā tavedam ākāram ujjvalaṃ kṛtavān iti | [BKŚS, 13 31.2]
tenoktaṃ vayam āhūya māgadhyā rājasaṃnidhau | [BKŚS, 13 32.1]
ājñāpitās tava bhrātrā pānam āsevitaṃ niśi | [BKŚS, 13 32.2]
tena pānagṛhāt pānaṃ svādyamānaṃ svadeta yat | [BKŚS, 13 33.1]
svayam āsvādya tad bhrātre tvayā prasthāpyatām iti | [BKŚS, 13 33.2]
so 'haṃ devīdvayenāpi maṇḍayitvā svapāṇibhiḥ | [BKŚS, 13 34.1]
pānāgārāya gamitaḥ pānādhyakṣapuraḥsaraḥ | [BKŚS, 13 34.2]
tatra cāsvādayann eva tat tat pānaṃ manāṅ manāk | [BKŚS, 13 35.1]
matto 'haṃ preṣayāmi sma yuṣmabhyam api saṃtatam | [BKŚS, 13 35.2]
tasmāt pibata niḥśaṅkāḥ kāpiśāyanam āsavam | [BKŚS, 13 36.1]
anujñātāḥ sahāmātyair gurubhir muditair iti | [BKŚS, 13 36.2]
sevamānas tataḥ pānaṃ sakāntāmitramaṇḍalaḥ | [BKŚS, 13 37.1]
divasān gamayāmi sma prahṛṣṭaparicārakaḥ | [BKŚS, 13 37.2]
kadācid ekaparyaṅkasthitā madanamañjukā | [BKŚS, 13 38.1]
yuṣmābhiḥ sukhasuptāhaṃ na draṣṭavyety abhāṣata | [BKŚS, 13 38.2]
mama tv āsīt kim ity eṣā nivārayati mām iti | [BKŚS, 13 39.1]
yat satyaṃ sutarāṃ cetaḥ kutūhalataraṅgitam | [BKŚS, 13 39.2]
kadācid ardharātre 'haṃ sthāvarākārajaṅgame | [BKŚS, 13 40.1]
pāne pariṇatiṃ yāti pratibuddhaḥ pipāsitaḥ | [BKŚS, 13 40.2]
tataḥ parijanaṃ dṛṣṭvā prasuptam abhavan mama | [BKŚS, 13 41.1]
na yuktaṃ sukhasuptasya śatror api nibodhanam | [BKŚS, 13 41.2]
bhāryā punaḥ śarīrārdham ato madanamañjukām | [BKŚS, 13 42.1]
pratibodhya jalaṃ yāce taddhi me na virūpyate | [BKŚS, 13 42.2]
iti nirdhārya tasyāṃ ca mayā dṛṣṭir nipātitā | [BKŚS, 13 43.1]
yāvad anyaiva sā kāpi nārīrūpaiva candrikā | [BKŚS, 13 43.2]
āsīc ca mama kiṃ yakṣī kiṃ gandharvī kim apsarāḥ | [BKŚS, 13 44.1]
mānuṣī syāt kulastrī syād gaṇikā syād iyaṃ na hi | [BKŚS, 13 44.2]
yasmād anyatamāpy āsāṃ lakṣaṇair nopapadyate | [BKŚS, 13 45.1]
tasmād vidyādharī prāptā kāpi kenāpi hetunā | [BKŚS, 13 45.2]
iti nirṇīya nipuṇaṃ kariṇītālukomalau | [BKŚS, 13 46.1]
gāḍhaṃ saṃvāhayāmi sma tasyāś caraṇapallavau | [BKŚS, 13 46.2]
sā tu saṃtyājitā nidrāṃ sadyaś caraṇapīḍayā | [BKŚS, 13 47.1]
mām ālokya tathābhūtaṃ bhītā bhūmāv upāviśat | [BKŚS, 13 47.2]
abravīc ca na kartavyam aryaputreṇa sāhasam | [BKŚS, 13 48.1]
tvādṛśām anukampyo hi balināṃ pramadājanaḥ | [BKŚS, 13 48.2]
tataḥ śrutveti yat satyam ātmany evāsmi lajjitaḥ | [BKŚS, 13 49.1]
evaṃ kāriṇam apy eṣā saṃbhāvayati mām iti | [BKŚS, 13 49.2]
sā māṃ lajjitam ālokya jānusaṃnihitānanam | [BKŚS, 13 50.1]
lajjām apaharantīva tvaritedam abhāṣata | [BKŚS, 13 50.2]
śrūyatāṃ cāpriyaṃ sā te priyā madanamañjukā | [BKŚS, 13 51.1]
tvadguṇasmaraṇavyagrā nayate divasān iti | [BKŚS, 13 51.2]
āsīn me manasi hṛtā na sā mṛtā sā yā dṛṣṭer vrajati na gocaraṃ priyā me | [BKŚS, 13 52.1]
jyotsnā hi sphuṭadhavalāpi kaumudīndor andhānāṃ bahalatamomalīmasaiva | [BKŚS, 13 52.2]
{BKŚS, 14}
tatas tām abravaṃ bhīru tvam eva hi mama priyā | [BKŚS, 14 1.1]
tathāpi tu vinodena tiṣṭhāmaḥ kathyatām iti | [BKŚS, 14 1.2]
grahītavyāni nāmāni gurudevadvijanmanām | [BKŚS, 14 2.1]
yasmāt tena viśuddhyarthaṃ svānam ācaritaṃ tayā | [BKŚS, 14 2.2]
asti merugiriprāṃśur āṣāḍho nāma parvataḥ | [BKŚS, 14 3.1]
śūrapaṇḍitavittāḍhyavidyādharakulālayaḥ | [BKŚS, 14 3.2]
tatra vidyādharasvāmī vedavān vegavān iti | [BKŚS, 14 4.1]
yaḥ kuberādhikasvo 'pi niḥsva eva dinātyaye | [BKŚS, 14 4.2]
tasyāpi pṛthivī nāma mahiṣī prāṃśuvaṃśajā | [BKŚS, 14 5.1]
tṛṇāya manyate sthairyād yā devīṃ pṛthivīm api | [BKŚS, 14 5.2]
tau ca putram avindantau ciraṃ duḥkham atiṣṭhatām | [BKŚS, 14 6.1]
prauḍhāyā iva kanyāyāḥ pitarau sadṛśaṃ varam | [BKŚS, 14 6.2]
tau manaḥputrikāṃ nāma kulavidyāṃ sutārthinau | [BKŚS, 14 7.1]
ārādhayitum ārabdhau tayā coktaṃ prasannayā | [BKŚS, 14 7.2]
sarvavidyādharotkṛṣṭavidyādharaparākramaḥ | [BKŚS, 14 8.1]
bhavitā bhavatoḥ putraḥ putrakau duḥkham ujhatam | [BKŚS, 14 8.2]
ekā ca duhitā yasyāḥ kalāśālī bhaviṣyati | [BKŚS, 14 9.1]
śūraḥ sāṅga ivānaṅgo vidyādharapatiḥ patiḥ | [BKŚS, 14 9.2]
kāle kvacid atīte ca prasūtā pṛthivī sutam | [BKŚS, 14 10.1]
trivargam akṣataṃ devī pṛthivīva surakṣitā | [BKŚS, 14 10.2]
manaḥputrikayā dattaḥ sa yasmāt kulavidyayā | [BKŚS, 14 11.1]
tasmān mānasavegākhyaḥ putraḥ pitrā prasādhitaḥ | [BKŚS, 14 11.2]
saṃvatsaratraye 'tīte jātāyā duhituḥ kṛtam | [BKŚS, 14 12.1]
nāma vegavatātmīyam asau vegavatī tataḥ | [BKŚS, 14 12.2]
labdheṣṭatanayau tau ca modamānāv aharniśam | [BKŚS, 14 13.1]
nītavantau ciraṃ kālam ekāharniśasaṃmitam | [BKŚS, 14 13.2]
vegavān ekadā snātaḥ prīṇitāgnisuradvijaḥ | [BKŚS, 14 14.1]
bhadrāsanastham ātmānaṃ dadarśa ādarśamaṇḍale | [BKŚS, 14 14.2]
atha haṃsam ivāsīnam añjanācalamūrdhani | [BKŚS, 14 15.1]
mṛṇāladhavalaṃ keśaṃ dṛṣṭavān ātmamūrdhani | [BKŚS, 14 15.2]
tato bhadrāsanaṃ tyaktvā vasudhāsthaṇḍile sthitaḥ | [BKŚS, 14 16.1]
pṛṣṭo mānasavegena kim etad iti vegavān | [BKŚS, 14 16.2]
tenoktaṃ palitaṃ dṛṣṭvā manaḥputrikavaṃśajāḥ | [BKŚS, 14 17.1]
tapāṃsi vā niṣevante vedāntavihitāni vā | [BKŚS, 14 17.2]
tat prajāḥ pālayeḥ putra prajās tvāṃ pālayantu ca | [BKŚS, 14 18.1]
pālitair hi mṛgendro 'pi kānanair eva pālyate | [BKŚS, 14 18.2]
atha mānasavegena krośantīṣu prajāsu ca | [BKŚS, 14 19.1]
rājā mandasukhotkaṇṭhaḥ pratiyātas tapovanam | [BKŚS, 14 19.2]
bhartrā nivartyamānāpi vacobhiḥ sopapattibhiḥ | [BKŚS, 14 20.1]
na nivṛttā yadā devī tadopāyaṃ prayuktavān | [BKŚS, 14 20.2]
adyaivāhaṃ cyuto rājyād adyaiveyaṃ pativratā | [BKŚS, 14 21.1]
na me sampādayaty ājñām aho dharmaḥ satām iti | [BKŚS, 14 21.2]
tato hrītā ca bhītā ca sāśruśreṇiḥ savepathuḥ | [BKŚS, 14 22.1]
pādayoḥ patitā patyur vyajñāpayad asau śanaiḥ | [BKŚS, 14 22.2]
yadā tarhi mayā yūyaṃ pāvayantas tapovanam | [BKŚS, 14 23.1]
upāsyāḥ pāvanatamaṃ sa kālaḥ kathyatām iti | [BKŚS, 14 23.2]
so 'bravīd durlabhaṃ putraṃ sthirasiṃhāsanāsthitam | [BKŚS, 14 24.1]
bhartāraṃ vegavatyāś ca dṛṣṭvā draṣṭāsi mām iti | [BKŚS, 14 24.2]
evaṃ caiva ca kalyāṇi pitā vijñāpyatām iti | [BKŚS, 14 25.1]
uktā vegavatī mātrā pitaraṃ praṇatābravīt | [BKŚS, 14 25.2]
tāta tvayi vanaṃ yāte ko me dāsyati modakān | [BKŚS, 14 26.1]
kalpavṛkṣaprasūtāni phalāni kusumāni vā | [BKŚS, 14 26.2]
tenoktaṃ yena yenārtho durlabhenāpi kenacit | [BKŚS, 14 27.1]
tat tan mānasavegas te bhrātā dātāsyatām iti | [BKŚS, 14 27.2]
iti rājyakalatramitraputrān gṛhadhāmaṃ ca tṛṇāya manyamānaḥ | [BKŚS, 14 28.1]
gurusattvarajastamaḥkalaṅkāṃ prakṛtiṃ hātum agād vanaṃ narendraḥ | [BKŚS, 14 28.2]
śriyaṃ mānasavego 'pi kadalīdalacañcalām | [BKŚS, 14 29.1]
śaktitrayaprayogajñaḥ kṛtavān acalācalām | [BKŚS, 14 29.2]
atha yāte kvacit kāle mātaṅgādhipateḥ sutā | [BKŚS, 14 30.1]
āṣāḍhaṃ vāyumukteti sakhīparivṛtāgamat | [BKŚS, 14 30.2]
sā sma vegavatīm āha rājaputri kim āsyate | [BKŚS, 14 31.1]
uttiṣṭhākāśamārgeṇa gacchāmo malayācalam | [BKŚS, 14 31.2]
śṛṅgakuñjanitambeṣu tasya ramyeṣu ramyatām | [BKŚS, 14 32.1]
netrāpidhānikākhyānaputrikākandukair iti | [BKŚS, 14 32.2]
tayoktaṃ nāsti me śaktir gantum ākāśavartmanā | [BKŚS, 14 33.1]
alabdhakulavidyāyāḥ sakhi tan mṛṣyatām iti | [BKŚS, 14 33.2]
upahasya tatas tās tām uccais tāḍitapāṇayaḥ | [BKŚS, 14 34.1]
ādhatāmbarapakṣāḥ khaṃ haṃsakanyā ivāsthitāḥ | [BKŚS, 14 34.2]
bhrātur antikam āyātā sāvegā vegavatyapi | [BKŚS, 14 35.1]
tena coktāṅkam āropya mātaḥ kiṃ dīyatām iti | [BKŚS, 14 35.2]
tayoktaṃ dehi me vidyāṃ mahārāja sasādhanām | [BKŚS, 14 36.1]
siddhavidyābhir adyāhaṃ sakhībhir hāsitā yataḥ | [BKŚS, 14 36.2]
acireṇaiva dāsyāmi mātar ity abhidhāya sā | [BKŚS, 14 37.1]
bhrātā visarjitāsārabālālaṅkāravañcitā | [BKŚS, 14 37.2]
ekadā gaurimuṇḍasya bhaginī gaurimadyaśāḥ | [BKŚS, 14 38.1]
gatā vegavatīṃ draṣṭum āṣāḍhaṃ sasakhī sakhīm | [BKŚS, 14 38.2]
upahasya ca tāṃ sāpi vipakṣām iva sārasīm | [BKŚS, 14 39.1]
sapakṣā rājahaṃsīva gatā prati himācalam | [BKŚS, 14 39.2]
vegavatyapi sāsthānaṃ gatvā bhrātaram abravīt | [BKŚS, 14 40.1]
kim ayaṃ kṣipyate kālo vidyā me dīyatām iti | [BKŚS, 14 40.2]
tenoktam api dāsyāmi tvarase kim akāraṇam | [BKŚS, 14 41.1]
gurukāryakriyāvyagraṃ kiṃ na paśyasi mām iti | [BKŚS, 14 41.2]
sā gatvā manyubhāreṇa sphurantīva tvarāvatī | [BKŚS, 14 42.1]
apatan mātur utsaṅge saṃtapteva vaśā hrade | [BKŚS, 14 42.2]
pṛthivī tu samāhūya sacivau bhartur abravīt | [BKŚS, 14 43.1]
acireṇa pitur mūlaṃ dārikāṃ nayataṃ yuvām | [BKŚS, 14 43.2]
antaraṅgo hi saṃbandhaḥ putraiḥ pitror akṛtrimaḥ | [BKŚS, 14 44.1]
bhrātaras tu dviṣanty eva bhrātṝn ekodarān api | [BKŚS, 14 44.2]
tau tām ākāśamārgeṇa nītavantau tapovanam | [BKŚS, 14 45.1]
mārgāyatanamārgeṣu sāmbhaḥsu gamitaśramām | [BKŚS, 14 45.2]
athāsthimayakāyānāṃ taḍidbabhrujaṭābhṛtām | [BKŚS, 14 46.1]
te 'paśyaṃs tatra vṛndāni tāpasānāṃ tapasyatām | [BKŚS, 14 46.2]
pṛcchanti sma ca tatraikam abhivādya tapasvinam | [BKŚS, 14 47.1]
brahman brūhi tam uddeśaṃ yatrāste vegavān iti | [BKŚS, 14 47.2]
so 'bravīt parvatāgre 'sāv aṅguṣṭhāgreṇa tiṣṭhati | [BKŚS, 14 48.1]
anugacchati gacchantam aṃśumantaṃ ca cakṣuṣā | [BKŚS, 14 48.2]
parṇaśālā ca tasyeyaṃ yasyāḥ siṃhamataṅgajau | [BKŚS, 14 49.1]
aṅgaṇe krīḍataḥ prītāv imau ca śikhipannagau | [BKŚS, 14 49.2]
āsannāgamanaś cāsau dagdhaṃ hi kaṭhinaiḥ karaiḥ | [BKŚS, 14 50.1]
tasyāhlādayituṃ cakṣur eṣa mandāyate raviḥ | [BKŚS, 14 50.2]
tapastāntaṃ tataḥ kāyaṃ sakāyam iva vegavān | [BKŚS, 14 51.1]
kāyakleśaṃ vahann āgād vaikhānasamṛgāvṛtaḥ | [BKŚS, 14 51.2]
atha vegavatī dṛṣṭvā vegavantaṃ tathāvidham | [BKŚS, 14 52.1]
abravīn mantriṇau nāyaṃ mama tātaḥ sa vegavān | [BKŚS, 14 52.2]
tasya candraprabhacchattraprabhāḥ samukuṭaprabhāḥ | [BKŚS, 14 53.1]
prabhāsayanti dhāvantīṃ puraḥ sāmantasantatim | [BKŚS, 14 53.2]
ayaṃ tu siṃhamātaṅgaśārdūlamṛgatāpasaiḥ | [BKŚS, 14 54.1]
tyaktavairaiḥ sahāyāti nūnaṃ ko 'pīndrajālikaḥ | [BKŚS, 14 54.2]
tābhyām uktaṃ sa evāyaṃ tathā cetthaṃ ca dṛśyate | [BKŚS, 14 55.1]
tādṛśā eva dṛśyante tathā cetthaṃ ca sādhavaḥ | [BKŚS, 14 55.2]
vandyatāṃ ca pitety uktā vandamānārdracakṣuṣā | [BKŚS, 14 56.1]
aṅkam āropitā pitrā rūḍhadarbhāṅkuravraṇam | [BKŚS, 14 56.2]
mantriṇāv api bhartāram ucitāntaravartinau | [BKŚS, 14 57.1]
śirovāgbhir avandetām atha vegavatoditau | [BKŚS, 14 57.2]
āgaccha taṃ mamābhyāśam alaṃ sthitvātidūrataḥ | [BKŚS, 14 58.1]
janarañjanamātraṃ hi gataṃ tad rājyanāṭakam | [BKŚS, 14 58.2]
āsannasthaṇḍilasthau tau pṛṣṭavān atha vegavān | [BKŚS, 14 59.1]
rājño mānasavegasya rājyaṃ no varṇyatām iti | [BKŚS, 14 59.2]
tābhyām uktam aśakyaṃ tad guṇāḍhyenāpi śaṃsitum | [BKŚS, 14 60.1]
tam apekṣya tu rājānaḥ śeṣāś chattraviḍambakāḥ | [BKŚS, 14 60.2]
iyaṃ māṇavikā kasmād ānīteti ca pṛcchate | [BKŚS, 14 61.1]
vidyālābhārtham ity uktaṃ tasmai tābhyāṃ savistaram | [BKŚS, 14 61.2]
tenoktam acirād eṣā labdhavidyā gamiṣyati | [BKŚS, 14 62.1]
yuvābhyāṃ nītipannābhyāṃ sa bālaḥ pālyatām iti | [BKŚS, 14 62.2]
vegavatyapi sotsāhā karoti sma mahat tapaḥ | [BKŚS, 14 63.1]
kalpitāhārakartavyā phalamūlajalānilaiḥ | [BKŚS, 14 63.2]
jalāharaṇasaṃmārgakusumapracayādibhiḥ | [BKŚS, 14 64.1]
ārādhayad durārādhān asau vaikhānasān api | [BKŚS, 14 64.2]
uccinvantī kadācit sā phullāṃ kānanamallikām | [BKŚS, 14 65.1]
hā sarpeṇāsmi daṣṭeti sākrandāgamad āśramam | [BKŚS, 14 65.2]
yathāsaṃnihitais tatra vaikhānasakumārakaiḥ | [BKŚS, 14 66.1]
mā rājadārike bhaiṣīr ity uktvā parivāritā | [BKŚS, 14 66.2]
kvāsau kvāsau khalaḥ sarpa iti pṛṣṭā kumārakaiḥ | [BKŚS, 14 67.1]
amuṣmin mallikāgulma iti tebhyo nyavedayat | [BKŚS, 14 67.2]
te tv ālokya tam uddeśam avocann uccakaistarām | [BKŚS, 14 68.1]
rājaputri na sarpo 'yam ayaṃ sarpāntakaḥ śikhī | [BKŚS, 14 68.2]
dṛṣṭvā prasāritāṃ grīvām utphaṇāśīviṣopamām | [BKŚS, 14 69.1]
tvayā sarpa iti jñātaṃ tasmād āśvasyatām iti | [BKŚS, 14 69.2]
uṭajāṅgaṇam ānītaḥ sa mayūraḥ kumārakaiḥ | [BKŚS, 14 70.1]
vicitrair nartito mārgais tayā kuṭṭitatālayā | [BKŚS, 14 70.2]
prekṣaṇīyaṃ ca tad draṣṭum adṛṣṭaṃ vanavāsibhiḥ | [BKŚS, 14 71.1]
militāḥ sarva evāsthus tapovananivāsinaḥ | [BKŚS, 14 71.2]
etasminn eva vṛttānte vegavantam upāgatam | [BKŚS, 14 72.1]
viśrāntam upagamyedam avocaṃs taṃ tapasvinaḥ | [BKŚS, 14 72.2]
rājadārikayā rājaṃs tapas taptaṃ sudustapam | [BKŚS, 14 73.1]
vayam ārādhitāḥ prītās tadvidyāṃ labhatām iti | [BKŚS, 14 73.2]
tenoktaṃ yadi ca prītā no bhavanto 'nujānate | [BKŚS, 14 74.1]
tato gṛhṇātv iyaṃ vidyāḥ pañcāṅgaparivāritāḥ | [BKŚS, 14 74.2]
anayā yat tapas taptam asmābhiś cedam īdṛśam | [BKŚS, 14 75.1]
tad asyāḥ kulavidyānām alaṃ bhavatu siddhaye | [BKŚS, 14 75.2]
yac ca mānasavegasya vidyāsiddhiprabhāvitam | [BKŚS, 14 76.1]
balaṃ caturguṇaṃ tasmād bāleyaṃ pratipadyatām | [BKŚS, 14 76.2]
yaś cāsyāḥ ko 'pi dīrghāyur grahīṣyati varaḥ karam | [BKŚS, 14 77.1]
rājyasya daśamaṃ bhāgaṃ sa madīyasya bhokṣyati | [BKŚS, 14 77.2]
evam uktvā tatas tasyās tat sarvaṃ kṛtavān pitā | [BKŚS, 14 78.1]
sāpi labdhābhyanujñānā vegenodapatan nabhaḥ | [BKŚS, 14 78.2]
tataḥ kanakalekheva bhāsā kaṣaśilām asau | [BKŚS, 14 79.1]
piśaṅgabhavatī yāntī śyāmalām ambarasthalīm | [BKŚS, 14 79.2]
dṛṣṭā mānasavegena saṃbhramabhrāntacakṣuṣā | [BKŚS, 14 80.1]
avātarat tadāsthāne haṃsīvāmbhojakānane | [BKŚS, 14 80.2]
kathaṃcit pratyabhijñāya lajjiteneva tena sā | [BKŚS, 14 81.1]
āliṅgyotsaṅgam āropya gamitā mātur antikam | [BKŚS, 14 81.2]
mātāpi duhitṛsneham anādṛtyaiva satvarā | [BKŚS, 14 82.1]
apṛcchad api kalyāṇi kuśalī vegavān iti | [BKŚS, 14 82.2]
kiṃ vāphalapralāpena sāram evāvadhīyatām | [BKŚS, 14 83.1]
yāsau vegavatī sāhaṃ tasya vegavataḥ sutā | [BKŚS, 14 83.2]
atīte tu kvacit kāle saśarīreva cārutā | [BKŚS, 14 84.1]
nītā mānasavegena kāpi bhūmau varāṅganā | [BKŚS, 14 84.2]
sā ca tadguṇabhūyiṣṭhāṃ dṛḍhaṃ dveṣṭi kathām api | [BKŚS, 14 85.1]
kṣīṇadoṣaguṇā sādhvī kāmastutikathām iva | [BKŚS, 14 85.2]
sa kadācit kvacit kāṃcid dṛṣṭvā tāpasakanyakām | [BKŚS, 14 86.1]
balād bhoktum upakrāntas tayā coktaṃ sphurad ruṣā | [BKŚS, 14 86.2]
yuktaṃ śāpāgninā dagdhuṃ tvādṛśaṃ pāpacetasam | [BKŚS, 14 87.1]
kiṃtu vegavataḥ sādhoḥ putratvaṃ tena mucyase | [BKŚS, 14 87.2]
sarvathā śāpanāmānaṃ pratīcchatu varaṃ bhavān | [BKŚS, 14 88.1]
adhīrahṛdayāḥ prāyas trāsagamyā bhavādṛśāḥ | [BKŚS, 14 88.2]
balāt kāmayamānasya niḥkāmāṃ kāṃcid aṅganām | [BKŚS, 14 89.1]
bhavataḥ śatadhā mūrdhā dagdhabuddheḥ sphuṭed iti | [BKŚS, 14 89.2]
tatas trastas tataḥ śāpād akāmāṃ kāminīm asau | [BKŚS, 14 90.1]
api notsahate draṣṭuṃ kuta eva niṣevitum | [BKŚS, 14 90.2]
sa tu mām abravīn mātas tathā madanamañjukā | [BKŚS, 14 91.1]
protsāhyatāṃ yathā kṣipram upasarpati mām iti | [BKŚS, 14 91.2]
atha bālasvabhāvena sakutūhalayā mayā | [BKŚS, 14 92.1]
aśokavanikāmadhye dṛṣṭā madanamañjukā | [BKŚS, 14 92.2]
saṃkṣiptam adhitiṣṭhantī rūḍhaparṇalatoṭajam | [BKŚS, 14 93.1]
mlānacampakamāleva purāṇakadalīpuṭam | [BKŚS, 14 93.2]
parṇaśayyāśirobhāge nihitaḥ saṃpidhānakaḥ | [BKŚS, 14 94.1]
uṭajābhyantare nyastaḥ sajalaḥ kalaśas tayā | [BKŚS, 14 94.2]
atha lambhitaviśrambhāṃ mañjukām aham abravam | [BKŚS, 14 95.1]
kas te mānuṣakeṇārthaḥ kuru vidyādharaṃ patiṃ | [BKŚS, 14 95.2]
mugdhe mānuṣakās tāvad bahurogādyupadravāḥ | [BKŚS, 14 96.1]
vidyādharās tu vidyānāṃ prabhāvān nirupadravāḥ | [BKŚS, 14 96.2]
rājā mānasavegas tu bhartā te varṇyatāṃ katham | [BKŚS, 14 97.1]
yo vidyādhararājānāṃ rājā sphītaśriyām iti | [BKŚS, 14 97.2]
doṣān api manuṣyāṇāṃ gṛhṇāmi sma yathā yathā | [BKŚS, 14 98.1]
tathā tathābhavat tasyāḥ prītisphītākṣam ānanam | [BKŚS, 14 98.2]
guṇān vidyādharāṇāṃ tu gṛhṇāmi sma yathā yathā | [BKŚS, 14 99.1]
tathā tathābhavat tasyāḥ krodhajihmākṣam ānanam | [BKŚS, 14 99.2]
āgantukau yadā caināṃ prītikrodhāv amuñcatām | [BKŚS, 14 100.1]
gṛhṇāti sma tadā śokaḥ saniśvāsāsravepathuḥ | [BKŚS, 14 100.2]
athāsyāḥ parimṛjyāsram aśītasparśam abravam | [BKŚS, 14 101.1]
alaṃ bhagini saṃtapya jīvitaṃ rakṣyatām iti | [BKŚS, 14 101.2]
tayā tūktaṃ mayā nedam ātmaduḥkhena rudyate | [BKŚS, 14 102.1]
aśakyaṃ tu bhayaṃ bhīmam āhṛtaṃ mandayā mayā | [BKŚS, 14 102.2]
sarvavidyākalābhijñaḥ sarvarūpavatāṃ tulā | [BKŚS, 14 103.1]
kulavidyādhanair yaś ca tuṅgair api na mādyati | [BKŚS, 14 103.2]
sa madvṛttāntam ajñātvā daśāṃ yāsyati kāmapi | [BKŚS, 14 104.1]
tataḥ sāntaḥpurāmātyarāṣṭraḥ somānvayo nṛpaḥ | [BKŚS, 14 104.2]
kiṃ tu pratyāśayā prāṇān ekayā dhārayāmy aham | [BKŚS, 14 105.1]
yad ādiṣṭaḥ sphuṭādeśair asau vidyādharādibhiḥ | [BKŚS, 14 105.2]
vidyālavaviṣādhmātān vidyādharabhujaṅgakān | [BKŚS, 14 106.1]
vidyādharanarendro 'yaṃ kartā vāntaviṣān iti | [BKŚS, 14 106.2]
tataḥ śrutveti yat satyaṃ jātāhaṃ jātasaṃśayā | [BKŚS, 14 107.1]
vidyādharanarendraḥ syād uta na syād asāv iti | [BKŚS, 14 107.2]
kiṃ kācid dūtikā yātu sāpy asaktā parīkṣitum | [BKŚS, 14 108.1]
dūtikā matsamā nāsti svayam eva vrajāmy ataḥ | [BKŚS, 14 108.2]
tataḥ svārthāhitotsāhā pṛcchāmi sma tava priyām | [BKŚS, 14 109.1]
tava priyāya kiṃ vārtā tvadīyā dīyatām iti | [BKŚS, 14 109.2]
atha kṣaṇam iva dhyātvā tayoktaṃ smayamānayā | [BKŚS, 14 110.1]
tulyam evāvayoḥ kāryaṃ śaktau satyāṃ kim āsyate | [BKŚS, 14 110.2]
idaṃ hi guru kartavyaṃ kṣiptakālaṃ ca sīdati | [BKŚS, 14 111.1]
īdṛśaṃ tvādṛśī karma kāryate katham anyathā | [BKŚS, 14 111.2]
iyaṃ maṇḍalitā veṇī mayā sakhi tavāgrataḥ | [BKŚS, 14 112.1]
daṣṭukāmeva capalā bhīṣaṇāśīviṣāṅganā | [BKŚS, 14 112.2]
dāhyā vā dahaneneyaṃ mocyā vā gṛdhrajambukaiḥ | [BKŚS, 14 113.1]
aryaputreṇa vā dagdha dāruṇā gatidāruṇā | [BKŚS, 14 113.2]
gatvā cāgaccha doleva na sthātavyaṃ kvacic ciram | [BKŚS, 14 114.1]
asaṅgā hi gatiḥ sakhyāḥ kāntaṃ yāntyāḥ smṛter iva | [BKŚS, 14 114.2]
ity uktājjukayā kṣipraṃ nabhasāham ihāgatā | [BKŚS, 14 115.1]
apaśyam aryaputraṃ ca hā kvāsīti pravādinam | [BKŚS, 14 115.2]
aninditam upāyaṃ ca vicintyātmasamarpaṇe | [BKŚS, 14 116.1]
ajjukārūpayā tubhyam ātmā saṃdarśito mayā | [BKŚS, 14 116.2]
nivāritāś ca yad yūyaṃ tadāliṅganalālasāḥ | [BKŚS, 14 117.1]
sa doṣaḥ kanyakātvasya viśuddhakulajanmanaḥ | [BKŚS, 14 117.2]
yac cāyācitadānāya vivāhaḥ kārito mayā | [BKŚS, 14 118.1]
sa ca saṃskartum ātmānaṃ kvātra yakṣaḥ kva cājjukā | [BKŚS, 14 118.2]
yac ca pātum anicchantaḥ pāyitāḥ stha balān madhu | [BKŚS, 14 119.1]
tatra yat kāraṇaṃ tac ca prāyaḥ pratyakṣam eva ca | [BKŚS, 14 119.2]
na draṣṭavyāsmi supteti pratiṣiddhāḥ stha yan mayā | [BKŚS, 14 120.1]
tat kutūhalavṛddhyarthaṃ vāmaśīlā hi bālatā | [BKŚS, 14 120.2]
sarvathā vistareṇālam ajjukā madamañjukā | [BKŚS, 14 121.1]
nītā mānasavegena lakṣmīr iva durātmanā | [BKŚS, 14 121.2]
tad ājñāpaya māṃ kṣipram imāṃ madanamañjukām | [BKŚS, 14 122.1]
ānayāmi parair nītāṃ śuddhā nītir iva śriyam | [BKŚS, 14 122.2]
āsīc ca mama na nyāyyaṃ praiṣaṇīyajanocitam | [BKŚS, 14 123.1]
bhartuḥ kārayituṃ karma bhāryāṃ tuṅgakulodbhavām | [BKŚS, 14 123.2]
athainām abruvaṃ caṇḍi śrutam ehi śayāvahai | [BKŚS, 14 124.1]
na hi tāmraśikhaṇḍānām adyāpi sphurati dhvaniḥ | [BKŚS, 14 124.2]
aham api dhavalenduvaṃśajanmā kuliśakaṭhorakaniṣṭhikāprakoṣṭhaḥ | [BKŚS, 14 125.1]
priyasamaraparāvarodharuddhān ahataripuḥ katham āhareya dārān | [BKŚS, 14 125.2]
{BKŚS, 15}
paripāṭyā tataḥ prāptās trayo hariśikhādayaḥ | [BKŚS, 15 1.1]
prabhāte mām avandanta na tu vegavataḥ sutām | [BKŚS, 15 1.2]
gomukhas tv acirāt prāptaḥ prathamaṃ mām avandata | [BKŚS, 15 2.1]
asmadāsannam āsīnāṃ bhaktyā vegavatīṃ tataḥ | [BKŚS, 15 2.2]
asau hariśikhenoktaḥ suṣṭhu khalv asi paṇḍitaḥ | [BKŚS, 15 3.1]
vandyāvandyavicāre hi paṇḍitāḥ samadarśinaḥ | [BKŚS, 15 3.2]
athoktaṃ tena matto 'sti bhavān evātipaṇḍitaḥ | [BKŚS, 15 4.1]
vandyalakṣaṇayuktāṃ yo vandyām api na vandate | [BKŚS, 15 4.2]
bhaṇa kena na pūjyeyaṃ yā naḥ pūjyena pūjitā | [BKŚS, 15 5.1]
nanu mandamate lokaḥ pūjyapūjitapūjakaḥ | [BKŚS, 15 5.2]
svāminī svāmisaṃbandhāt svāmīvārhati vandanām | [BKŚS, 15 6.1]
candrāsannair hi nakṣatrair lokaḥ kāryāṇi kāryate | [BKŚS, 15 6.2]
ityādi vadatas tasya pakṣam utkarṣayann iva | [BKŚS, 15 7.1]
ahaṃ vegavatīvṛttaṃ tadvarṇitam avarṇayam | [BKŚS, 15 7.2]
vidyādharakumārīṇāṃ pravṛttāvartanīti te | [BKŚS, 15 8.1]
vandato muditā gatvā senābhartre nyavedayan | [BKŚS, 15 8.2]
tenāpi tātapādebhyas tair ambābhyāṃ niveditam | [BKŚS, 15 9.1]
harṣadundubhivṛndais tu nadadbhir vṛtraśatrave | [BKŚS, 15 9.2]
gambhīrotpātajīmūtasaṃpātahrādabhīṣaṇe | [BKŚS, 15 10.1]
pramodadhvanite yātaṃ tanyamāne divāniśam | [BKŚS, 15 10.2]
atha senāpatiḥ prāptaḥ prātar mām idam abravīt | [BKŚS, 15 11.1]
idānīm eva devībhyāṃ devo vijñāpito yathā | [BKŚS, 15 11.2]
dvitīyayā vadhukayā gṛhīto dārakaḥ svayam | [BKŚS, 15 12.1]
kasyāścid api nāsmābhir dṛṣṭaḥ pariṇayotsave | [BKŚS, 15 12.2]
tena prasādo yady asti vegavatyā tataḥ saha | [BKŚS, 15 13.1]
naravāhanadattasya vivāhaḥ kāryatām iti | [BKŚS, 15 13.2]
devena tu vihasyoktam evam astu kim āsyate | [BKŚS, 15 14.1]
mamāpi hi manasy āsīd ayam eva manorathaḥ | [BKŚS, 15 14.2]
kiṃ tu mātā varasyātra devī bhavatu māgadhī | [BKŚS, 15 15.1]
pitāhaṃ varapakṣe 'sya samastam avarodhanam | [BKŚS, 15 15.2]
astu vāsavadattāyāḥ sutā vegavataḥ sutā | [BKŚS, 15 16.1]
rumaṇvadādayaḥ pakṣe tasyā evaṃ bhavantv iti | [BKŚS, 15 16.2]
athāntaḥpuram ambāyāḥ padmāvatyāḥ suhṛdvṛtaḥ | [BKŚS, 15 17.1]
nīto 'haṃ citravinyāsaratnamaṅgalamaṇḍalam | [BKŚS, 15 17.2]
sabhartṛbahuputrābhir nārībhir vegavatyapi | [BKŚS, 15 18.1]
jyeṣṭhāmbābhavanaṃ nītā kelikolāhalākulam | [BKŚS, 15 18.2]
tapantakas tu māgadhyā preṣitaḥ prekṣituṃ vadhūm | [BKŚS, 15 19.1]
maṣīkālamukhoraskaḥ kārito jyeṣṭhayāmbayā | [BKŚS, 15 19.2]
kampamānaś ca kopena tataḥ pratyāgato 'bravīt | [BKŚS, 15 20.1]
aryaputra khalīkāraṃ paśyatemaṃ mamedṛśam | [BKŚS, 15 20.2]
śvaśrūs te māṃ khalīkṛtya sāntarhāsam avocata | [BKŚS, 15 21.1]
kva yāsi jālma labdho 'si preṣitas tvaṃ caraḥ kila | [BKŚS, 15 21.2]
ekaiva mama bāleyam āyācitaśatārjitā | [BKŚS, 15 22.1]
asyāḥ saubhāgyam utpādyam avaśyaṃ kārmaṇair mayā | [BKŚS, 15 22.2]
mātā jāmātṛkasyaiva mahākārmaṇakārikā | [BKŚS, 15 23.1]
yayā hastatale bhartā gurudhairyo 'pi nartitaḥ | [BKŚS, 15 23.2]
vardhayantyāś ciraṃ putraṃ tasyāḥ kārmaṇamālayā | [BKŚS, 15 24.1]
kiṃ mayā preṣitaḥ kaścid bhavān iva caras tayā | [BKŚS, 15 24.2]
ity uktvālambhito bhīmām ardhacandraparaṃparām | [BKŚS, 15 25.1]
devyāḥ niṣkramitaḥ svasmād aham antaḥpurād iti | [BKŚS, 15 25.2]
tapantakena yā prāptā tatra gatvā viḍambanā | [BKŚS, 15 26.1]
tām anekaguṇāṃ prāpañ jyeṣṭhāmbāpreṣitāś carāḥ | [BKŚS, 15 26.2]
iti pravṛttavṛttānte matte 'ntaḥpurasāgare | [BKŚS, 15 27.1]
mayā vegavatīpāṇir gṛhīto mantrasaṃskṛtaḥ | [BKŚS, 15 27.2]
atha gatvā svam āvāsaṃ vāsāvāsaṃ praviśya ca | [BKŚS, 15 28.1]
anyādṛśaprapañceva dṛṣṭā vegavatī mayā | [BKŚS, 15 28.2]
vyāhṛtā vacanaṃ nādād agād ālambitāṃśukā | [BKŚS, 15 29.1]
śayanaṃ ca navoḍheva sevate sma parāṅmukhī | [BKŚS, 15 29.2]
upasṛtya śanaiś caināṃ bravīmi sma vilakṣakaḥ | [BKŚS, 15 30.1]
vrīḍākrīḍākṛtā pīḍā durbhagā tyajyatām iti | [BKŚS, 15 30.2]
tayā tu katham apy uktaṃ sphuṭitasmitacandrikam | [BKŚS, 15 31.1]
aryaputra kutaḥ krīḍā gurvājñeyaṃ garīyasī | [BKŚS, 15 31.2]
mayā hi śvaśurādeśād asmin vivāhanāṭake | [BKŚS, 15 32.1]
duṣkarā kṣiptavelāpi vadhūkābhūmikā kṛtā | [BKŚS, 15 32.2]
tathā nāṭayitavyeyam ujjvalā jāyate yathā | [BKŚS, 15 33.1]
tasmād guruniyogo 'yam alaṅghyaḥ kṣamyatām iti | [BKŚS, 15 33.2]
tayā saha visarpantyā vivāhakathayānayā | [BKŚS, 15 34.1]
anayaṃ kṣaṇasaṃkṣiptām āyātām api yāminīm | [BKŚS, 15 34.2]
gate tu nātisaṃkṣipte kāle caṭulasambhramaḥ | [BKŚS, 15 35.1]
tvarāvān skhaladālāpo mām avocat tapantakaḥ | [BKŚS, 15 35.2]
aryaputra mayā dṛṣṭāś catasraḥ puradevatāḥ | [BKŚS, 15 36.1]
bhrāmyatā nagarodyāne dainyamlānānanendavaḥ | [BKŚS, 15 36.2]
nṛpasyāniṣṭam āśaṅkya manye kim api dāruṇam | [BKŚS, 15 37.1]
anyad uccalitāḥ sthānaṃ vihāyemāṃ purīm iti | [BKŚS, 15 37.2]
mayā vegavatī pṛṣṭā kās tā iti tayoditam | [BKŚS, 15 38.1]
krodhān mānasavegena mama sakhyo vivāsitāḥ | [BKŚS, 15 38.2]
mama prasādaḥ kriyatāṃ svayam ādāya tāḥ sakhīḥ | [BKŚS, 15 39.1]
nayanonmeṣamātreṇa paśya mām āgatām iti | [BKŚS, 15 39.2]
utpatantī mayā dṛṣṭā vegād vegavatī nabhaḥ | [BKŚS, 15 40.1]
āsīnā cāsane svasmin sakhībhiḥ parivāritā | [BKŚS, 15 40.2]
tadāgamanavārttā ca vyāpajjhagiti medinīm | [BKŚS, 15 41.1]
sadyaḥ svarbhānumuktasya tārābhartur iva prabhā | [BKŚS, 15 41.2]
senāpatir athāgatya pravīṇair brāhmaṇaiḥ saha | [BKŚS, 15 42.1]
prītisnigdhaviśālākṣaḥ sapraṇāmam abhāṣata | [BKŚS, 15 42.2]
rājā vegavatīm āha pratyāsannakaragrahāḥ | [BKŚS, 15 43.1]
catasraḥ kila tiṣṭhanti bhaginyaḥ kanyakās tava | [BKŚS, 15 43.2]
mamāpy akṛtavīvāhā yuvāno ramyadarśanāḥ | [BKŚS, 15 44.1]
putrās tiṣṭhanti catvāraḥ śastraśāstrakalāvidaḥ | [BKŚS, 15 44.2]
yadi saṃbandhayogyān no manyate rājadārikā | [BKŚS, 15 45.1]
tatas tā dārikās tebhyaḥ putrebhyo me dadātv iti | [BKŚS, 15 45.2]
tayoktaṃ dhīragaṇikā vaktrasaṃkrāntavākyayā | [BKŚS, 15 46.1]
devenānugṛhītāsmi prasādaiḥ phalitair iti | [BKŚS, 15 46.2]
abhūc ca dārikāpakṣe tadā devī kanīyasī | [BKŚS, 15 47.1]
ahaṃ ca varapakṣe tu tātaḥ sāntaḥpuro 'bhavat | [BKŚS, 15 47.2]
yā samṛddhis tadā dṛṣṭā vatsarājakule mayā | [BKŚS, 15 48.1]
tām adyāpi na paśyāmi prāpyāpi śriyam īdṛśam | [BKŚS, 15 48.2]
vidyādharakumārīṇāṃ tato hariśikhādayaḥ | [BKŚS, 15 49.1]
agrahīṣata sasvedān ambhoruharucaḥ karān | [BKŚS, 15 49.2]
nivartitavivāhās tu rājarājasutā iva | [BKŚS, 15 50.1]
rājarājagṛhāṇīva gatāḥ pitṛgṛhāṇi te | [BKŚS, 15 50.2]
prabhāte tān ahaṃ prāptān savrīḍān iva pṛṣṭavān | [BKŚS, 15 51.1]
yātā yasya yathā rātriḥ sa tathā varṇayatv iti | [BKŚS, 15 51.2]
gomukhena tataḥ proktam uccais tāḍitapāṇinā | [BKŚS, 15 52.1]
tathaiteṣāṃ gatā rātrir mā sma gacchad yathā punaḥ | [BKŚS, 15 52.2]
ayaṃ hariśikhas tāvat kanyārādhanakovidaḥ | [BKŚS, 15 53.1]
avehi mantriputreti bhāryayā bhartsitaḥ spṛśan | [BKŚS, 15 53.2]
tataḥ śayyāṃ samāliṅgya kūrmasaṃkocapiṇḍitaḥ | [BKŚS, 15 54.1]
dāruṇām anayad rātriṃ nidrayāpi nirākṛtaḥ | [BKŚS, 15 54.2]
ayaṃ tu ghaṭṭyamāno 'pi bhāryāyām marubhūtikaḥ | [BKŚS, 15 55.1]
śūro 'ham iti bhāryāyāḥ pādasthānaṃ na muktavān | [BKŚS, 15 55.2]
tapantakaḥ punaḥ śayyāṃ tyaktvā supto mahītale | [BKŚS, 15 56.1]
prakṣālanāddhi paṅkasya dūrād asparśanaṃ varam | [BKŚS, 15 56.2]
tad evaṃ durbhagān etān kāntāsaṅgamakātarān | [BKŚS, 15 57.1]
pragalbhā ramayiṣyanti kathaṃ vidyādharāṅganāḥ | [BKŚS, 15 57.2]
tato hariśikhenoktam aho nāgarako bhavān | [BKŚS, 15 58.1]
bhāryayā yo 'tisaubhāgyād gṛhād api nirākṛtaḥ | [BKŚS, 15 58.2]
yo hi vāsagṛhe suptaḥ prītayā saha kāntayā | [BKŚS, 15 59.1]
sa kathaṃ paravṛttāntaiḥ kṣapāṃ kṣapitavān iti | [BKŚS, 15 59.2]
tathopahasatām eṣām ālāpair apayantraṇaiḥ | [BKŚS, 15 60.1]
ramamāṇaḥ kṣaṇaṃ sthitvā sasuhṛt pānam ācaram | [BKŚS, 15 60.2]
athāparasmin divase vegavatyā nimantritāḥ | [BKŚS, 15 61.1]
sabhāryāḥ suhṛdas te 'pi tābhir eva sahāgatāḥ | [BKŚS, 15 61.2]
mayoktaṃ yasya yasyāś ca pānaṃ saha na duṣyati | [BKŚS, 15 62.1]
sa tayā sā ca tenaiva pānam āsevatām iti | [BKŚS, 15 62.2]
bhāryāṃ hariśikhasyāpi pāṇāv ākṛṣya gomukhaḥ | [BKŚS, 15 63.1]
śobhājitamṛṇālinyāṃ pānabhūmāv upāviśat | [BKŚS, 15 63.2]
bhāryayā gomukhasyoktaṃ yadi labhyaḥ svayaṃgrahaḥ | [BKŚS, 15 64.1]
gṛhītas tarhi niḥśaṅkaṃ mayā hariśikhaḥ svayam | [BKŚS, 15 64.2]
āsīnāyāṃ tatas tasyāṃ tena sārdham anantaram | [BKŚS, 15 65.1]
tapantakasya gṛhiṇīm agṛhṇān marubhūtikaḥ | [BKŚS, 15 65.2]
marubhūtikabhāryā tu samupetya tapantakam | [BKŚS, 15 66.1]
abravīt pariśeṣo 'yaṃ kim anyat kriyatām iti | [BKŚS, 15 66.2]
evaṃ saha suhṛddāraiḥ suhṛdaḥ śuddhabuddhayaḥ | [BKŚS, 15 67.1]
vayaṃ ca sahitā dāraiḥ krīḍantaḥ sukham āsmahi | [BKŚS, 15 67.2]
kadācit kupitā mahyaṃ yena kenāpi hetunā | [BKŚS, 15 68.1]
mayānunīyamānāpi suptā vegavatī pṛthak | [BKŚS, 15 68.2]
jāgaritvā ciraṃ suptas tato 'haṃ gāḍhanidrayā | [BKŚS, 15 69.1]
sahasā pratibuddhaś ca sphurallocanatārakaḥ | [BKŚS, 15 69.2]
unmīlya ca cirān netre bālanidrākaṣāyite | [BKŚS, 15 70.1]
kenāpy apaśyam ātmānaṃ nīyamānaṃ vihāyasā | [BKŚS, 15 70.2]
amarāsuragandharvapiśācapretarākṣasām | [BKŚS, 15 71.1]
ko nu mā nayatīty āsaṃ saṃdehādhīnamānasaḥ | [BKŚS, 15 71.2]
devādīnām ayaṃ sparśo lakṣaṇair na hi vidyate | [BKŚS, 15 72.1]
tasmād vidyādhareṇāhaṃ gṛhīto duṣṭabuddhinā | [BKŚS, 15 72.2]
śatruhaste gatasyāpi kṣatriyasya na śobhate | [BKŚS, 15 73.1]
hastapādāstramitrasya paṅgor iva mudhā vadhaḥ | [BKŚS, 15 73.2]
tasmād ahaṃ yathāśakti vyāyamya dviṣatā saha | [BKŚS, 15 74.1]
mariṣyāmīti nirdhārya taṃ tāḍayitum udyataḥ | [BKŚS, 15 74.2]
atha tena vihasyoktaṃ sādhu kṣatriyakuñjara | [BKŚS, 15 75.1]
svasyāḥ susadṛśaṃ jāteḥ karma vyavasitaṃ tvayā | [BKŚS, 15 75.2]
vandhyas tu tava saṃkalpaḥ phūtkāro vāsuker iva | [BKŚS, 15 76.1]
mantrayantritavīryasya tasmāc cintaya devatām | [BKŚS, 15 76.2]
prītaś cāsmi tavānena śauryaśauṇḍena cetasā | [BKŚS, 15 77.1]
tasmād dadāmi te 'bhīṣṭaṃ dvayor anyataraṃ varam | [BKŚS, 15 77.2]
brūhi kiṃ mriyase dṛṣṭvā priyāṃ madanamañjukām | [BKŚS, 15 78.1]
kiṃ mahāsāgarādhāraiḥ pāṭyase makarair iti | [BKŚS, 15 78.2]
mama tv āsīn mṛṇālīva cikkhalāt kaluṣād iyam | [BKŚS, 15 79.1]
arāter api niryātā bhāratī svacchakomalā | [BKŚS, 15 79.2]
yadi nāma priyāṃ dṛṣṭvā nyaseyaṃ kāyaśṛṅkhalām | [BKŚS, 15 80.1]
tato me śatrumitreṇa bhaved upakṛtaṃ mahat | [BKŚS, 15 80.2]
yaṃ yam eva smaran bhāvaṃ tyajaty ante kaḍevaram | [BKŚS, 15 81.1]
taṃ tam eva kilāpnoti tadā tadbhāvabhāvitaḥ | [BKŚS, 15 81.2]
yas tu paśyan puraḥ prītyā priyāṃ prāṇair viyujyate | [BKŚS, 15 82.1]
tayānantaram evāsau sukṛtī samprayujyate | [BKŚS, 15 82.2]
iti saṃkalpayann eva raṇantīṃ kiṅkiṇīm adhaḥ | [BKŚS, 15 83.1]
śṛṇomi sma prabhātendoḥ paśyāmi sma tanuprabhām | [BKŚS, 15 83.2]
tāṃ diśaṃ prahitākṣeṇa dṛṣṭā vegavatī mayā | [BKŚS, 15 84.1]
pīvarakrodhasaṃjātaprajvalajjvalanadyutiḥ | [BKŚS, 15 85.1]
lokān iva didhakṣantī pralayānalasaṃtatiḥ | [BKŚS, 15 85.2]
sāndraṃ maddarśanād eva prītiniśvasitānilaiḥ | [BKŚS, 15 86.1]
krodhānalam avicchinnaiḥ sthūlaiś ca niravāpayat | [BKŚS, 15 86.2]
athāṃsayoḥ samāsajya natayor asicarmaṇī | [BKŚS, 15 87.1]
mūrdhni cāñjalim ādhāya lajjādīnam abhāṣata | [BKŚS, 15 87.2]
vatsarājasutaṃ dāntam ākāreṇa tam īdṛśam | [BKŚS, 15 88.1]
yuvarājaṃ mahārāja mā vadhīr bhaginīpatim | [BKŚS, 15 88.2]
yathāhaṃ tava mātuś ca tathāyaṃ mama vallabhaḥ | [BKŚS, 15 89.1]
svadārasahitas tasmād akṣato mucyatām iti | [BKŚS, 15 89.2]
tataḥ saprabalākṣepo daṣṭadantacchedaḥ sphuran | [BKŚS, 15 90.1]
svasāram abravīd vācā siṃhaphūtkāraghorayā | [BKŚS, 15 90.2]
dhik tvāṃ śāradacandrābhamanaḥputrikapāṃsanīm | [BKŚS, 15 91.2]
tasyāḥ puro nihatyainaṃ yāsau mām avamanyate | [BKŚS, 15 92.1]
tāṃ ca tvāṃ ca tatas tasya gamayiṣyāmi pṛṣṭhataḥ | [BKŚS, 15 92.2]
idānīṃ nihato 'sīti sā bhrātaram abhāṣata | [BKŚS, 15 93.1]
tenāpi tvaritenāham abhramadhye nipātitaḥ | [BKŚS, 15 93.2]
atha vegavatī dhyātvā kulavidyām abhāṣata | [BKŚS, 15 94.1]
bhagavatyāryaputro 'yaṃ svaputra iva rakṣyatām | [BKŚS, 15 94.2]
vātamaṇḍalikotkṣiptaṃ yathā pattraṃ bhramad bhramat | [BKŚS, 15 95.1]
śanaiḥ śanair mahīṃ yāyāt tathāyaṃ nīyatām iti | [BKŚS, 15 95.2]
atha nistriṃśam udgūrya nirdharmākaruṇaḥ khalaḥ | [BKŚS, 15 96.1]
hantuṃ vegavatīm eva pravṛttaḥ prārthitas tayā | [BKŚS, 15 96.2]
strīṣu svasṛṣu bālāsu lālitāsv aṅkavakṣasi | [BKŚS, 15 97.1]
nipatanti na nistriṃśāḥ śūrāṇāṃ tvādṛśām iti | [BKŚS, 15 97.2]
sa tu vegavatīmadhye dukūlasparśabhīluke | [BKŚS, 15 98.1]
vajrasthambacchidādakṣām asidhārāṃ nyapātayat | [BKŚS, 15 98.2]
atha vegavatīr aṣṭau pracaṇḍāyudhamaṇḍalāḥ | [BKŚS, 15 99.1]
apaśyaṃ yuddhasaṃnaddhāś caṇḍikāgaṇikā iva | [BKŚS, 15 99.2]
ekamānasavegasya madhyaṃ kuliśakarkaśam | [BKŚS, 15 100.1]
rambhāstambam ivāsāram alunād asidhārayā | [BKŚS, 15 100.2]
tato mānasavegau dvau vikarālāsibhāsurau | [BKŚS, 15 101.1]
utpannau sakalāv eva śarīraśakaladvayāt | [BKŚS, 15 101.2]
ekā vegavatī kṛttā bhavanty aṣṭau tathāvidhāḥ | [BKŚS, 15 102.1]
tathā mānasavegau dvau prāgalbhetām itas tataḥ | [BKŚS, 15 102.2]
evaṃ mānasavegānāṃ vṛndair ambaram āvṛtam | [BKŚS, 15 103.1]
kṣaṇād vegavatīnāṃ ca yudhyamānaiś caturguṇaiḥ | [BKŚS, 15 103.2]
ahaṃ tu tanmahāyuddhaṃ paśyann eva śanaiḥ śanaiḥ | [BKŚS, 15 104.1]
proṣitāmbhasi gambhīre patitaḥ kūpasāgare | [BKŚS, 15 104.2]
tatas tīvraviṣādo 'pi vihasya smṛtavān idam | [BKŚS, 15 105.1]
saṃjayasya vacaḥ kaṣṭe vartamānasya saṃkaṭe | [BKŚS, 15 105.2]
dhṛṣṭadyumnād ahaṃ muktaḥ kathaṃcit krāntavāhanaḥ | [BKŚS, 15 106.1]
patitaḥ sātyakānīke duṣkṛtī narake yathā | [BKŚS, 15 106.2]
kathaṃ duruttarād asmān mamottāro bhaved iti | [BKŚS, 15 107.1]
upāyaṃ cintayann eva smarāmi sma kathām imām | [BKŚS, 15 107.2]
babhūvur bhrātaraḥ kecit trayo brāhmaṇadārakāḥ | [BKŚS, 15 108.1]
ekataḥ pūrvajas teṣāṃ madhyamāntyau dvitatritau | [BKŚS, 15 108.2]
taiś cādhītatrayīvidyair gurur vijñāpitaḥ kila | [BKŚS, 15 109.1]
gurave dātum icchāmaḥ kāṅkṣitāṃ dakṣiṇām iti | [BKŚS, 15 109.2]
tenoktaṃ svagṛhān gatvā kṛtvā dāraparigraham | [BKŚS, 15 110.1]
utpādyatām apatyaṃ ca kratubhiś cejyatām iti | [BKŚS, 15 110.2]
tair uktam aparā kācid dakṣiṇā mṛgyatām iti | [BKŚS, 15 111.1]
tenoktam alam etena graheṇa bhavatām iti | [BKŚS, 15 111.2]
tasmān naivātinirbandhān nivartante sma te yadā | [BKŚS, 15 112.1]
tadā kruddhena guruṇā yācitā dakṣiṇām imām | [BKŚS, 15 112.2]
ekataḥ śvetakarṇānāṃ gavāṃ kokilavarcasām | [BKŚS, 15 113.1]
kumbhodhnīnāṃ sahasraṃ me datta sthāta ca mā ciram | [BKŚS, 15 113.2]
te tu bhrāntvā mahīṃ kṛtsnām ārūḍhās tuhinācalam | [BKŚS, 15 114.1]
jñātāḥ kila kubereṇa kauverīṃ prasthitā diśam | [BKŚS, 15 114.2]
kuberasyāpi kiṃ nāsti tena te gurudakṣiṇām | [BKŚS, 15 115.1]
dattvā prasthāpitāḥ prītās tuhinādrer avātaran | [BKŚS, 15 115.2]
saṃcaranto bahūn deśāṃś cārayantaś ca gāḥ śanaiḥ | [BKŚS, 15 116.1]
prāptāś caṇḍeśvarāsannāś caṇḍārkakiraṇāḥ sthalīḥ | [BKŚS, 15 116.2]
kadācid ekatenoktau gāḥ samprekṣya dvitatritau | [BKŚS, 15 117.1]
lobhanīyam idaṃ dravyaṃ na parityāgam arhati | [BKŚS, 15 117.2]
sādhukāraśruter lubdhaḥ kaścid unmattako yathā | [BKŚS, 15 118.1]
agnipraveśaṃ kurvīta tathedaṃ naś cikīrṣitam | [BKŚS, 15 118.2]
tenedam upapannaṃ ca guruṇā ca mayoditam | [BKŚS, 15 119.1]
ramaṇīyavipākaṃ ca vākyaṃ naḥ kriyatām iti | [BKŚS, 15 119.2]
athovāca dvitaḥ prīto yuktam āryeṇa cintitam | [BKŚS, 15 120.1]
na hi svārtheṣu muhyanti buddhayas tvādṛśām iti | [BKŚS, 15 120.2]
ekatas tu tritaṃ dṛṣṭvā tūṣṇīm āsīnam uktavān | [BKŚS, 15 121.1]
yad atra yuktaṃ tad brūtāṃ kim udāste bhavān iti | [BKŚS, 15 121.2]
tenoktaṃ ninditaṃ kurvan na kaścin na nivāryate | [BKŚS, 15 122.1]
pitāpi hi viṣaṃ khādan naiva putrair upekṣyate | [BKŚS, 15 122.2]
tena vijñāpayāmi tvāṃ kriyatāṃ ca vaco mama | [BKŚS, 15 123.1]
buddhivṛddhena hi grāhyaṃ bālād api subhāṣitam | [BKŚS, 15 123.2]
anāryapriyam āryeṇa na kāryaṃ kāryam īdṛśam | [BKŚS, 15 124.1]
kāryaṃ cen mahyam ātmīyam aṃśam āryaḥ prayacchatu | [BKŚS, 15 124.2]
tam ahaṃ gurave dattvā dakṣiṇāyopakāriṇe | [BKŚS, 15 125.1]
pratijñābhāravikṣepād yāsyāmi laghutām iti | [BKŚS, 15 125.2]
tataḥ kruddhau ca lubdhau ca kaniṣṭhaṃ jyeṣṭhamadhyamau | [BKŚS, 15 126.1]
dugdhagardhāndhabuddhitvāt pramāpayitum icchataḥ | [BKŚS, 15 126.2]
taiḥ kadācit pipāsāndhaiḥ pānthasaṃhātasaṃkulam | [BKŚS, 15 127.1]
adṛśyamānapānīyaṃ dṛṣṭaṃ kūparasātalam | [BKŚS, 15 127.2]
jalam atrāsti nāstīti saṃdehavinivṛttaye | [BKŚS, 15 128.1]
teṣām anyatamaḥ pānthaḥ kūpe loṣṭum apātayat | [BKŚS, 15 128.2]
tataḥ ṣvād iti kṛtvā taj jarjaraṃ ghaṭakarparam | [BKŚS, 15 129.1]
babhañja sa ca saṃdehaḥ pathikānāṃ nyavartata | [BKŚS, 15 129.2]
avatīrya tataḥ kūpaṃ tritaḥ karuṇayāvṛtaḥ | [BKŚS, 15 130.1]
pānthair uttārayāmāsa rajjubhir bhāṇḍamaṇḍalam | [BKŚS, 15 130.2]
tena gāvaś ca pānthāś ca bhrātarau ca mahātmanā | [BKŚS, 15 131.1]
uttāryottārya pānīyaṃ kṛtāḥ snāpitapāyitāḥ | [BKŚS, 15 131.2]
pathikeṣu tu yāteṣu kṛtārthāv ekatadvitau | [BKŚS, 15 132.1]
kūpa eva tritaṃ tyaktvā sagoyūthau palāyitau | [BKŚS, 15 132.2]
tritas tu ghaṭam ālokya rajjvaiva saha pātitam | [BKŚS, 15 133.1]
nirāśiś cintayāmāsa kṣaṇam uttārakāraṇam | [BKŚS, 15 133.2]
āṃ smṛtaṃ labdham ity uktvā vedavṛttāntapeśalaḥ | [BKŚS, 15 134.1]
māhendrīm akarod iṣṭiṃ manasaiva mahāmanāḥ | [BKŚS, 15 134.2]
athānantaram unnamya niśīthadhvāntakarburāḥ | [BKŚS, 15 135.1]
dhanuṣmantas taḍitvanto ghanā jalam apātayan | [BKŚS, 15 135.2]
śanakaiḥ śanakaiḥ kūpāt pūryamāṇān navāmbubhiḥ | [BKŚS, 15 136.1]
prataran prataran dhīraṃ golehyād utthitas tritaḥ | [BKŚS, 15 136.2]
gatvā ca stokam adhvānaṃ gokhurālīṃ nirūpayan | [BKŚS, 15 137.1]
apavargam ivādrākṣīn mūrtimantaṃ tridaṇḍinam | [BKŚS, 15 137.2]
abhivādya tam aprākṣīn mārge bhagavatā kvacit | [BKŚS, 15 138.1]
na dṛṣṭāv evamākārau sagoyūthau dvijāv iti | [BKŚS, 15 138.2]
tenoktaṃ na mayā dṛṣṭau tau mahāpāpakāriṇau | [BKŚS, 15 139.1]
yau tvāṃ pātālagambhīre kūpe bhrātaram aujhatām | [BKŚS, 15 139.2]
praṣṭavyāv api na kṣudrau draṣṭavyāv api na tvayā | [BKŚS, 15 140.1]
yāv evaṃ ninditācārau praṣṭavyau kuta eva tau | [BKŚS, 15 140.2]
tam uvāca tritaḥ krodhād dhūrtaṃ kaluṣamānasam | [BKŚS, 15 141.1]
duṣṭamaskariṇaṃ dhik tvāṃ sādhunindāviśāradam | [BKŚS, 15 141.2]
jñānendukiraṇavyastasaṃmohadhvāntasaṃcayāḥ | [BKŚS, 15 142.1]
tādṛśā eva jānanti sādhavaṃ na bhavādṛśāḥ | [BKŚS, 15 142.2]
tatas tasya parivrājaḥ śucitāmraghaṭāruṇam | [BKŚS, 15 143.1]
jātaṃ vikasitajyotiḥ kirīṭābharaṇaṃ śiraḥ | [BKŚS, 15 143.2]
śarīraṃ ca sahasrākṣaṃ karaṃ ca kuliśākulam | [BKŚS, 15 144.1]
kṛtaivamādikākāraḥ sa jātaḥ sarvathā hariḥ | [BKŚS, 15 144.2]
varaṃ brūhīti tenoktas tritas tuṣṭas tam abravīt | [BKŚS, 15 145.1]
bhrātarau me sapāpau ced apāpau bhavatām iti | [BKŚS, 15 145.2]
punar brūhīti tenoktaḥ punar apy abravīt tritaḥ | [BKŚS, 15 146.1]
gurū me gurave gās tāḥ prītau vitaratām iti | [BKŚS, 15 146.2]
punaḥ prītatamenoktaṃ hariṇā yācyatām iti | [BKŚS, 15 147.1]
paryāptam iti tenokte prītaḥ śakro divaṃ yayau | [BKŚS, 15 147.2]
evaṃ mahendradaivatyām iṣṭiṃ nirvartya mānasīm | [BKŚS, 15 148.1]
tasmāt pātālagambhīrād avaṭād utthitas tritaḥ | [BKŚS, 15 148.2]
tathāham api tām iṣṭiṃ kiṃ na kuryāṃ manomayīm | [BKŚS, 15 149.1]
yājakais tu vinā yajñaṃ kṣatriyasya virudhyate | [BKŚS, 15 149.2]
tasmād asmād upāyena kenottiṣṭheyam ity aham | [BKŚS, 15 150.1]
iti ceti ca nirdhārya smṛtyāmitagatiṃ gataḥ | [BKŚS, 15 150.2]
śaṅkubandhanamuktena tenāhaṃ yācitas tadā | [BKŚS, 15 151.1]
kaṣṭām āpadam āpanno vidhaye māṃ smarer iti | [BKŚS, 15 151.2]
asoḍhaprārthanāduḥkhaṃ varaṃ tyaktaṃ śarīrakam | [BKŚS, 15 152.1]
na tu pratyupakārāśā rujājarjaritaṃ dhṛtam | [BKŚS, 15 152.2]
evaṃ ca cintayann eva kūpe kūpataros tale | [BKŚS, 15 153.1]
apaśyam aham ātmānaṃ taṃ cāmitagatiṃ puraḥ | [BKŚS, 15 153.2]
māṃ cāvocat sa vanditvā harṣaghargharayā girā | [BKŚS, 15 154.1]
yuṣmatsmaraṇapūto 'yaṃ janaḥ kiṃ kurutām iti | [BKŚS, 15 154.2]
khe saṃgrāmayamāṇāyāḥ saha bhrātrā balīyasā | [BKŚS, 15 155.1]
vegavatyāḥ sahāyatvam ācareti tam ādiśam | [BKŚS, 15 155.2]
tenoktam aryaduhitur vegavatyāḥ sahāyatām | [BKŚS, 15 156.1]
kartum icchati yo mohān mahāgaurīṃ sa rakṣati | [BKŚS, 15 156.2]
ājñā tu prathamaṃ dattā kartavyaivānujīvinā | [BKŚS, 15 157.1]
ājñāsaṃpattimātreṇa bhṛtyād bhartā hi bhidyate | [BKŚS, 15 157.2]
tāvat sarojajalajadhvajavajralakṣmyā tvatpādapaṅkajayugaṃ na namāmi yāvat | [BKŚS, 15 158.1]
śatror galadgalasirārudhireṇa mūrdhnā nābhyarcitaṃ madasilūnaśirodhareṇa | [BKŚS, 15 158.2]
{BKŚS, 16}
athāsau mām avanditvā nistriṃśakarakaṅkaṭaḥ | [BKŚS, 16 1.1]
ārohad ambaraṃ kāle mandendugrahacandrike | [BKŚS, 16 1.2]
taṃ cotpatantam ākāśaṃ śaraṃ vālambitatvaram | [BKŚS, 16 2.1]
na pṛcchāmi sma panthānaṃ deśaṃ nagaram eva vā | [BKŚS, 16 2.2]
gāhamānaś ca valmīkasthāṇukaṇṭakasaṃkaṭām | [BKŚS, 16 3.1]
aṭavīṃ siṃhamātaṅgapuṇḍarīkākulām agām | [BKŚS, 16 3.2]
athāmitagatikrodhavahnibhāseva bhāsitām | [BKŚS, 16 4.1]
apaśyaṃ lohitāyantīṃ prācīm aruṇaśociṣā | [BKŚS, 16 4.2]
kaṃcic cādhvānam ākramya deśe nātighanadrume | [BKŚS, 16 5.1]
vivādidhvanighaṇṭānām apaśyaṃ maṇḍalaṃ gavām | [BKŚS, 16 5.2]
anumāya tatas tena vasantaṃ deśam antike | [BKŚS, 16 6.1]
jātāśvāsamatir gacchan kṣaṇenāraṇyam atyajam | [BKŚS, 16 6.2]
tuṣārasamayārambhabhīyeva kamalākarān | [BKŚS, 16 7.1]
apaśyaṃ dhūsaracchāyān gacchan dinakarodaye | [BKŚS, 16 7.2]
athālikulanīlāgravilasatkundakānanam | [BKŚS, 16 8.1]
ālavālaparikṣiptamūlam udyānam āsadam | [BKŚS, 16 8.2]
tatra saṃmārjanavyagram udyānaparicārakam | [BKŚS, 16 9.1]
pṛṣṭavān asmi kasyedam udyānam iti so 'bravīt | [BKŚS, 16 9.2]
kiṃ ca devakumāro 'pi divyajñānāmalāśayaḥ | [BKŚS, 16 10.1]
asmadādīn abodhāndhān saṃdihann iva pṛcchati | [BKŚS, 16 10.2]
athavā kiṃ na etena mahātmāno hi mādṛśaiḥ | [BKŚS, 16 11.1]
krīḍanti tena devena svayaṃ vijñāyatām iti | [BKŚS, 16 11.2]
atha dvitīyam udyānaṃ ramaṇīyataraṃ tataḥ | [BKŚS, 16 12.1]
praviśyāpaśyam udyānamandiraṃ tuṅgatoraṇam | [BKŚS, 16 12.2]
praviśāmi sma tatrāham eko dauvārikaś ca mām | [BKŚS, 16 13.1]
antare vetram ādhāya tiṣṭheti dvāry adhārayat | [BKŚS, 16 13.2]
athāvocad dvitīyas taṃ dhik tvāṃ nirbuddhacakṣuṣam | [BKŚS, 16 14.1]
nivārayasi yo mohād enam ambaracāriṇam | [BKŚS, 16 14.2]
kiṃ kadācit tvayā dṛṣṭaḥ śruto vā kaścid īdṛśaḥ | [BKŚS, 16 15.1]
evaṃ vā praviśan dhīraṃ dharaṇīdhīradhīr iti | [BKŚS, 16 15.2]
tenoktam ananujñātaṃ bhartrā nāradam apy aham | [BKŚS, 16 16.1]
viśantaṃ nānujānāmi kiṃ punaḥ saumyam īdṛśam | [BKŚS, 16 16.2]
ayaṃ tu dhriyamāṇo 'pi digdantigatidhīrataḥ | [BKŚS, 16 17.1]
praviśaty eva pāruṣyamātrasārā hi mādṛśāḥ | [BKŚS, 16 17.2]
atha niṣkāraṇotkaṇṭhākaram udyānamandiram | [BKŚS, 16 18.1]
prāviśaṃ nisvanadvīṇaṃ vinītāṇḍajavānaram | [BKŚS, 16 18.2]
tatrāsīnaṃ śilāpaṭṭe citrapaṭṭopadhānake | [BKŚS, 16 19.1]
apaśyam amarākāraṃ naraṃ nāgarakeśvaram | [BKŚS, 16 19.2]
upasṛtya tam ābhāṣya bhoḥ sādho sukham āsyate | [BKŚS, 16 20.1]
kaccid vā pratyavekṣyante bahukṛtvaḥ kalā iti | [BKŚS, 16 20.2]
vīṇāvyāsaktacittatvāt paśyati sma na mām asau | [BKŚS, 16 21.1]
avakṣiptaṃ hi dṛśyāni manaḥ paśyati nekṣaṇe | [BKŚS, 16 21.2]
mayā tu calitā vīṇā gṛhītvāgre yadā tadā | [BKŚS, 16 22.1]
vīṇātaś cakṣur ākṣipya mayi nikṣiptavān asau | [BKŚS, 16 22.2]
tataḥ saṃbhrāntam utthāya sraṃsamānottarāmbaraḥ | [BKŚS, 16 23.1]
mām upāveśayat prītas tasminn eva śilāsane | [BKŚS, 16 23.2]
pādacārapariśrāntam aṅgaṃ saṃvāhya māmakam | [BKŚS, 16 24.1]
prakṣālya ca svayaṃ pādau dattārghaḥ samupāviśat | [BKŚS, 16 24.2]
anuyuktaś ca sa mayā ko 'yaṃ janapadas tvayā | [BKŚS, 16 25.1]
bhūṣitaḥ katamac cedaṃ puraṃ saccaritair iti | [BKŚS, 16 25.2]
atha tena vihasyoktaṃ saṃbhāvyā nabhasā gatiḥ | [BKŚS, 16 26.1]
tvādṛśāṃ devaputrāṇām ajñānaṃ tu na yujyate | [BKŚS, 16 26.2]
yo hi deśāntaraṃ yāti mugdho 'pi dharaṇīcaraḥ | [BKŚS, 16 27.1]
agrato bhāvitaṃ deśaṃ nābuddhvā samprapadyate | [BKŚS, 16 27.2]
deśaś candraprakāśo 'yaṃ candrikāprakaṭā purī | [BKŚS, 16 28.1]
na jñātā pathikeneti duḥśliṣṭam iva dṛśyate | [BKŚS, 16 28.2]
tenāmarakumāras tvam avatīrṇo vihāyasaḥ | [BKŚS, 16 29.1]
ajñānacchadmanā channaḥ krīḍituṃ madvidhair iti | [BKŚS, 16 29.2]
athāhaṃ cintayitvedam uttarābhāsam uktavān | [BKŚS, 16 30.1]
dvijo 'haṃ vatsaviṣaye vasataḥ pitarau mama | [BKŚS, 16 30.2]
so 'haṃ karṇasukhācāraḥ kadācin mantravādinām | [BKŚS, 16 31.1]
śrutvā dārair asaṃtuṣṭo yakṣīṃ kāṃcid asādhayam | [BKŚS, 16 31.2]
sā cāhaṃ ca tataḥ prītau śaile śaile vane vane | [BKŚS, 16 32.1]
yad vā yad rucitaṃ tasyai tatra tatrāramāvahi | [BKŚS, 16 32.2]
cintitaṃ ca mayā rātrau na me yakṣyā prayojanam | [BKŚS, 16 33.1]
pātālamantram ārādhya ramayāmy asurīm iti | [BKŚS, 16 33.2]
atherṣyādūṣitadhiyā tayāhaṃ yakṣakanyayā | [BKŚS, 16 34.1]
ānīya nabhasā nyastaḥ pure 'smin bhavatām iti | [BKŚS, 16 34.2]
tenoktaṃ na na saṃbhāvyā yakṣarakṣaḥsu caṇḍatā | [BKŚS, 16 35.1]
paścāt tāpagṛhītā tu na sā yuṣmān vimokṣyati | [BKŚS, 16 35.2]
ko 'yaṃ janapadaḥ syāt kā purīti ca yad ucyate | [BKŚS, 16 36.1]
aṅgā janapadaḥ sphītaś campā ceyaṃ mahāpurī | [BKŚS, 16 36.2]
ahaṃ ca dattako nāma vaṇik paurapuraskṛtaḥ | [BKŚS, 16 37.1]
prasiddhaḥ priyavīṇatvād vīṇādattakanāmakaḥ | [BKŚS, 16 37.2]
athāhūyābravīd ekaṃ sa karṇe paricārakam | [BKŚS, 16 38.1]
gāḍhaṃ parikaraṃ badhnan dhāvamānaḥ sa cāgamat | [BKŚS, 16 38.2]
kṣaṇena ca parāvṛtya śvasitaspanditodaraḥ | [BKŚS, 16 39.1]
svāmipravahaṇaṃ prāptam iti dattakam abravīt | [BKŚS, 16 39.2]
athāvatārya muditaḥ svāṅguler aṅgulīyakam | [BKŚS, 16 40.1]
dattavān dattakas tasmai śīghrapreṣaṇakāriṇe | [BKŚS, 16 40.2]
kṛtāñjalir athovāca yakṣīkāmuka dhāvyatām | [BKŚS, 16 41.1]
pāvanair dāsabhavanaṃ pādanikṣepaṇair iti | [BKŚS, 16 41.2]
athāruhya pravahaṇaṃ vīṇādattakavāhakam | [BKŚS, 16 42.1]
gṛhītacārusaṃcāraṃ campām abhimukho 'gamam | [BKŚS, 16 42.2]
śṛṇomi sma ca paurāṇāṃ jalpatām itaretaram | [BKŚS, 16 43.1]
ciraṃjīvadbhir āścaryaṃ pṛthivyāṃ kiṃ na dṛśyate | [BKŚS, 16 43.2]
kva nāgarakasenānīr dattakas tuṅgamastakaḥ | [BKŚS, 16 44.1]
kva ca kasyāpi pānthasya rajjubhāge vyavasthitaḥ | [BKŚS, 16 44.2]
athāpareṇa tatroktam ata evāyumattamaḥ | [BKŚS, 16 45.1]
yena lokottamasyāsya rajjubhāge vyavasthitaḥ | [BKŚS, 16 45.2]
ākārānumitaṃ caitad guṇasaṃbhārabhāriṇaḥ | [BKŚS, 16 46.1]
nanu cāsya vasanto 'pi sārathyena vikathyate | [BKŚS, 16 46.2]
dṛṣṭavān paritaś cāhaṃ kvacid utsṛṣṭalāṅgalān | [BKŚS, 16 47.1]
hālikān halamūleṣu vīṇāvādanatatparān | [BKŚS, 16 47.2]
kvacid uddāmagovargaṃ vaṭe gopālamaṇḍalam | [BKŚS, 16 48.1]
vitantrīs tāḍayadvīṇāḥ karṇaśūlapradāyinīḥ | [BKŚS, 16 48.2]
āsannaś ca puradvāraṃ vikrayāya prasāritām | [BKŚS, 16 49.1]
vīṇāvayavasampūrṇām apaśyaṃ śakaṭāvalīm | [BKŚS, 16 49.2]
vijarjaritakarṇaś ca vitantrīdhvanimudgaraiḥ | [BKŚS, 16 50.1]
vyastapadmanidhānābhaṃ prāpnomi sma vaṇikpatham | [BKŚS, 16 50.2]
kuṅkumaṃ kretum āyātaḥ kaścid vāṇijam abravīt | [BKŚS, 16 51.1]
vīṇāvikṣiptacetasko vīṇā me dīyatām iti | [BKŚS, 16 51.2]
cirād ākarṇya tad vākyaṃ kupitaḥ sa tam abravīt | [BKŚS, 16 52.1]
vaṇijo 'nye kim utsannā yena khādasi mām iti | [BKŚS, 16 52.2]
evaṃ vardhakikarmārakulālavaruḍādayaḥ | [BKŚS, 16 53.1]
nikṛṣṭajanmakarmāṇaḥ saktā vīṇām avādayan | [BKŚS, 16 53.2]
atha prāyaṃ ciraṃ dvāraṃ vīṇādattakaveśmanaḥ | [BKŚS, 16 54.1]
śātakumbhamayaiḥ kumbhair ambhogarbhaiḥ samaṅgalam | [BKŚS, 16 54.2]
tatra yānād avaplutya prāviśaṃ gṛham ṛddhimat | [BKŚS, 16 55.1]
utthāsnur iva medhāvī viśālaṃ hṛdayaṃ śriyaḥ | [BKŚS, 16 55.2]
dattakas tu puro 'smākaṃ dāsīdāsam abhāṣata | [BKŚS, 16 56.1]
adyārabhyāsya yuṣmābhir ājñā saṃpādyatām iti | [BKŚS, 16 56.2]
atha vyajñāpayan prahvāḥ sūpakārāḥ sametya mām | [BKŚS, 16 57.1]
ājñāpayata yuṣmākaṃ kaḥ pākaḥ sādhyatām iti | [BKŚS, 16 57.2]
mama tv āsīn mayā tāvad brāhmaṇatvaṃ prakāśitam | [BKŚS, 16 58.1]
brāhmaṇāś ca ghṛtakṣīraguḍādimadhurapriyāḥ | [BKŚS, 16 58.2]
tad idaṃ yuktam ity etac cintayitvedam uktavān | [BKŚS, 16 59.1]
nanu hastapuṭagrāhyaṃ pāyasaṃ sādhyatām iti | [BKŚS, 16 59.2]
atha hastaṃ vidhūyoktaṃ sūpakāreṇa gacchatā | [BKŚS, 16 60.1]
annasaṃskāraśāstrajñāḥ kāṃ diśaṃ yāntu saṃprati | [BKŚS, 16 60.2]
bhīmasenādibhir yāni sūdaśāstrāṇi cakrire | [BKŚS, 16 61.1]
karmakaryo 'pi tāny asmin gṛhe prāyeṇa jānate | [BKŚS, 16 61.2]
yakṣīkāmukam āsādya prabhuṃ bhojanakovidam | [BKŚS, 16 62.1]
anarthakāni jātāni caritārthāni pāyase | [BKŚS, 16 62.2]
aho nāgarakaḥ svāmī svayaṃ pravahaṇena yaḥ | [BKŚS, 16 63.1]
ālekhyayakṣam ādāya yakṣīkāmukam āgataḥ | [BKŚS, 16 63.2]
sarvathā dhig akāryajñam aiśvaryajanitaṃ madam | [BKŚS, 16 64.1]
gamitaḥ preṣyatāṃ yena mādṛśo 'pīdṛśām iti | [BKŚS, 16 64.2]
atha mardanaśāstrajñas taruṇaḥ paricārakaḥ | [BKŚS, 16 65.1]
mamāṅgaṃ gandhatailena mṛdnāti sma yathāsukham | [BKŚS, 16 65.2]
paścād udvartanaṃ snānam ahatāmbaradhāraṇam | [BKŚS, 16 66.1]
kṛtvā devapraṇāmaṃ ca prāyaṃ bhojanamaṇḍapam | [BKŚS, 16 66.2]
tatra bhojanabhūmiṣṭhaṃ māṃ namaskṛtya dattakaḥ | [BKŚS, 16 67.1]
sabhrātṛbhāgineyādipaṅktimadhya upāviśat | [BKŚS, 16 67.2]
kulālacakrapātrī ca pātrī mama hiraṇmayī | [BKŚS, 16 68.1]
pāyasenenduvarṇena sūpakāreṇa pūritā | [BKŚS, 16 68.2]
pārśve pāyasapātryāś ca tejasvimaṇibhājane | [BKŚS, 16 69.1]
mahāsāramusārasthe sthāpite madhusarpiṣī | [BKŚS, 16 69.2]
cintitaṃ ca mayā jāto mahānayam upadravaḥ | [BKŚS, 16 70.1]
madhumāṃsocitaḥ kvāhaṃ kva cedaṃ ghṛtapāyasam | [BKŚS, 16 70.2]
kena nāma prakāreṇa tyajeyam idam ity aham | [BKŚS, 16 71.1]
vicārya pāyasagrāsaṃ dagdho 'smīti nirastavān | [BKŚS, 16 71.2]
teṣāṃ saṃpratyayārthaṃ ca haran dāharujaṃ kila | [BKŚS, 16 72.1]
śītapānīyagaṇḍūṣair mukhaṃ muhur aśītayam | [BKŚS, 16 72.2]
ballavas tu puraḥ sthitvā vīṇādattakam uktavān | [BKŚS, 16 73.1]
nāyaṃ vipraḥ kathaṃ vipraḥ pradviṣyād ghṛtapāyasam | [BKŚS, 16 73.2]
ācaṣṭa mardakaś cedam āsavāmodavāsitaḥ | [BKŚS, 16 74.1]
niśvāso 'sya mayā ghrātaḥ śanakair niścarann iti | [BKŚS, 16 74.2]
dattako 'pi karāgreṇa pidhāya mukham ātmanaḥ | [BKŚS, 16 75.1]
kampayitvottamāṅgaṃ ca taṃ bruvantaṃ nyavārayat | [BKŚS, 16 75.2]
abravīc ca payaḥpānaṃ yūyaṃ pibata pānakam | [BKŚS, 16 76.1]
pānakasyāpi pānena goṣṭhī saṃmānyatām iti | [BKŚS, 16 76.2]
mayā tu jātatarṣeṇa pāne pariṇatiṃ gate | [BKŚS, 16 77.1]
tat pītaṃ pānasādṛśyāt pānabuddhyaiva pānakam | [BKŚS, 16 77.2]
khaṇḍamāṃsaprakārādyaṃ nānādhiṣṭhānasaṃkulam | [BKŚS, 16 78.1]
sevitvāhāram agrāmyam udatiṣṭhaṃ sadattakaḥ | [BKŚS, 16 78.2]
saṃmṛṣṭabhojanasthāne puṣpacchuritakuṭṭime | [BKŚS, 16 79.1]
kāntam adhyāsi paryaṅkaṃ nyastaṃ tatraiva maṇḍape | [BKŚS, 16 79.2]
karpūratriphalānābhilavaṅgailāsugandhinā | [BKŚS, 16 80.1]
mukhasya gandharāgau ca tāmbūlenodapādayam | [BKŚS, 16 80.2]
evaṃ ca sukham āsīno vīṇādattakam abravam | [BKŚS, 16 81.1]
vīṇonmattir iyaṃ kasmāc campāyāṃ kathyatām iti | [BKŚS, 16 81.2]
tenoktam iha campāyāṃ sānudāso vaṇikpatiḥ | [BKŚS, 16 82.1]
tasya gandharvadatteti sutā trailokyasundarī | [BKŚS, 16 82.2]
sa ca tāṃ dhriyamāṇo 'pi varair varaguṇākaraiḥ | [BKŚS, 16 83.1]
abhiprāyeṇa kenāpi na kasmaicit prayacchati | [BKŚS, 16 83.2]
pratyākhyātum aśaktena yācitena kṣaṇe kṣaṇe | [BKŚS, 16 84.1]
tena śulkam upanyastaṃ duḥsaṃpādaṃ surair api | [BKŚS, 16 84.2]
apūrvaṃ kila gāyantyās tasyāḥ kim api gītakam | [BKŚS, 16 85.1]
yo 'nuvādayitā vīṇāṃ pariṇetā sa tām iti | [BKŚS, 16 85.2]
mayeyaṃ pariṇetavyā mayeyam iti nistrapaḥ | [BKŚS, 16 86.1]
na kaścid yo na campāyāṃ vīṇayonmattakaḥ kila | [BKŚS, 16 86.2]
puro nāgarakāṇāṃ ca catuḥṣaṣṭes tadarthinām | [BKŚS, 16 87.1]
ṣaṣṭhe ṣaṣṭhe gate māse sā tad gāyati gītakam | [BKŚS, 16 87.2]
anena ca prakāreṇa yātaḥ kālo mahān ayam | [BKŚS, 16 88.1]
na cāpi vīṇayā kaścid anugacchati tām iti | [BKŚS, 16 88.2]
etatkathāvasāne ca puruṣau śrotriyākṛtī | [BKŚS, 16 89.1]
vīṇādattakam abrūtāṃ sthavirau vetradhāriṇau | [BKŚS, 16 89.2]
śreṣṭhinā preṣitāv āvāṃ saṃdeśena tvadantikam | [BKŚS, 16 90.1]
yadi sajjā suhṛdgoṣṭhī samasyā kriyatām iti | [BKŚS, 16 90.2]
tenoktaṃ suhṛdaḥ sajjā yadi vaḥ susthitā gṛhāḥ | [BKŚS, 16 91.1]
kalyā gandharvadattā vā sva eva kriyatām iti | [BKŚS, 16 91.2]
tatas taṃ pṛṣṭavān asmi mahotsāhena cetasā | [BKŚS, 16 92.1]
rūpaṃ gandharvadattāyāḥ kīdṛg ity atha so 'bravīt | [BKŚS, 16 92.2]
tasyāḥ svakāntipariveṣapaṭāpidhānaṃ netraprabhāprakarasāritaharmyagarbham | [BKŚS, 16 93.1]
utkṛṣṭavismayavimohitamānasena rūpaṃ nirūpayitum eva mayā na śakyam | [BKŚS, 16 93.2]
{BKŚS, 17}
atha gandharvadattāyās tāṃ guṇākārasaṃpadam | [BKŚS, 17 1.1]
samākarṇyaiva karṇābhyāṃ mano nītaṃ vidheyatām | [BKŚS, 17 1.2]
pṛcchāmi sma ca bhūyas tam api śakyā bhaven mayā | [BKŚS, 17 2.1]
draṣṭuṃ gandharvadatteti tena coktaṃ na śakyate | [BKŚS, 17 2.2]
agāndharveṇa sā draṣṭuṃ devenāpi na śakyate | [BKŚS, 17 3.1]
yadi cecchatha tāṃ draṣṭuṃ gāndharvaṃ śikṣyatām iti | [BKŚS, 17 3.2]
mayoktaṃ nāradīye 'pi nivṛtte kila labhyate | [BKŚS, 17 4.1]
gāndharvaśabdas tat tasmād asmākaṃ kāryatām iti | [BKŚS, 17 4.2]
tato vyāharitas tena vīṇācāryaḥ kharasvaraḥ | [BKŚS, 17 5.1]
naṣṭaśrutisvarajñāno bhūtiko nāma durbhagaḥ | [BKŚS, 17 5.2]
āsīc ca mama taṃ dṛṣṭvā vikṛtaṃ naravānaram | [BKŚS, 17 6.1]
alaṃ me nāradīyena kṛtaṃ gandharvadattayā | [BKŚS, 17 6.2]
īdṛśaḥ śiṣyatāṃ gatvā rājyalābho 'pi garhati | [BKŚS, 17 7.1]
anyāyāgatam aiśvaryaṃ nindanty eva hi sādhavaḥ | [BKŚS, 17 7.2]
abhyutthānābhivādābhyāṃ taṃ vīṇādattakādayaḥ | [BKŚS, 17 8.1]
apūjayan mayā cāsau na draṣṭum api pāritaḥ | [BKŚS, 17 8.2]
atha ruṣṭakaṭākṣeṇa lohitākṣaḥ sa vīkṣya mām | [BKŚS, 17 9.1]
vīṇādattakadattāyāṃ pīṭhikāyām upāviśat | [BKŚS, 17 9.2]
abravīd dattakas taṃ ca yakṣībhartur dvijanmanaḥ | [BKŚS, 17 10.1]
bhavān asyopapannasya nāradīyaṃ karotv iti | [BKŚS, 17 10.2]
tenoktaṃ sābhimānatvād ayaṃ mām avamanyate | [BKŚS, 17 11.1]
na ca pārayate dātuṃ dāridryāt kākaṇīm api | [BKŚS, 17 11.2]
guruśuśrūṣayā vidyā puṣkalena dhanena vā | [BKŚS, 17 12.1]
na cāsminn ekam apy asti yady asti pratipadyatām | [BKŚS, 17 12.2]
dattakenoktam ācārya virūpaṃ mantritaṃ tvayā | [BKŚS, 17 13.1]
ko yakṣīkāmukaṃ śakto daridram iti jalpitum | [BKŚS, 17 13.2]
yasya dāsaḥ sadāso 'haṃ tvaṃ jānāsy eva mādṛśaḥ | [BKŚS, 17 14.1]
sa yakṣīkāmukaḥ kasmād daridra iti bhaṇyate | [BKŚS, 17 14.2]
suvarṇānāṃ śataṃ vāpi gṛhyatāṃ tvād.śocitam | [BKŚS, 17 15.1]
patite droṇamegho 'pi na tiṣṭhati jalaṃ sthale | [BKŚS, 17 15.2]
nāradādiparīvārāṃ sa cābhyarcya sarasvatīm | [BKŚS, 17 16.1]
durvyavasthitatantrīkāṃ vīṇāṃ mahyam upānayat | [BKŚS, 17 16.2]
mayā tu sā viparyaksthā sthāpitāṅke yadā tadā | [BKŚS, 17 17.1]
bhūtiko māṃ dhig ity uktvā vīṇādattakam uktavān | [BKŚS, 17 17.2]
na yakṣīkāmuko mandaḥ śakyaḥ śikṣayituṃ mayā | [BKŚS, 17 18.1]
vīṇāgrahaṇam apy eṣa na jānāti sukhaiditaḥ | [BKŚS, 17 18.2]
na nāma svayam etena yadi vīṇā na vāditā | [BKŚS, 17 19.1]
ālekhyavādakāḥ ke 'pi na dṛṣṭ naṣṭadṛṣṭinā | [BKŚS, 17 19.2]
iti saṃtakṣya māṃ vāgbhir ātodyaṃ parivartya ca | [BKŚS, 17 20.1]
sa niṣādo niṣādaṃ me ṣaḍja ityupadiṣṭavān | [BKŚS, 17 20.2]
athāmarṣaparītena dṛḍhaṃ tāḍayatā mayā | [BKŚS, 17 21.1]
catasraḥ pañca vā tantryaś chinnāś caḍ iti visvarāḥ | [BKŚS, 17 21.2]
athokto dattakas tena tantrīvartakasaṃgraham | [BKŚS, 17 22.1]
akṛtvā kiṃ karoty asya nāradīyaṃ bhavān iti | [BKŚS, 17 22.2]
ahaṃ tu vismṛtacchadmā chinnatantrīm api kṣaṇam | [BKŚS, 17 23.1]
śrutivāsitakarṇatvān mṛdu vīṇām avādayam | [BKŚS, 17 23.2]
atha visphāritair netrair utkarṇā dattakādayaḥ | [BKŚS, 17 24.1]
kim etad iti jalpanto mām aikṣanta savismayāḥ | [BKŚS, 17 24.2]
bhūtikas tu bhayakrodhalajjāvismayaniṣprabhaḥ | [BKŚS, 17 25.1]
kākatālīyam ity uktvā gata eva sadakṣiṇaḥ | [BKŚS, 17 25.2]
evaṃ ca divasaṃ nītvā kṛtaprādoṣikāśanaḥ | [BKŚS, 17 26.1]
āvasaṃ śayanāvāsaṃ mālādhūpādhivāsitam | [BKŚS, 17 26.2]
haṃsapakṣāṃśukaprāyakomalāstaraṇāstṛtam | [BKŚS, 17 27.1]
bhāsvadvajraśilāpādam āseve śayanaṃ tataḥ | [BKŚS, 17 27.2]
rūpākṛṣṭajagannetre yuvatī sārabhūṣaṇe | [BKŚS, 17 28.1]
rūpājīve śanaiḥ pādau samavāhayatāṃ mama | [BKŚS, 17 28.2]
sahajāhāryamādhuryaramaṇīyatarākṣaraiḥ | [BKŚS, 17 29.1]
vacobhiḥ kila te cittaṃ madīyaṃ hartum aicchatām | [BKŚS, 17 29.2]
vegavatyā vimuktaṃ ca pratibhānti sma tāni mām | [BKŚS, 17 30.1]
rāsabhīrasitānīva virasāni svakarṇayoḥ | [BKŚS, 17 30.2]
tāni cāśrotukāmena nidrāvyājaḥ kṛto mayā | [BKŚS, 17 31.1]
atha prasupta evāsmi nirāśe te ca jagmatuḥ | [BKŚS, 17 31.2]
ardhe yāte ca yāminyāḥ śvāsānumitacetane | [BKŚS, 17 32.1]
dṛṣṭatattva ivāvidyāṃ nidrām atyajam utkaṭām | [BKŚS, 17 32.2]
citrapaṭṭapidhānāyāṃ tiṣṭhantyāṃ nāgadantake | [BKŚS, 17 33.1]
vīṇādattakavīṇāyāṃ tato dṛṣṭiṃ nyapātayam | [BKŚS, 17 33.2]
mama tv āsīd avaśyaṃ māṃ netā śvas tatra dattakaḥ | [BKŚS, 17 34.1]
vīṇā ca vādanīyā syāc cirotsṛṣṭā ca sā mayā | [BKŚS, 17 34.2]
vidyā cārādhyamānāpi duḥkhena paricīyate | [BKŚS, 17 35.1]
bhaktyā mātuḥ sapatnīva nisargakuṭilā hi sā | [BKŚS, 17 35.2]
vīṇā saṃnihitā ceyaṃ velā ceyaṃ nirākulā | [BKŚS, 17 36.1]
jijñāse tāvad ity enāṃ vicāryāhaṃ gṛhītavān | [BKŚS, 17 36.2]
utkarṣann apakarṣaṃś ca kāścit kāścin manāṅ manāk | [BKŚS, 17 37.1]
vyavasthāpayituṃ tantrīḥ karaśākhābhir aspṛśam | [BKŚS, 17 37.2]
athāśṛṇavam ālāpān svasmād vāsagṛhād bahiḥ | [BKŚS, 17 38.1]
samudrasena godatta dhāva dhāva sakhe drutam | [BKŚS, 17 38.2]
vīṇādattakabhadrasya gṛheṣu kṛtakarmaṇaḥ | [BKŚS, 17 39.1]
sarasvatī bhagavatī vīṇāṃ sārayati svayam | [BKŚS, 17 39.2]
vīṇāyāḥ sāryamāṇāyāḥ svanasyodaya īdṛśaḥ | [BKŚS, 17 40.1]
samāptasāraṇāyās tu kīdṛṅ nāma bhaviṣyati | [BKŚS, 17 40.2]
tasmāt sarasvatīvīṇe dṛṣṭvā śrutvā ca saṃhate | [BKŚS, 17 41.1]
netraśrotrāṇi no yānti pavitrakaratām iti | [BKŚS, 17 41.2]
athāvalambayat tāṃ vīṇāṃ tvarayā nāgadantake | [BKŚS, 17 42.1]
prāvṛtya saśiraḥpādaṃ kāyaṃ nidrāṃ kilāgamam | [BKŚS, 17 42.2]
nāgarās tu nyavartanta jalpanto dīnacetasaḥ | [BKŚS, 17 43.1]
kathaṃ sarasvatī kṣudrair dṛśyate 'smadvidhair iti | [BKŚS, 17 43.2]
yāpitāyāṃ tu yāminyāṃ kṛtapūrvāhṇikakramam | [BKŚS, 17 44.1]
mām anulbaṇaveṣaṃ ca vanditvā dattako 'bravīt | [BKŚS, 17 44.2]
amī nāgarakāḥ prāptāś citrayānaprasādhanāḥ | [BKŚS, 17 45.1]
tad gandharvasamasyāyai yuṣmābhir api gamyatām | [BKŚS, 17 45.2]
ājñāpayata yānaṃ ca kareṇuturagādikam | [BKŚS, 17 46.1]
yena vo rocate gantuṃ tena prasthīyatām iti | [BKŚS, 17 46.2]
mayoktaṃ gacchatu bhavān vāhanena yathāsukham | [BKŚS, 17 47.1]
ahaṃ tu pādacāreṇa gacchāmi śanakair iti | [BKŚS, 17 47.2]
athāsmadanurodhena māṃ purodhāya dattakaḥ | [BKŚS, 17 48.1]
prasthitaḥ pādacāreṇa sanāgarakamaṇḍalaḥ | [BKŚS, 17 48.2]
amantrayanta yāntaś ca kruddhā nāgarakā mithaḥ | [BKŚS, 17 49.1]
yakṣīkāmukarūpo 'yam anartho 'smān upāgataḥ | [BKŚS, 17 49.2]
vayam asya prasādena tyaktamaṇḍitavāhanāḥ | [BKŚS, 17 50.1]
āśādīrghāsu rathyāsu caraṇaiḥ saṃcarāmahe | [BKŚS, 17 50.2]
meror droṇīr ivākraman viśikhā vistṛtāyatāḥ | [BKŚS, 17 51.1]
apaśyaṃ veśmanāṃ mālās tasyaiva sirasām iva | [BKŚS, 17 51.2]
prāsādeṣu ca jalpantīr gavākṣapreritekṣaṇāḥ | [BKŚS, 17 52.1]
kokilāsubhagālāpāḥ śṛṇomi sma kulāṅganāḥ | [BKŚS, 17 52.2]
ayi māgadhi vaidehi malayāvati yāvani | [BKŚS, 17 53.1]
yakṣīkāmukam āyātuṃ sakhyaḥ paśyata dhāvata | [BKŚS, 17 53.2]
khalayā kila yakṣyāyam īrṣyāmuṣitacetasā | [BKŚS, 17 54.1]
ākāśāt pātitaḥ prāpto dattakena sujanmanā | [BKŚS, 17 54.2]
dhruvaṃ sā rākṣasī yakṣī yadi vā mṛttikāmayī | [BKŚS, 17 55.1]
kruddhayā mugdhayā vāpi yayā svārtho na cetitaḥ | [BKŚS, 17 55.2]
athavā sarvam evedam alīkaṃ pratibhāti mām | [BKŚS, 17 56.1]
kva yakṣīkāmikaḥ kvāyaṃ kāmaḥ kāmī rater iva | [BKŚS, 17 56.2]
iti nirdiśyamāno 'ham aṅgulībhir itas tataḥ | [BKŚS, 17 57.1]
nayanotpalamālābhir arcyamānaś ca yātavān | [BKŚS, 17 57.2]
atha nāgarakāḥ prāpan sudhāṃ gṛhapater gṛham | [BKŚS, 17 58.1]
aṅgaṃ gandharvadattāyās teṣām iva manorathāḥ | [BKŚS, 17 58.2]
maṇihāṭakadantādyair aṅgais tair eva kalpitam | [BKŚS, 17 59.1]
sphuraddivyaprabhāvāt tu na vidma kiṃmayair iti | [BKŚS, 17 59.2]
tataḥ prathamakakṣāyām apaśyaṃ saṃnidhāpitām | [BKŚS, 17 60.1]
āsanānāṃ catuḥṣaṣṭiṃ mahāpaṭṭorṇaveṣṭitam | [BKŚS, 17 60.2]
teṣu nāgarakaḥ kaścit kāṃścid āha sma sasmitam | [BKŚS, 17 61.1]
aho mahākhalīkāro yakṣīkāmukam āgataḥ | [BKŚS, 17 61.2]
sānudāsābhyanujñātāḥ suhṛdo dattakādayaḥ | [BKŚS, 17 62.1]
samāyātāś catuḥṣaṣṭis tāvanty evāsanāny api | [BKŚS, 17 62.2]
yakṣīkāmukam ālokya pañcaṣaṣṭam anāsanam | [BKŚS, 17 63.1]
yat satyaṃ lajjito 'smīti tataś coktam ṛjur bhavān | [BKŚS, 17 63.2]
āyatto dattako yasya saputrapaśubāndhavaḥ | [BKŚS, 17 64.1]
tena gandharvadattāpi sulabhā kim utāsanam | [BKŚS, 17 64.2]
pañcaṣaṣṭam adṛṣṭvā tu nikṣiptaṃ tatra dattakaḥ | [BKŚS, 17 65.1]
dattavān svayam ākṛṣya mahyam ātmīyam āsanam | [BKŚS, 17 65.2]
te 'pi nāgarakāḥ śeṣāḥ sthite tiṣṭhati dattake | [BKŚS, 17 66.1]
tiṣṭhanti sma sthitā eva bhṛtakā iva bhartari | [BKŚS, 17 66.2]
athānyad āsanaṃ dattaṃ dattakāyojjvalaprabham | [BKŚS, 17 67.1]
sa tad adhyāsta śeṣāś ca yathāsanam upāviśan | [BKŚS, 17 67.2]
tatas triṃśacchataṃ tasmād gaṇikānāṃ vinirgatam | [BKŚS, 17 68.1]
gṛhād asurakanyānāṃ mahāsurapurād iva | [BKŚS, 17 68.2]
āttaśṛṅgārabhṛṅgārā kācid āvarjayaj jalam | [BKŚS, 17 69.1]
tāsāṃ pratyekam ekaikā teṣāṃ pādān adhāvata | [BKŚS, 17 69.2]
madīyas tu yayā pādaḥ pāṇibhyām avalambitaḥ | [BKŚS, 17 70.1]
tayā svedajalenaiva dhautaḥ ślathaśarīrayā | [BKŚS, 17 70.2]
āvarjitavatī yā ca jalaṃ lulitalocanā | [BKŚS, 17 71.1]
visrastahastayā hastād bhṛṅgāraḥ pātitas tayā | [BKŚS, 17 71.2]
praviśan dhautapādaś ca śṛṇomi sma prajalpitāḥ | [BKŚS, 17 72.1]
prāṃśuprākāragarbhasthāḥ śrutihārigiraḥ striyaḥ | [BKŚS, 17 72.2]
anartho 'yam upanyastaḥ sānudāsena dāruṇaḥ | [BKŚS, 17 73.1]
śulkaṃ gandharvadattāyā vīṇāvādananāmakam | [BKŚS, 17 73.2]
yadi rūpam upanyasyec chulkaṃ gṛhapatis tataḥ | [BKŚS, 17 74.1]
na yakṣīkāmukād anyaṃ prāpnuyād bhartṛdārikā | [BKŚS, 17 74.2]
vīṇāyāṃ tu prayuktāyāṃ bhagno 'yaṃ no manorathaḥ | [BKŚS, 17 75.1]
hyo yasmād bhūtikenāsya nāradīyaṃ kṛtaṃ kila | [BKŚS, 17 75.2]
idaṃ tāvan mahad duḥkhaṃ yad yakṣīkāmuko 'nayā | [BKŚS, 17 76.1]
ayaṃ nāsulabhībhūtaḥ śulkadoṣān na labhyate | [BKŚS, 17 76.2]
idaṃ tu duḥsahataraṃ yad imāṃ bakulāvalīm | [BKŚS, 17 77.1]
anātmajño balāt ko 'pi gale tāṃ lambayiṣyati | [BKŚS, 17 77.2]
vīṇāvādanaśulkeyaṃ sābhiyogāś ca nāgarāḥ | [BKŚS, 17 78.1]
prajāpatiś ca durlagnaḥ sarvathā śivam astv iti | [BKŚS, 17 78.2]
atha niṣkampakālindī salilasvacchakuṭṭimām | [BKŚS, 17 79.1]
jvalanmaṇiśilāstambhāṃ viśālāṃ prāviśaṃ sabhām | [BKŚS, 17 79.2]
sabhā nāgarakaiḥ sābhād bhinnaprabhavibhūṣaṇaiḥ | [BKŚS, 17 80.1]
upatyakāsthalī meroḥ phullaiḥ kalpadrumair iva | [BKŚS, 17 80.2]
atha haṃsa ivotsārya nalinīdalamaṇḍalam | [BKŚS, 17 81.1]
nirgataḥ kañcukī prerya tiraskariṇikāmbaram | [BKŚS, 17 81.2]
sa nāgarakasaṃghātam avocad vinayānataḥ | [BKŚS, 17 82.1]
vijñāpayati vaḥ śreṣṭhī svāgataṃ guṇarāgiṇām | [BKŚS, 17 82.2]
bhavadbhir varṇasampannair antaḥsārair idaṃ gṛham | [BKŚS, 17 83.1]
śātakumbhamayaiḥ pūtaṃ gaṅgāmbhaḥkalaśair iva | [BKŚS, 17 83.2]
yadi sarve samāyātā yāto vāgamanaśramaḥ | [BKŚS, 17 84.1]
tato gandharvadattāyai nirdeśo dīyatām iti | [BKŚS, 17 84.2]
te parasparam ālokya vidrāṇavadanaprabhāḥ | [BKŚS, 17 85.1]
hrītāḥ sadiśam ākāśam apaśyan proṣitottarāḥ | [BKŚS, 17 85.2]
tataḥ kañcukinā vaktraṃ kṣaṇād dīnatayā kṛtam | [BKŚS, 17 86.1]
samare kātarasyeva sannacakṣuḥkapolakam | [BKŚS, 17 86.2]
pratyekaṃ ca mukhāny eṣām avalokya ciraṃ ciram | [BKŚS, 17 87.1]
sa yadā yātum ārabdhas tadāhūya mayoditaḥ | [BKŚS, 17 87.2]
samāptapratikarmā vā kalyā vā yadi sā tataḥ | [BKŚS, 17 88.1]
āgacchatu kim adyāpi dṛṣṭair nāgarakair iti | [BKŚS, 17 88.2]
etāvataiva dattasya tat tādṛṅmlānam ānanam | [BKŚS, 17 89.1]
jātam ucchvasitaṃ svinnakapolasthalapīvaram | [BKŚS, 17 89.2]
alapat sānudāsasya prītaḥ parijanas tataḥ | [BKŚS, 17 90.1]
yakṣīkāmuka vandyo 'si sarvathā śobhitaṃ tvayā | [BKŚS, 17 90.2]
vāṅmātreṇāpi bhavataś cirād ucchvasitā vayam | [BKŚS, 17 91.1]
avagrahe hi jīmūto visphūrjann api śobhate | [BKŚS, 17 91.2]
tad evaṃ yādṛśaṃ rūpaṃ yādṛśī cātidhīratā | [BKŚS, 17 92.1]
tādṛśaṃ yadi vijñānaṃ bhavet kiṃ na bhaved iti | [BKŚS, 17 92.2]
eko nāgarakaś caikam avocad darśitasmitaḥ | [BKŚS, 17 93.1]
uddāmitamukhā loke sukhaṃ jīvanti nistrapāḥ | [BKŚS, 17 93.2]
ko hi vedajaḍaṃ muktvā chāndasaṃ chāttram atrapam | [BKŚS, 17 94.1]
madhye mahāmanuṣyāṇām evam uddāmayen mukham | [BKŚS, 17 94.2]
yakṣīkāmukaśabdo 'pi śabda evāsya kevalam | [BKŚS, 17 95.1]
kva ca priyaguṇā yakṣī guṇarddhiḥ kva cedṛśaḥ | [BKŚS, 17 95.2]
yat kiṃcid api bālānāṃ cetastoṣāya kalpate | [BKŚS, 17 96.1]
utkaṭena hi nāmnāpi prāyas tuṣyanti ḍiṇḍikāḥ | [BKŚS, 17 96.2]
śrutvedam itareṇoktaṃ mā sma nindad bhavān imam | [BKŚS, 17 97.1]
ko jānāti manuṣyāṇāṃ caritaṃ gūḍhacāriṇām | [BKŚS, 17 97.2]
yakṣīkāntaḥ prakṛṣṭena dhārṣṭyenājñāpayann api | [BKŚS, 17 98.1]
yathā paricitaśrīkas tathā māṃ prati śobhate | [BKŚS, 17 98.2]
tato javanikāṃ prerya kanyā kañcukibhir vṛtā | [BKŚS, 17 99.1]
devī gandharvadattāgād abhibhūtasabhāprabhā | [BKŚS, 17 99.2]
kathayāmi kathaṃ rūpaṃ tasyāḥ saṃkṣiptam ucyate | [BKŚS, 17 100.1]
pravrajyām āsthitā nūnam idānīm apsarogaṇāḥ | [BKŚS, 17 100.2]
kalpitaṃ ca sabhāmadhye padmarāgaśilāmayam | [BKŚS, 17 101.1]
candralekheva saṃdhyābhram adhyāsta caturantakam | [BKŚS, 17 101.2]
tejaso 'bhibhavāt tasyāḥ saṃkucanti sma nāgarāḥ | [BKŚS, 17 102.1]
bālāyāḥ śaśilekhāyāḥ puṇḍarīkākarā iva | [BKŚS, 17 102.2]
sātha prajñāvacaḥśūnyāṃ rūpamātrakaśālinīm | [BKŚS, 17 103.1]
paribhūtavatī goṣṭhīṃ sabhāstambhāvalīm iva | [BKŚS, 17 103.2]
atha dakṣiṇam utkṣipya karaṃ kañcukinoditam | [BKŚS, 17 104.1]
śrūyatāṃ śreṣṭhino vākyaṃ bho nāgarakakuñjarāḥ | [BKŚS, 17 104.2]
āste gandharvadatteyam iyaṃ vīṇā ca sāritā | [BKŚS, 17 105.1]
yo vo vādayituṃ śaktaḥ sa kiṃ tiṣṭhati ḍhaukatām | [BKŚS, 17 105.2]
aśeṣair na ca kartavyā paripāṭir apārthikā | [BKŚS, 17 106.1]
sā hi yuṣmākam asyāś ca lajjākhedaprayojanā | [BKŚS, 17 106.2]
tataḥ svayaṃ bhavadbhiś ca yasmin vo bhāvanāhitā | [BKŚS, 17 107.1]
yuṣmān ātmānam etāṃ ca sa kleśān mocayatv iti | [BKŚS, 17 107.2]
atha nāgarakāḥ sarve vīṇādattakam abruvan | [BKŚS, 17 108.1]
tvaṃ naḥ pūjyaḥ pravīṇaś ca tasmād utthīyatām iti | [BKŚS, 17 108.2]
sa yadā kampitaśirā necchati sma tadāparaḥ | [BKŚS, 17 109.1]
saṃbhāvitatamas teṣāṃ gatvā vīṇām avādayat | [BKŚS, 17 109.2]
tasmin doṣair asaṃkīrṇān guṇān madhuratottarān | [BKŚS, 17 110.1]
sampādayati śabdo 'bhūd uccakaiḥ sādhu sādhv iti | [BKŚS, 17 110.2]
tato gandharvadattāyāṃ pragītāyām abhūn mama | [BKŚS, 17 111.1]
are jñātaṃ mayedānīṃ tenaivāmī vṛthāśramāḥ | [BKŚS, 17 111.2]
purā vāmanarūpeṇa baliṃ chalayatā kila | [BKŚS, 17 112.1]
tripiṣṭapaṃ tribhiḥ krāntaṃ vikramaiś cakrapāṇinā | [BKŚS, 17 112.2]
taṃ ca viśvāvasur nāma gandharvagaṇasevitaḥ | [BKŚS, 17 113.1]
krāmantaṃ gaganaṃ vegāt triś cakāra pradakṣiṇam | [BKŚS, 17 113.2]
tena ca svayam utpādya stuvatā garuḍadhvajam | [BKŚS, 17 114.1]
nārāyaṇastutiṃ nāma gītaṃ gītakam adbhutam | [BKŚS, 17 114.2]
nāradena tataḥ prāptaṃ nāradād vṛtraśatruṇā | [BKŚS, 17 115.1]
arjunena tatas tasmād virāṭasutayā kila | [BKŚS, 17 115.2]
parīkṣit prāpnuyān mātus tato 'pi janamejayaḥ | [BKŚS, 17 116.1]
iti kramāgataṃ tātas tātād āgamitaṃ mayā | [BKŚS, 17 116.2]
gāndhāragrāmasambaddhaṃ kva gāndhāraḥ kva mānuṣāḥ | [BKŚS, 17 117.1]
svargān nānyatra gāndhāra ity āhur nāradādayaḥ | [BKŚS, 17 117.2]
tena yo 'yaṃ na jānāti na ced abhyupagacchati | [BKŚS, 17 118.1]
tad asaṃpādayann eva jāyate doṣavān asau | [BKŚS, 17 118.2]
ahaṃ punar idaṃ jānan sadyaḥ pariṇamatphalam | [BKŚS, 17 119.1]
puro nāgarakāṇāṃ ca yathāsāmarthyam utsahe | [BKŚS, 17 119.2]
mayi saṃkalpayaty evam asau nāgarakarṣabhaḥ | [BKŚS, 17 120.1]
smayamāno vilakṣyatvāt svam evābhajatāsanam | [BKŚS, 17 120.2]
tataḥ pratihate tasmin suhṛdmaṇḍalamaṇḍane | [BKŚS, 17 121.1]
raṅgo bhaṅgam agṛhṇāt sa nigṛhyajyeṣṭhamallavat | [BKŚS, 17 121.2]
atha māṃ janitotsāham uttiṣṭhāsantam āsanāt | [BKŚS, 17 122.1]
dṛṣṭvā saṃbhāvitājñānaṃ lajjayāgrāhi dattakaḥ | [BKŚS, 17 122.2]
anyena ca nimittena calito 'haṃ kilāsanāt | [BKŚS, 17 123.1]
tenoktaṃ saṃkaṭāsthānād anyatra sthīyatām iti | [BKŚS, 17 123.2]
tatas tam uktavān asmi kim idaṃ na tvayā śrutam | [BKŚS, 17 124.1]
pathā sakṛt pravṛttāyāḥ kiṃ karoty avaguṇṭhanam | [BKŚS, 17 124.2]
praviṣṭo 'haṃ suhṛdgoṣṭhīṃ yathaiva baṭucāpalāt | [BKŚS, 17 125.1]
tathā gandharvadattāpi dhṛṣṭam ājñāpitā mayā | [BKŚS, 17 125.2]
tad asyā baṭuvidyāyāḥ prāntam aprāpya mādṛśaḥ | [BKŚS, 17 126.1]
hā kaṣṭaṃ vañcito 'smīti paścāt tāpena khedyate | [BKŚS, 17 126.2]
yatra cāmī na lajjante salajjāḥ suhṛdas tava | [BKŚS, 17 127.1]
tatra nirlajjatāślāghī lajjayaiva hi lajjate | [BKŚS, 17 127.2]
samarthayati mayy evaṃ dattako 'pi niruttaraḥ | [BKŚS, 17 128.1]
aho sāhasam ity uktvā tūṣṇīṃbhāvam upeyivān | [BKŚS, 17 128.2]
aham apy āsanaṃ tyaktvā tiryak paśyati dattake | [BKŚS, 17 129.1]
pārśve gandharvadattāyā dattam āsanam āsthitaḥ | [BKŚS, 17 129.2]
atha kañcukinānītāṃ vīṇāṃ dṛṣṭvāham uktavān | [BKŚS, 17 130.1]
aparānīyatām ārya naitāṃ spṛśati mādṛśaḥ | [BKŚS, 17 130.2]
udaraṃ dṛṣṭam etasyā lūtātantunirantaram | [BKŚS, 17 131.1]
jaḍatāṃ gamitā yena paṭutantrīparaṃparā | [BKŚS, 17 131.2]
smitadarśitadantāgrair anyataḥ kṣiptadṛṣṭibhiḥ | [BKŚS, 17 132.1]
mām ālokya tathābhūtam uktaṃ nāgarakair iti | [BKŚS, 17 132.2]
brāhmaṇaḥ pūjyatām eṣa nirlajjāgrapatākayā | [BKŚS, 17 133.1]
yena sāhasam ārabdhaṃ svaguṇākhyāpanopamam | [BKŚS, 17 133.2]
tantrīkiṇakaṭhorāgrā viśīrṇakarajātatāḥ | [BKŚS, 17 134.1]
karaśākhāś ca no jātā na ca saṃbhāvanedṛśī | [BKŚS, 17 134.2]
ayaṃ tu komalāgrābhis tantrīr aṅgulibhiḥ spṛśan | [BKŚS, 17 135.1]
kadā vādayitā vīṇāṃ vedavedāṅgapāragaḥ | [BKŚS, 17 135.2]
sarvathāyam abhiprāyo mayaitasyopalakṣitaḥ | [BKŚS, 17 136.1]
prītim utpādayiṣyāmi tāval locanayor iti | [BKŚS, 17 136.2]
yāvad utsāryate vīṇā yāvac cānīyate 'parā | [BKŚS, 17 137.1]
tāvad gandharvadattāyā rūpaṃ paśyāmy avāritaḥ | [BKŚS, 17 137.2]
rathyācatvarayātrāsu vakṣyāmi janasaṃnidhau | [BKŚS, 17 138.1]
īdṛśī tādṛśī dṛṣṭā rūpiṇī yuvatir mayā | [BKŚS, 17 138.2]
lūtātantutataṃ cāyaṃ vīṇākarparam āha yat | [BKŚS, 17 139.1]
kiṃ tat satyaṃ mṛṣety etad devair vijñāyatām iti | [BKŚS, 17 139.2]
udveṣṭite ca tat tasmin dṛṣṭaṃ veṣṭanacarmaṇi | [BKŚS, 17 140.1]
tantucakraṃ bhayodbhrāntalūtāmaṇḍalasaṃkulam | [BKŚS, 17 140.2]
atha gandharvadattāyā jātam aṅgaṃ nirīkṣya mām | [BKŚS, 17 141.1]
vepathusvedaromāñcalajjāvidhuram ākulam | [BKŚS, 17 141.2]
aparāpi mayā vīṇā samāsphālya paṭukvaṇā | [BKŚS, 17 142.1]
keśadūṣitatantrīkā prathameva vivarjitā | [BKŚS, 17 142.2]
sānudāsas tato vīṇāṃ sugandhikusumārcitām | [BKŚS, 17 143.1]
kacchapākāraphalakām ādāya svayam āgataḥ | [BKŚS, 17 143.2]
māṃ ca pradakṣiṇīkṛtya savikāratanūruhaḥ | [BKŚS, 17 144.1]
gandharvadattām iva tām adadāt subhagasvanām | [BKŚS, 17 144.2]
mayā tu dhautapādena vīṇāṃ kṛtvā pradakṣiṇām | [BKŚS, 17 145.1]
abhuktāmbarasaṃvītaṃ pīṭhapṛṣṭham adhiṣṭhitam | [BKŚS, 17 145.2]
manāk saṃspṛṣṭamātrāś ca karaśākhāmukhaiḥ svayam | [BKŚS, 17 146.1]
tantrībandhā yathāsthānam asaran dhaivatādikam | [BKŚS, 17 146.2]
tatas tantrīṣu gāndhāre jṛmbhamānāsu mantharam | [BKŚS, 17 147.1]
gandharvadattām avadaṃ bhīru saṃgīyatām iti | [BKŚS, 17 147.2]
sā pragalbhāpi gāndhāram ākarṇyāmaragocaram | [BKŚS, 17 148.1]
tathā ca dhṛṣṭam ādiṣṭā bālāśālīnatāṃ gatā | [BKŚS, 17 148.2]
tāṃ ca pravartayan bhītāṃ trapājanitamūkatām | [BKŚS, 17 149.1]
tad eva gītakaṃ divyam ahaṃ mandam avādayam | [BKŚS, 17 149.2]
hṛte tasyās trapāsenau saṃdarśitapathā yathā | [BKŚS, 17 150.1]
lokaṃ pāvayituṃ puṇyā prāvartata sarasvatī | [BKŚS, 17 150.2]
vṛttibhir dakṣiṇādyābhis tad gītaṃ gītakaṃ tayā | [BKŚS, 17 151.1]
upary upari pāṇyantaiḥ pāṇibhir yojitaṃ mayā | [BKŚS, 17 151.2]
āsīd idaṃ tamobhūtam aprajñātam alakṣaṇam | [BKŚS, 17 152.1]
tadgītamātraviṣayaśrotramātrajagat tadā | [BKŚS, 17 152.2]
sabhāyāṃ gāḍhamūrcchāyāṃ mṛdu tad gītavādinam | [BKŚS, 17 153.1]
paṭubhir dundubhidhvānair abhibhūtaṃ vimāninām | [BKŚS, 17 153.2]
patitāsu saratnāsu divaḥ kusumavṛṣṭiṣu | [BKŚS, 17 154.1]
kañcukī cetanāprāptān abhāṣata sabhāsadaḥ | [BKŚS, 17 154.2]
bho bho nirmatsarāḥ santaḥ satyam ākhyāta sādhavaḥ | [BKŚS, 17 155.1]
gītaṃ yad anayānena kiṃ tat saṃvāditaṃ na hi | [BKŚS, 17 155.2]
athodyamitahastais taiḥ samastair uktam uccakaiḥ | [BKŚS, 17 156.1]
dharmyaśulkārjitām eṣa kanyakāṃ labhatām iti | [BKŚS, 17 156.2]
tiraskariṇikāṃ nītvā tataḥ kañcukināntarā | [BKŚS, 17 157.1]
bahiṣkṛtā nāgarakā nāstikās tridivād iva | [BKŚS, 17 157.2]
nirgacchanti hatacchāyās te khaṇḍitamanorathāḥ | [BKŚS, 17 158.1]
svabhyastaguṇavaiphalyaṃ guṇinaḥ kān na tāpayet | [BKŚS, 17 158.2]
savīṇādattako 'haṃ tu śreṣṭhinābhyantarīkṛtaḥ | [BKŚS, 17 159.1]
parīkṣya bahuśo rājñā sacivo guṇavān iva | [BKŚS, 17 159.2]
abhāṣata ca nirgacchaṃs teṣu nāgarakarṣabhaḥ | [BKŚS, 17 160.1]
yakṣīkāmuka devas tvam amānuṣaparākramaḥ | [BKŚS, 17 160.2]
vayaṃ gandharvadattā ca sānudāsaś ca sānugaḥ | [BKŚS, 17 161.1]
kṛcchrām āpadam āpannā līlayaiva tvayoddhṛtāḥ | [BKŚS, 17 161.2]
kāśmaryaḥ khadirāḥ śākāś campakāś ca saveṇavaḥ | [BKŚS, 17 162.1]
ātodyāṅgārtham utkhātāḥ prarohantu yathā purā | [BKŚS, 17 162.2]
agnihotrāṇi hūyantāṃ dvijāḥ saṃdhyām upāsatām | [BKŚS, 17 163.1]
kumāryaḥ pariṇīyantāṃ prasūyantāṃ kulastriyaḥ | [BKŚS, 17 163.2]
parivrājakanirgranthabhikṣupāśupatādayaḥ | [BKŚS, 17 164.1]
guruvaktrābhisaṃkrāntān svasiddhāntān adhīyatām | [BKŚS, 17 164.2]
śāntavīṇopasargatvāt sakīranagarāḥ sukham | [BKŚS, 17 165.1]
sacampāmagadhāś cāṅgāḥ svasthāṅgāḥ śeratām iti | [BKŚS, 17 165.2]
tato gṛhapatir dīnaḥ prārthanābhaṅgaśaṅkayā | [BKŚS, 17 166.1]
vīṇādattakam ālokya prāvocan nīcakaistarām | [BKŚS, 17 166.2]
praśastaṃ dinam adyaivaṃ tenāyaṃ pauruṣārjitaḥ | [BKŚS, 17 167.1]
ślāghyo gandharvadattāyāḥ karaḥ saṃskriyatām iti | [BKŚS, 17 167.2]
ahaṃ tu sābhilāṣo 'pi darśitālīkadhīr ataḥ | [BKŚS, 17 168.1]
avocaṃ smitasaṃkīrṇām anāsthāmantharāṃ giram | [BKŚS, 17 168.2]
dvijo 'haṃ merukailāsatulyāmalakulodbhavaḥ | [BKŚS, 17 169.1]
pariṇetuṃ na me yuktam asavarṇām imām iti | [BKŚS, 17 169.2]
athoktaṃ sānudāsena viśrabdhaṃ pariṇīyatām | [BKŚS, 17 170.1]
yuṣmākaṃ hi savarṇeyam utkṛṣṭā vā bhaved iti | [BKŚS, 17 170.2]
āsīc ca mama kiṃ mattaḥ kim unmattaḥ kim ārjavaḥ | [BKŚS, 17 171.1]
ayaṃ yasmād asaṃbaddham abuddhir iva bhāṣate | [BKŚS, 17 171.2]
ahaṃ ceyaṃ ca yady asya brāhmaṇāv iti niścayaḥ | [BKŚS, 17 172.1]
tato mat katham utkṛṣṭā brāhmaṇī brāhmaṇād iyam | [BKŚS, 17 172.2]
atha imāṃ brāhmaṇīm eṣa manyate kṣatriyaṃ tu mām | [BKŚS, 17 173.1]
tathā sati kathāpy eṣā kriyamāṇā virudhyate | [BKŚS, 17 173.2]
kiṃ tu saṃbhāvyate nāyam asaṃbaddhaṃ prabhāṣitum | [BKŚS, 17 174.1]
yena dharmārthaśāstrārthakṣuṇṇadhīr iva bhāṣate | [BKŚS, 17 174.2]
agrajo 'varajāṃ bhāryāṃ svīkurvan na praduṣyati | [BKŚS, 17 175.1]
te ca svā caiva nṛpater ity uktaṃ manunā yataḥ | [BKŚS, 17 175.2]
pratyākhyānaṃ ca nitarām iyaṃ nārhati ninditam | [BKŚS, 17 176.1]
yasmād akhaṇḍitājñena dāpitā guruṇaiva me | [BKŚS, 17 176.2]
yad ahaṃ grāhitas tena vijñānam atimānuṣam | [BKŚS, 17 177.1]
dāpitā yena tenaiva tena tenaiva dāpitā | [BKŚS, 17 177.2]
na cāvaśyaparigrāhyā kumārī ciram arhati | [BKŚS, 17 178.1]
sābhilāṣā viśeṣeṇa pratyākhyānakadarthanām | [BKŚS, 17 178.2]
tasmād alaṃ mamānena nirbandheneti niścitam | [BKŚS, 17 179.1]
arthitāṃ sānudāsasya tatheti samamānayam | [BKŚS, 17 179.2]
atha vaiśravaṇasyeva sūnorākhaṇḍalātmajaḥ | [BKŚS, 17 180.1]
karaṃ gandharvadattāyāḥ sasaṃskāram upādade | [BKŚS, 17 180.2]
mandaṃ pādatalena tālam anayā yat kuṭṭayantyāciraṃ gītaṃ mām abhi visphuratkuharitaṃ tāraiḥ subhugnabhruvā | [BKŚS, 17 181.1]
tenaiva pratanūkṛtām apaharann asyāḥ krameṇa trapāṃ nirvāṇān mahatāntareṇa subhagaṃ saṃsāram ajñāsiṣam | [BKŚS, 17 181.2]
{BKŚS, 18}
gandharvadattayā sārdhaṃ divasān dattakena ca | [BKŚS, 18 1.1]
yathā rativasantābhyāṃ smaraḥ sukham ayāpayam | [BKŚS, 18 1.2]
atha gandharvadattāyāṃ gatāyāṃ vandituṃ gurūn | [BKŚS, 18 2.1]
sānudāso namaskṛtya vadati sma kṛtāsanaḥ | [BKŚS, 18 2.2]
yuṣmākaṃ hi savarṇeyam utkṛṣṭā veti yan mayā | [BKŚS, 18 3.1]
yūyaṃ vijñāpitāḥ pūrvaṃ tad etad avadhīyatām | [BKŚS, 18 3.2]
āsīd ihaiva campāyāṃ mitravarmeti vāṇijaḥ | [BKŚS, 18 4.1]
nāmitro nāpi madhyasthaḥ sādhor yasyābhavad bhuvi | [BKŚS, 18 4.2]
tasya mitravatī nāma nāmnā susadṛśī priyā | [BKŚS, 18 5.1]
bhāryā maitrīva sādhor yā śatror api hitaiṣiṇī | [BKŚS, 18 5.2]
tayor guṇavatoḥ putraṃ guṇavantam avindatoḥ | [BKŚS, 18 6.1]
aputrān ātmanaḥ paurāḥ saputrān api menire | [BKŚS, 18 6.2]
ekadā piṇḍapātāya sānur nāma digambaraḥ | [BKŚS, 18 7.1]
trirātrakṣapaṇakṣamo vardhamāna ivāgataḥ | [BKŚS, 18 7.2]
daṃpatibhyām asau tābhyāṃ krītābhyāṃ prīṇitas tathā | [BKŚS, 18 8.1]
apṛṣṭo 'pi yathācaṣṭa dharmān ṛṣabhabhāṣitān | [BKŚS, 18 8.2]
praśnādigranthasārajñaś cittaṃ buddhvā tayor asau | [BKŚS, 18 9.1]
ādideśa sphuṭadeśo bhāvinaṃ guṇinaṃ sutam | [BKŚS, 18 9.2]
yaś ca putras tayor jātas tasya nāmākarot pitā | [BKŚS, 18 10.1]
ādiṣṭaḥ sānunā yat tat sānudāso bhavatv iti | [BKŚS, 18 10.2]
ekaputro 'py asau pitrā durlabhatvāc ca vallabhaḥ | [BKŚS, 18 11.1]
vidyāḥ śikṣayatā nīto bālalīlānabhijñātām | [BKŚS, 18 11.2]
upādhyāyaiś ca sotsāhair vinītaḥ sa tathā yathā | [BKŚS, 18 12.1]
svadārān eva savrīḍaḥ paradārān amanyata | [BKŚS, 18 12.2]
tenātivinayenāsya lokabāhyena pārthivaḥ | [BKŚS, 18 13.1]
pitarau suhṛdo dārā na kaścin nākulīkṛtaḥ | [BKŚS, 18 13.2]
ādiṣṭaḥ sānunā yo 'sau tayoḥ putraḥ suvṛttayoḥ | [BKŚS, 18 14.1]
aham eva sa vo dāsaḥ sānudāsas tathāguṇaḥ | [BKŚS, 18 14.2]
mama tu dhruvako nāma dhruvamaitrīsukhaḥ sakhā | [BKŚS, 18 15.1]
sa ca mām abravīn mitra kriyatāṃ tad bravīmi yat | [BKŚS, 18 15.2]
udyānanalinīkūle sadārāḥ suhṛdas tava | [BKŚS, 18 16.1]
anubhūtajalakrīḍāḥ khādanti ca pibanti ca | [BKŚS, 18 16.2]
bhavatāpi sadāreṇa tatra gatvā mayā saha | [BKŚS, 18 17.1]
sāphalyaṃ kriyatām adya rūpayauvanajanmanām | [BKŚS, 18 17.2]
dharmārthayoḥ phalaṃ yena sukham eva nirākṛtam | [BKŚS, 18 18.1]
viphalīkṛtadharmārthāt pāpakarmā kutas tataḥ | [BKŚS, 18 18.2]
janmāntarasukhaprāptyai yaś ca dharmaṃ niṣevate | [BKŚS, 18 19.1]
tyaktadṛṣṭasukhaḥ so 'pi vada ko nāma paṇḍitaḥ | [BKŚS, 18 19.2]
na cāpi svārthasiddhyarthaṃ mayā tvaṃ vipralabhyase | [BKŚS, 18 20.1]
tathā hi bhīmasenasya vākyam ākarṇyatāṃ yathā | [BKŚS, 18 20.2]
pratyupasthitakālasya sukhasya parivarjanam | [BKŚS, 18 21.1]
anāgatasukhāśā ca naiṣa buddhimatāṃ nayaḥ | [BKŚS, 18 21.2]
mayā tu sa vihasyoktas tuccha eva prayojane | [BKŚS, 18 22.1]
idaṃ saṃrambhagāmbhīryaṃ śaṅkām iva karoti saḥ | [BKŚS, 18 22.2]
yadi pītaṃ na vā pītaṃ svadārasahitair madhu | [BKŚS, 18 23.1]
lābhaḥ kas tatra hānir vā rāgo 'yam abhivāsitaḥ | [BKŚS, 18 23.2]
rāgāgniḥ prāṇināṃ prāyaḥ prakṛtyaiva pradīpyate | [BKŚS, 18 24.1]
tam indhayati yan mitra tatra kiṃ nāma pauruṣam | [BKŚS, 18 24.2]
yas taṃ viṣayasaṃkalpasarpirindhanam uddhatam | [BKŚS, 18 25.1]
vairāgyavacanāmbhobhir nirvāpayati sa kṣamaḥ | [BKŚS, 18 25.2]
phalaṃ yadi ca dharmasya sukham īdṛśam iṣyate | [BKŚS, 18 26.1]
dharmasyābhavanirbhūyāt tatphalasya sukhasya ca | [BKŚS, 18 26.2]
yāṃ yathāsukham āsīnām aśnantīṃ ca striyaṃ prati | [BKŚS, 18 27.1]
nekṣyate pratiṣedhāt sā katham evaṃ viḍambyate | [BKŚS, 18 27.2]
goṣṭhīmaṇḍalamadhyasthā madopahatacetanā | [BKŚS, 18 28.1]
viṣamūrcchāparīteva bhartur bhāryā viḍambanā | [BKŚS, 18 28.2]
athavā gacchatu bhavān yathāsukham ahaṃ punaḥ | [BKŚS, 18 29.1]
na yāsyāmi na dhāsyāmi dāraiḥ saha sabhām iti | [BKŚS, 18 29.2]
sa tataḥ sthirasaṃkalpaṃ māṃ dṛṣṭvā pratyavasthitam | [BKŚS, 18 30.1]
haste sasmitam ālambya saviṣāda ivāvadat | [BKŚS, 18 30.2]
suhṛdām agrataḥ kṛtvā pratijñām aham āgataḥ | [BKŚS, 18 31.1]
sānudāso 'yam ānītaḥ sadāro dṛśyatām iti | [BKŚS, 18 31.2]
tenopahasitasyoccaiḥ suhṛdbhir vadanaṃ mama | [BKŚS, 18 32.1]
pratijñākhaṇḍanamlānaṃ kathaṃ śakṣyasi vīkṣitum | [BKŚS, 18 32.2]
tat prasīdāsatāṃ nāma dārā yadi virudhyate | [BKŚS, 18 33.1]
tvayaikena pratijñāyāḥ sāphalyam upapādyatām | [BKŚS, 18 33.2]
sadoṣaṃ yadi pānaṃ ca svayaṃ mā sma pibas tataḥ | [BKŚS, 18 34.1]
suhṛdaḥ pibataḥ paśya sadāratanayān iti | [BKŚS, 18 34.2]
tatas tatsahito gatvā puropavanapadminīm | [BKŚS, 18 35.1]
tāṃ tadā dṛṣṭavān asmi sakalatrāṃ suhṛtsabhām | [BKŚS, 18 35.2]
ninditendrāyudhacchāyaiḥ kusumābharaṇāmbaraiḥ | [BKŚS, 18 36.1]
kṣiptāmbhaḥpadminīchāyāṃ sthalīkamalinīm iva | [BKŚS, 18 36.2]
tataḥ samañjarījālair mādhavīcūtapallavaiḥ | [BKŚS, 18 37.1]
kalpitaṃ dhruvako mahyam uccam āharad āsanam | [BKŚS, 18 37.2]
apaśyaṃ tatra cāsīnaḥ suhṛdaḥ pāyitapriyān | [BKŚS, 18 38.1]
pibataś ca madhu prītapriyākaratalārpitam | [BKŚS, 18 38.2]
kvacid vasantarāgaṃ ca veṇutantrīrutānvitam | [BKŚS, 18 39.1]
gīyamānaṃ śṛṇomi sma rudantaś cālikokilāḥ | [BKŚS, 18 39.2]
hitvā kurabakāgrāṇi varṇasaṃsthānacāruṣu | [BKŚS, 18 40.1]
patitāḥ karṇikāreṣu lūnanāsā ivālinaḥ | [BKŚS, 18 40.2]
ā mūlaśikharaṃ phullās tilakāśokakiṃśukāḥ | [BKŚS, 18 41.1]
asārasya hi jāyante naṭasyātyutkaṭā rasāḥ | [BKŚS, 18 41.2]
atha kardamadigdhāṅgaḥ śaivalāvilaśāṭakaḥ | [BKŚS, 18 42.1]
utthitaḥ puruṣaḥ ko 'pi sarasaḥ sarasas tataḥ | [BKŚS, 18 42.2]
ādāya nalinīpatrapuṭaṃ kenāpi pūritam | [BKŚS, 18 43.1]
bhoḥ puṣkaramadhu prāptaṃ mayeti ca mudāvadat | [BKŚS, 18 43.2]
pratiṣiddhaḥ sa caikena mūrkha mā caṇḍam āraṭīḥ | [BKŚS, 18 44.1]
na puṣkaramadhu prāptaṃ tvayānartho 'yam arjitaḥ | [BKŚS, 18 44.2]
yadi tāvad idaṃ sarve pibanti suhṛdas tataḥ | [BKŚS, 18 45.1]
paramāṇupramāṇo 'pi bindur aṃśo na jāyate | [BKŚS, 18 45.2]
dīyate yadi vā rājñe durlabhaṃ pārthivair api | [BKŚS, 18 46.1]
aparaṃ so 'pi yāceta ratnagṛddhā hi pārthivāḥ | [BKŚS, 18 46.2]
taṃ ca karṇejapāḥ kecid vakṣyanti priyavādinaḥ | [BKŚS, 18 47.1]
rājann aparam apy asti tatra prāptam idaṃ yataḥ | [BKŚS, 18 47.2]
etāvad eva tatrāsīn nātiriktam iti bruvan | [BKŚS, 18 48.1]
abhāvam atiriktasya kenopāyena sādhayet | [BKŚS, 18 48.2]
iti protsāhitaḥ pāpair labdhāsvādaś ca pārthivaḥ | [BKŚS, 18 49.1]
haret sarvasvam asmākaṃ tasmāt tasmai na dīyate | [BKŚS, 18 49.2]
kiṃtu rasyatarāsvādaṃ na ca madyaṃ yatas tataḥ | [BKŚS, 18 50.1]
idaṃ puṣkaramadhv eṣa sānudāsaḥ pibatv iti | [BKŚS, 18 50.2]
durlabhatvāt tatas tasya suhṛdabhyarthanena ca | [BKŚS, 18 51.1]
na ca madyam iti śrutvā pītavān asmi tan madhu | [BKŚS, 18 51.2]
āsīc ca mama ko nāma ṣaṇṇām eṣa raso bhavet | [BKŚS, 18 52.1]
lakṣyate na hi sādṛśyam etasya madhurādibhiḥ | [BKŚS, 18 52.2]
na cāhaṃ ṣaḍbhir ārabdhaḥ saṃhatya madhurādibhiḥ | [BKŚS, 18 53.1]
sarvajñair api durjñānā yenāsminn ekaśo rasāḥ | [BKŚS, 18 53.2]
tena manyata evāyaṃ saptamaḥ suraso rasaḥ | [BKŚS, 18 54.1]
rasite 'mṛtam apy asmin gacched virasatām iti | [BKŚS, 18 54.2]
tatas tadrasagandhena tṛṣā ca gamitatrapaḥ | [BKŚS, 18 55.1]
bādhate māṃ pipāseti śanair dhruvakam abruvam | [BKŚS, 18 55.2]
tena dattaṃ tu tat pītvā svabhāvāpoḍhamānasaḥ | [BKŚS, 18 56.1]
tat puropavanaṃ vegāc cakravad bhramad abhramam | [BKŚS, 18 56.2]
tataś ca tāramadhuraṃ dīrghaveṇor ivoṣasi | [BKŚS, 18 57.1]
dīnamantharam aśrauṣaṃ pramadākranditadhvanim | [BKŚS, 18 57.2]
atha gatvā tam uddeśam apaśyaṃ mādhavīgṛhe | [BKŚS, 18 58.1]
striyaṃ sākṣād ivāsīnāṃ mādhavīvanadevatām | [BKŚS, 18 58.2]
ākhyāyikākathākāvyanāṭakeṣv api tādṛśī | [BKŚS, 18 59.1]
varṇyamānāpi nāsmābhiḥ kadācit pramadā śrutā | [BKŚS, 18 59.2]
tatas tām abravaṃ sāmnā bhadre yadi na duṣyati | [BKŚS, 18 60.1]
duḥkhasyāsya tato hetur mahyam ākhyāyatām iti | [BKŚS, 18 60.2]
tato ruditasaṃbhinnaṃ nīcakair uditaṃ tayā | [BKŚS, 18 61.1]
duḥsahasyāsya duḥkhasya nanu hetur bhavān iti | [BKŚS, 18 61.2]
lajjāprahvaśiraskena tato nīcair mayoditam | [BKŚS, 18 62.1]
yadīdaṃ matkṛtaṃ duḥkhaṃ bhīru mā tvaṃ rudas tataḥ | [BKŚS, 18 62.2]
yad anantam anantārghaṃ tan manye draviṇaṃ tṛṇam | [BKŚS, 18 63.1]
śarīrakam apīdaṃ me kvacid vyāpāryatām iti | [BKŚS, 18 63.2]
athāvocad asau smitvā harṣāśrukaluṣekṣaṇā | [BKŚS, 18 64.1]
anenaiva tvadīyena śarīreṇāham arthinī | [BKŚS, 18 64.2]
ahaṃ hi gaṅgadatteti yakṣakanyā nabhaścarī | [BKŚS, 18 65.1]
saṃkalpajanmanānalpaṃ saṃkalpaṃ kāritā tvayi | [BKŚS, 18 65.2]
tad ehi gṛham asmākaṃ satyaṃ mantrayase yadi | [BKŚS, 18 66.1]
śarīrasyāsya te tatra viniyogo bhavatv iti | [BKŚS, 18 66.2]
kṛṣyamāṇas tayā cāhaṃ pāṇāv ādāya mantharam | [BKŚS, 18 67.1]
asurāntaḥpurākāraṃ prāviśaṃ bhavaneśvaram | [BKŚS, 18 67.2]
tatrāpaśyaṃ striyaṃ gaurīṃ sitāsitaśiroruhām | [BKŚS, 18 68.1]
sthūlodaravalīlekhāṃ śuddhasūkṣmāmbarāvṛtām | [BKŚS, 18 68.2]
sā mām arghyeṇa saṃbhāvya mūrdhni cāghrāya sādaram | [BKŚS, 18 69.1]
abravīd adhvakhinno 'si putra viśramyatām iti | [BKŚS, 18 69.2]
ādṛtā cādiśat preṣyāḥ sānudāsaḥ pipāsitaḥ | [BKŚS, 18 70.1]
tat puṣkaramadhu svādu śīghram ānīyatām iti | [BKŚS, 18 70.2]
mama tv āsīd dhruvaṃ yakṣī gaṅgadattānyathā kutaḥ | [BKŚS, 18 71.1]
gṛhe puṣkaramadhv asyā duṣprāpaṃ mānuṣair iti | [BKŚS, 18 71.2]
gandhena puṣkaramadhu prabhaveṇādhivāsitam | [BKŚS, 18 72.1]
vasantakusumākīrṇaṃ prāviśaṃ vāsamandiram | [BKŚS, 18 72.2]
pītvā ca puṣkaramadhu prītayā sahitas tayā | [BKŚS, 18 73.1]
asyai pūrvapratijñātaṃ svaśarīram upāharam | [BKŚS, 18 73.2]
svaśarīrapradānena mahyaṃ pūrvopakāriṇe | [BKŚS, 18 74.1]
sāpi pratyupakārāya svaśarīraṃ nyavedayat | [BKŚS, 18 74.2]
āsīn me yan mayā dattvā śarīraṃ puṇyam arjitam | [BKŚS, 18 75.1]
tasya kanyāśarīrāptyā sadyaḥ pariṇataṃ phalam | [BKŚS, 18 75.2]
iti tatra ciraṃ sthitvā pṛcchāmi sma priyāṃ priye | [BKŚS, 18 76.1]
kim idānīṃ suhṛdgoṣṭhī karītīty atha sābravīt | [BKŚS, 18 76.2]
yadi te draṣṭum icchāsti mayaiva sahitas tataḥ | [BKŚS, 18 77.1]
gatvā paśya suhṛdgoṣṭhīṃ madātiśayavihvalām | [BKŚS, 18 77.2]
mayālambitahastaṃ tvāṃ na kaścid api paśyati | [BKŚS, 18 78.1]
tenādṛṣṭaḥ suhṛdgoṣṭhyā viśrabdhaḥ paśyatām iti | [BKŚS, 18 78.2]
gatvā tatas tad udyānaṃ gaṅgadattāvalambitaḥ | [BKŚS, 18 79.1]
paśyāmi sma suhṛdgoṣṭhīṃ smitavyāvartitānanām | [BKŚS, 18 79.2]
atha svābhāvikamukhaḥ suhṛt kaścid abhāṣata | [BKŚS, 18 80.1]
na dṛśyate sānudāsaḥ kva nu yāto bhaved iti | [BKŚS, 18 80.2]
apareṇoktam āścaryam adṛṣṭaṃ kiṃ na paśyasi | [BKŚS, 18 81.1]
sānudāsena duḥsādhyā sādhitā yakṣakanyakā | [BKŚS, 18 81.2]
yakṣyāvalambitaḥ pāṇāv adṛśyo dṛśyatām ayam | [BKŚS, 18 82.1]
sānudāsaḥ suhṛnmadhye vicaran puṇyavān iti | [BKŚS, 18 82.2]
gaṅgadattām athāvocam adṛśyo yady ahaṃ tataḥ | [BKŚS, 18 83.1]
bhadre katham anenoktam adṛśyo dṛśyatām iti | [BKŚS, 18 83.2]
tataḥ saṃrudhyamāno 'pi yatnena janasaṃsadā | [BKŚS, 18 84.1]
pravṛttaḥ sahasā hāsaḥ salilaugha ivolbaṇaḥ | [BKŚS, 18 84.2]
teṣām anyatamo nṛtyan satālahasitadhvaniḥ | [BKŚS, 18 85.1]
mām avocad adṛśyāya yakṣībhartre namo 'stu te | [BKŚS, 18 85.2]
kva puṣkaramadhu kvātra durlabhā yakṣakanyakā | [BKŚS, 18 86.1]
drākṣāmadhu tvayā pītaṃ sādhitā ca vilāsinī | [BKŚS, 18 86.2]
sarvathā duścikitso 'yaṃ bhavato vinayāmayaḥ | [BKŚS, 18 87.1]
suhṛdvaidyagaṇenādya kuśalena cikitsitaḥ | [BKŚS, 18 87.2]
sa bhavān gaṅgadattāyā gṛhaṃ yātu nirāmayaḥ | [BKŚS, 18 88.1]
suhṛdo 'pi kṛtasvārthāḥ sarve yāntu yathāyatham | [BKŚS, 18 88.2]
ahaṃ tu puṣkaramadhu chadmanā chalito 'pi taiḥ | [BKŚS, 18 89.1]
jñātakāntāsavasvādo na tebhyaḥ kupito 'bhavam | [BKŚS, 18 89.2]
āsīc ca mama te dhīrā ye svabhyastamadhupriyāḥ | [BKŚS, 18 90.1]
vidūṣitamadhusparśāḥ pravrajanti mumukṣavaḥ | [BKŚS, 18 90.2]
ahaṃ tu sakṛd āsvādya pramadāmadirārasam | [BKŚS, 18 91.1]
na prāṇimi vinā tasmād dhiṅ nikṛṣṭaṃ ca mām iti | [BKŚS, 18 91.2]
atha gacchati sma ravir astabhūdharaṃ vasitadrumān adhi śakuntapaṅktayaḥ | [BKŚS, 18 92.1]
madamandam ātmabhavanāni nāgarāḥ priyayā sahāham api tanniveśanam | [BKŚS, 18 92.2]
tatra prasannayā kālaṃ priyayā ca prasannayā | [BKŚS, 18 93.1]
prasanno dhruvakādīnāṃ suhṛdām atyavāhayam | [BKŚS, 18 93.2]
daśabhir daśabhir yāti sahasrair divasavyaye | [BKŚS, 18 94.1]
dhanarāśiḥ parikṣīṇaḥ kālena mahatā mahān | [BKŚS, 18 94.2]
kadācic cāham āhūya nīto dārikayā gṛham | [BKŚS, 18 95.1]
duḥśravaṃ śrāvito mātrā pituḥ svargādhirohaṇam | [BKŚS, 18 95.2]
guruṇā guruśokena pīḍyamānaṃ ca māṃ nṛpaḥ | [BKŚS, 18 96.1]
samāhvāyyāvadat putra mitravarmāham eva te | [BKŚS, 18 96.2]
kulaputrakavṛttena sthātavyam adhunā tvayā | [BKŚS, 18 97.1]
sa hīha paraloke ca sukhāya prāṇinām iti | [BKŚS, 18 97.2]
alaṃkṛtāya sa ca me bhūṣaṇāmbaracandanaiḥ | [BKŚS, 18 98.1]
pitryaṃ śreṣṭhipadaṃ kṛtvā gṛhaṃ yāhīty abhāṣata | [BKŚS, 18 98.2]
kālastoke prayāte ca sadainyo dhruvako 'bravīt | [BKŚS, 18 99.1]
saśokā gaṅgadattāpi sā samāśvasyatām iti | [BKŚS, 18 99.2]
mayā tūktam idānīṃ me bālakālaś calo gataḥ | [BKŚS, 18 100.1]
anya evāyam āyātaḥ kuṭumbabharadāruṇam | [BKŚS, 18 100.2]
kva veśavanitāsaktiḥ kva kuṭumbaparigrahaḥ | [BKŚS, 18 101.1]
na hi vānaraśāvasya yuktā syandanadhuryatā | [BKŚS, 18 101.2]
adhunā gaṅgadattāyā bālatā lolatāṃ gatā | [BKŚS, 18 102.1]
mārgam āsevatāṃ sāpi mātṛmātāmahīgatam | [BKŚS, 18 102.2]
durācāraiva sā veśyā ciraṃ yasyāḥ satīvratam | [BKŚS, 18 103.1]
na hi vedam adhīyānaḥ śūdraḥ sadbhiḥ praśasyate | [BKŚS, 18 103.2]
sadoṣam api na tyājyaṃ sahajaṃ karma sādhubhiḥ | [BKŚS, 18 104.1]
itīdaṃ vacanaṃ viṣṇoḥ sāpi saṃmānayatv iti | [BKŚS, 18 104.2]
tenoktaṃ gaṇikāsaktiḥ pratiṣiddhā kuṭumbinām | [BKŚS, 18 105.1]
na tu śokopataptāyā gaṇikāyāḥ sabhājanam | [BKŚS, 18 105.2]
tad bravīmi samāśvasya gaṅgadattāṃ samātṛkām | [BKŚS, 18 106.1]
ayam āgata evāsi tyaja niṣṭhuratām iti | [BKŚS, 18 106.2]
tasyām udbhūtarāgatvād dhruvakābhyarthitena ca | [BKŚS, 18 107.1]
doṣam utprekṣamāṇo 'pi gata evāsmi tadgṛham | [BKŚS, 18 107.2]
atha sā madviyogena madduḥkhena ca karśitā | [BKŚS, 18 108.1]
krandatparijanā kṛcchrāt parisaṃsthāpitā mayā | [BKŚS, 18 108.2]
mayaiva ca saha snātā niruptasalilāñjaliḥ | [BKŚS, 18 109.1]
śarāvaṃ madirāpūrṇaṃ nyasyati sma gṛhāṅgaṇe | [BKŚS, 18 109.2]
mātā tu gaṅgadattāyā gṛhītacaṣakāvadat | [BKŚS, 18 110.1]
putra duḥkhavinodārthaṃ tarpaṇaṃ kriyatām iti | [BKŚS, 18 110.2]
mama tv āsīt prapañco 'yaṃ viṣamaḥ prastuto 'nayā | [BKŚS, 18 111.1]
nūnam asmān iyaṃ vṛddhā mugdhān ākṛṣṭum icchati | [BKŚS, 18 111.2]
īdṛśī ca vacodakṣā sadākṣiṇyaś ca mādṛśaḥ | [BKŚS, 18 112.1]
nirdākṣiṇyā ca devī śrīr iti jāto 'smi śaṅkitaḥ | [BKŚS, 18 112.2]
avaśyaṃ ca madīyā śrīr gaṅgadattāṃ gamiṣyati | [BKŚS, 18 113.1]
prāyaḥ samānaśīleṣu sakhyaṃ badhnanti jantavaḥ | [BKŚS, 18 113.2]
athavā gaṅgadattaiva kṣetraṃ dānasya pūjitam | [BKŚS, 18 114.1]
dānaṃ hi tatra dātavyaṃ yatra cittaṃ prasīdati | [BKŚS, 18 114.2]
iti ceti ca niścitya trāsāsvāditacetasā | [BKŚS, 18 115.1]
triphalāvirasāsvādaṃ pānam āsevitaṃ mayā | [BKŚS, 18 115.2]
na vartate sakṛt pātum atas triḥ pīyatām iti | [BKŚS, 18 116.1]
gaṇikāmātur ādeśam om iti pratyapūjayam | [BKŚS, 18 116.2]
yathā yathā ca māṃ mandam ārohan madirāmadaḥ | [BKŚS, 18 117.1]
pitṛśoko 'pi balavān avārohat tathā tathā | [BKŚS, 18 117.2]
ataḥ paraṃ madādeśān madīyāḥ paricārikāḥ | [BKŚS, 18 118.1]
madirāmandirān madyam āharanti sma saṃtatam | [BKŚS, 18 118.2]
tadīyāś ca madīyāś ca gataśokam avekṣya mām | [BKŚS, 18 119.1]
gāyanti sma hasanti sma kecit tatrārudann api | [BKŚS, 18 119.2]
iti vismāritas tābhiḥ pitṛśokam ahaṃ tadā | [BKŚS, 18 120.1]
divasān gamayāmi sma surāsmaraparāyaṇaḥ | [BKŚS, 18 120.2]
ekadā gaṇikāmātrā preṣitā gaṇikāvadat | [BKŚS, 18 121.1]
śvaśrūs tvām āha rūkṣo 'si gātram abhyajyatāṃ tava | [BKŚS, 18 121.2]
gaṅgadattāpi paruṣā jātā snehavivarjanāt | [BKŚS, 18 122.1]
tasmād iyam api sneham aṅgeṣu nidadhātv iti | [BKŚS, 18 122.2]
śāṭakaṃ cāharan mahyaṃ sthūlaṃ tailamalīmasam | [BKŚS, 18 123.1]
skandhaḥ kaṭukatailena mrakṣitaś ca tayā mama | [BKŚS, 18 123.2]
uktaś cāsmi punar yāvad dārikāyā muhūrtakam | [BKŚS, 18 124.1]
abhyaṅgaḥ kriyate tāvad bhavān avataratv iti | [BKŚS, 18 124.2]
athoparipurāt ṣaṣṭham anantaram avātaram | [BKŚS, 18 125.1]
śilpinas tatra cāpaśyaṃ ratnasaṃskārakārakān | [BKŚS, 18 125.2]
sasaṃbhramaiś ca tair uktaḥ kṛtāñjalipuṭair aham | [BKŚS, 18 126.1]
śreṣṭhiputra pravīṇo 'si tvatto lajjāmahe vayam | [BKŚS, 18 126.2]
sarvavidyākalāśilpakovidasya puras tava | [BKŚS, 18 127.1]
sarvajñānām api trāsāt prasaranti na pāṇayaḥ | [BKŚS, 18 127.2]
tasmād avataratv asmād dīrghāyuḥ pañcamaṃ puram | [BKŚS, 18 128.1]
alaṃkaraṇakarmedam āśu niṣṭhāṃ vrajatv iti | [BKŚS, 18 128.2]
evaṃ ca pariśeṣebhyaḥ kramāc citrakarādibhiḥ | [BKŚS, 18 129.1]
pañcebhyo 'pi purebhyo 'ham upāyair avatāritaḥ | [BKŚS, 18 129.2]
sāntaḥkarmārikābhiś ca ghaṭadāsībhir aṅgaṇāt | [BKŚS, 18 130.1]
sicyase gomayāmbhobhir iti nirdhārito bahiḥ | [BKŚS, 18 130.2]
śrūyate sma ca tasyaiva prāsādasyopari dhvaniḥ | [BKŚS, 18 131.1]
bandinaḥ paṭhataḥ ślokam uccakair uccarann iti | [BKŚS, 18 131.2]
jaya rājasiṃha paradantimaṇḍalaṃ vijitaiva vādimṛgasaṃhatis tvayā | [BKŚS, 18 132.1]
parimaṇḍalagrahapatiprabhāprabhair guṇakesarāṃśuvisaraś ca rājase | [BKŚS, 18 132.2]
cintitaṃ ca mayā manye praviṣṭaḥ ko 'pyayaṃ viṭaḥ | [BKŚS, 18 133.1]
raṇḍāputrasya yasyaite śrūyante bandibhir guṇāḥ | [BKŚS, 18 133.2]
kuto 'sya guṇagandho 'pi yena lajjaiva khāditā | [BKŚS, 18 134.1]
veśanārīgrahasthena svayaṃ khyāpayatā guṇān | [BKŚS, 18 134.2]
ity asūyann ahaṃ tasmai lajjāvarjitakaṃdharaḥ | [BKŚS, 18 135.1]
svagṛhābhimukhaṃ prāyāṃ pauradhikkārakāritaḥ | [BKŚS, 18 135.2]
ya eva māṃ suhṛt kaścid apaśyat saṃmukhāgatam | [BKŚS, 18 136.1]
sa evāmīlayad dṛṣṭiṃ hā kiṃ dṛṣṭam iti bruvan | [BKŚS, 18 136.2]
yenāṅgaṇena yāmi sma saṃstutasyaitarasya vā | [BKŚS, 18 137.1]
tatra gomayapānīyaṃ pātayanti sma nāgarāḥ | [BKŚS, 18 137.2]
evaṃprāyaprapañcābhir janatābhir jugupsitaḥ | [BKŚS, 18 138.1]
apūrvapuruṣākrāntaṃ svagṛhadvāram āgamam | [BKŚS, 18 138.2]
tena ca praviśann eva pūrvābhyāsād aśaṅkitaḥ | [BKŚS, 18 139.1]
tiṣṭha tiṣṭheti ruṣṭena dvārapālena vāritaḥ | [BKŚS, 18 139.2]
tatas taṃ pṛṣṭavān asmi śaṅkāmandīkṛtatrapaḥ | [BKŚS, 18 140.1]
bhadra sarvaṃ na jānāmi tat tvam ākhyāyatām iti | [BKŚS, 18 140.2]
tenoktam īdṛśaṃ tattvaṃ na tvaṃ paragṛhaṃ punaḥ | [BKŚS, 18 141.1]
tiṣṭhaddauvārikadvāram aśaṅkaḥ praviśer iti | [BKŚS, 18 141.2]
mayoktam atha sāsūyaṃ kiṃ ca mitravatī mṛtā | [BKŚS, 18 142.1]
tenoktaṃ kaccid āyuṣmān sānudāso bhavān iti | [BKŚS, 18 142.2]
ahaṃ tu kaṭukālāpas tasmān madhurabhāṣiṇaḥ | [BKŚS, 18 143.1]
lajjamānaḥ sthitas tūṣṇīm atha tenoditaṃ punaḥ | [BKŚS, 18 143.2]
jīvaty eva mṛtā tāta mātā mitravatī tava | [BKŚS, 18 144.1]
spṛhayaty anapatyābhyo yā strībhyaḥ putravaty api | [BKŚS, 18 144.2]
ekenaiva pravṛddhena kāmenāgantunā tava | [BKŚS, 18 145.1]
saṃhatāv api dharmārthāv ucchinnau svakulocitau | [BKŚS, 18 145.2]
gṛhaṃ vikrīya niḥsāram anāthā jananī tava | [BKŚS, 18 146.1]
saha pautreṇa vadhvā ca kutrāpy anyatra tiṣṭhati | [BKŚS, 18 146.2]
yo 'yaṃ prathamakakṣāyāṃ kurute karma vardhakiḥ | [BKŚS, 18 147.1]
āste mitravatī yatra tad ayaṃ pṛcchyatām iti | [BKŚS, 18 147.2]
sa ca gatvā mayā dṛṣṭaḥ pratyabhijñāya māṃ cirāt | [BKŚS, 18 148.1]
hā kaṣṭam iti kṛtvoccair duḥkhaskhalitam abravīt | [BKŚS, 18 148.2]
hṛtārthajanadāridryāt tvatprasādāt saha snuṣā | [BKŚS, 18 149.1]
daridravāṭake tāta jananī tava tiṣṭhati | [BKŚS, 18 149.2]
daridravāṭakaṃ pṛṣṭaḥ kutreti sa mayā punaḥ | [BKŚS, 18 150.1]
caṇḍālavāṭakādūraṃ dakṣiṇenety abhāṣata | [BKŚS, 18 150.2]
śanaiḥ saṃcaramāṇaś ca daridragrāmarathyayā | [BKŚS, 18 151.1]
daridrān dṛṣṭavān asmi kṣayakṣīṇān mṛtākṛtīn | [BKŚS, 18 151.2]
atha nimbataror mūle dattakaṃ nāma putrakam | [BKŚS, 18 152.1]
dṛṣṭavān asmi bahubhir bālakaiḥ parivāritam | [BKŚS, 18 152.2]
bālakānām ayaṃ rājā te 'nye mantryādayaḥ kila | [BKŚS, 18 153.1]
dadāti sma tatas tebhyaḥ svāḥ sa kulmāṣapiṇḍikāḥ | [BKŚS, 18 153.2]
yas tu teṣāṃ pratīhāraḥ sa rājāṃśaṃ prakalpitām | [BKŚS, 18 154.1]
kulmāṣapiṇḍikāṃ hṛtvā kṣudhitatvād abhakṣayat | [BKŚS, 18 154.2]
dattako 'pi hṛtasvāṃśas tāraṃ mātaram āhvayan | [BKŚS, 18 155.1]
agacchat kuṭikām ekāṃ saṃkārasthagitājirām | [BKŚS, 18 155.2]
kaṭaiḥ kṛtaparikṣepāṃ jaradviralavīraṇaiḥ | [BKŚS, 18 156.1]
anantapaṭalacchidrapraviṣṭātapacandrikām | [BKŚS, 18 156.2]
pṛṣṭhato dattakasyāhaṃ gatas tat kuṭikāṅgaṇam | [BKŚS, 18 157.1]
dāsyā ca pratyabhijñāya mitravatyai niveditam | [BKŚS, 18 157.2]
sā tu niṣkramya saṃbhrāntā mām āliṅgya tathāvidham | [BKŚS, 18 158.1]
gāḍhanidrāprasupteva nākampata na cāśvasīt | [BKŚS, 18 158.2]
sadyaḥ putreṇa saṃyuktā svāminā ca vinākṛtā | [BKŚS, 18 159.1]
anuṣṇāśītasaṃsparśair mām asnāpayad aśrubhiḥ | [BKŚS, 18 159.2]
nilīnāṃ ca kuṭīkoṇe paśyāmi sma kuṭumbinīm | [BKŚS, 18 160.1]
alaṃ vā vistaraṃ kṛtvā mūrtām iva daridratām | [BKŚS, 18 160.2]
satuṣaiḥ kodravakaṇair apanītaṃ mamāṅgataḥ | [BKŚS, 18 161.1]
tadduṣṭaceṭikādattam ādarāt svayam ambayā | [BKŚS, 18 161.2]
lākṣāvṛtabahucchidrā khaṇḍauṣṭhī śīrṇatālukā | [BKŚS, 18 162.1]
ānītoṣṇodakaṃ dātum ālukā paragehataḥ | [BKŚS, 18 162.2]
snapayantyā ca māṃ bhagnā karmakaryā pramattayā | [BKŚS, 18 163.1]
athāsyāḥ svāminī caṇḍam ākrandat taḍitodarī | [BKŚS, 18 163.2]
ayi tvayi vipannāyām ālukādevi gomini | [BKŚS, 18 164.1]
śūnyam adya jagajjātam adya mātā mṛtā mama | [BKŚS, 18 164.2]
mama mātur vivāhe tvaṃ labdhā jñātikulāt kila | [BKŚS, 18 165.1]
tena tvām anuśocāmi dvitīyāṃ jananīm iva | [BKŚS, 18 165.2]
vilapatyai tathā dīnaṃ karuṇārdrīkṛtāśayaḥ | [BKŚS, 18 166.1]
śāṭakaṃ pāṭayitvāham ardhaṃ tasyai vitīrṇavān | [BKŚS, 18 166.2]
puṣkariṇyāṃ tataḥ snātvā pibantīva viṣāṇakāḥ | [BKŚS, 18 167.1]
kāñjikavyañjanaṃ kṛcchrād bhuñje kodravaudanam | [BKŚS, 18 167.2]
athavālam idaṃ śrutvā daridracaritaṃ ciram | [BKŚS, 18 168.1]
śrūyamāṇam api hy etad duḥkhāyaiva bhavādṛśām | [BKŚS, 18 168.2]
so 'haṃ katham api kṣiptvā varṣalakṣāyatāṃ kṣapām | [BKŚS, 18 169.1]
jātadurvāravairāgyaḥ prātar mātaram abravam | [BKŚS, 18 169.2]
tataḥ prakṣapitād dravyād upādāya caturguṇam | [BKŚS, 18 170.1]
gṛham mayā praveṣṭavyaṃ na praveṣṭavyam anyathā | [BKŚS, 18 170.2]
tasmād ajātaputreva mātar mṛtasuteva vā | [BKŚS, 18 171.1]
duḥkhakarmavinodena gamayer divasān iti | [BKŚS, 18 171.2]
tayoktaṃ mā gamaḥ putra tvāṃ sadāraṃ sadārakam | [BKŚS, 18 172.1]
jīvayāmi sukhāsīnaṃ karmabhir garhitair iti | [BKŚS, 18 172.2]
mayoktaṃ vṛddhayā mātrā jīvyate duḥkhakarmabhiḥ | [BKŚS, 18 173.1]
yaḥ śaktaḥ puruṣas tasya ślāghyam ekasya jīvitam | [BKŚS, 18 173.2]
tenālam avalambyemām amba kātaratāṃ tava | [BKŚS, 18 174.1]
nanu tātasya dārāḥ stha sumerugurucetasaḥ | [BKŚS, 18 174.2]
ity avasthitanirbandhaḥ praṇamya jananīm aham | [BKŚS, 18 175.1]
daridravāṭakād ghorān nirayāṃ nirayād iva | [BKŚS, 18 175.2]
ambā dūram anuvrajya hitaṃ mahyam upādiśat | [BKŚS, 18 176.1]
tāmraliptīṃ vraje putra yatrāste mātulas tava | [BKŚS, 18 176.2]
narāṇāṃ hi vipannānāṃ śaraṇaṃ mātṛbāndhavāḥ | [BKŚS, 18 177.1]
tyājyās tu nijaśatrutvāt prājñena pitṛbāndhavāḥ | [BKŚS, 18 177.2]
evamādi samādiśya dattvā caudanamallakam | [BKŚS, 18 178.1]
sā nivṛttā pravṛtto 'haṃ pathā prāgdeśagāminā | [BKŚS, 18 178.2]
paśyāmi sma ca vaideśāñ jarjaracchattrapādukān | [BKŚS, 18 179.1]
skandhāsaktajaraccarmasthagikāpacanālikān | [BKŚS, 18 179.2]
evamādiprakārās te tatprakāraṃ nirīkṣya mām | [BKŚS, 18 180.1]
karuṇāgocarībhūtam abhāṣanta parasparam | [BKŚS, 18 180.2]
aho kaṣṭam idaṃ dṛṣṭam asmābhiś ceṣṭitaṃ vidheḥ | [BKŚS, 18 181.1]
kva sādhuḥ sānudāso 'yaṃ kveyam etādṛśī daśā | [BKŚS, 18 181.2]
athavā naiva śocyo 'yam avipannamahādhanaḥ | [BKŚS, 18 182.1]
avipannaguṇānāṃ hi kiṃ vipannaṃ mahātmanām | [BKŚS, 18 182.2]
māṃ cāvocan vayaṃ sarve bhavataḥ paricārakāḥ | [BKŚS, 18 183.1]
etasmād asahāyatvān mā sma śaṅkāṃ karor iti | [BKŚS, 18 183.2]
atha māṃ ramayantas te ramaṇīyakathāḥ pathi | [BKŚS, 18 184.1]
agacchan kaṃcid adhvānam acetitapathaklamam | [BKŚS, 18 184.2]
saṃkocitajagacchāye pratāpena visāriṇā | [BKŚS, 18 185.1]
sarvopari sthite bhānau samprāpaṃ sumahatsaraḥ | [BKŚS, 18 185.2]
vañcayitvā tu taddṛṣṭiṃ dūre snātvāmṛtopamam | [BKŚS, 18 186.1]
tat kodravānnam asnehalavaṇaṃ bhuktavān aham | [BKŚS, 18 186.2]
te 'pi plutair udāttaiś ca vyāhāraiḥ parito diśam | [BKŚS, 18 187.1]
sānudāsa kva yāsīti vyāharan māṃ sasaṃbhramāḥ | [BKŚS, 18 187.2]
uktavantaś ca māṃ dṛṣṭvā nivṛttasnānabhojanam | [BKŚS, 18 188.1]
dhik pramādahatān asmān bhavatā chalitā vayam | [BKŚS, 18 188.2]
asmābhiḥ kāritaṃ kandau khāditavyam anekadhā | [BKŚS, 18 189.1]
bhavatā ca na saṃbhuktam etad asmād anarthakam | [BKŚS, 18 189.2]
idānīm api yat kiṃcit tvayā tatropayujyatām | [BKŚS, 18 190.1]
anyathāsmābhir apy adya sthātavyaṃ kṣudhitair iti | [BKŚS, 18 190.2]
tatas tadarthitaḥ kiṃcid bhakṣayitvā sahaiva taiḥ | [BKŚS, 18 191.1]
sāyāhne prasthito grāmam agacchaṃ siddhakacchapam | [BKŚS, 18 191.2]
tatra māṃ rathyayāyāntaṃ kaścid dṛṣṭvā kuṭumbikaḥ | [BKŚS, 18 192.1]
praṇipatyābravīd ehi svagṛhaṃ gamyatām iti | [BKŚS, 18 192.2]
anujñātasya pathikaiḥ praviṣṭasya gṛhaṃ mama | [BKŚS, 18 193.1]
svayaṃ prakṣālayat pādau vārito 'pi kuṭumbikaḥ | [BKŚS, 18 193.2]
abhyaṅgocchādanasnānagamitāṅgaśramāya me | [BKŚS, 18 194.1]
dhāturaktam adāt sthūlaṃ prakṣālaṃ paṭaśāṭakam | [BKŚS, 18 194.2]
tataḥ kṣīraudanaprāyaṃ bhuktvā navatakājjhake | [BKŚS, 18 195.1]
śayanīye niṣaṇṇaṃ mām avocat sa kuṭumbikaḥ | [BKŚS, 18 195.2]
tvadīyas tāta vṛttāntaḥ sarvaḥ saṃvidito mama | [BKŚS, 18 196.1]
bhānoḥ svarbhānunā grāsaḥ kasya nekṣaṇagocaraḥ | [BKŚS, 18 196.2]
merusāgarasārasya prasādān mitravarmanaḥ | [BKŚS, 18 197.1]
sahasrāṇi samṛddhāni mādṛśām anujīvinām | [BKŚS, 18 197.2]
ahaṃ siddhārthako nāma vaṇigbhṛtyaḥ pitus tava | [BKŚS, 18 198.1]
tena tvadīyam evedaṃ yat kiṃcid draviṇaṃ mama | [BKŚS, 18 198.2]
mūlam etad upādāya vardhantāṃ te vibhūtayaḥ | [BKŚS, 18 199.1]
bahusattvopakāriṇyaḥ śākhā iva vanaspateḥ | [BKŚS, 18 199.2]
dinastokeṣu yāteṣu sārthena sahito mayā | [BKŚS, 18 200.1]
tāmraliptīṃ prayātāsi tāvad viśramyatām iti | [BKŚS, 18 200.2]
athopapannam āheti vicārya saha cetasā | [BKŚS, 18 201.1]
prātiṣṭhe saha sārthena tena siddhārthakena ca | [BKŚS, 18 201.2]
tato vicitraśastrāṇāṃ harṣeṇa sphuṭatām iva | [BKŚS, 18 202.1]
śṛṇomi sma pracaṇḍānāṃ ḍiṇḍikānāṃ vikatthitām | [BKŚS, 18 202.2]
śrūyatāṃ dhātakībhaṅgapratijñāparvatasthirāḥ | [BKŚS, 18 203.1]
khaṇḍacarmeti me nāma muṇḍāḥ pāśupatā vayam | [BKŚS, 18 203.2]
sahasram api caurāṇāṃ śūrāṇāṃ yuddhamūrdhani | [BKŚS, 18 204.1]
na nayeyaṃ yadi svargaṃ gaccheyaṃ nirayaṃ tataḥ | [BKŚS, 18 204.2]
taskarān yadi paśyāmas tatas tvāṃ devi caṇḍike | [BKŚS, 18 205.1]
pratyagrais tarpayiṣyāmo mahiṣacchāgaśoṇitaiḥ | [BKŚS, 18 205.2]
iti gatvāṭavīmadhye nadīṃ gambhīrakandarām | [BKŚS, 18 206.1]
āvasāma kṛtāpuṇyāś caṇḍāṃ vaitaraṇīm iva | [BKŚS, 18 206.2]
kṛṣṇapakṣakṣapākālī praṇādaparihāriṇī | [BKŚS, 18 207.1]
kālarātrir ivāsahyā pulindapṛtanāpatat | [BKŚS, 18 207.2]
tathā kathitavantas te tām ālokyaiva ḍiṇḍikāḥ | [BKŚS, 18 208.1]
apākrāman parityaktaśastralajjāyaśodhanāḥ | [BKŚS, 18 208.2]
luṇṭhyamānāt tv ahaṃ sārthāt prāṇatrāṇaparāyaṇaḥ | [BKŚS, 18 209.1]
saṃbhramabhrāntadigbhāgaḥ kāndiśīkaḥ palāyitaḥ | [BKŚS, 18 209.2]
taskaro 'yam iti bhraṣṭaḥ sārthikād api dhāvataḥ | [BKŚS, 18 210.1]
gahanāntaṃ dināntena vanāntagrāmam āsadam | [BKŚS, 18 210.2]
tasya madhena gacchantaṃ māṃ pariṣvajya vṛddhikā | [BKŚS, 18 211.1]
iti roditum ārabdhā vṛddhatāghargharadhvaniḥ | [BKŚS, 18 211.2]
putra niṣṭhuracitto 'si yo mām utsannabāndhavām | [BKŚS, 18 212.1]
vṛddhāṃ duḥkhitakām asvāṃ tyaktvā deśāntaraṃ gataḥ | [BKŚS, 18 212.2]
mādṛśīṃ mātaraṃ dīnāṃ tyaktvā yad upacīyate | [BKŚS, 18 213.1]
tat prayāgagatenāpi na pāpam apacīyate | [BKŚS, 18 213.2]
tīrthayātrākṛtaṃ pāpam ataḥ kṣapayatā tvayā | [BKŚS, 18 214.1]
mām ārādhayamānena svagṛhe sthīyatām iti | [BKŚS, 18 214.2]
mama tv āsīd aho kaṣṭam aparo 'yam upadravaḥ | [BKŚS, 18 215.1]
manye mūrtimatī kāpi vipattir iyam āgatā | [BKŚS, 18 215.2]
mādṛśāṃ hi pramattānām apramattā vipattayaḥ | [BKŚS, 18 216.1]
saṃtatāḥ saṃnidhīyante prājñānām iva saṃpadaḥ | [BKŚS, 18 216.2]
atha māṃ ciram īkṣitvā tayoktaṃ lajjamānayā | [BKŚS, 18 217.1]
putra svaputrasādṛśyāt tvaṃ mayetthaṃ kadarthitaḥ | [BKŚS, 18 217.2]
athavā putra evāsi mamety uktvānayad gṛham | [BKŚS, 18 218.1]
tatrākarod akhedaṃ māṃ aṅgābhyaṅgāśanādibhiḥ | [BKŚS, 18 218.2]
prabhāte prasthitaś cainām abhivādyāham abravam | [BKŚS, 18 219.1]
campāyāṃ sānudāsasya gṛham amba vrajer iti | [BKŚS, 18 219.2]
śrāntaśrāntaś ca viśrāntaḥ pṛṣṭvā panthānam antare | [BKŚS, 18 220.1]
tāmraliptīṃ vrajāmi sma paribhūtāmarāvatīm | [BKŚS, 18 220.2]
bhoḥ sādho gaṅgadattasya gṛham ākhyāyatām iti | [BKŚS, 18 221.1]
yaṃ yam eva sma pṛcchāmi sa sa evaivam abravīt | [BKŚS, 18 221.2]
tāmraliptyāṃ pure bhrāntas tvatto dhūrtataro janaḥ | [BKŚS, 18 222.1]
durvidagdhajanālāpo grāmyanāgarako bhavān | [BKŚS, 18 222.2]
iti saṃpṛcchamānāya yadā mahyaṃ na kaścana | [BKŚS, 18 223.1]
ācaṣṭe sma tadā khinnaḥ sann upāviśam āpaṇe | [BKŚS, 18 223.2]
tatra māṃ pṛṣṭavān eko vaṇik pāṇḍaramastakaḥ | [BKŚS, 18 224.1]
udvigna iva vicchāyaḥ kiṃnimittaṃ bhavān iti | [BKŚS, 18 224.2]
mayāpi kathitaṃ tasmai sānukampāya pṛcchate | [BKŚS, 18 225.1]
udvegasya nimittaṃ tat tenāpi hasitoditam | [BKŚS, 18 225.2]
tvām amī kuṭilālāpaṃ manyante tāmraliptikāḥ | [BKŚS, 18 226.1]
gṛhaṃ hi gaṅgadattasya na pṛcchanti yathāsthitāḥ | [BKŚS, 18 226.2]
paurṇamāsīśaśāṅkasya yo na jānāti maṇḍalam | [BKŚS, 18 227.1]
na sa jānāti dhūrto vā gaṅgadattasya mandiram | [BKŚS, 18 227.2]
athavā dharmakāmārthān kūṭasthān atra paśyasi | [BKŚS, 18 228.1]
pravṛddhāṃś ca viśuddhā:mśu gaṅgadattasya tad gṛham | [BKŚS, 18 228.2]
athavā gaccha mugdheti mām uktvā svayam eva saḥ | [BKŚS, 18 229.1]
gaṅgadattagṛhadvāram anayat prītayācakam | [BKŚS, 18 229.2]
tasmān mām āgataṃ śrutvā dauvārikaparaṃparā | [BKŚS, 18 230.1]
antaḥkakṣāntarasthāya mātulāya nyavedayat | [BKŚS, 18 230.2]
gaṅgaughasyeva patatas tuṣāragirigahvare | [BKŚS, 18 231.1]
athāntastāragambhīraḥ pravṛttaḥ kranditadhvaniḥ | [BKŚS, 18 231.2]
tataḥ sadārabhṛtyena tasmān niryāya mandirāt | [BKŚS, 18 232.1]
gaṅgāyāṃ gaṅgadattena pitre dattaṃ jalaṃ mama | [BKŚS, 18 232.2]
tatrāham upabhuñjānaḥ sāntarduḥkhaṃ mahatsukham | [BKŚS, 18 233.1]
kālastokaṃ nayāmi sma viṣabhinnam ivāmṛtam | [BKŚS, 18 233.2]
ekadā labdhaviśramaṃ mām abhāṣata mātulaḥ | [BKŚS, 18 234.1]
bhāgineyārthaye yat tvāṃ tad anuṣṭhātum arhasi | [BKŚS, 18 234.2]
yad anantam akupyaṃ ca draviṇaṃ mama paśyasi | [BKŚS, 18 235.1]
guṇadraviṇarāśes tad utpannaṃ mitravarmaṇaḥ | [BKŚS, 18 235.2]
svasmāt svasmāt tad ādāya pratijñātāc caturguṇam | [BKŚS, 18 236.1]
draṣṭuṃ tvadvirahamlānāṃ mātaraṃ parigamyatām | [BKŚS, 18 236.2]
tasmiṃś ca kṣīṇa evānyā gantrī te dravyasaṃhatiḥ | [BKŚS, 18 237.1]
akṣayaprabhavo hy asyā gaṅgāyā himavān iva | [BKŚS, 18 237.2]
sve svasmin sati cānante lipsānyasmin vigarhitā | [BKŚS, 18 238.1]
vijñātasāṅgavedārthaḥ kaḥ paṭhen mātṛkām iti | [BKŚS, 18 238.2]
anuśāsatam ityādi gaṅgadattam athāvadam | [BKŚS, 18 239.1]
sāre 'rthe dṛḍhanirbandhaṃ mā māṃ vyāhata mātula | [BKŚS, 18 239.2]
pravartyo gurubhiḥ kārye yatra bālo balād api | [BKŚS, 18 240.1]
svayam eva pravṛttas tair nivartyeta kathaṃ tataḥ | [BKŚS, 18 240.2]
yac coktaṃ māmakair arthaiḥ kuṭumbaṃ jīvyatām iti | [BKŚS, 18 241.1]
etat sahastapādāya mādṛśe nopadiśyate | [BKŚS, 18 241.2]
mātulād dhanam ādāya yo jīvati samātṛkaḥ | [BKŚS, 18 242.1]
nanu mātulamātraiva klībasattvaḥ sa jīvyate | [BKŚS, 18 242.2]
sthirasattvaṃ sa buddhvā mām ālāpair evamādibhiḥ | [BKŚS, 18 243.1]
āptair akārayad bhṛtyaiś cakṣūrakṣitam ādṛtaiḥ | [BKŚS, 18 243.2]
palāyamānaṃ kaḥ śakto mriyamāṇaṃ ca rakṣitum | [BKŚS, 18 244.1]
iti lokād idaṃ śrutvā palāyanaparo 'bhavam | [BKŚS, 18 244.2]
atha sāṃyātrikaṃ kaṃcid gamiṣyantaṃ mahodadhim | [BKŚS, 18 245.1]
adṛṣṭaḥ kenacid gatvā vinayenābhyavādayam | [BKŚS, 18 245.2]
tasmai ca kathayāmi sma prakṛṣṭān ātmano guṇān | [BKŚS, 18 246.1]
tṛṣṇādāsīvidheyā hi kiṃ na kurvanti pātakam | [BKŚS, 18 246.2]
ahaṃ campāniveśasya tanayo mitravarmaṇaḥ | [BKŚS, 18 247.1]
sarvaratnaparīkṣādikalākulaviśāradaḥ | [BKŚS, 18 247.2]
yuṣmābhiś ca sanāthatvam aham icchāmi sādhubhiḥ | [BKŚS, 18 248.1]
tvādṛṅnātho hy anātho 'pi mukhyo nāthavatām iti | [BKŚS, 18 248.2]
sa mitravarmaṇo nāma śrutvaivānandavihvalaḥ | [BKŚS, 18 249.1]
śraddadhāti sma duḥsādhyāṃ mayi sarvajñatām api | [BKŚS, 18 249.2]
avocac ca purābhūma sanāthā mitravarmaṇā | [BKŚS, 18 250.1]
adhunā bhavatā tāta tataḥ prasthīyatām iti | [BKŚS, 18 250.2]
atha devadvijagurūn arcitvā maṅgalojjvale | [BKŚS, 18 251.1]
praśaste tithinakṣatre bohittham amucad vaṇik | [BKŚS, 18 251.2]
taraṅgajaladālayaṃ makaranakracakragrahaṃ pinākadharakaṃdharaprabham anantam aprakṣayam | [BKŚS, 18 252.1]
mahārṇavanabhastalaṃ lavaṇasindhunauchadmanā viyatpatharathena tena vaṇijas tataḥ prasthitāḥ | [BKŚS, 18 252.2]
kathaṃ vā na vimānaṃ tad yena mānasaraṃhasā | [BKŚS, 18 253.1]
locanonmeṣamātrena yojanānāṃ śataṃ gatam | [BKŚS, 18 253.2]
tato jalagajendreṇa jalād unmajjatāhataḥ | [BKŚS, 18 254.1]
viśīrṇabandhanaḥ potaḥ paṭṭaśaḥ sphuṭati sma saḥ | [BKŚS, 18 254.2]
yasya keśeṣu jīmūtā iti gītām anusmaran | [BKŚS, 18 255.1]
daivāt phalakam ālambya prāpaṃ toyanidhes taṭam | [BKŚS, 18 255.2]
kṣaṇaṃ viśramya tatrāhaṃ hā kiṃ vṛttam iti bruvan | [BKŚS, 18 256.1]
udbhrāntodbhrāntadikkatvād bhrāntavān sindhurodhasi | [BKŚS, 18 256.2]
candanāgarukarpūralavaṅgalavalīvanaiḥ | [BKŚS, 18 257.1]
yatrākrāntāḥ saritvantaḥ śailopāntāḥ samantataḥ | [BKŚS, 18 257.2]
kadalīnārikerādiphalinadrumasaṃkaṭāḥ | [BKŚS, 18 258.1]
āraṇyakair araṇyānyo bhajyante yatra kuñjaraiḥ | [BKŚS, 18 258.2]
śilāpihitapūrvārdhe darīdvāre tataḥ kvacit | [BKŚS, 18 259.1]
śilāpihitapūrvāṅgīm aṅganām asmi dṛṣṭavān | [BKŚS, 18 259.2]
tato yathāpramāṇena nirnimeṣeṇa cakṣuṣā | [BKŚS, 18 260.1]
ṛjutānirvikāratvān mām asau trastam aikṣata | [BKŚS, 18 260.2]
āsīc ca mama kāpy eṣā dānavī devatāpi vā | [BKŚS, 18 261.1]
na hi rūpaṃ mayā dṛṣṭaṃ nāryāḥ kasyāścid īdṛśam | [BKŚS, 18 261.2]
athavā kṣudhitā kāpi devatārūpakañcukā | [BKŚS, 18 262.1]
mām ihaikākinaṃ dṛṣṭvā prāptā naktaṃcarāṅganā | [BKŚS, 18 262.2]
rākṣasyo hy apsarorūpā mādṛśeṣu pramādiṣu | [BKŚS, 18 263.1]
randhreṣu praharantīti yat tan mām idam āgatam | [BKŚS, 18 263.2]
tasmād asmād ahaṃ deśāt palāye sabhayād iti | [BKŚS, 18 264.1]
prasthitaś cintayitvā ca sā ca mām ity abhāṣata | [BKŚS, 18 264.2]
bhoḥ sādho mā bhavat te bhīr nāhaṃ naktaṃcarāṅganā | [BKŚS, 18 265.1]
bohitthavyasanabhraṣṭāṃ viddhi māṃ mānuṣīm iti | [BKŚS, 18 265.2]
atha śrutvedam utkṛṣṭāt sādhvāsād ūrdhvamūrdhajaḥ | [BKŚS, 18 266.1]
trātārau jagato vande pārvatīparameśvarau | [BKŚS, 18 266.2]
āsīc ca mama divyeyam iti saṃprati niścitam | [BKŚS, 18 267.1]
nirnimeṣā yato yac ca paricittajñamānasā | [BKŚS, 18 267.2]
yady eṣā rākṣasī tasmāt kva gataḥ syāṃ palāyitaḥ | [BKŚS, 18 268.1]
niścityeti parāvṛtya bibhyantīm idam abravam | [BKŚS, 18 268.2]
yadi tvaṃ mānuṣī satyaṃ darīdvārād itas tataḥ | [BKŚS, 18 269.1]
nirgatyātmānam ācakṣva divyā cet pāhi mām iti | [BKŚS, 18 269.2]
atha hrīteva sā kiṃcin netre saṃmīlya sāśruṇī | [BKŚS, 18 270.1]
śilānuṣṭhitavastrārdhe pūrvakāye nyapātayat | [BKŚS, 18 270.2]
tataḥ saṃmīlite dṛṣṭvā tayā netre mamābhavat | [BKŚS, 18 271.1]
nanu mānuṣayoṣaiva varāky eṣā nirambarā | [BKŚS, 18 271.2]
tataḥ parāṅmukhībhūya svaśātakam apāṭayam | [BKŚS, 18 272.1]
idaṃ vassveti tām uktvā tasyai tasyārdham akṣipam | [BKŚS, 18 272.2]
chāditacchādanīyāṅgī bāhuvastrārdhamūrdhajaiḥ | [BKŚS, 18 273.1]
tataḥ svajaghanasphītām adhyaśeta śilām asau | [BKŚS, 18 273.2]
atha nātisamīpasthaḥ paritrastaḥ parastriyāḥ | [BKŚS, 18 274.1]
bhadre kasyāsi kā veti tām apṛccham avāṅmukhaḥ | [BKŚS, 18 274.2]
mānuṣī mānuṣaṃ dṛṣṭvā deśe durlabhamānuṣe | [BKŚS, 18 275.1]
labdhabandhur ivāraṇye viśrabdhārabdha bhāṣitum | [BKŚS, 18 275.2]
sādhudharmārthasarvārthaḥ sārthavāho 'sti sāgaraḥ | [BKŚS, 18 276.1]
rājarājagṛhākāragṛhe rājagṛhe pure | [BKŚS, 18 276.2]
yāvanīnāmikā yasya jāyā yavanadeśajā | [BKŚS, 18 277.1]
yā prakṛṣṭe 'pi saubhāgye patiṃ devam ivārcati | [BKŚS, 18 277.2]
tayoḥ sāgaradinnākhyaḥ putraḥ pitror guṇaiḥ samaḥ | [BKŚS, 18 278.1]
jyeṣṭhaḥ samudradinnaś ca tatsanāmā ca kanyakā | [BKŚS, 18 278.2]
campābhūṣaṇabhūtasya satpater mitravarmaṇaḥ | [BKŚS, 18 279.1]
sutāya sānudāsāya sā ca pitrā pratiśrutā | [BKŚS, 18 279.2]
sānudāsaś ca rūpeṇa smareṇa sadṛśaḥ kila | [BKŚS, 18 280.1]
sakalaṃ ca kalājālaṃ vedeti jagati śrutiḥ | [BKŚS, 18 280.2]
athavā na kalājālaṃ jālaṃ veda sa kevalam | [BKŚS, 18 281.1]
ko hi nāma kalāśālī karma tādṛśam ācaret | [BKŚS, 18 281.2]
sa hi veśyāhṛtāśeṣaguṇadraviṇasaṃcayaḥ | [BKŚS, 18 282.1]
samabrāhmaṇacaṇḍālaiś cauraiḥ sārthavadhe hataḥ | [BKŚS, 18 282.2]
tac ca vaiśasam ākarṇya sānudāsasya duḥśravam | [BKŚS, 18 283.1]
sāgarasya kuṭumbaṃ tat prasthitaṃ yavanīṃ prati | [BKŚS, 18 283.2]
yānapātravipattau ca vipannaṃ lavaṇāmbhasi | [BKŚS, 18 284.1]
medinīmaṇḍaladhvaṃse jantūnām iva maṇḍalam | [BKŚS, 18 284.2]
yāsau samudradinneti kanyā ninditalakṣaṇā | [BKŚS, 18 285.1]
na tasyai nirdayenāpi sindhunā dattam antaram | [BKŚS, 18 285.2]
sāgareṇa ca yā kanyā sānudāsāya kalpitā | [BKŚS, 18 286.1]
sāgareṇa nirastā ca mandabhāgyāham eva sā | [BKŚS, 18 286.2]
kiṃ kartavyaṃ kva gantavyaṃ kiṃ vṛttaṃ kiṃ nu vartate | [BKŚS, 18 287.1]
iti cintāvinodāham ihāse priyajīvitā | [BKŚS, 18 287.2]
śuktīnāṃ taṭabhinnānāṃ māṃsair dāvāgnisādhitaiḥ | [BKŚS, 18 288.1]
prajñātaiḥ phalamūlaiś ca puṣṇāmi viphalāṃ tanum | [BKŚS, 18 288.2]
lubdhatvāc ca vaṇigjāter āhṛtyāhṛtya saikatāt | [BKŚS, 18 289.1]
mauktikasya guhākoṇe rāśiḥ prāṃśur mayā kṛtaḥ | [BKŚS, 18 289.2]
mama tāvad iyaṃ vārttā tvadīyākhyāyatām iti | [BKŚS, 18 290.1]
iti pṛṣṭasya me cittam iti cittam abhūt tayā | [BKŚS, 18 290.2]
sānudāso 'ham eveti yady asyai kathayāmy aham | [BKŚS, 18 291.1]
anyad eva kim apy eṣā mayi saṃbhāvayiṣyati | [BKŚS, 18 291.2]
saṃbhāvayatu nāmeyam ahaṃ punar imāṃ katham | [BKŚS, 18 292.1]
vipanmagnām upekṣeyaṃ puruṣaḥ san striyam satīm | [BKŚS, 18 292.2]
api cedaṃ smarāmy eva tātapādair yathā vṛtā | [BKŚS, 18 293.1]
pitrā ceyaṃ pratijñātā tena vyarthā vicāraṇā | [BKŚS, 18 293.2]
athetthaṃ kathayāmi sma campāyām abhavad vaṇik | [BKŚS, 18 294.1]
mitravarmeti yaḥ svastho yaśasādyāpi tiṣṭhati | [BKŚS, 18 294.2]
yasya mitravatī jāyā sānudāsaḥ sutas tayoḥ | [BKŚS, 18 295.1]
sa tābhyām ekaputratvāj jñāpitaḥ sakalāḥ kalāḥ | [BKŚS, 18 295.2]
asau cālīkapāṇḍityāl lokavṛttaparāṅmukhaḥ | [BKŚS, 18 296.1]
suhṛdbhir dhūrtacittajñair dāsyā saṃgamitaḥ saha | [BKŚS, 18 296.2]
sānudāsaḥ sa evāhaṃ sarvasvaṃ me tayā hṛtam | [BKŚS, 18 297.1]
sātha mānarthakaṃ jñātvā nirvāsayitum aihata | [BKŚS, 18 297.2]
athāsminn antare sā māṃ bhāṣamāṇam abhāṣata | [BKŚS, 18 298.1]
kiṃcit pṛcchāmi yat tan me yūyam ākhyātum arhatha | [BKŚS, 18 298.2]
snānaśāṭakam ānīya sthūlaṃ tailamalīmasam | [BKŚS, 18 299.1]
prāsādāgre yad uktāḥ stha dāsyā tat kathyatām iti | [BKŚS, 18 299.2]
mayā tūktaṃ tayokto 'haṃ dārikāyā muhūrtakam | [BKŚS, 18 300.1]
abhyaṅgaḥ kriyate tasmād bhavān avataratv iti | [BKŚS, 18 300.2]
sāthāpṛcchat pure ṣaṣṭhe ratnasaṃskārakārakaiḥ | [BKŚS, 18 301.1]
kim uktāḥ śilpibhir yūyam iti pratyabruvaṃ tataḥ | [BKŚS, 18 301.2]
tair ukto 'haṃ pravīṇo 'si tvatto lajjāmahe vayam | [BKŚS, 18 302.1]
tasmād asmāt purāt ṣaṣṭhāt pañcamaṃ gamyatām iti | [BKŚS, 18 302.2]
ityādi yat tayā pṛṣṭaṃ vṛttaṃ vṛttaṃ mayākhilam | [BKŚS, 18 303.1]
sārthadhvaṃsāvasānāntaṃ pratyuktaṃ sakalaṃ mayā | [BKŚS, 18 303.2]
atha kūrmāṅganevāṅgair aṅge 'līnāpi lajjayā | [BKŚS, 18 304.1]
mām āliṅgad apāṅgena sānaṅgābhyaṅgacāruṇā | [BKŚS, 18 304.2]
tatas tāṃ pṛṣṭavān asmi bhīru kiṃ kriyatām iti | [BKŚS, 18 305.1]
sātha prasārayat svinnaṃ sphurantaṃ dakṣiṇaṃ karam | [BKŚS, 18 305.2]
gambhīraṃ dhvanati tataḥ samudratūrye gāyatsu śrutimadhuraṃ śilīmukheṣu | [BKŚS, 18 306.1]
nṛtyatsu sphuṭaraṭiteṣu nīlakaṇṭheṣv ālambe karam ibhatālutāmram asyāḥ | [BKŚS, 18 306.2]
tatas tat tādṛśaṃ duḥkhaṃ potabhaṅgādihetukam | [BKŚS, 18 307.1]
sarvam ekapade naṣṭaṃ sādhāv apakṛtaṃ yathā | [BKŚS, 18 307.2]
pāṣaṇḍino gṛhasthāṃś ca mokṣasvargābhikāṅkṣiṇaḥ | [BKŚS, 18 308.1]
cintitāṃs tān hasāmi sma pratyutpannamahāsukhaḥ | [BKŚS, 18 308.2]
mīnakūrmakulīrādivṛṣyavāricarāmiṣaiḥ | [BKŚS, 18 309.1]
nārikelādibhiś cāṅgam apuṣāvopabṛṃhibhiḥ | [BKŚS, 18 309.2]
pulinaiḥ sindhurājasya muktāvidrumasaṃkaṭaiḥ | [BKŚS, 18 310.1]
rājahaṃsāv ivotkaṇṭhau prītau samacarāvahi | [BKŚS, 18 310.2]
kadācit kuñjaśikharair acalānāṃ sanirjharaiḥ | [BKŚS, 18 311.1]
saphaladrumasaṃnāhaiḥ kareṇukalabhāv iva | [BKŚS, 18 311.2]
lavaṅgapūgakarpūratāmbūlādyair adurlabhaiḥ | [BKŚS, 18 312.1]
nityam aṅgam anaṅgāṅgaiḥ samaskurva sacandanaiḥ | [BKŚS, 18 312.2]
guhālatāgṛhāvāsau vasitadrumavalkalau | [BKŚS, 18 313.1]
devam ātmabhuvaṃ dhyāntau jātau svaḥ kāmayoginau | [BKŚS, 18 313.2]
tataḥ samudradinnā mām ity avocat kadācana | [BKŚS, 18 314.1]
bhinnapotavaṇigvṛttam aryaputra samācara | [BKŚS, 18 314.2]
divā prāṃśos taror agre prāṃśur ucchrīyatāṃ dhvajaḥ | [BKŚS, 18 315.1]
jvalano jvālyatāṃ rātrau tuṅge sāgararodhasi | [BKŚS, 18 315.2]
kadācin nāvikaḥ kaścid ālokyāvāntaraṃ dvayoḥ | [BKŚS, 18 316.1]
svadeśam ānayed āvāṃ dharmo 'yaṃ vaṇijām iti | [BKŚS, 18 316.2]
yuktam āheti nirdhārya tathaiva kṛtavān aham | [BKŚS, 18 317.1]
āptānām upadeśo hi pramāṇaṃ yoṣitām api | [BKŚS, 18 317.2]
tatas tuṅgeṣu raṃhantī bhaṅgaśṛṅgeṣu bhaṅgiṣu | [BKŚS, 18 318.1]
madgupaṅktir ivāgacchad upanaukāruṇodaye | [BKŚS, 18 318.2]
tāṃ dviniryāmakārūḍhām ārūḍhaḥ paṭuraṃhasam | [BKŚS, 18 319.1]
prāgvātālīm ivāmbhodaḥ prātiṣṭhaṃ dūram antaram | [BKŚS, 18 319.2]
paśyāmi sma tataḥ sindhau bohitthaṃ sthiram asthire | [BKŚS, 18 320.1]
kātarāṇām iva vrāte sthirasattvam avasthitam | [BKŚS, 18 320.2]
tatra vāṇijam adrākṣaṃ mahādraviṇabhājanam | [BKŚS, 18 321.1]
kailāsa iva śubhāgraṃ mahāpadmamahānidhim | [BKŚS, 18 321.2]
abhivādayamānaṃ ca māṃ dṛṣṭvā tena saspṛham | [BKŚS, 18 322.1]
bāṣpavaddṛṣṭikaṇṭhena bhāṣitaṃ praskhaladgirā | [BKŚS, 18 322.2]
kiṃ jātiḥ kasya putro 'si kiṃ vā māteti sarvathā | [BKŚS, 18 323.1]
kiṃ tvayā tāta pṛṣṭena mitravarmasuto bhavān | [BKŚS, 18 323.2]
kathaṃ punar amuṃ deśam āgato 'sīti pṛcchate | [BKŚS, 18 324.1]
vistareṇa mayā tasmai sarvapūrvaṃ niveditam | [BKŚS, 18 324.2]
tenoktam asi dīrghāyur jāmātā tanayaś ca me | [BKŚS, 18 325.1]
ātmā sāgaradattaś ca mitravarmā ca me yataḥ | [BKŚS, 18 325.2]
gaccha sāgaradattasya tanayāṃ tac ca mauktikam | [BKŚS, 18 326.1]
bahunāvikayā nāvā taṭād ānīyatām iha | [BKŚS, 18 326.2]
anyac cāsiddharātro 'haṃ kiṃ ca potaṃ na paśyasi | [BKŚS, 18 327.1]
avagrahahṛtāmbhaskaṃ taḍāgam iva riktakam | [BKŚS, 18 327.2]
mamedaṃ vahanaṃ riktaṃ voḍhavyaṃ sāravat tava | [BKŚS, 18 328.1]
naṣṭāśvadagdharathavad yogaḥ ślāghyo 'yam āvayoḥ | [BKŚS, 18 328.2]
mūlyaṃ tasya ca yat tan nau samabhāgaṃ bhaviṣyati | [BKŚS, 18 329.1]
pūrvaṃ saṃmantritārghas tvaṃ dharmo 'yaṃ vaṇijām iti | [BKŚS, 18 329.2]
tac ca mauktikam ānīya potas tena prapūritaḥ | [BKŚS, 18 330.1]
samudradinnayā pādau vāṇijasya ca vanditau | [BKŚS, 18 330.2]
tasyai daśasahasrāṇi vastrāṇy ābharaṇāni ca | [BKŚS, 18 331.1]
tena dattāni vadatā vadhūs tvaṃ me suteti ca | [BKŚS, 18 331.2]
kṛtaṃ cātiprasaṅgena saṃkṣepaḥ śrūyatām ayam | [BKŚS, 18 332.1]
preritaṃ yānapātraṃ ca tad vipannaṃ ca pūrvavat | [BKŚS, 18 332.2]
jīvite 'pi nirāśena yānapātre nimajjati | [BKŚS, 18 333.1]
nigṛhītāḥ śikhāmadhye muktāḥ katipayā mayā | [BKŚS, 18 333.2]
tāś ca vijñāpayāmi sma parasmin mama janmani | [BKŚS, 18 334.1]
bhagavatyaḥ sadā bhaktam upatiṣṭhata mām iti | [BKŚS, 18 334.2]
evaṃprāye ca vṛttānte taraṃgāntaratāraṇī | [BKŚS, 18 335.1]
paṭṭaśliṣṭā mayā dṛṣṭā saṃnikṛṣṭāgatā priyā | [BKŚS, 18 335.2]
mām upāhūyamānaiva sā prasāritapāṇikā | [BKŚS, 18 336.1]
capalena taraṃgeṇa balād apahṛtābalā | [BKŚS, 18 336.2]
tasmai kruddhas taraṃgāya mahāmoham ahaṃ gataḥ | [BKŚS, 18 337.1]
cetaye yāvad ātmānaṃ loṭantam udadhes taṭe | [BKŚS, 18 337.2]
kāntāṃ muktvā vimuktatvāt priyāviśleṣaviklavaḥ | [BKŚS, 18 338.1]
prakrāman vilapāmi sma nirjane niravagrahaḥ | [BKŚS, 18 338.2]
namas te bhagavan mohanirvāṇaprītidāyine | [BKŚS, 18 339.1]
kālākālavidāśūnyaṃ cetanāṃ dhig acetanām | [BKŚS, 18 339.2]
mauktikaṃ gṛhyatāṃ nāma tat te svaṃ svaṃ mahodadhe | [BKŚS, 18 340.1]
sādho sādhvī vipadbandhuḥ priyā me mucyatām iti | [BKŚS, 18 340.2]
yāś ca tāḥ śirasi nyastā muktāḥ pote nimajjati | [BKŚS, 18 341.1]
siraḥ kaṇḍūyamānena tāḥ spṛṣṭāḥ pāṇinā mayā | [BKŚS, 18 341.2]
tāḥ parīkṣitavān asmi tanmātradraviṇas tadā | [BKŚS, 18 342.1]
tat kiṃ parīkṣitaṃ tāsāṃ yā na dṛṣṭāḥ parīkṣakaiḥ | [BKŚS, 18 342.2]
sa śokas tāsu dṛṣṭāsu yat satyam abhavat tanuḥ | [BKŚS, 18 343.1]
yad etad draviṇaṃ nāma prāṇā hy ete bahiścarāḥ | [BKŚS, 18 343.2]
śāṭakānte ca tā buddhvā dṛḍhayā granthimālayā | [BKŚS, 18 344.1]
velākulena yāmi sma dhīradhīr draviṇoṣmaṇā | [BKŚS, 18 344.2]
kadalīphalacikkhallapraskhalaccaraṇaḥ kvacit | [BKŚS, 18 345.1]
nārikelajalocchinnapipāsāvedanaḥ kvacit | [BKŚS, 18 345.2]
elāmaricatāmbūlavallīvellitapallavaiḥ | [BKŚS, 18 346.1]
panasakramukārāmair nītadṛk phalabandhuraiḥ | [BKŚS, 18 346.2]
golāṅgūlādivikrāntaviśīrṇakusumeṣu ca | [BKŚS, 18 347.1]
kvacic campakaṣaṇḍeṣu gamayan gamanaśramam | [BKŚS, 18 347.2]
dināntakapiśāṅge ca divasāntadivākare | [BKŚS, 18 348.1]
dhāvaddhenudhanoddhūtadhūlīkaṃ grāmam āsadam | [BKŚS, 18 348.2]
tatas tatra vasaty arthaṃ yaṃ yaṃ yāce sma kaṃcana | [BKŚS, 18 349.1]
dhanninuṃ colliditi ca bravīti sma hasan sa saḥ | [BKŚS, 18 349.2]
athaikena dvibhāṣeṇa gṛhaṃ nītvā kuṭumbinā | [BKŚS, 18 350.1]
jāmāteva cirāt prāptaḥ priyaḥ prītyāsmi satkṛtaḥ | [BKŚS, 18 350.2]
taṃ ca svaśayanāsannam apṛcchaṃ rajanīmukhe | [BKŚS, 18 351.1]
deśo 'yaṃ katamaḥ sādho katamad vātra pattanam | [BKŚS, 18 351.2]
tenoktaṃ pāṇḍyadeśo 'yam anudakṣiṇasāgaram | [BKŚS, 18 352.1]
mahāpadmanidhiprāptiramyaṃ yatrārthidarśanam | [BKŚS, 18 352.2]
itaś ca pāṇḍyamathurā grāmān mṛduni yojane | [BKŚS, 18 353.1]
viśramya rajanīm atra prātar gantāsi tām iti | [BKŚS, 18 353.2]
suptena priyayā sārdham asuptenārthacintayā | [BKŚS, 18 354.1]
saṃkṣiptā ca nirastā ca yāpitā yāminī mayā | [BKŚS, 18 354.2]
prātaḥ krośadvayātītaḥ kadalīṣaṇḍasaṃvṛtam | [BKŚS, 18 355.1]
pānthasaṃhātasaṃbādham apaśyaṃ sattramaṇḍapam | [BKŚS, 18 355.2]
paśyāmi sma ca vaideśān kriyamāṇakṣurakriyān | [BKŚS, 18 356.1]
abhyaṅgocchādanācchādabhojanādyaiś ca satkṛtān | [BKŚS, 18 356.2]
kṛtakṣaurādikarmā tu labdhavastrottamāśanaḥ | [BKŚS, 18 357.1]
pṛṣṭo 'smi sattrapatinā śayyāsthaḥ śarvarīmukhe | [BKŚS, 18 357.2]
kvacit kaścit tvayā dṛṣṭaḥ prājño vāṇijadārakaḥ | [BKŚS, 18 358.1]
sānudāsa iti prāṃśuḥ śyāmas tāmrāntalocanaḥ | [BKŚS, 18 358.2]
tatas taṃ pṛṣṭavān asmi sānudāsena kiṃ tava | [BKŚS, 18 359.1]
kasya vā sānudāso 'sāv iti tenoditaṃ tataḥ | [BKŚS, 18 359.2]
gaṅgadattābhidhānasya tāmraliptīvibhūṣaṇaḥ | [BKŚS, 18 360.1]
guṇavān bhāgineyo 'sau gataḥ potena sāgaram | [BKŚS, 18 360.2]
sa ca potaḥ kilāmbhodhau prabhañjanaparāhataḥ | [BKŚS, 18 361.1]
praviśīrṇaḥ payaḥpūrṇaḥ payodhara ivāmbare | [BKŚS, 18 361.2]
vārttā ceyaṃ prasarpantī mūrchātiśayadāyinī | [BKŚS, 18 362.1]
krūrāśīviṣayoṣeva gaṅgadattam amūrchayat | [BKŚS, 18 362.2]
tenāpi sarvadeśeṣu kāntāreṣu tareṣu ca | [BKŚS, 18 363.1]
pravartitāni sattrāṇi velātaṭapureṣu ca | [BKŚS, 18 363.2]
kadācit sānudāsasya potāpetasya jīvataḥ | [BKŚS, 18 364.1]
pānthaḥ kaścit kvacit satre pravṛttiṃ kathayed iti | [BKŚS, 18 364.2]
tat te yadi sa dīrghāyur āyuṣmandarśanaṃ gataḥ | [BKŚS, 18 365.1]
ācakṣva nas tato dīnā janatā jīvyatām iti | [BKŚS, 18 365.2]
mama tv āsīt pratijñāyāḥ kiyatsampāditaṃ mayā | [BKŚS, 18 366.1]
asmai yad aham ātmānam ācakṣe 'pahatatrapaḥ | [BKŚS, 18 366.2]
tasmād iti bravīmīti viniścityedam abravam | [BKŚS, 18 367.1]
sānudāsaḥ punaḥ potam āruhya gatavān iti | [BKŚS, 18 367.2]
prātaś ca pāṇḍyamathurām āścaryaśataśālinīm | [BKŚS, 18 368.1]
prāyaṃ pūritasarvecchāṃ cintāmaṇiśilām iva | [BKŚS, 18 368.2]
tasyām adhyāsi bhinnābharatnapañjarasaṃkulam | [BKŚS, 18 369.1]
agastyapītapānīyasāgarākāram āpaṇam | [BKŚS, 18 369.2]
tatrālaṃkāram ādāya dvāv upāgamatāṃ narau | [BKŚS, 18 370.1]
tasya caikataraḥ kretā vikretānyataras tayoḥ | [BKŚS, 18 370.2]
tau taṃ vāṇijam abrūtāṃ ratnatattvavidā tvayā | [BKŚS, 18 371.1]
ucitaṃ bhūṣaṇasyāsya mūlyam ākhyāyatām iti | [BKŚS, 18 371.2]
tenāpi tac ciraṃ dṛṣṭvā na jānāmīti bhāṣite | [BKŚS, 18 372.1]
tau māṃ niścalayā dṛṣṭyā dṛṣṭavantam apṛcchatām | [BKŚS, 18 372.2]
niścalasnigdhayā dṛṣṭyā suṣṭhu dṛṣṭam idaṃ tvayā | [BKŚS, 18 373.1]
manyāvahe vijānāti mūlyam asya bhavān iti | [BKŚS, 18 373.2]
anāsthottānahastena tataḥ smitvā mayoditam | [BKŚS, 18 374.1]
naivedam atidurjñānaṃ kiṃ mudhevākulau yuvām | [BKŚS, 18 374.2]
koṭir asya samaṃ mūlyaṃ ratnatattvavido viduḥ | [BKŚS, 18 375.1]
tasmād adhikam ūnaṃ vā kretṛvikrāyakecchayā | [BKŚS, 18 375.2]
atha vikrāyakas toṣān muktāśrur mām avocata | [BKŚS, 18 376.1]
yadīyaṃ mūlyam etasya dhanaṃ dhanyās tato vayam | [BKŚS, 18 376.2]
api bhūṣaṇam etan me koṭimūlyaṃ bhaved iti | [BKŚS, 18 377.1]
sadaiva me manasy āsīd ayam eva manorathaḥ | [BKŚS, 18 377.2]
atheti krāyakeṇoktaṃ mamāpy āsīn manorathaḥ | [BKŚS, 18 378.1]
api nāma labheyāham idaṃ koṭyeti cetasi | [BKŚS, 18 378.2]
tatas tāv astuvātāṃ māṃ namas te viśvakarmaṇe | [BKŚS, 18 379.1]
ko hi mānuṣadurbodham idaṃ budhyate mānuṣaḥ | [BKŚS, 18 379.2]
krayavikrayakāmābhyām āvābhyāṃ bahuśaḥ purī | [BKŚS, 18 380.1]
dravyasyāsya parīkṣārthaṃ parikrāntā samantataḥ | [BKŚS, 18 380.2]
pṛthivī mūlyam asyeti kaścid āha parīkṣakaḥ | [BKŚS, 18 381.1]
ajānan kākinīty anyo na kiṃcid iti cāparaḥ | [BKŚS, 18 381.2]
tvatkṛtena tu mūlyena janitaṃ nau mahatsukham | [BKŚS, 18 382.1]
etad ekārthayor āsīd abhīṣṭam ubhayor api | [BKŚS, 18 382.2]
ityādi tau praśastāya prādiśātāṃ sasaṃmadau | [BKŚS, 18 383.1]
ayutaṃ me suvarṇānāṃ sasārābharaṇāmbaram | [BKŚS, 18 383.2]
atha vārttām imāṃ śrutvā nṛpeṇāhūya sādaram | [BKŚS, 18 384.1]
parīkṣito 'smi ratnāni varjitāni parīkṣakaiḥ | [BKŚS, 18 384.2]
bahubhṛtyaṃ bahudhanaṃ bahuvṛttāntaniṣkuṭam | [BKŚS, 18 385.1]
viśālaṃ bahuśālaṃ ca prītaḥ prādāt sa me gṛham | [BKŚS, 18 385.2]
ataḥ param ahaṃ tasyām āsaṃ puri parīkṣakaḥ | [BKŚS, 18 386.1]
dharmeṇaiva ca māṃ kaścin na parīkṣām akārayat | [BKŚS, 18 386.2]
evaṃ ca vasatas tatra mameyam abhavan matiḥ | [BKŚS, 18 387.1]
kena nāmālpamūlyena mahālābho bhaved iti | [BKŚS, 18 387.2]
upalabhyas tato lokāt karpāso guṇavān iti | [BKŚS, 18 388.1]
tasya kailāsakūṭābhān sapta kūṭān akārayam | [BKŚS, 18 388.2]
dhik karpāsakathāṃ tucchāṃ sarvathā mūṣakeṇa te | [BKŚS, 18 389.1]
pradīpaśikhayā kūṭā gamitā bhasmakūṭatām | [BKŚS, 18 389.2]
mathurāyāṃ ca maryādā gṛhaṃ yasya pradīpyate | [BKŚS, 18 390.1]
prakṣipyate sa tatraiva sakuṭumbo raṭann iti | [BKŚS, 18 390.2]
atha hastadvitīyo 'ham iyaṃ dig iti saṃbhraman | [BKŚS, 18 391.1]
udīcīṃ diśam uddiśya kāndiśīkaḥ palāyitaḥ | [BKŚS, 18 391.2]
dhāvitvā ca triyāmārdham aharardhaṃ ca raṃhasā | [BKŚS, 18 392.1]
durgād utkramya supto 'haṃ vaṭamūle mahāśramaḥ | [BKŚS, 18 392.2]
athāṃśumati śītāṃśau praśāntaprabalaśramaḥ | [BKŚS, 18 393.1]
janatādhvanim aśrauṣam abhito vaṭam utkaṭam | [BKŚS, 18 393.2]
āsīc ca mama hā kaṣṭaṃ hanta naṣṭo 'smi saṃprati | [BKŚS, 18 394.1]
jvalati jvalane kṣipto nirghṛṇair draviḍair iti | [BKŚS, 18 394.2]
atha kanthājaracchattrapādukādiparicchadān | [BKŚS, 18 395.1]
adrākṣaṃ pathikākalpāñ jalpato gauḍabhāṣayā | [BKŚS, 18 395.2]
hā mātar jīvito 'smīti tān ālokyāśvasaṃ tataḥ | [BKŚS, 18 396.1]
rakṣomukto hi nāśvasyāt ko vā dṛṣṭvā narān naraḥ | [BKŚS, 18 396.2]
āstīrṇaparṇaśayyās te tato nyastaparicchadāḥ | [BKŚS, 18 397.1]
parito mām upāsīnāḥ samapṛcchanta viśramāḥ | [BKŚS, 18 397.2]
āgacchati kuto deśān nagarād vā bhavān iti | [BKŚS, 18 398.1]
mayāpi kathitaṃ tebhyaḥ pāṇḍyadeśapurād iti | [BKŚS, 18 398.2]
atha taiḥ saspṛhaiḥ pṛṣṭaṃ mathurāyāṃ tvayā yadi | [BKŚS, 18 399.1]
sānudāso vaṇigdṛṣṭas tato naḥ kathyatām iti | [BKŚS, 18 399.2]
mayoktaṃ sānudāsākhyo vaṇik tatra na vidyate | [BKŚS, 18 400.1]
bhavantaḥ katamat tatra pṛcchantīty ucyatām iti | [BKŚS, 18 400.2]
tatas te kathayanti sma tāmraliptyāṃ vaṇikpatiḥ | [BKŚS, 18 401.1]
gaṅgadatto guṇān yasya na na veda bhavān api | [BKŚS, 18 401.2]
ye guṇān na vidus tasya sadvīpāt prāṅmahodadheḥ | [BKŚS, 18 402.1]
vyāpinyā kīrtitān kīrtyā na jātās te 'thavā mṛtāḥ | [BKŚS, 18 402.2]
svasrīyaḥ sānudāso 'sya potabhaṅgāt kila cyutaḥ | [BKŚS, 18 403.1]
adhyāste pāṇḍyamathurāṃ kṛtakarpāsasaṃgrahaḥ | [BKŚS, 18 403.2]
gaṅgadattas tu pānthebhyaḥ pravṛttim upalabhya tām | [BKŚS, 18 404.1]
āhūyāha sma suhṛdaḥ prītāṃś ca paricārakān | [BKŚS, 18 404.2]
ye me śoṇitam āyānti gṛhītvā dakṣiṇāpathāt | [BKŚS, 18 405.1]
tān ahaṃ suhṛdaḥ sphītais toṣayāmi dhanair iti | [BKŚS, 18 405.2]
tad vayaṃ gaṅgadattena tam ānetuṃ visarjitāḥ | [BKŚS, 18 406.1]
yadi cāsau tvayā dṛṣṭas tad ācaṣṭāṃ bhavān iti | [BKŚS, 18 406.2]
mama tv āsīd varaṃ kṣiptas tatraivāhaṃ vibhāvasau | [BKŚS, 18 407.1]
na tv apūrṇapratijñena mātur ānanam īkṣitum | [BKŚS, 18 407.2]
athetthaṃ kathayāmi sma sānudāsas tapasvikaḥ | [BKŚS, 18 408.1]
karpāse jvalati kṣiptaḥ pāṇḍyair niṣkaruṇair iti | [BKŚS, 18 408.2]
tatas tāḍitavakṣaskās tāram āraṭya te ciram | [BKŚS, 18 409.1]
iti saṃmantrayante sma viṣādakṣāmavācakāḥ | [BKŚS, 18 409.2]
gaṅgadattārthitā yūyaṃ sānudāsārtham āgatāḥ | [BKŚS, 18 410.1]
tasmai tanmṛtyuvṛttāntaṃ kathaṃ śakṣyatha śaṃsitum | [BKŚS, 18 410.2]
vārttāṃ cemām upaśrutya vaivasvatahasāśivām | [BKŚS, 18 411.1]
campāyāṃ tāmraliptyāṃ ca jīvitavyaṃ na kenacit | [BKŚS, 18 411.2]
tad ātmānaṃ parityajya svāmino bhavatānṛṇāḥ | [BKŚS, 18 412.1]
gaṅgadatto 'pi tadvārttām anyato labhatām iti | [BKŚS, 18 412.2]
te kāṣṭhaskandham ādīpya praveṣṭumanasas tataḥ | [BKŚS, 18 413.1]
stuvanto devatāḥ svāḥ svāḥ paryakrāman pradakṣiṇam | [BKŚS, 18 413.2]
mama tv āsīd aho kaṣṭaṃ baddho 'haṃ naraśambaraḥ | [BKŚS, 18 414.1]
sotsāhair api durlaṅghyaṃ jālaṃ jālmaiḥ prasāritam | [BKŚS, 18 414.2]
athoccair āraṭāmi sma bho bho tyajata sāhasam | [BKŚS, 18 415.1]
sānudāsaḥ sa evāhaṃ vidheyo bhavatām iti | [BKŚS, 18 415.2]
viṣādena tatas teṣām asavo niryiyāsavaḥ | [BKŚS, 18 416.1]
asmatsaṃprāptiharṣeṇa jātāḥ kaṇṭhopakaṇṭhagāḥ | [BKŚS, 18 416.2]
śeṣatvād āyuṣas te 'pi vinivṛttapriyāsavaḥ | [BKŚS, 18 417.1]
harṣārdrāḥ samakūrdanta tālakṣobhitakānanāḥ | [BKŚS, 18 417.2]
te stuvantas tato hṛṣṭāḥ sugataṃ saugatā iva | [BKŚS, 18 418.1]
bahukṛtvaḥ parikramya mām avandata mūrdhabhiḥ | [BKŚS, 18 418.2]
te 'tha māṃ śibikārūḍhaṃ nātidīrghaiḥ prayānakaiḥ | [BKŚS, 18 419.1]
nidhilābhād iva prītās tāmraliptīm aneṣata | [BKŚS, 18 419.2]
atha kṣitipateḥ putraṃ pariṇetum ivāgatam | [BKŚS, 18 420.1]
hṛṣṭaḥ pratyudagacchan māṃ mātulaḥ sphītaḍambaraḥ | [BKŚS, 18 420.2]
vyāsenāpi na śakyo 'sau vyāsenākhyātum utsavaḥ | [BKŚS, 18 421.1]
samāsena tavākhyāmi vākkuṇṭhānām ayaṃ vidhiḥ | [BKŚS, 18 421.2]
tiṣṭhantu tāvad akalaṅkakuṭumbidārāḥ śītāṃśubhāsvadanilair api ye na dṛṣṭāḥ | [BKŚS, 18 422.1]
sindūrapāṭalitakhaṇḍanaṭair naṭadbhir nagnāṭakair api narendrapatheṣu gītam | [BKŚS, 18 422.2]
vidyāvṛttais tato viprair gaṅgadattaḥ svayaṃ ca mām | [BKŚS, 18 423.1]
madhurair upapannaiś ca vacanair ity abodhayat | [BKŚS, 18 423.2]
pitā me dhriyate bhartā bhṛtyān āttena kiṃ mama | [BKŚS, 18 424.1]
ātmanāyāsiteneti prāg abhūs tvam upekṣakaḥ | [BKŚS, 18 424.2]
adhunā jananījāyāprajāgurujanādibhiḥ | [BKŚS, 18 425.1]
avaśyabharaṇīyaiś ca rakṣyaiś ca paravān bhavān | [BKŚS, 18 425.2]
tad bhavadbhartṛke tatra varge proṣitabhartṛke | [BKŚS, 18 426.1]
asārathāv iva rathe dhruvaṃ yan na bravīmi tat | [BKŚS, 18 426.2]
tasmād utkaṇṭhayotkaṇṭhaṃ tvayi tāta didṛkṣayā | [BKŚS, 18 427.1]
svakuṭumbam anukaṇṭhaṃ kuru yāhi gṛhān iti | [BKŚS, 18 427.2]
ekadā kaṃcid adrākṣam āceraṃ nāma vāṇijam | [BKŚS, 18 428.1]
suvarṇabhūmaye yāntam anantaiḥ saha vāṇijaiḥ | [BKŚS, 18 428.2]
tair gatvā saha potena kaṃcid adhvānam ambudheḥ | [BKŚS, 18 429.1]
taṭe bohittham ujjhitvā prātiṣṭhāmahi rodhasā | [BKŚS, 18 429.2]
athābhraṃlihaśṛṅgasya pādaṃ pādapasaṃkaṭam | [BKŚS, 18 430.1]
āvasāma nagendrasya lohitāyati bhāsvati | [BKŚS, 18 430.2]
tatas tatrāhṛtāhārān niṣaṇṇān parṇasaṃstare | [BKŚS, 18 431.1]
ity asmān anuśāsti sma sārthavāhaḥ kṣapākṣaye | [BKŚS, 18 431.2]
tridhā pṛṣṭheṣu badhnīta pātheyasthagikā dṛḍham | [BKŚS, 18 432.1]
grīvāsu tailakutupān samāsajata vāṇijāḥ | [BKŚS, 18 432.2]
etāś ca komalāḥ sthūlāḥ śoṣadoṣādivarjitāḥ | [BKŚS, 18 433.1]
hastair vetralatā gāḍham ālambyārohatācalam | [BKŚS, 18 433.2]
latām anīdṛśīṃ mohād yaḥ kaścid avalambate | [BKŚS, 18 434.1]
pramīto himavaty asmin sa prayāti parāṃ gatim | [BKŚS, 18 434.2]
eṣa vetrapatho nāma sarvotsāhavighātakṛt | [BKŚS, 18 435.1]
suvarṇāśāpravṛttānāṃ mahān iva vināyakaḥ | [BKŚS, 18 435.2]
evamādi tataḥ śrutvā viṣaṇṇair asmadādibhiḥ | [BKŚS, 18 436.1]
hemagardhagrahagrastais tathaiva tad anuṣṭhitam | [BKŚS, 18 436.2]
athaiko dūram ārūḍhaś chinnavetralatāśikhaḥ | [BKŚS, 18 437.1]
kṣuraprakṣuritajyākaḥ kṣoṇīṃ śūra ivāgamat | [BKŚS, 18 437.2]
vayam evācalāgraṃ tad āruhya paridevya ca | [BKŚS, 18 438.1]
nirupya ca jalaṃ tasmai tatraivāneṣmahi kṣapām | [BKŚS, 18 438.2]
prātar mahāntam adhvānaṃ gatvāpaśyāma nimnagām | [BKŚS, 18 439.1]
gavāśvājaiḍakākārapāṣāṇakulasaṃkulām | [BKŚS, 18 439.2]
athāceraḥ puraḥsthitvā pānthān uccair avārayat | [BKŚS, 18 440.1]
mā mā spṛkṣata vāry etad bho bho tiṣṭhata tiṣṭhata | [BKŚS, 18 440.2]
mūḍhaiḥ spṛṣṭam idaṃ yair yais te te pāṣāṇatāṃ gatāḥ | [BKŚS, 18 441.1]
atha vā svayam evaināṃ suhṛdaḥ kiṃ na paśyatha | [BKŚS, 18 441.2]
vaṃśān paśyatha yān asyāḥ parasmin saritas taṭe | [BKŚS, 18 442.1]
arvākkūlaṃ nudaty enān paṭuḥ parataṭānilaḥ | [BKŚS, 18 442.2]
eṣām anyatamaṃ gāḍhaṃ gṛhṇīdhvaṃ maskaraṃ karaiḥ | [BKŚS, 18 443.2]
vāte mantharatāṃ yāte maskarāt tuṅgatāṃ gatāt | [BKŚS, 18 444.1]
parasminn āpagapāre śanakair avarohata | [BKŚS, 18 444.2]
kothaśoṣādidoṣaṃ tu yo 'valambeta maskaram | [BKŚS, 18 445.1]
sa tataḥ patito gacchec chailasthiraśarīratām | [BKŚS, 18 445.2]
eṣa veṇupatho nāma mahāpathavibhīṣaṇaḥ | [BKŚS, 18 446.1]
kuśalaiḥ kuśalenāśu nirviṣādaiś ca laṅghyate | [BKŚS, 18 446.2]
yathāsurabilaṃ bālaḥ śāsanān mantravādinaḥ | [BKŚS, 18 447.1]
praviveśāvicāryaiva tathāsmābhis tad īhitam | [BKŚS, 18 447.2]
teṣām ekaṃ kṛśād vaṃśād viśīrṇād apatat tataḥ | [BKŚS, 18 448.1]
śilābhūtāṃ tanuṃ tyaktvā gatiṃ māheśvarīm agāt | [BKŚS, 18 448.2]
avatīrya tu vaṃśebhyas tyaktvā dūreṇa tāṃ nadīm | [BKŚS, 18 449.1]
tasmai salilam anyasya amadāma nyavasāma ca | [BKŚS, 18 449.2]
vāhayitvā ca panthānaṃ yojanadvayasaṃ prage | [BKŚS, 18 450.1]
bhujaṃgasyātisaṃkṣiptām adrākṣaṃ padavīṃ tataḥ | [BKŚS, 18 450.2]
tasyāś cobhayato bhīmam adṛṣṭāntaṃ rasātalam | [BKŚS, 18 451.1]
andhāndhakārasaṃghātavitrāsitatamonudam | [BKŚS, 18 451.2]
athācero 'vadat pānthān dāruparṇatṛṇādibhiḥ | [BKŚS, 18 452.1]
ārdraśuṣkair araṇyānī sadhūmā kriyatām iyam | [BKŚS, 18 452.2]
etāṃ dṛṣṭvā saparyāṇāñchārdūlājinakaṅkaṭān | [BKŚS, 18 453.1]
chāgān vikretum āyānti kirātāḥ parito diśaḥ | [BKŚS, 18 453.2]
tān krīṇīyāta kausumbhanailaśākalikāmbaraiḥ | [BKŚS, 18 454.1]
khaṇḍataṇḍulasindūralavaṇasnehanair api | [BKŚS, 18 454.2]
chāgapṛṣṭhāni cāruhya gṛhītāyataveṇavaḥ | [BKŚS, 18 455.1]
atigāhata cādhvānaṃ kālabhrūdaṇḍabhaṅguram | [BKŚS, 18 455.2]
ādāya yadi cānye 'pi kāñcanaṃ kāñcanākarāt | [BKŚS, 18 456.1]
anenaiva nivarteran pathā pānthāḥ kadācana | [BKŚS, 18 456.2]
tatas tair asmadīyaiś ca saṃmukhīnair ihāntare | [BKŚS, 18 457.1]
rasātalaṃ praveṣṭavyaṃ sasuvarṇamanorathaiḥ | [BKŚS, 18 457.2]
na mahāsaṃkaṭād asmān mārgād utkramya vidyate | [BKŚS, 18 458.1]
chāgapaṅkter avasthānaṃ na nivartitum antaram | [BKŚS, 18 458.2]
tasmād abhyastakuntena vīreṇa pratibhāvatā | [BKŚS, 18 459.1]
anubhūtasamīkena paṅkteḥ prasthīyatāṃ puraḥ | [BKŚS, 18 459.2]
samarthas tādṛg eko 'pi hantuṃ paraparaṃparām | [BKŚS, 18 460.1]
na parābhāvyate yāvad apareṇa pareṇa saḥ | [BKŚS, 18 460.2]
ayaṃ cājapatho nāma śrūyamāṇo vibhīṣaṇaḥ | [BKŚS, 18 461.1]
dṛśyamāno viśeṣeṇa bhṛguḥ pātārthinām iva | [BKŚS, 18 461.2]
ity ācere bruvaty evaṃ prāṃśukodaṇḍamaṇḍalā | [BKŚS, 18 462.1]
āgacchan mlecchapṛtanā chāgapūgapuraḥsarā | [BKŚS, 18 462.2]
teṣu tu pratiyāteṣu niṣkāryakrayavikrayau | [BKŚS, 18 463.1]
snātvāvandanta kradantaḥ pānthāḥ śaṃkarakeśavau | [BKŚS, 18 463.2]
atha pānthāsthitā dīrghā prasthitā chāgasaṃtatiḥ | [BKŚS, 18 464.1]
raṃhasiny api niṣkampā nivāte naur ivāmbhasi | [BKŚS, 18 464.2]
tasyāś ca pathikaśreṇyāḥ saptamaḥ paścimād aham | [BKŚS, 18 465.1]
āceraś cābhavat ṣaṣṭhaḥ pṛṣṭhato 'nantaro mama | [BKŚS, 18 465.2]
evaṃprāye ca vṛttānte dūrād āśrūyatoccakaiḥ | [BKŚS, 18 466.1]
vaṃśānāṃ tāḍyamānānāṃ puraḥ ṣṭhā ṣṭhoditasvanaḥ | [BKŚS, 18 466.2]
chāgānāṃ puruṣāṇāṃ ca dhīrāṇām api sādakaḥ | [BKŚS, 18 467.1]
majjatāṃ dhvāntajambāle me me hā heti ca dhvaniḥ | [BKŚS, 18 467.2]
sarvathā kṣaṇamātreṇa prakṣīṇā paravāhinī | [BKŚS, 18 468.1]
ekaśeṣāsmadīyā yā saptamapramukhā sthitā | [BKŚS, 18 468.2]
atha mām avaśāsti sma grāmaṇīḥ kim udāsyate | [BKŚS, 18 469.1]
ekakaḥ puruṣaś cāyaṃ paraḥ svar nīyatām iti | [BKŚS, 18 469.2]
paras tu vaṃśam ujjhitvā baddhvā mūrdhani cāñjalim | [BKŚS, 18 470.1]
hatasvapānthasārthatvād anātho mām anāthata | [BKŚS, 18 470.2]
ekaśākhāvaśeṣasya madvaṃśasyāvasīdataḥ | [BKŚS, 18 471.1]
śākhāchedena nocchedam atyantaṃ kartum arhasi | [BKŚS, 18 471.2]
eka eva priyaḥ putraḥ pitror aham acakṣuṣoḥ | [BKŚS, 18 472.1]
andhayaṣṭhis tayos tasmād bhrātar māṃ mā vadhīr iti | [BKŚS, 18 472.2]
āsīc ca mama dhik prāṇān pāpapāṃsuvidhūsarān | [BKŚS, 18 473.1]
dhig dhig eva suvarṇaṃ tat prāpyaṃ prāṇivadhena yat | [BKŚS, 18 473.2]
tasmān nihantu mām eṣa varākaḥ priyajīvitaḥ | [BKŚS, 18 474.1]
prāṇā yasyopayujyante pitror duścakṣuṣor iti | [BKŚS, 18 474.2]
atha roṣaviṣādābhyām āceras tāmraniṣprabhaḥ | [BKŚS, 18 475.1]
ambūkṛtam avocan māṃ vācā niṣṭhuramandayā | [BKŚS, 18 475.2]
are bālabalīvarda kālākālāvicakṣaṇaḥ | [BKŚS, 18 476.1]
kva kṛpāṇocitaḥ kālaḥ kva kṛpā kṛpaṇocitā | [BKŚS, 18 476.2]
aho kāruṇikatvaṃ te siddhaṃ siddhāntavedinaḥ | [BKŚS, 18 477.1]
ekasya kṣudrakasyārthe yaḥ ṣoḍaśa jighāṃsati | [BKŚS, 18 477.2]
sacchāge nihate hyasmiñ jīvitāḥ syuś caturdaśa | [BKŚS, 18 478.1]
ahate tu sahānena bhavatā ca hatā vayam | [BKŚS, 18 478.2]
na cāpi rakṣituṃ kṣudram ātmānaṃ dustyajaṃ tyajet | [BKŚS, 18 479.1]
ātmā tu satataṃ rakṣyo dārair api dhanair api | [BKŚS, 18 479.2]
ityādi bhagavadgītāmātraṃ daṇḍakam īrayan | [BKŚS, 18 480.1]
sa pārtham iva māṃ viṣṇuḥ karma krūram akārayat | [BKŚS, 18 480.2]
athāhaṃ prabalavrīḍo garhamāṇaś ca karmavat | [BKŚS, 18 481.1]
caraṇeṣu paracchāgaṃ sukumāram atāḍayam | [BKŚS, 18 481.2]
chāgapote tatas tasmin dhvāntasindhau nimajjati | [BKŚS, 18 482.1]
pānthasāṃyātriko magnaḥ sahaiva dhanatṛṣṇayā | [BKŚS, 18 482.2]
vayaṃ tu durgamān mārgāt prakṣīṇasvalpasainikāḥ | [BKŚS, 18 483.1]
bhāratād iva saṃgrāmāt saptaśeṣā hatodyamāḥ | [BKŚS, 18 483.2]
taṃ ca deśaṃ parikramya prāpya viṣṇupadītaṭam | [BKŚS, 18 484.1]
aśrumiśrāṃ pramītebhyaḥ prādāma salilāñjalim | [BKŚS, 18 484.2]
tatas tat tādṛśaṃ duḥkhaṃ bādhitaṃ no bubhukṣayā | [BKŚS, 18 485.1]
śarīravedanā nāsti dehināṃ hi kṣudhāsamā | [BKŚS, 18 485.2]
athāsaṃpāditāhārān parṇaśayyādhiśāyinaḥ | [BKŚS, 18 486.1]
mandanidrākulākṣān naḥ prabodhyāha sma nāyakaḥ | [BKŚS, 18 486.2]
amī chāgāḥ pramāpyantāṃ tatas tanmāṃsam adyatām | [BKŚS, 18 487.1]
sīvyantām ajinair bhastrās teṣāṃ viparivartitaiḥ | [BKŚS, 18 487.2]
tathā ca paridhīyantāṃ muktvā vighnakṛtaṃ ghṛṇām | [BKŚS, 18 488.1]
yathā tāsām asṛkklinnaṃ yad antas tad bahir bhavet | [BKŚS, 18 488.2]
pakṣavanta ivāhāryā darīdāritacañcavaḥ | [BKŚS, 18 489.1]
hemabhūmer imāṃ bhūmim āgacchanti vihaṃgamāḥ | [BKŚS, 18 489.2]
māṃsapiṇḍadhiyā te 'smān nabhasādāya cañcubhiḥ | [BKŚS, 18 490.1]
suvarṇabhūmaye yānti tat tat saṃpādyatām iti | [BKŚS, 18 490.2]
athāham abravaṃ brūte janatā yat tathaiva tat | [BKŚS, 18 491.1]
tyajyatāṃ tat suvarṇaṃ yac chinatti śravaṇe iti | [BKŚS, 18 491.2]
yenāhaṃ durgamān mārgād dharmeṇaiva tu durgateḥ | [BKŚS, 18 492.1]
tāritaś chāganāgena hanyāṃ taṃ nirghṛṇaḥ katham | [BKŚS, 18 492.2]
tasmād alaṃ suvarṇena prāṇair evāthavā kṛtam | [BKŚS, 18 493.1]
yena tenaiva dattebhyas tebhyo hanyāṃ suhṛttamam | [BKŚS, 18 493.2]
athācero 'vadat pānthān ajaḥ svaḥ svaḥ pramāpyatām | [BKŚS, 18 494.1]
ayaṃ tu sānudāsīyaḥ sudūre mucyatām iti | [BKŚS, 18 494.2]
teṣām ekatamaḥ pānthas tam ajaṃ kvāpi nītavān | [BKŚS, 18 495.1]
daṇḍālambitakṛttiś ca pratyāgatyedam uktavān | [BKŚS, 18 495.2]
chāgena sānudāsasya mayānyaḥ parivartitaḥ | [BKŚS, 18 496.1]
tadīyaṃ cedam ānītam ajinaṃ dṛśyatām iti | [BKŚS, 18 496.2]
mayā tu pratyabhijñāya tasyaivājasya carma tat | [BKŚS, 18 497.1]
uktaṃ nāsau tvayā muktaḥ prāṇair muktaḥ priyair iti | [BKŚS, 18 497.2]
athāptavacanād bhīmaṃ samudrataraṇād api | [BKŚS, 18 498.1]
yuktihīnaṃ tad asmābhir nabhogamanam iṅgitam | [BKŚS, 18 498.2]
tato durbhaganihrādaiḥ pāṇḍucchavibhir aṇḍajaiḥ | [BKŚS, 18 499.1]
śāradair iva jīmūtaiḥ sāśam ākāśam āvṛtam | [BKŚS, 18 499.2]
tatpakṣatimarutpiṣṭaguruskandhanago nagaḥ | [BKŚS, 18 500.1]
śakraśastraśikhākṛttapattracakra ivābhavat | [BKŚS, 18 500.2]
atha kaṇṭhagataprāṇān asmān ādāya khaṃ khagāḥ | [BKŚS, 18 501.1]
ākrāman sapta saptāpi garutmanta ivoragān | [BKŚS, 18 501.2]
pariśiṣṭo 'paras teṣāṃ sa ca madgrāhiṇo balāt | [BKŚS, 18 502.1]
niraṃśatvān nirāṃśaso mām evāchettum aihata | [BKŚS, 18 502.2]
atha raudram abhūd yuddhaṃ gṛdhrayoḥ svārthagṛddhayoḥ | [BKŚS, 18 503.1]
yathāmbaracaratrāsi daśakaṇṭhajaṭāyuṣoḥ | [BKŚS, 18 503.2]
paryāyeṇāham ākṛṣṭaś cañcoś cañcau patatriṇoḥ | [BKŚS, 18 504.1]
kaccic ca skhalitas tasyāḥ khastaḥ śaṃkaram asmaram | [BKŚS, 18 504.2]
vajrakoṭikaṭhorābhiś cañcūcaraṇakoṭibhiḥ | [BKŚS, 18 505.1]
kuṭṭitaṃ tat tayoś carma jātaṃ tita:ujarjaram | [BKŚS, 18 505.2]
tato niṣkuṣitaś cāhaṃ kuṭṭitāc carmakañcukāt | [BKŚS, 18 506.1]
patitaḥ sarasi kvāpi śobhāvismitamānase | [BKŚS, 18 506.2]
tatra śoṇitaśoṇāni ghṛṣṭvā gātrāṇi paṅkajaiḥ | [BKŚS, 18 507.1]
snātas tarpitadevaś ca paścād amṛtam āharam | [BKŚS, 18 507.2]
tattaṭe kṣaṇam āsitvā niṣadya ca gataśramaḥ | [BKŚS, 18 508.1]
apūrvabahuvṛttāntaṃ dṛṣṭavān asmi tad vanam | [BKŚS, 18 508.2]
yatra vismṛtavān asmi duḥkhaṃ bhāruṇḍayuddhajam | [BKŚS, 18 509.1]
asipattravanāpetaḥ saṃcarann iva nandane | [BKŚS, 18 509.2]
śīrṇadurvaṇaparṇo vā vidyuddāhahato 'pi vā | [BKŚS, 18 510.1]
apuṣpaḥ phalahīno vā yatraiko 'pi na pādapaḥ | [BKŚS, 18 510.2]
kadambamālatīkundamādhavīmallikādayaḥ | [BKŚS, 18 511.1]
bhṛṅgānīkaiḥ sadā yatra kṛṣṇakalmāṣapallavāḥ | [BKŚS, 18 511.2]
caturaṅgulatuṅgaiś ca nīlakaṇṭhagalāsitaiḥ | [BKŚS, 18 512.1]
śaśorṇasukumāraiś ca tṛṇair bhūṣitabhūtalam | [BKŚS, 18 512.2]
yatra kesariśārdūlaśikhaṇḍibhujagādayaḥ | [BKŚS, 18 513.1]
vratayanti dayāvantaḥ parṇapuṣpajalānilān | [BKŚS, 18 513.2]
anivṛttadidṛkṣaś ca kānanaṃ parito bhraman | [BKŚS, 18 514.1]
kasyāpi caraṇaiḥ kṣuṇṇām adrākṣaṃ padavīm iva | [BKŚS, 18 514.2]
tayā saṃcaramāṇaś ca mantharaṃ dūram antaram | [BKŚS, 18 515.1]
vāmanobhayarodhaskām agambhīrāmbhasaṃ nadīm | [BKŚS, 18 515.2]
tāṃ ca kāñcanagāhādiratnakāñcanavālukām | [BKŚS, 18 516.1]
uttīryācarya ca snānam ārciṣaṃ devatāgurūn | [BKŚS, 18 516.2]
sarittaṭopakaṇṭhe ca kadalīkānanāvṛtam | [BKŚS, 18 517.1]
tapaḥkānanam adrākṣaṃ baddhaparyaṅkavānaram | [BKŚS, 18 517.2]
tatrāciradyutipiśaṅgajaṭaṃ munīndram aikṣe nikharvakuśaviṣṭarapṛṣṭhabhājam | [BKŚS, 18 518.1]
ājyāhutistimitanīrasadāruyonikuṇḍodarāhitam ivāhavanīyam agnim | [BKŚS, 18 518.2]
taṃ vanditum upāsarpam utsarpatsaumyacandrikam | [BKŚS, 18 519.1]
sāntasaṃtāpakasparśam uṣṇāṃśum iva haimanam | [BKŚS, 18 519.2]
athāsau saṃmadāsrārdrakapolo mām abhāṣata | [BKŚS, 18 520.1]
kuśalaṃ sānudāsāya śreṣṭhine bhavatām iti | [BKŚS, 18 520.2]
mama tv āsīt tato nāma divyaṃ cakṣus tapasvinām | [BKŚS, 18 521.1]
sarvaṃ paśyati yenārthaṃ māṃsacakṣuragocaram | [BKŚS, 18 521.2]
yan me yādṛcchikaṃ nāma yac ca vyāpārahetukam | [BKŚS, 18 522.1]
tat kīrtitam anenādya na kadācid api śrutam | [BKŚS, 18 522.2]
iti vicintitavantaṃ mām āsthitādiṣṭaviṣṭaram | [BKŚS, 18 523.1]
vrīḍāmantharam āha sma smitveti munipuṃgavaḥ | [BKŚS, 18 523.2]
tvayā yac cintitaṃ tāta tataḥ prati tathaiva tat | [BKŚS, 18 524.1]
nāmamātrakathā nāti citraṃ hi tapasaḥ phalam | [BKŚS, 18 524.2]
dhruvakādyair yathā madyam upāyaiḥ pāyito bhavān | [BKŚS, 18 525.1]
yathā vadhukayodyāne saṃgato gaṅgadattayā | [BKŚS, 18 525.2]
yāvad bhāruṇḍasaṃgrāmād yamadaṃṣṭrāntarād iva | [BKŚS, 18 526.1]
vimuktas tvam iha prāptaḥ sarvaṃ tad viditaṃ mama | [BKŚS, 18 526.2]
anubhūtā tvayā tāta yānapātravipattayaḥ | [BKŚS, 18 527.1]
laṅghitāś ca sudurlaṅghyāḥ śailakāntāranimnagāḥ | [BKŚS, 18 527.2]
yadarthaṃ cāyam āyāsaḥ prāptaḥ kṛcchratamas tvayā | [BKŚS, 18 528.1]
mitravaty eva tat sarvaṃ mātā te kathayiṣyati | [BKŚS, 18 528.2]
sakalaś cāyam ārambhaḥ suvarṇaprāptaye tava | [BKŚS, 18 529.1]
tac ca samprāptadeśīyam ato mā viṣadad bhavān | [BKŚS, 18 529.2]
tvādṛśaḥ sthirasattvasya mādṛśādeśakāriṇaḥ | [BKŚS, 18 530.1]
suprāpaṃ prājñasotsāhaiḥ suvarṇaṃ kva gamiṣyati | [BKŚS, 18 530.2]
parṇaśālāśayenātaḥ pādapāvayavāśinā | [BKŚS, 18 531.1]
ahaḥkatipayāny asminn āśrame sthīyatām iti | [BKŚS, 18 531.2]
athābhilaṣitāsvādaṃ mṛjaujaḥpuṣṭivardhanam | [BKŚS, 18 532.1]
vāneyam āharann annaṃ kṛṣṭapacyam ahaṃ dviṣan | [BKŚS, 18 532.2]
parṇaśālāntarāstīrṇe śayānaḥ parṇasaṃstare | [BKŚS, 18 533.1]
tuṅgaparyaṅkam adveṣaṃ gaṅgadattāniveśanam | [BKŚS, 18 533.2]
iti vismṛtaduḥkho 'pi sukhāsvādair amānuṣaiḥ | [BKŚS, 18 534.1]
daridravāṭakasthāyāḥ satataṃ mātur adhyagām | [BKŚS, 18 534.2]
ākāśapathayānāntāḥ praśaṃsāmi sma cāpadaḥ | [BKŚS, 18 535.1]
suvarṇaprāptaye prāptā yā vipat saṃpad eva sā | [BKŚS, 18 535.2]
ekadā taṃ mahātmānam abhitaḥ prāptam ambarāt | [BKŚS, 18 536.1]
mūrtaṃ puṇyam ivādrākṣaṃ vimānaṃ merubhāsvaram | [BKŚS, 18 536.2]
kanyās tasmān nirakrāman dyutidyotitakānanāḥ | [BKŚS, 18 537.1]
sendracāpād ivāmbhodāt krāntāt saudāmanīlatā | [BKŚS, 18 537.2]
tatas tāḥ samparikramya praṇamya ca yatiprabhum | [BKŚS, 18 538.1]
vihāyastalam ākrāmann indor iva marīcayaḥ | [BKŚS, 18 538.2]
ekā tu na gatā tāsām aṅkam āropya tāṃ muniḥ | [BKŚS, 18 539.1]
pramodagadgadālāpaḥ pramṛṣṭākṣīm abhāṣata | [BKŚS, 18 539.2]
putri gandharvadatte 'yaṃ sānudāsaḥ pitā tvayā | [BKŚS, 18 540.1]
asmān api tiraskṛtya śraddhayārādhyatām iti | [BKŚS, 18 540.2]
taṃ cāham atisatkāram amanye 'tiviḍambanām | [BKŚS, 18 541.1]
vandyamāno mahāgauryā krīḍayā pramatho yathā | [BKŚS, 18 541.2]
sā kadācin mayā pṛṣṭā ko 'yaṃ kā vā tvam ity atha | [BKŚS, 18 542.1]
śrūyatām iti bhāṣitvā tayor vṛttam avartayat | [BKŚS, 18 542.2]
bharadvājasagotro 'yam upadhānaṃ tapasvinām | [BKŚS, 18 543.1]
vidyādharabharadvājo yad vidyāsādhanodyataḥ | [BKŚS, 18 543.2]
mahatas tapasaś cāsya vyathamānaḥ puraṃdaraḥ | [BKŚS, 18 544.1]
āsanenācalābhena calatā calitaḥ kila | [BKŚS, 18 544.2]
śacyāliṅganakāle 'pi dhyātvā kaṃcit tapasvinam | [BKŚS, 18 545.1]
viṣādākulacetasko duḥkhaṃ jīvati vāsavaḥ | [BKŚS, 18 545.2]
nāradāt tu bharadvājam upalabhya tapasvinam | [BKŚS, 18 546.1]
hariṇā suprabhādiṣṭā gandharvādhipateḥ sutā | [BKŚS, 18 546.2]
rūpayauvanasaubhāgyair garvitām urvaśīm api | [BKŚS, 18 547.1]
atiśeṣe tvam ity eṣā pratītiḥ piṣṭapatraye | [BKŚS, 18 547.2]
bharadvājam ato gatvā tvam ārādhaya sundari | [BKŚS, 18 548.1]
tathā te rūpasaubhāgye saphalībhavatām iti | [BKŚS, 18 548.2]
suprabhātha muner asya vacaḥprekṣitaceṣṭitaiḥ | [BKŚS, 18 549.1]
śṛṅgārair aicchad ākraṣṭuṃ satattvālambanaṃ manaḥ | [BKŚS, 18 549.2]
yadā nāśakad ākraṣṭum abdair bahutithair api | [BKŚS, 18 550.1]
tadā karmakarīkarma nirvedād akarod asau | [BKŚS, 18 550.2]
puṣpoccayajalāhārakuṭīsaṃmārjanādibhiḥ | [BKŚS, 18 551.1]
toṣito 'yam avocat tāṃ varaḥ kas te bhavatv iti | [BKŚS, 18 551.2]
tayoktaṃ spṛhayanti sma yasmai tridaśayoṣitaḥ | [BKŚS, 18 552.1]
tan me bhagavatā dhairyāt saubhāgyaṃ durbhagīkṛtam | [BKŚS, 18 552.2]
niṣprayojanacārutvabhūṣaṇasragvilepanam | [BKŚS, 18 553.1]
saubhāgyamātrakaṃ straiṇaṃ kāmakāmeṣu bhartṛṣu | [BKŚS, 18 553.2]
tena vijñāpayāmy etat prītaś ced dayase varam | [BKŚS, 18 554.1]
jagato 'pi varas tasmād bhavān evāstu no varaḥ | [BKŚS, 18 554.2]
taruṇīnāṃ hi kanyānāṃ cetojakṣuṇṇacetasām | [BKŚS, 18 555.1]
cetaścakṣupriyāt puṃsaḥ kīdṛśo 'nyo varād varaḥ | [BKŚS, 18 555.2]
tasmād apriyarāgo 'pi bhagavān anukampayā | [BKŚS, 18 556.1]
vaśitvād rāgam ālambya saubhāgyaṃ me dadātv iti | [BKŚS, 18 556.2]
anurodhāc ca tenāsyām ekaiva janitā sutā | [BKŚS, 18 557.1]
ciram ārādhito bhaktyā virakto 'pi hi rajyate | [BKŚS, 18 557.2]
sā tu suprabhayā nītvā pitryaṃ viśvāvasoḥ puram | [BKŚS, 18 558.1]
vardhitā ca vinītā ca vidyāsu ca kalāsu ca | [BKŚS, 18 558.2]
atha gandharvarājas tām ānīya duhituḥ sutām | [BKŚS, 18 559.1]
abhāṣata bharadvājaṃ nāmāsyāḥ kriyatām iti | [BKŚS, 18 559.2]
astu gandharvadatteyaṃ mahyaṃ dattā yatas tvayā | [BKŚS, 18 560.1]
iti tasyāḥ kṛtaṃ nāma bharadvājena sārthakam | [BKŚS, 18 560.2]
suprabhāyāṃ tu yā kanyā bharadvājād ajāyata | [BKŚS, 18 561.1]
nāmnā gandharvadatteti vitta mām eva tām iti | [BKŚS, 18 561.2]
ekadā kṛṣṇaśarvaryāṃ paśyāmi sma śiloccayam | [BKŚS, 18 562.1]
jātarūpaśilājālajyotirujjvalitadrumam | [BKŚS, 18 562.2]
mama tv āsīd ayaṃ śailo hiraṇmayaśilaḥ sphuṭam | [BKŚS, 18 563.1]
kalyāṇaṃ kāñcanaṃ cāsminn asmatkalyāṇakāraṇam | [BKŚS, 18 563.2]
nirdhāryeti suvarṇāśāpāśayantritacetasā | [BKŚS, 18 564.1]
viśālā parṇaśālāsau śilābhiḥ pūritā mayā | [BKŚS, 18 564.2]
tās tu prātaḥ śilā dṛṣṭvā pṛṣṭo gandharvadattayā | [BKŚS, 18 565.1]
kim etad iti tasyai ca yathāvṛttaṃ nyavedayam | [BKŚS, 18 565.2]
tayā tu kathitaṃ pitre mām āhūya sa cāvadat | [BKŚS, 18 566.1]
āyuṣman na hiraṇmayyaḥ śilā eva hi tāḥ śilāḥ | [BKŚS, 18 566.2]
oṣadhīnām idaṃ jyotir dhvānte hāṭakasaprabham | [BKŚS, 18 567.1]
bhāsvadbhāsābhibhāvinyā muktaṃ rātrau vijṛmbhate | [BKŚS, 18 567.2]
dṛṣṭavān asi sauvarṇās tatsaṃparkād imāḥ śilāḥ | [BKŚS, 18 568.1]
paśyante ca diśaḥ pītās tṛṣṇātimiramīlitāḥ | [BKŚS, 18 568.2]
aham eva suvarṇaṃ ca campāṃ pratigamaṃ ca te | [BKŚS, 18 569.1]
acirāt saṃvidhāsyāmi tat tyajākulatām iti | [BKŚS, 18 569.2]
yāś ca tās tuṣṭatuṣṭena muhūrtenāhṛtāḥ śilāḥ | [BKŚS, 18 570.1]
tā mayā duḥkhaduḥkhena sarvāhṇena nirākṛtāḥ | [BKŚS, 18 570.2]
ekadā kacchapīṃ vīṇāṃ mahyaṃ dattvāvadat muniḥ | [BKŚS, 18 571.1]
yad bravīmi tad ākarṇya tvam anuṣṭhātum arhasi | [BKŚS, 18 571.2]
gandharvadattayā yas te madvṛttānto niveditaḥ | [BKŚS, 18 572.1]
sa tathaiva yatas tasmād asmākam iyam ātmajā | [BKŚS, 18 572.2]
vidyādharapateś ceyaṃ bhāvino bhāginī priyā | [BKŚS, 18 573.1]
na hi sāgarajanmā śrīḥ śrīpater anyam arhati | [BKŚS, 18 573.2]
tena campām iyaṃ nītvā deyā te cakravartine | [BKŚS, 18 574.1]
cihnair yaiś ca sa vijñeyaḥ kriyantāṃ tāni cetasi | [BKŚS, 18 574.2]
ṣaṣṭhe ṣaṣṭhe bhavān māse gandharvān saṃnipātayet | [BKŚS, 18 575.1]
puras teṣām iyaṃ gāyād geyaṃ nārāyaṇastutim | [BKŚS, 18 575.2]
yas tu saṃvādayet kaścid gandharvas teṣu vīṇayā | [BKŚS, 18 576.1]
vādayet tac ca yas tasmai dadyāḥ svatanayām iti | [BKŚS, 18 576.2]
sarvathā bhavatāṃ yad yad vṛttaṃ gandharvasaṃsadi | [BKŚS, 18 577.1]
vīṇāvādanaparyantaṃ tat tat tena niveditam | [BKŚS, 18 577.2]
athāvāṃ munir āha sma khinnau sthaḥ putrakau ciram | [BKŚS, 18 578.1]
khedocchedāya tac campāṃ pratiṣṭhethāṃ yuvām iti | [BKŚS, 18 578.2]
tatas taṃ praṇipatyāhaṃ calitaḥ pracalo mudā | [BKŚS, 18 579.1]
yāmatrayaṃ triyāmāyā yāpayitvā prasuptavān | [BKŚS, 18 579.2]
athāmānuṣam aśrauṣaṃ dāravīmātravīṇayoḥ | [BKŚS, 18 580.1]
saveṇunisvanaṃ svānaṃ manaḥśravaṇavallabham | [BKŚS, 18 580.2]
satāmraśikharāsāni tāraṃ maṅgalavādinām | [BKŚS, 18 581.1]
nidrātyājanadakṣāṇi bandināṃ vanditāni ca | [BKŚS, 18 581.2]
ātmānam atha nirnidro jātarūpāṅgapañjaram | [BKŚS, 18 582.1]
paryaṅkam adhitiṣṭhantam adrākṣaṃ ratnapiñjaram | [BKŚS, 18 582.2]
citracīnāṃśukāstīrṇam ambaraṃ svacchakuṭṭime | [BKŚS, 18 583.1]
mṛṣṭahāṭakadaṇḍālītaṭite paṭamaṇḍape | [BKŚS, 18 583.2]
nīlaratnaśilotsaṅge vitānāvṛtabhāskare | [BKŚS, 18 584.1]
vīṇāparicayavyagrām āsīnāṃ suprabhāsutām | [BKŚS, 18 584.2]
vicitrojjvalavarṇaṃ ca suveṣākārabhartṛkam | [BKŚS, 18 585.1]
goṇībhir hemapūrṇābhiḥ pūrṇaṃ paṭakuṭīkulam | [BKŚS, 18 585.2]
krīṇato maṇihemādi vikrīṇānāṃś ca vāṇijān | [BKŚS, 18 586.1]
samāhitaiś ca sīmāntān saṃkaṭān auṣṭrakaukṣakaiḥ | [BKŚS, 18 586.2]
sarvathā duṣkaraṃ mandair alaṃ kṛtvātivistaram | [BKŚS, 18 587.1]
svapne 'pi na narair dṛṣṭā samṛddhiḥ kaiścid apy asau | [BKŚS, 18 587.2]
bhāradvājīm athāpṛcchaṃ mātaḥ kim idam adbhutam | [BKŚS, 18 588.1]
gandharvanagaraṃ māyā svapno vāyaṃ bhaved iti | [BKŚS, 18 588.2]
bharadvājārjitasyedaṃ tapaḥkalpataroḥ phalam | [BKŚS, 18 589.1]
aprameyaprabhāvaṃ hi sadbhiḥ sucaritaṃ tapaḥ | [BKŚS, 18 589.2]
tasmād idam anantatvād dhanam icchāvyayakṣamam | [BKŚS, 18 590.1]
bhūmer anyatra sarvatra satpātrādau nidhīyatām | [BKŚS, 18 590.2]
āyacintāṃ parityajya vyayacintāparo bhava | [BKŚS, 18 591.1]
āyasthānaṃ hi te 'sty eva munikāñcanaparvataḥ | [BKŚS, 18 591.2]
kadā paśyāmi jananīm iti cākulatāṃ tyaja | [BKŚS, 18 592.1]
sārthasthānād itaś campā nanu krośeṣu pañcasu | [BKŚS, 18 592.2]
sa ca me svapnam āyādiviṣayaḥ saṃśayas tayā | [BKŚS, 18 593.1]
niścayātmikayā sadyaḥ prajñayeva nivartitaḥ | [BKŚS, 18 593.2]
atha dhruvakam adrākṣaṃ vailakṣyān namitānanam | [BKŚS, 18 594.1]
dhūrtaṃ tādṛgvidhair eva suhṛdbhiḥ parivāritam | [BKŚS, 18 594.2]
tam utthāyātha paryaṅkāt parirabhya ca sādaram | [BKŚS, 18 595.1]
adhyasthāpayam ātmīyāṃ śayyāṃ gatavilakṣatam | [BKŚS, 18 595.2]
saṃbhāṣaṇapariṣvaṅgaśātakumbhāsanādibhiḥ | [BKŚS, 18 596.1]
suhṛdgaṇam anujyeṣṭham udāraiḥ paryatoṣayam | [BKŚS, 18 596.2]
ataḥ param aśeṣaiva naṭannaṭapuraḥsarā | [BKŚS, 18 597.1]
pravṛddhapramadonmādā campā taṃ sārtham āvṛṇot | [BKŚS, 18 597.2]
praharṣotkarṣavicchinnaniśvāsānilasaṃtatiḥ | [BKŚS, 18 598.1]
amṛtaiva janaḥ kaścic cirāt kaścid udaśvasat | [BKŚS, 18 598.2]
susvādenānnapātena ratnavāsaḥsragādibhiḥ | [BKŚS, 18 599.1]
sphītair hemātisargaiś ca pauraśreṇim avardhayam | [BKŚS, 18 599.2]
yaiś ca gomayapānīyaṃ kṣiptaṃ mama puraḥsarāḥ | [BKŚS, 18 600.1]
uddhṛtās te viśeṣeṇa dāridryanirayān mayā | [BKŚS, 18 600.2]
atha dhruvakam ābhāṣe bhadra raudratarākṛteḥ | [BKŚS, 18 601.1]
daridravāṭakād ambā svam evānīyatāṃ gṛham | [BKŚS, 18 601.2]
yāvanmātreṇa vikrītaṃ draviṇena tad ambayā | [BKŚS, 18 602.1]
tataḥ śataguṇenāpi kretur niṣkretum arhasi | [BKŚS, 18 602.2]
tādṛśīm īśvarām ambāṃ daridrakuṭikāgatām | [BKŚS, 18 603.1]
draṣṭuṃ śaknoti yas tasya kṣudrakān dhig asūn iti | [BKŚS, 18 603.2]
tatas tena vihasyoktaṃ kva devī kva daridratā | [BKŚS, 18 604.1]
kena bhāgīrathī dṛṣṭā vicchinnajalasaṃhatiḥ | [BKŚS, 18 604.2]
tad eva bhavanaṃ devyāḥ samṛddhiḥ saiva cācalā | [BKŚS, 18 605.1]
ujjvalā tu tvayedānīṃ kumudvatyā ivendunā | [BKŚS, 18 605.2]
iti tat kṣaṇasaṃkṣiptaṃ kṣiptvā sakṣaṇadaṃ dinam | [BKŚS, 18 606.1]
suprātaḥ prāviśaṃ campāṃ dhanādhipa ivālakām | [BKŚS, 18 606.2]
rathyābhir viśikhābhiś ca śreṇiśreṇipuraḥsaraḥ | [BKŚS, 18 607.1]
gatvā narendram adrākṣaṃ surendram iva bhāsvaram | [BKŚS, 18 607.2]
vandanāya tato dūrād dharaṇīm aham āśliṣam | [BKŚS, 18 608.1]
asāv api mudāhūya mām āśliṣad akaitavam | [BKŚS, 18 608.2]
sāravadbhir anantaiś ca mām asau bhūṣaṇāmbaraiḥ | [BKŚS, 18 609.1]
satkṛtyājñāpayat putra jananī dṛśyatām iti | [BKŚS, 18 609.2]
tataḥ sumerusāreṇa ratnakāñcanarāśinā | [BKŚS, 18 610.1]
duṣpūraṃ pūrayāmi sma rājñas tṛṣṇārasātalam | [BKŚS, 18 610.2]
narendraparivāreṇa pratītenāvṛtas tataḥ | [BKŚS, 18 611.1]
paṭhadbhiś ca tato viprair ātmīyam agamaṃ gṛham | [BKŚS, 18 611.2]
mandadhvanimṛdaṅgādau tasminn uddāmatāṇḍave | [BKŚS, 18 612.1]
paurair harṣakṛtotsāhair na kṣuṇṇaḥ katham apy aham | [BKŚS, 18 612.2]
ambām athārghajalapātrabhṛtaṃ nirīkṣya dūrād apāsarad asau janatā vihastā | [BKŚS, 18 613.1]
pūrṇād ivāndhatamasāni tuṣārakānter āryāt pṛthag janaśatāni hi saṃbhramanti | [BKŚS, 18 613.2]
labdhāntaras tataḥ pādau śirasā mātur aspṛśam | [BKŚS, 18 614.1]
sāpi sārdhapayaḥpātrā patati sma mamopari | [BKŚS, 18 614.2]
cirāc ca labdhaniśvāsā mām udasthāpayat tataḥ | [BKŚS, 18 615.1]
anayat pāṇinākṛṣya gṛhābhyantaramaṇḍapam | [BKŚS, 18 615.2]
devadvijagurūṃs tatra sadurgatavanīpakān | [BKŚS, 18 616.1]
sphītaiḥ parijanaṃ ca svaṃ vibhavaiḥ samayojayam | [BKŚS, 18 616.2]
tato nivartitāhāraparyantakaraṇasthitiḥ | [BKŚS, 18 617.1]
prāviśaṃ mātur ādeśād āvāsaṃ gurucārutam | [BKŚS, 18 617.2]
tatrāsīnaś ca paryaṅke mahītalasamāsanām | [BKŚS, 18 618.1]
apaśyaṃ prathamāṃ jāyāṃ karaśākhāvṛtānanām | [BKŚS, 18 618.2]
tasyāḥ karuṇayā netre mārjatā saṃtatāśruṇī | [BKŚS, 18 619.1]
gaṅgadattā mayā dṛṣṭā śliṣṭabhittiḥ parāṅmukhī | [BKŚS, 18 619.2]
vāṅmātreṇāpi yat satyaṃ na sā saṃmānitā mayā | [BKŚS, 18 620.1]
smaranti hi tiraskārān munayo 'pi garīyasaḥ | [BKŚS, 18 620.2]
tac cāvāsagṛhaṃ dṛṣṭvā kusumasthagitakṣiti | [BKŚS, 18 621.1]
sindhurodhaḥ smarāmi sma phullanānālatāgṛham | [BKŚS, 18 621.2]
samudradinnayā sārdham anubhūtaṃ ca tatra yat | [BKŚS, 18 622.1]
sthitaprasthitagītādi viśrabdhācaritaṃ mayā | [BKŚS, 18 622.2]
mama tv āsīd varaṃ duḥkham anubhūtaṃ mahan mayā | [BKŚS, 18 623.1]
hṛdayād vyāvṛtād yena kvāpi priyatamā gatā | [BKŚS, 18 623.2]
duḥkhaśūnyaṃ tu tad dṛṣṭvā randhrān veṣaṇatatparā | [BKŚS, 18 624.1]
adhunā niranukrośā sā praviṣṭānivāritā | [BKŚS, 18 624.2]
praviṣṭā hṛdayaṃ sā me yathāvāsagṛhaṃ tathā | [BKŚS, 18 625.1]
praviśed api nāmeyaṃ durghaṭo 'yaṃ manorathaḥ | [BKŚS, 18 625.2]
sā hi hi mām āhvayaty eva paritrāyasva mām iti | [BKŚS, 18 626.1]
taraṃgapāṇinākṛṣya hṛtā pāpena sindhunā | [BKŚS, 18 626.2]
iti cintāturaṃ sā māṃ harṣatyājitadhīratā | [BKŚS, 18 627.1]
praviśya tvarayāliṅgad aṅgais tuṅgatanūruham | [BKŚS, 18 627.2]
atyantānupapannaṃ tu dṛṣṭvā tasyāḥ samāgamam | [BKŚS, 18 628.1]
tām eva dhyātavān asmi sindhubhaṅgāgratāraṇīm | [BKŚS, 18 628.2]
vismṛtāparavṛttāntas tadāsaktamanastayā | [BKŚS, 18 629.1]
tām evāśvāsayāmi sma mā sma bhīrur bhaver iti | [BKŚS, 18 629.2]
atha bhīteva sāvocat svagṛhe vartate bhavān | [BKŚS, 18 630.1]
vipannavahanaḥ kaṣṭe na tu kṣārāmbudhāv iti | [BKŚS, 18 630.2]
tataḥ kṣārāmbudher bhīmāt pratyāhṛtamanās tayā | [BKŚS, 18 631.1]
gṛhaṃ tat paritaḥ paśyann apaśyaṃ vanitādvayam | [BKŚS, 18 631.2]
smaratā ca sadācāraṃ sapatnījanasaṃnidhau | [BKŚS, 18 632.1]
vakṣaḥsthāpi satī nāsau dorbhyām āliṅgitā mayā | [BKŚS, 18 632.2]
athāvasthāntare tasmin dārasaṃnidhisaṃkaṭe | [BKŚS, 18 633.1]
asrāvitā mamāgacchad ambātrāsākulekṣaṇā | [BKŚS, 18 633.2]
samudradinnayā sārdham ucchrite saṃbhramān mayi | [BKŚS, 18 634.1]
ambā śayanam adhyāste śeṣās tv āsata bhūtale | [BKŚS, 18 634.2]
tataḥ kiṃcid ivāmbāyai yat satyaṃ kupito 'bhavam | [BKŚS, 18 635.1]
akālajñā hi mātāpi putreṇa paribhūyate | [BKŚS, 18 635.2]
athāmbayā vihasyoktam akālajñeti mā grahīḥ | [BKŚS, 18 636.1]
nanu sarvajñakalpasya bhāryāhaṃ mitravarmaṇaḥ | [BKŚS, 18 636.2]
tvadbhāryāsaṃnidhāv asminn āgamiṣyam ahaṃ yadi | [BKŚS, 18 637.1]
vyanaśiṣyan mahat kāryaṃ tac cedam avadhīyatām | [BKŚS, 18 637.2]
āyācitaśatair jātaḥ putraḥ putratvam āvayoḥ | [BKŚS, 18 638.1]
vardhitaḥ śikṣitaś cāsi pitrā vidyācatuṣṭayam | [BKŚS, 18 638.2]
parivrācchakyanirgranthagranthābhyāsāc ca sarvadā | [BKŚS, 18 639.1]
kuṭumbapālanālāpas tava jāto 'tidurbhagaḥ | [BKŚS, 18 639.2]
tataḥ samantrinā rājñā saṃmantrya gurubhiś ca te | [BKŚS, 18 640.1]
suhṛdbhir dhruvakādyais tvam udyāne madhu pāyitaḥ | [BKŚS, 18 640.2]
gaṅgadattā ca tair eva yojitā bhavatā saha | [BKŚS, 18 641.1]
tayā tathā kṛtaś cāsi yathā vettha tvam eva tat | [BKŚS, 18 641.2]
prakāreṇa ca yena tvaṃ gṛhaṃ nivāsitas tayā | [BKŚS, 18 642.1]
jananyai gaṅgadattāyāḥ kathito bhūbhṛtaiva saḥ | [BKŚS, 18 642.2]
daridravāṭake yac ca rātriṃdivam asi sthitaḥ | [BKŚS, 18 643.1]
tad evaikam asau rājñā kalpitaś cāraṇādibhiḥ | [BKŚS, 18 643.2]
jānāty eva ca dīrghāyuḥ kva campā kva daridratā | [BKŚS, 18 644.1]
paurṇamāsī kṣapā kena dṛṣṭā dhvāntamalīmasā | [BKŚS, 18 644.2]
sarvadaiva hi campāyām asmin balini pālake | [BKŚS, 18 645.1]
balāv iva mahīpāle balirājyaṃ na durlabham | [BKŚS, 18 645.2]
yāṃ ca rātriṃ bhavān suptas tasmin durgatavāṭake | [BKŚS, 18 646.1]
mama khaṭvātale tasmiñchayitaṃ gaṅgadattayā | [BKŚS, 18 646.2]
tasyāḥ prabhṛti bhīmāyā yāvad adyatanīṃ niśām | [BKŚS, 18 647.1]
atrāntare niṣaṇṇeyaṃ matkhaṭvātalabhūtale | [BKŚS, 18 647.2]
yac ca tad dhanam etasyai tvayā dattaṃ tad etayā | [BKŚS, 18 648.1]
bhāṇḍāgāre tava nyastam aśeṣaṃ kṛtalekhakam | [BKŚS, 18 648.2]
tad iyaṃ sānurāgatvād bhavaddarśanakāṅkṣiṇī | [BKŚS, 18 649.1]
smṛtvā mithyātiraskāraṃ na tiraskāram arhati | [BKŚS, 18 649.2]
bhavatā paribhūtā ca sapatnījanasaṃnidhau | [BKŚS, 18 650.1]
kātarā pramadābhāvāt prāṇān api parityajet | [BKŚS, 18 650.2]
etan manasi kṛtvārtham akāle 'py aham āgatā | [BKŚS, 18 651.1]
sīdadgurutarārthānāṃ kaḥ kālo nāma kāryiṇām | [BKŚS, 18 651.2]
eṣa te gaṅgadattāyā vṛttāntaḥ kathito 'dhunā | [BKŚS, 18 652.1]
vadhūḥ samudradinnāpi yathāyātā tathā śṛṇu | [BKŚS, 18 652.2]
daridravāṭakādyais tvaṃ pathikaiḥ saha nirgataḥ | [BKŚS, 18 653.1]
prayuktās te nṛpeṇaiva sa ca siddhārthako vaṇik | [BKŚS, 18 653.2]
antare yac ca te vṛttaṃ sārthadhvaṃsādi bhīṣaṇam | [BKŚS, 18 654.1]
tāmraliptīpraveśāntaṃ śiṣṭaṃ siddhārthakena tat | [BKŚS, 18 654.2]
bhraṣṭena vahanabhraṃśād bhrāmyatā jaladhes taṭe | [BKŚS, 18 655.1]
yathā samudradinnāyāḥ pāṇir ālambitas tvayā | [BKŚS, 18 655.2]
punaś ca bhinnapotaś ca pāṇḍyapuryāṃ ca yat tava | [BKŚS, 18 656.1]
vṛttaṃ karpāsadāhāntaṃ tāmraliptyāgamaś ca yaḥ | [BKŚS, 18 656.2]
gaṅgadattena tan mahyaṃ saṃtatair lekhahāribhiḥ | [BKŚS, 18 657.1]
khyāpitaṃ yāvad ācero bhavantaṃ kvāpi nītavān | [BKŚS, 18 657.2]
ataḥ paraṃ bhavadvārttāṃ vicchinnatvād avindatī | [BKŚS, 18 658.1]
nairāśyakṛtanirvedāt paralokotsukābhavam | [BKŚS, 18 658.2]
evaṃprāye ca vṛttānte dauvārikaniveditau | [BKŚS, 18 659.1]
samudradinnayā sārdhaṃ syālau prāviśatāṃ tataḥ | [BKŚS, 18 659.2]
prayuktārghyādisatkārau kṣaṇaṃ tau gamitaśramau | [BKŚS, 18 660.1]
vilakṣyāvīkṣamāṇau mām ābhāṣyesam avocatām | [BKŚS, 18 660.2]
tava putrāya pitrā nas tanayeyaṃ pratiśrutā | [BKŚS, 18 661.1]
sa ca yauvanamūḍhatvāt svīkṛto gaṅgadattayā | [BKŚS, 18 661.2]
tayā ca svīkṛtasvasya gacchato mātulālayam | [BKŚS, 18 662.1]
na śakyate yad ākhyātuṃ pulindaiḥ kila tat kṛtam | [BKŚS, 18 662.2]
vaiśasaṃ duḥśravaṃ śrutvā tat sūnor mitravarmaṇaḥ | [BKŚS, 18 663.1]
niṣpratyāśaṃ kuṭumbaṃ naḥ prasthitaṃ yavanān prati | [BKŚS, 18 663.2]
atha bohittham āsthāya pūjitadvijadevatāḥ | [BKŚS, 18 664.1]
saṃbhāvyavyasanadhvaṃsaṃ samagāhāma sāgaram | [BKŚS, 18 664.2]
tataḥ prajavinaṃ potaṃ taṃ pracaṇḍaḥ prabhañjanaḥ | [BKŚS, 18 665.1]
mṛgendra iva nāgendraṃ prasphurantaṃ prabhinnavān | [BKŚS, 18 665.2]
vayaṃ tu karmasāmarthyāt taraṃgaiḥ śaragatvaraiḥ | [BKŚS, 18 666.1]
ārūḍhāḥ paṭṭapṛṣṭhāni prāpitā jaladhes taṭam | [BKŚS, 18 666.2]
vadhūs tv ekārṇavāmbhodhau lolakallolasaṃkule | [BKŚS, 18 667.1]
bhrāntamegha ivodbhrāntā vyomni sārasakanyakā | [BKŚS, 18 667.2]
muktvā samudradinnāśām arthāśāṃ ca mahāśrubhiḥ | [BKŚS, 18 668.1]
yavanastham agacchāma mātāmahagṛhaṃ tataḥ | [BKŚS, 18 668.2]
tatrāsmākaṃ kuṭumbaṃ tad dūrād utsukam āgatam | [BKŚS, 18 669.1]
samṛddhe sarasīvāsīt tṛptaṃ haṃsakadambakam | [BKŚS, 18 669.2]
etha yāte kvacit kāle pitā vām ittham ādiśat | [BKŚS, 18 670.1]
āsāte kim udāsīnau bhavantau sthavirāv iva | [BKŚS, 18 670.2]
taruṇau sakalau svasthau vārttāvidyāviśāradau | [BKŚS, 18 671.1]
svajanānnena jīvantau kum ucyethe janair yuvām | [BKŚS, 18 671.2]
tasmān muktāpravālādisāraṃ sāgarasaṃbhavam | [BKŚS, 18 672.1]
gṛhītvā yānapātreṇa sindhur uttāryatām iti | [BKŚS, 18 672.2]
tatheti ca pratijñāya tathaivāvām akurvahi | [BKŚS, 18 673.1]
śliṣṭapaṭṭām athādrākṣva tarantīṃ rudatīṃ striyam | [BKŚS, 18 673.2]
aspṛśantaḥ karair enāṃ parastrīm upanaukayā | [BKŚS, 18 674.1]
āropayata bohittham ity avocāva vāhakān | [BKŚS, 18 674.2]
tāṃ cārūḍhām apṛcchāma parastrīti parāṅmukhau | [BKŚS, 18 675.1]
mātaḥ kasyāsi kā veti sā ca nīcair avocata | [BKŚS, 18 675.2]
vācā pratyabhijānāmi ciram abhyastayā yuvām | [BKŚS, 18 676.1]
kaccit sāgaradattasya bhavantau tanayāv iti | [BKŚS, 18 676.2]
tatas tasyāś cirābhyastaṃ pratyabhijñāya tad vacaḥ | [BKŚS, 18 677.1]
kaccit samudradinnāsi sundarīty avadāva tām | [BKŚS, 18 677.2]
ākrandantī tatas tāram āvayor vāmadakṣiṇe | [BKŚS, 18 678.1]
sāparāṅmukhayor jaṅghe bāhubhyāṃ gāḍham āśliṣat | [BKŚS, 18 678.2]
abhāṣata ca hā tāta hā mamāmbā priyātmajā | [BKŚS, 18 679.1]
dhikkāraḥ sāgaraṃ pāpaṃ yena tau kvāpi yāpitau | [BKŚS, 18 679.2]
hāryaputra kva yāto 'si hatasneha vihāya mām | [BKŚS, 18 680.1]
āpannapriyadārāṇāṃ naiṣa dharmaḥ satām iti | [BKŚS, 18 680.2]
athāryaputraśabdena bhayasaṃśayahetunā | [BKŚS, 18 681.1]
niḥsnehīkṛtacetaskāv abhāṣāvahi tām iti | [BKŚS, 18 681.2]
alaṃ sundari kranditvā jīvataḥ pitarau tava | [BKŚS, 18 682.1]
āryaputraḥ punar yas te sa nau niścīyatām iti | [BKŚS, 18 682.2]
tataḥ śrutapitṛkṣemā sā śokojjhitamānasā | [BKŚS, 18 683.1]
āvāṃ mā bhaiṣṭam ity uktvā svaṃ vṛttaṃ vṛttam abravīt | [BKŚS, 18 683.2]
asty ahaṃ vahanād bhraṣṭā bhrāmyantī jaladhes taṭe | [BKŚS, 18 684.1]
yasmai dattāsmi yuṣmābhis tam adrākṣaṃ vipadgatam | [BKŚS, 18 684.2]
saṃvāditasvavṛttena gṛhītas tena me karaḥ | [BKŚS, 18 685.1]
jāyante hi supuṇyānām utsavā vyasaneṣv api | [BKŚS, 18 685.2]
sa mām alālayad bālanārīlālanapeśalaḥ | [BKŚS, 18 686.1]
tathā yathā priyatamau nāsmaraṃ pitarāv api | [BKŚS, 18 686.2]
athādya potam āruhya samāyataṃ yadṛcchayā | [BKŚS, 18 687.1]
prasthitau svaḥ svadeśāya vipannaḥ sa ca pūrvavat | [BKŚS, 18 687.2]
sa ca vāṃ bhāginībhartā sākrandāyāḥ puro mama | [BKŚS, 18 688.1]
saṃpraty eva taraṃgeṇa gamitaḥ kvāpi vairiṇā | [BKŚS, 18 688.2]
nabhasvajjavanair bhaṅgair bhaṅgurair āvṛtaḥ sa ca | [BKŚS, 18 689.1]
akasmāj jātaśatrubhyāṃ bhavadbhyāṃ cāham uddhṛtā | [BKŚS, 18 689.2]
satvathā tadviyogāgnitaptāny aṅgāni sāgare | [BKŚS, 18 690.1]
śīte śītalayiṣyāmi muñcataṃ māṃ yuvām iti | [BKŚS, 18 690.2]
upapannair athālāpair janitapratyayau tayā | [BKŚS, 18 691.1]
utpannaparamānandāv āliṅgāma parasparam | [BKŚS, 18 691.2]
vipannapotayor āsīd yuvayoḥ saṃgamo yathā | [BKŚS, 18 692.1]
bhaviṣyati tathā bhūyaś citraṃ hi caritaṃ vidheḥ | [BKŚS, 18 692.2]
evamādibhir ālāpaiś cetovikṣepahetubhiḥ | [BKŚS, 18 693.1]
parisaṃsthāpayantau tām atarāva mahodadhim | [BKŚS, 18 693.2]
tac ca muktāpravālādi gurumūlyaṃ yad āhṛtam | [BKŚS, 18 694.1]
sahasraguṇalābhaṃ tad āvābhyāṃ parivartitam | [BKŚS, 18 694.2]
vadhūḥ samudradinnā te gurusāraṃ ca taddhanam | [BKŚS, 18 695.1]
sarvam arpitam āvābhyāṃ tubhyaṃ tat parigṛhyatām | [BKŚS, 18 695.2]
vahanadhvaṃsamuktānāṃ sametānāṃ ca bandhubhiḥ | [BKŚS, 18 696.1]
evaṃ samudradinnā ca tvatputrasya nidarśanam | [BKŚS, 18 696.2]
pūrvavat sānudāso 'pi muktaḥ potavipattitaḥ | [BKŚS, 18 697.1]
āgamiṣyati tad devi muñca kātaratām iti | [BKŚS, 18 697.2]
ity uktvā sadhanaskandhāṃ nikṣipya bhāginīṃ mayi | [BKŚS, 18 698.1]
susatkāraprayuktau tau yathāgatam agacchatām | [BKŚS, 18 698.2]
evaṃ samudradinneyam āgatā bhavato gṛham | [BKŚS, 18 699.1]
daivapauruṣayuktasya śrīr iva ślāghyajanmanaḥ | [BKŚS, 18 699.2]
tad etān bhavato dārān dharmacāritrarakṣitān | [BKŚS, 18 700.1]
rakṣantyā gurumāninyā carite caritaṃ mayā | [BKŚS, 18 700.2]
vrīḍitadraviṇeśasya samṛddhyā divyayānayā | [BKŚS, 18 701.1]
pitrā tulyo bhavatv eṣa śāpo nāśaṃsitas tava | [BKŚS, 18 701.2]
tasmād dhanam idaṃ bhuñjan bhuñjānaś ca yathāgamam | [BKŚS, 18 702.1]
devatānāṃ pitṝṇāṃ ca yātvānṛṇyaṃ bhavān iti | [BKŚS, 18 702.2]
{BKŚS, 19}
snigdhair dāraiḥ suhṛdbhiś ca maitrīmātranibandhanaiḥ | [BKŚS, 19 1.1]
campāyāṃ ramamāṇasya kālaḥ kaścid agānmama | [BKŚS, 19 1.2]
ekadā prāsakaiḥ krīḍan saha gandharvadattayā | [BKŚS, 19 2.1]
sahasā pramadāveṣam apaśyaṃ puruṣaṃ puraḥ | [BKŚS, 19 2.2]
kapālaśikhipiñchābhyāṃ virājitakaradvayam | [BKŚS, 19 3.1]
ayuktendradhanuśchāyaśṛṅgāragalakaṇṭhikam | [BKŚS, 19 3.2]
gandharvadattayā cāsau dattasvāsanayā svayam | [BKŚS, 19 4.1]
prakṣālya caraṇau bhaktyā svālaṃkārair alaṃkṛtaḥ | [BKŚS, 19 4.2]
tac ca me gurugāmbhīryaṃ kvāpi nītam asūyayā | [BKŚS, 19 5.1]
yathā kesariśāvasya gandhahastijighāṃsayā | [BKŚS, 19 5.2]
mamāsīd iyam evātra sadoṣā kulamāninī | [BKŚS, 19 6.1]
eṣa strīpuruṣaḥ śocyo yo na strī na pumān iti | [BKŚS, 19 6.2]
mām uddiśya tatas tena krodhāruṇitacakṣuṣā | [BKŚS, 19 7.1]
vadatā nihato 'sīti vimuktaḥ śikhipicchakaḥ | [BKŚS, 19 7.2]
sa me keśakalāpāgram īṣad āmṛśya yātavān | [BKŚS, 19 8.1]
nāgeṣur iva karṇāstraḥ kirīṭāgraṃ kirīṭinaḥ | [BKŚS, 19 8.2]
svayam eva ca tat tasya kapālam apatat karāt | [BKŚS, 19 9.1]
niḥsthāmnaḥ kuñjarasyeva vidhānaṃ vinaśiṣyataḥ | [BKŚS, 19 9.2]
so 'tha grāmeyakeneva dhiyā dhūrto 'tisaṃdhitaḥ | [BKŚS, 19 10.1]
dhūmrachāyaḥ śanair jalpan dhig dhiṅ mām iti nirgataḥ | [BKŚS, 19 10.2]
atha gandharvadattā māṃ dīptāmarṣam aśaṅkitā | [BKŚS, 19 11.1]
savāḍavam upāsarpan nimnageva mahārṇavam | [BKŚS, 19 11.2]
mama tv āsīd aho strīṇām atrāsamatrapaṃ manaḥ | [BKŚS, 19 12.1]
yat pureva pragalbheyam upasarpati mām iti | [BKŚS, 19 12.2]
sā mām avocad bhīteva śītalībhavata kṣaṇam | [BKŚS, 19 13.1]
kiṃcid vijñāpayāmy eṣa yātu vaḥ krodhapāvakaḥ | [BKŚS, 19 13.2]
ayaṃ vikaciko nāma gaurīśikharavāsinaḥ | [BKŚS, 19 14.1]
vidyādharapater bhrātā gaurimuṇḍasya sādhakaḥ | [BKŚS, 19 14.2]
bhūtavrataṃ ca nāmedaṃ bahuvidhnaṃ caraty ayam | [BKŚS, 19 15.1]
samāpte 'sminn avighnena vandhyāḥ syur no manorathaḥ | [BKŚS, 19 15.2]
yā ca pūjayate taṃ strī gaurīvratavicāriṇam | [BKŚS, 19 16.1]
tasyai varaṃ mahāgaurī dayate śāpam anyathā | [BKŚS, 19 16.2]
vijñāpayāmi saṃkṣiptaṃ krodhād anyo mahābalaḥ | [BKŚS, 19 17.1]
vihantā sarvasiddhīnāṃ nāsti vighnavināyakaḥ | [BKŚS, 19 17.2]
siddhakalpaṃ ca tasyedaṃ khaṇḍayatyā mahāvratam | [BKŚS, 19 18.1]
tuṣṭayā toṣitā gaurī mayā yūyaṃ ca roṣitāḥ | [BKŚS, 19 18.2]
tad etasyāsya yuṣmabhyaṃ kruddhebhyaḥ krudhyatas tathā | [BKŚS, 19 19.1]
gaurībhraṣṭā mahāvidyā vidyeva tanumedhasaḥ | [BKŚS, 19 19.2]
tena yuṣmākam evedaṃ kāryaṃ kurvāṇayā guru | [BKŚS, 19 20.1]
yan mayā roṣitā yūyam etan me mṛṣyatām iti | [BKŚS, 19 20.2]
sa ca krodhagrahaś caṇḍaḥ śanakaiḥ śanakair mama | [BKŚS, 19 21.1]
dayitāmantravādinyā hṛdayād apasarpitaḥ | [BKŚS, 19 21.2]
iti saṃjanitotsāhas tayāhaṃ mantrasādhanaiḥ | [BKŚS, 19 22.1]
āsīnaḥ sānudāsena kadācid iti bhāṣitaḥ | [BKŚS, 19 22.2]
āsīd ihaiva campāyām iṣṭabhāryo mahīpatiḥ | [BKŚS, 19 23.1]
tena dohadakaṃ pṛṣṭā bhāryāvocat trapāvatī | [BKŚS, 19 23.2]
krīḍanmakarakumbhīrakulīrajhaṣakacchape | [BKŚS, 19 24.1]
krīḍeyaṃ saha yuṣmābhir jale jalanidher iti | [BKŚS, 19 24.2]
rājñāpi magadhair sāṅgair bandhayitvāśu nimnagām | [BKŚS, 19 25.1]
saraḥ sāgaravistāram avandhyājñena khānitam | [BKŚS, 19 25.2]
tatra nakrādisaṃsthānadāruyantranirantare | [BKŚS, 19 26.1]
vimānākārapotasthau tau rājānau viceratuḥ | [BKŚS, 19 26.2]
ārabhya ca tataḥ kālāt tatra yātrā pravartitā | [BKŚS, 19 27.1]
āhṛṣṭaparapuṣṭeṣu divaseṣu mahībhujā | [BKŚS, 19 27.2]
te caite divasāḥ prāptāḥ paṭukokilakūjitāḥ | [BKŚS, 19 28.1]
sā ca yātreyam āyātā ramyāmṛtabhujām api | [BKŚS, 19 28.2]
iṣyate yadi ca draṣṭuṃ saha gandharvadattayā | [BKŚS, 19 29.1]
asmadādiparīvārais tataḥ sā dṛśyatām iti | [BKŚS, 19 29.2]
abhinīya tato rātriṃ prātaḥ pravahaṇāśritaḥ | [BKŚS, 19 30.1]
nirgacchāmi sma campāyāḥ pauranetrotpalārcitaḥ | [BKŚS, 19 30.2]
cakṣurmanoharārāmacchāyām adhyāsitaṃ tataḥ | [BKŚS, 19 31.1]
pakkaṇaṃ dṛṣṭavān asmi rājarājapurojjvalam | [BKŚS, 19 31.2]
tasya madhye ca mātaṅgaṃ gandhamātaṅgadhīratam | [BKŚS, 19 32.1]
kālam apy ujjvalāyāmaṃ ghanāghanam ivāmbudam | [BKŚS, 19 32.2]
kālindīnīlakālīṃ ca vṛddhāṃ piṅgaśiroruhām | [BKŚS, 19 33.1]
dīptasaudāmanīcakrāṃ prāvṛṣeṇyām iva kṣapām | [BKŚS, 19 33.2]
dolālilāvilolā ca tatrādṛśyata kanyakā | [BKŚS, 19 34.1]
nīlanīrajamāleva komalānilalāsitā | [BKŚS, 19 34.2]
cintitaṃ ca mayā kāntā yadi me kālikā bhavet | [BKŚS, 19 35.1]
iyam eva tatas tanvī kṣiptakuṅkumagauratā | [BKŚS, 19 35.2]
sthānāc cācalitaivāsau dṛṣṭyā māṃ dūram anvagāt | [BKŚS, 19 36.1]
mālayeva palāśānām aṃśumantaṃ suvarcalā | [BKŚS, 19 36.2]
tāṃ cāliṅgitavān asmi dṛṣṭyā dūrībhavann api | [BKŚS, 19 37.1]
nitāntasnigdhayā prācīṃ prabhayeva divākaraḥ | [BKŚS, 19 37.2]
snigdhe dṛṣṭī visarjyeti dūtikāpratidūtike | [BKŚS, 19 38.1]
tayā mama mayā tasyā nītāḥ prāṇā vidheyatām | [BKŚS, 19 38.2]
athārāmān abhikrudhyann āvayor vyavadhāyakān | [BKŚS, 19 39.1]
mātaṅgīṃ manasāgacchaṃ śarīreṇa mahāsaraḥ | [BKŚS, 19 39.2]
sa ca yātrotsavaś citro mayānyāhitacetasā | [BKŚS, 19 40.1]
tatrasthenaiva no dṛṣṭaḥ saṃsāra iva yoginā | [BKŚS, 19 40.2]
atha yātrotsave tatra pītveva madhu bhāskaraḥ | [BKŚS, 19 41.1]
mandamandaparispandas tāmramaṇḍalatām ayāt | [BKŚS, 19 41.2]
mama tv āsīd yathā devaḥ prācīṃ kamalinīpriyaḥ | [BKŚS, 19 42.1]
aprasādyaiva tāṃ bhānuḥ pratīcīm upasarpati | [BKŚS, 19 42.2]
tathā gandharvadattāyāḥ pura evānuvarṇya tām | [BKŚS, 19 43.1]
mātaṅgīm anusarpāmi yathā rājā tathā prajāḥ | [BKŚS, 19 43.2]
athavā mānuṣair eva yaḥ panthāḥ kāmibhir gataḥ | [BKŚS, 19 44.1]
tam evānugamiṣyāmi na devacaritaṃ caret | [BKŚS, 19 44.2]
sānudāsam athāvocaṃ bharadvājātmajā tvayā | [BKŚS, 19 45.1]
pūrvam eva sayānena nagarīm abhinīyatām | [BKŚS, 19 45.2]
paścāj janasamūhasya gacchantyāḥ pathi pāṃsavaḥ | [BKŚS, 19 46.1]
parādhūsarayanty asyāḥ sotpalāmalakāvalīm | [BKŚS, 19 46.2]
śobhāṃ yātrikalokasya paśyan praviśataḥ puram | [BKŚS, 19 47.1]
purastād aham āyāmi saha nāgarakair iti | [BKŚS, 19 47.2]
atha gandharvadattāyāṃ pravṛttāyāṃ puraṃ prati | [BKŚS, 19 48.1]
dārike dve parāvṛtya vanditvā mām avocatām | [BKŚS, 19 48.2]
āvām ājñāpite devyā svāminaṃ nirvinodanam | [BKŚS, 19 49.1]
vinodayatam ālāpair yuvām aparuṣair iti | [BKŚS, 19 49.2]
tatas te madayitvāhaṃ toṣayitvā ca bhūṣaṇaiḥ | [BKŚS, 19 50.1]
paṭuvegena yānena pakkaṇāntikam āgamam | [BKŚS, 19 50.2]
sāpi tatraiva dolāyāṃ sthitā mātaṅgasundarī | [BKŚS, 19 51.1]
gacchantam iva nirvyājam āgacchantaṃ samaikṣata | [BKŚS, 19 51.2]
viśrabdham atha tāṃ draṣṭuṃ śanair yānam acodayam | [BKŚS, 19 52.1]
tatas tad api samprāptaṃ javena kulaṭādvayam | [BKŚS, 19 52.2]
āsīc ca mama yal loke prasiddham abhidhīyate | [BKŚS, 19 53.1]
śreyāṃsi bahuvighnāni bhavantīti tathaiva tat | [BKŚS, 19 53.2]
duḥkhena ca gṛhaṃ gatvā śūnyaḥ saṃmānya ca priyām | [BKŚS, 19 54.1]
nidrām abhilaṣāmi sma mātaṅgīsaṃgamāśayā | [BKŚS, 19 54.2]
ardharātre tu sahasā pratibuddhā muneḥ sutā | [BKŚS, 19 55.1]
prayukte mayi ye dāsyau te pānīyam ayācata | [BKŚS, 19 55.2]
dhautapramṛṣṭavadanā svāditānanabhūṣaṇā | [BKŚS, 19 56.1]
upaveśya puro 'kleśair apṛcchad bandhakīdvayam | [BKŚS, 19 56.2]
aryaputreṇa mātaṅgī tayā vā lolanetrayā | [BKŚS, 19 57.1]
dṛṣṭo 'yaṃ taraleneti tatas tābhyāṃ niveditam | [BKŚS, 19 57.2]
na tathā sāryaputreṇa prekṣitā jīrṇakanyakā | [BKŚS, 19 58.1]
netrābhyām animeṣābhyām aryaputras tayā yathā | [BKŚS, 19 58.2]
tataḥ prāk pratibuddhaṃ mām apṛcchat suprabhāsutā | [BKŚS, 19 59.1]
jāgratha svapithety uccair jāgramīti mayoditam | [BKŚS, 19 59.2]
tayoktam ayam ārambho yuṣmākaṃ dṛśyate yathā | [BKŚS, 19 60.1]
tathā nalinikāṃ nūnaṃ kartum icchasi mām iti | [BKŚS, 19 60.2]
kvāsau nalinikā kā vā kasya veti mayodite | [BKŚS, 19 61.1]
bharadvājasutākhyātum upākrāmata vṛttakam | [BKŚS, 19 61.2]
asti paścāt samudrānte svācāradhanavatprajam | [BKŚS, 19 62.1]
nagaraṃ kānanadvīpaṃ mahendranagaropamam | [BKŚS, 19 62.2]
amahendraguṇas tatra manujendraḥ prajāpriyaḥ | [BKŚS, 19 63.1]
putro manoharas tasya saṃjñāyāpi manoharaḥ | [BKŚS, 19 63.2]
viditāśeṣavedyo 'pi gandhaśāstrapriyo 'dhikam | [BKŚS, 19 64.1]
nānāruciṣu sattveṣu kasyacit kiṃcid īpsitam | [BKŚS, 19 64.2]
suhṛdau bakulāśokau vasantasyeva tasya yau | [BKŚS, 19 65.1]
vasantam iva taṃ premṇā na kadācid amuñcatām | [BKŚS, 19 65.2]
kadācid dvārapālena vanditvā rājasūnave | [BKŚS, 19 66.1]
kumārāvasathasthāya samitrāya niveditam | [BKŚS, 19 66.2]
yuṣmān sumaṅgalo nāma buddhagandhānuśāsanaḥ | [BKŚS, 19 67.1]
agrāmyo dhīravacanaḥ kasmād api didṛkṣate | [BKŚS, 19 67.2]
gaccha praveśayety uktvā dvārapālaṃ manoharaḥ | [BKŚS, 19 68.1]
vilepanam upādatta dhūpaṃ ca tvarito 'dahat | [BKŚS, 19 68.2]
sumaṅgalo 'py anujñātaḥ praviśya dvāradeśataḥ | [BKŚS, 19 69.1]
śiro nipīḍya pāṇibhyāṃ saṃkocyāṅgam apāsarat | [BKŚS, 19 69.2]
anena mama dhūpena gandhamālyavivādinā | [BKŚS, 19 70.1]
āghrātena śiraḥśūlam utpannam iti cāvadat | [BKŚS, 19 70.2]
ākṛṣṭe sthagikāyāś ca svasyāḥ phalakasaṃpuṭe | [BKŚS, 19 71.1]
manoharaṃ muhuḥ paśyan svayaṃ dhūpam ayojayat | [BKŚS, 19 71.2]
tataḥ kṛtanamaskāraḥ sa manoharam abravīt | [BKŚS, 19 72.1]
sumanogandhasaṃvādī dhūpo 'yaṃ dāhyatām iti | [BKŚS, 19 72.2]
tataḥ sabakulāśokas tasmin gandhe manoharaḥ | [BKŚS, 19 73.1]
pratīto gandhaśāstrajñaṃ sumaṅgalam apūjayat | [BKŚS, 19 73.2]
evaṃ ca kṛtasatkāro rājaputraṃ sumaṅgalaḥ | [BKŚS, 19 74.1]
dinais tricaturair eva caturaḥ paryatoṣayat | [BKŚS, 19 74.2]
ekadā bakulāśokasumaṅgalapuraḥsaraḥ | [BKŚS, 19 75.1]
manoharām agād draṣṭuṃ yakṣasattrāṃ manoharaḥ | [BKŚS, 19 75.2]
tatra tatra tatas tena paśyatā tat tad adbhutam | [BKŚS, 19 76.1]
yakṣīpratikṛtir dṛṣṭā vinyastā citrakarmaṇi | [BKŚS, 19 76.2]
nirjīvāpi sphurantīva mūkāpi mṛduvāg iva | [BKŚS, 19 77.1]
citre nyastāpi sā tena citte nyastātirāgiṇā | [BKŚS, 19 77.2]
draṣṭavyaṃ cānyad ujjhitvā ramaṇaṃ cittacakṣuṣām | [BKŚS, 19 78.1]
sumanogandhadhūpādyais tām evaikām asevata | [BKŚS, 19 78.2]
balavanmanmathāpāstabhogyābhogyavicāraṇaḥ | [BKŚS, 19 79.1]
nitambād ambaraṃ tasyāḥ sa kilākraṣṭum aihata | [BKŚS, 19 79.2]
citrabhittim atha tyaktvā sāpi padmeva padminīm | [BKŚS, 19 80.1]
viṣṇor vakṣa iva śyāmam asevata nabhastalam | [BKŚS, 19 80.2]
uvāca rājaputraṃ ca nāmnāhaṃ sukumārikā | [BKŚS, 19 81.1]
yakṣī yakṣapateḥ śāpāt prāptālekhyaśarīratām | [BKŚS, 19 81.2]
tena kṣaṇikaroṣeṇa nārīṣu ca dayālunā | [BKŚS, 19 82.1]
śāpāntam arthitenāham iti nidhyāya dhīritā | [BKŚS, 19 82.2]
citranyastatanuṃ yas tvāṃ manuṣyo 'bhibhaviṣyati | [BKŚS, 19 83.1]
sa eva kṛtaśāpāntas tava bhartā bhaviṣyati | [BKŚS, 19 83.2]
iti tvaṃ rājarājena bhartā me pratipāditaḥ | [BKŚS, 19 84.1]
sadṛśo varadānena śāpo 'pi hi mahātmanām | [BKŚS, 19 84.2]
yadi te 'sti mayi prītis tataḥ krīḍatsurāsuram | [BKŚS, 19 85.1]
śailaṃ śrīkuñjanāmānaṃ yakṣāvāsaṃ vrajer iti | [BKŚS, 19 85.2]
athāntardhiṃ gatā yakṣī mahāmohaṃ manoharaḥ | [BKŚS, 19 86.1]
taṃ cālokya tathāvasthaṃ viṣādaṃ bakulādayaḥ | [BKŚS, 19 86.2]
labdhasaṃjñaś ca tair uktaḥ śrutvā yakṣīkathām asau | [BKŚS, 19 87.1]
alam ākulatāṃ gatvā sulabhā sukumārikā | [BKŚS, 19 87.2]
yady asau durgamaḥ śailas tatas taṃ sukumārikā | [BKŚS, 19 88.1]
yuṣmatsaṃbhogam icchantī na tathā kathayed iti | [BKŚS, 19 88.2]
ekadā pitaraṃ draṣṭuṃ sa gataḥ sasuhṛdgaṇaḥ | [BKŚS, 19 89.1]
siddhayātraṃ parāvṛttam apaśyat potavāṇijam | [BKŚS, 19 89.2]
rājño dattamahāratnaḥ sa rājñā kṛtasatkriyaḥ | [BKŚS, 19 90.1]
pṛṣṭas tena bhavān kiṃ kim āścaryaṃ dṛṣṭavān iti | [BKŚS, 19 90.2]
tenoktam ambudhes tīre devena vasatā satā | [BKŚS, 19 91.1]
dṛṣṭaṃ kiṃ nāma nāścaryam āścaryanidhir ambudhiḥ | [BKŚS, 19 91.2]
kiṃtv ekadāham adrākṣaṃ hṛtapoto nabhasvatā | [BKŚS, 19 92.1]
sāndrahemaprabhāpiṅgaṃ tuṅgaśṛṅgasrajaṃ nagam | [BKŚS, 19 92.2]
kim etad iti pṛṣṭaś ca mayā niryāmako 'vadat | [BKŚS, 19 93.1]
vṛddhair eṣa samākhyātaḥ śrīkuñjaḥ śṛṅgavān iti | [BKŚS, 19 93.2]
evamādi nivedyāsau vāṇijaḥ svagṛhān agāt | [BKŚS, 19 94.1]
rājaputro 'pi rājānaṃ natvā vāṇijam anvagāt | [BKŚS, 19 94.2]
pradadāv atha sarvasvaṃ tasmai trāsena vāṇijaḥ | [BKŚS, 19 95.1]
rājaputrād gṛhaprāptād āḍhyaḥ ko nāma na traset | [BKŚS, 19 95.2]
tenāpi sumanomālā mātram ālabhya bhāṣitam | [BKŚS, 19 96.1]
na satkārakhalīkāram arhanti śiśavo guroḥ | [BKŚS, 19 96.2]
kiṃtu yas tātapādebhyaḥ śrīkuñjaḥ kathitas tvayā | [BKŚS, 19 97.1]
sa kutūhaline mahyaṃ spaṣṭam ākhyāyatām iti | [BKŚS, 19 97.2]
pratyāśvastas tatas tasya vacobhir madhurair asau | [BKŚS, 19 98.1]
śrīkuñjaṃ sahitaṃ cihnair ity ākhyātuṃ pracakrame | [BKŚS, 19 98.2]
athaikadā madeneva mahāvyālo mataṅgajaḥ | [BKŚS, 19 99.1]
marutā tyājitasthairyo yātaḥ potaḥ svatantratām | [BKŚS, 19 99.2]
praśāntotpātavātatvāt sāgare cāmbarasthire | [BKŚS, 19 100.1]
citrākārān apaśyāma prāṇino jalacāriṇaḥ | [BKŚS, 19 100.2]
kvacit kesariśārdūladvīpikhaḍgarkṣaśambarān | [BKŚS, 19 101.1]
yūthaśaḥ prastutakrīḍān unmajjananimajjanaiḥ | [BKŚS, 19 101.2]
anyatrāviddhakarṇānāṃ strīpuṃsānām avāsasām | [BKŚS, 19 102.1]
dhvanimātrakabhāṣāṇāṃ dvaṃdvāni paśudharmaṇām | [BKŚS, 19 102.2]
kvacid utpatatas tuṅgān nāgān āyatapakṣatīn | [BKŚS, 19 103.1]
pakṣacchedabhayālīnān nagān iva mahārṇavāt | [BKŚS, 19 103.2]
avāc ca sahasā modaḥ kauveryāḥ pavanāhṛtaḥ | [BKŚS, 19 104.1]
yasyāghrāṇāya sampannaṃ manye ghrāṇam ayaṃ jagat | [BKŚS, 19 104.2]
drakṣyantaḥ saṃbhavaṃ tasya sakutūhaladṛṣṭayaḥ | [BKŚS, 19 105.1]
dūrād girim apaśyāma ratnakūṭasthakiṃnaram | [BKŚS, 19 105.2]
kim etad iti pṛṣṭaś ca mayā niryāmako 'bravīt | [BKŚS, 19 106.1]
vṛddhair eṣa samākhyātaḥ śrīkuñjaḥ śṛṅgavān iti | [BKŚS, 19 106.2]
ityādi kathitaṃ tena yad yat tat tan manoharaḥ | [BKŚS, 19 107.1]
sahasāgaradigdeśaṃ spaṣṭaṃ saṃpuṭake 'likhat | [BKŚS, 19 107.2]
āgamayya tataḥ potam āptaniryāmakāsthitam | [BKŚS, 19 108.1]
bakulādisahāyo 'sāv agāhata mahārṇavam | [BKŚS, 19 108.2]
anukūlamahāvegasamīrapreritena saḥ | [BKŚS, 19 109.1]
āsīdad acireṇaiva potena diśam īpsitām | [BKŚS, 19 109.2]
sadṛśaiḥ sphalakasthānāṃ cihnair janitaniścayaḥ | [BKŚS, 19 110.1]
manaścakṣuḥśarīraiḥ saḥ śrīkuñjaṃ yugapad gataḥ | [BKŚS, 19 110.2]
ambhodhijalakalloladhautanīlopalaṃ tataḥ | [BKŚS, 19 111.1]
ākāśāśaviśāloccaṃ potaḥ sopānam āsadat | [BKŚS, 19 111.2]
tatraiva suhṛdas tyaktvā yad utkaṇṭho manoharaḥ | [BKŚS, 19 112.1]
tena śailāgram ārohad dharmeneva tripiṣṭapam | [BKŚS, 19 112.2]
yakṣastrīpuṃsavṛndaiś ca prekṣyamāṇaḥ sasaṃmadaiḥ | [BKŚS, 19 113.1]
saṃkalpacakṣuṣā paśyann agacchat sukumārikām | [BKŚS, 19 113.2]
tatra kāścid abhāṣanta kṛtārthā sukumārikā | [BKŚS, 19 114.1]
yayāsminn āhitaṃ prema narāmarakumārake | [BKŚS, 19 114.2]
surāsuranarāṇāṃ hi kasyāyaṃ na manoharaḥ | [BKŚS, 19 115.1]
yo vṛtaḥ sahajāhāryaiḥ śarīrādiguṇair iti | [BKŚS, 19 115.2]
prakrīḍantīm athāpaśyad viśāle mandirājire | [BKŚS, 19 116.1]
sve saṃkalpamaye yakṣīṃ vakṣasīva manoharaḥ | [BKŚS, 19 116.2]
pratyudgamya tayā cāsau rūpājīvāpragalbhayā | [BKŚS, 19 117.1]
svinnakaṇṭakite pāṇau gṛhītvāntaḥ praveśitaḥ | [BKŚS, 19 117.2]
tasyāḥ pitaram adrākṣīt tatrārabdhadurodaram | [BKŚS, 19 118.1]
raktākṣaṃ śātakaumbhābhaṃ samadaṃ medurodaram | [BKŚS, 19 118.2]
upaveśya ca tenāṅke ghrātvā mūrdhni manoharaḥ | [BKŚS, 19 119.1]
śvaśrūḥ paśyety anujñātaḥ praviveśāvarodhanam | [BKŚS, 19 119.2]
yatra sampūrṇatāruṇyāḥ karṇikārasragujjvalāḥ | [BKŚS, 19 120.1]
śvaśrūśvaśurayos tasya pitāmahyo 'pi yoṣitaḥ | [BKŚS, 19 120.2]
abhivādya ca tās tatra sa tābhir abhinanditaḥ | [BKŚS, 19 121.1]
anujñātaś ca sasnehaṃ prāviśat kanyakāgṛham | [BKŚS, 19 121.2]
divyasya madhunaḥ pānaṃ divyatantrīrutiśrutiḥ | [BKŚS, 19 122.1]
divyastrīsaṃprayogāś ca manoharamano 'haran | [BKŚS, 19 122.2]
ity asau kṣaṇam āsīnaḥ sukumārikayoditaḥ | [BKŚS, 19 123.1]
atītā divasāḥ pañca kumāra pratigamyatām | [BKŚS, 19 123.2]
devalokaikadeśo 'yaṃ yat tato 'smin na labhyate | [BKŚS, 19 124.1]
sthātuṃ mānuṣamātreṇa pañcamād divasāt param | [BKŚS, 19 124.2]
bhavantaṃ ca parityajya gaccheyuḥ potavāhakāḥ | [BKŚS, 19 125.1]
vahanasvāminaṃ pañca pratīkṣante dināni te | [BKŚS, 19 125.2]
śrutvedaṃ rājaputrasya devaputrasya yādṛśī | [BKŚS, 19 126.1]
svargataś cyavamānasya dhyāmadhyāmābhavat prabhā | [BKŚS, 19 126.2]
taṃ dṛṣṭvā tādṛśākāram avocat sukumārikā | [BKŚS, 19 127.1]
adyārabhya gamiṣyāmi tavaivāhaṃ gṛhān iti | [BKŚS, 19 127.2]
sa tayā dhīrito gatvā potam udvignavāhakam | [BKŚS, 19 128.1]
tatraiva suhṛdo 'paśyad divyaratnāmbarasrajaḥ | [BKŚS, 19 128.2]
sthitāḥ stha divasān etān kva kathaṃ veti coditāḥ | [BKŚS, 19 129.1]
tena te kathayanti sma yathā yūyaṃ tathā vayaṃ | [BKŚS, 19 129.2]
sukumārikayādiṣṭāḥ prahṛṣṭā guhyakāṅganāḥ | [BKŚS, 19 130.1]
asmān upacaranti sma surān iva surāṅganāḥ | [BKŚS, 19 130.2]
mahādevam upāsīnā mṛtā gacchanti mānuṣāḥ | [BKŚS, 19 131.1]
sevamānā vayaṃ devaṃ devatām amṛtā gatāḥ | [BKŚS, 19 131.2]
iti yakṣīkathāraktā mahādhvānaṃ mahābhayam | [BKŚS, 19 132.1]
tāsām evānubhāvena saṃterus te mahodadhim | [BKŚS, 19 132.2]
vyāpārair ujjhitaṃ sarvais trivargaprāptihetubhiḥ | [BKŚS, 19 133.1]
prāviśaṃs tadviyogārtaṃ śūnyarājapathaṃ puram | [BKŚS, 19 133.2]
athaikā brāhmaṇī vṛddhā kimartham api nirgatā | [BKŚS, 19 134.1]
avaguṣṭhitamūrdhānaṃ paśyati sma manoharam | [BKŚS, 19 134.2]
tam asau pratyabhijñāya paritoṣaskhaladgatiḥ | [BKŚS, 19 135.1]
gatvā dhyānaparāsthānaṃ mahīpālam atoṣayat | [BKŚS, 19 135.2]
mantriprabhṛtayas tena vāritāḥ puravāsinaḥ | [BKŚS, 19 136.1]
mā vocad dārakaṃ kaścit kva gato 'bhūd bhavān iti | [BKŚS, 19 136.2]
rājaputro 'pi rājānam avandata vilakṣakaḥ | [BKŚS, 19 137.1]
so 'pi tasyāṅkam āropya harati sma vilakṣatām | [BKŚS, 19 137.2]
svaṃ ca mandiram āgatya sa sumaṅgalam uktavān | [BKŚS, 19 138.1]
gandhaśāstraphalaṃ sāraṃ dhūpam āyojyatām iti | [BKŚS, 19 138.2]
adyāgacchati yuṣmākaṃ sakhībhiḥ sahitā sakhī | [BKŚS, 19 139.1]
sugandhitāpradhānaṃ ca ratam āhur aninditam | [BKŚS, 19 139.2]
gandharājaś ca yo 'smākaṃ ghuṣyate yakṣakardamaḥ | [BKŚS, 19 140.1]
sa kardamasamas tāsām ato 'sau yakṣakardamaḥ | [BKŚS, 19 140.2]
tasmād ādaram āsthāya śāstram adya prakāśyatām | [BKŚS, 19 141.1]
dhanurvedasya kṛtsnasya viddhasāraṃ hi sauṣṭhavam | [BKŚS, 19 141.2]
iti protsāhitas tena svārthena ca sumaṅgalaḥ | [BKŚS, 19 142.1]
dhūpasnānīyagandhādi yathādeśam ayojayat | [BKŚS, 19 142.2]
manoharas tu sasuhṛt kṛtakāmukaḍambaraḥ | [BKŚS, 19 143.1]
āsannadayitāśūnyāṃ duḥkhaśayyām asevata | [BKŚS, 19 143.2]
tataḥ sa tādṛśo gandhas tathāyatnena sādhitaḥ | [BKŚS, 19 144.1]
preritaḥ paṭunānyena samīreṇeva toyadaḥ | [BKŚS, 19 144.2]
bhāsā vicchāyayantīva candrakāntādicandrikām | [BKŚS, 19 145.1]
praviśya sahasāchyāsta paryaṅkaṃ sukumārikā | [BKŚS, 19 145.2]
tataḥ sasmitam ālokya bakulādīn uvāca sā | [BKŚS, 19 146.1]
sasahāyāham āyātā yāta viśramyatām iti | [BKŚS, 19 146.2]
praṇamya teṣu yāteṣu kumārasukumārike | [BKŚS, 19 147.1]
yathā tathāvidhotkaṇṭhe tathāgamayatāṃ niśām | [BKŚS, 19 147.2]
saṃbhogaramaṇīyaiś ca śarīrair bakulādayaḥ | [BKŚS, 19 148.1]
prabhāte rājaputrāya rātrivṛttaṃ nyavedayan | [BKŚS, 19 148.2]
rātrau rātrau sametānāṃ viyuktānāṃ divā divā | [BKŚS, 19 149.1]
iti saṃvatsaro yātas tābhis teṣām acetitaḥ | [BKŚS, 19 149.2]
ekadā syandamānāśruḥ sākrandā sā tam abravīt | [BKŚS, 19 150.1]
svādhīnānāṃ parādhīnaiḥ saha saṃgatir īdṛśī | [BKŚS, 19 150.2]
adyārabhya mayā devaḥ sevitavyo dhaneśvaraḥ | [BKŚS, 19 151.1]
sakhīsahitayā varṣaṃ gṛhītabrahmacaryayā | [BKŚS, 19 151.2]
pitarau vandituṃ cāham aṣṭamyādiṣu parvasu | [BKŚS, 19 152.1]
svagṛhāya gamiṣyāmi tatra gacched bhavān iti | [BKŚS, 19 152.2]
tvatsaṅgasubhagā yā dik tām api prekṣya jīvyate | [BKŚS, 19 153.1]
ninditāmṛtapānena kiṃ punar darśanena te | [BKŚS, 19 153.2]
tasyām uktveti yātāyām āyātā bakulādayaḥ | [BKŚS, 19 154.1]
khaṃ paśyantam apaśyaṃs tam iyaṃ yātīti vādinam | [BKŚS, 19 154.2]
tataḥ sabakulāśoke saśoke pārthivātmaje | [BKŚS, 19 155.1]
toṣagadgadavāg uccair abhāṣata sumaṅgalaḥ | [BKŚS, 19 155.2]
kim astāne viṣādena potam āruhya māmakam | [BKŚS, 19 156.1]
dṛṣṭamārgā muhūrtena yāmas taṃ guhyakācalam | [BKŚS, 19 156.2]
dhyāyantas tatra tāḥ kāntāḥ paśyantaś cāntarāntarā | [BKŚS, 19 157.1]
saṃgamāśādhanaprāṇā yāpayāma samām iti | [BKŚS, 19 157.2]
tataḥ sa tena potena prasthitaś ca mahārṇavam | [BKŚS, 19 158.1]
sa ca potaḥ samīreṇa dūraṃ hṛtvā vipāditaḥ | [BKŚS, 19 158.2]
rājaputras tu dayitāṃ siddhāṃ vidyām iva smaran | [BKŚS, 19 159.1]
tāṃ na cetitavān eva vipattiṃ māradāruṇām | [BKŚS, 19 159.2]
uttīrṇasyaiva jaladher velārodhāsi sarpataḥ | [BKŚS, 19 160.1]
caurasainyena saṃyamya tasyālaṃkaraṇaṃ hṛtam | [BKŚS, 19 160.2]
tatas taskarasainyaṃ tad vājisainyena sarvataḥ | [BKŚS, 19 161.1]
veṣṭitaṃ kuṭṭitaṃ baddham udbaddhaṃ pādapeṣu ca | [BKŚS, 19 161.2]
ekaś cārutarākāraḥ puruṣaḥ praṇipatya tam | [BKŚS, 19 162.1]
kariṇīpṛṣṭham āropya sasainyaḥ prasthitaḥ puraḥ | [BKŚS, 19 162.2]
adūraṃ cāntaraṃ gatvā bandistutiguṇānvayaḥ | [BKŚS, 19 163.1]
manoharaḥ puraṃ prāpat kuṅkumāliptacatvaram | [BKŚS, 19 163.2]
ratnavandanamālānāṃ sa śṛṇvan paṭuśiñjitam | [BKŚS, 19 164.1]
āgacchat kalarāsānāṃ nānāpattrisrajām iva | [BKŚS, 19 164.2]
purānurūpaśobhaṃ ca prāviśat sa nṛpālayam | [BKŚS, 19 165.1]
viśālamaṇḍapāsīnaṃ śakrākāraṃ narādhipam | [BKŚS, 19 165.2]
avatīrya ca hastinyāḥ sa rājānam avandata | [BKŚS, 19 166.1]
gāḍham āliṅgya tenāpi ciraṃ prītyā nirūpitaḥ | [BKŚS, 19 166.2]
śarīrāvayavān dṛṣṭvā muhus tasyāvadat tataḥ | [BKŚS, 19 167.1]
kutaḥ sumaṅgalād anyaś cakṣuṣmān iti bhūpatiḥ | [BKŚS, 19 167.2]
āsīc ca rājaputrasya sa evāyaṃ sumaṅgalaḥ | [BKŚS, 19 168.1]
bhaved aham iva bhraṣṭaḥ potabhaṅgabhayād iti | [BKŚS, 19 168.2]
gaccha viśramya tāteti rājñoktaḥ prāviśat puram | [BKŚS, 19 169.1]
apaśyan natamūrdhānaṃ sa tam eva sumaṅgalam | [BKŚS, 19 169.2]
pṛcchati sma ca taṃ bhadra mitre prāṇasame tava | [BKŚS, 19 170.1]
bhujau me bakulāśokau kaccit kuśalināv iti | [BKŚS, 19 170.2]
tenoktaṃ bakulāśokau gṛhān kuśalinau gatau | [BKŚS, 19 171.1]
yathā cāham ihāyātas tathāśrotuṃ prasīdata | [BKŚS, 19 171.2]
punaruktaguṇākhyānam etat nāgapuraṃ puram | [BKŚS, 19 172.1]
dṛṣṭam eva hi yuṣmābhir nṛpaś caiṣa puraṃdaraḥ | [BKŚS, 19 172.2]
jayanta iti putro 'sya śūraḥ cāruḥ kaviḥ paṭuḥ | [BKŚS, 19 173.1]
sa yena yūyam ānītāḥ sāgaropāntakānanāt | [BKŚS, 19 173.2]
sutā nalinikā nāma nṛpates tasya tādṛśī | [BKŚS, 19 174.1]
yasyā na pramadāloke na cāsti sadṛśo varaḥ | [BKŚS, 19 174.2]
varaṃ varayatā tasyāḥ pitrā dvīpāntarāṇy api | [BKŚS, 19 175.1]
guṇarūpāntarajñānaśālinaḥ prahitā hatāḥ | [BKŚS, 19 175.2]
anena ca prapañcena yadā kālo bahurgataḥ | [BKŚS, 19 176.1]
tadā mām ayam āhūya sadainyasmitam uktavān | [BKŚS, 19 176.2]
tvaṃ na kevalam asmākaṃ sarvādhyakṣagaṇāgraṇīḥ | [BKŚS, 19 177.1]
nātho 'pi bhava nas tāta saṃkaṭād uddharann itaḥ | [BKŚS, 19 177.2]
kulaśīlavayorūpair yaḥ syād asyāḥ samo varaḥ | [BKŚS, 19 178.1]
ādareṇa tam anviṣyes tyaja śrīmadirārujam | [BKŚS, 19 178.2]
bhūrisāradhanāḍhyo 'pi guṇadraviṇadurgataḥ | [BKŚS, 19 179.1]
durgatebhyaḥ sudūreṇa śocanīyaḥ satām iti | [BKŚS, 19 179.2]
tato nalinikārūpam ālikhya phalake mayā | [BKŚS, 19 180.1]
mahī sāṣṭādaśadvīpā parikrāntā varārthinā | [BKŚS, 19 180.2]
yadā tu paṭuyatno 'pi nālabhe varam īpsitam | [BKŚS, 19 181.1]
tadā tyaktumanaḥ prāṇān prāvivikṣaṃ mahodadhim | [BKŚS, 19 181.2]
gataś ca kānanadvīpaṃ dṛṣṭavān asmi saṃcaran | [BKŚS, 19 182.1]
yuṣmadguṇakathāsaktāḥ saṃtatāḥ sādhusaṃpadaḥ | [BKŚS, 19 182.2]
tataḥ sa me sthirādhairyas tādṛṅmaraṇaniścayaḥ | [BKŚS, 19 183.1]
jyotsnayeva tamorāśir yuṣmatkīrtyā nirākṛtaḥ | [BKŚS, 19 183.2]
gandhaśāstravyasanino yuṣmān buddhvā ca lokataḥ | [BKŚS, 19 184.1]
ātmāpi gandhaśāstrajñas tadā vaḥ śrāvito mayā | [BKŚS, 19 184.2]
tulyajñānasvabhāvā hi bhartṝṇām anujīvinaḥ | [BKŚS, 19 185.1]
rañjayanti manaḥ kṣipraṃ guṇair api nirākṛtāḥ | [BKŚS, 19 185.2]
gandhamālyavisaṃvādī dhūpo yac cāpi dāhitaḥ | [BKŚS, 19 186.1]
suhṛdbhiḥ saha yuṣmābhir ahaṃ jijñāsitas tadā | [BKŚS, 19 186.2]
yac ca yojitavān asmi gandhamālyānuvādinam | [BKŚS, 19 187.1]
dhūpaṃ tat phalake nyastām apaśyaṃ bhartṛdārikām | [BKŚS, 19 187.2]
tām ālokya tato yuṣmān manye 'haṃ dhanyajanmanām | [BKŚS, 19 188.1]
ātmano rājaputryāś ca vidhātuś ca kṛtārthatām | [BKŚS, 19 188.2]
so 'haṃ svārthaparo yuṣmān apahartum ito gataḥ | [BKŚS, 19 189.1]
yāvad yuṣmadguṇair eva hṛtaḥ sādhumanoharaiḥ | [BKŚS, 19 189.2]
tathāpi satkṛto yuṣmān hartum evāham udyataḥ | [BKŚS, 19 190.1]
pāpam adhyācaranty eva bhṛtyā bhartṛpriyepsavaḥ | [BKŚS, 19 190.2]
puṇyair nalinikāyāś ca yuṣmatsaṃgamahetubhiḥ | [BKŚS, 19 191.1]
sevācārāpadeśena gataiva sukumārikā | [BKŚS, 19 191.2]
idaṃ cāntaram āsādya mayā yūyaṃ tvarāvatā | [BKŚS, 19 192.1]
saṃnidhāpitapotena samudram avatāritāḥ | [BKŚS, 19 192.2]
pradeśe yatra cāmbhodhir vipannaṃ vahanaṃ vahet | [BKŚS, 19 193.1]
vipannavahanas tatra na ca kaścana vidyate | [BKŚS, 19 193.2]
tena tau bakulāśokāv avipannau gṛhān gatau | [BKŚS, 19 194.1]
idaṃ ca puram āyātā yathā yūyaṃ tathā vayam | [BKŚS, 19 194.2]
tasmān nalinikādyaiva yuṣmābhir anugamyatām | [BKŚS, 19 195.1]
na hi śrīḥ svayam āyāntī kālātikramam arhati | [BKŚS, 19 195.2]
manoharas tu tāṃ prāpya sarvākāramanoharām | [BKŚS, 19 196.1]
yathākāmam upābhuṅkta karī kamālinīm iva | [BKŚS, 19 196.2]
sumaṅgalena sā coktā mā sma śethāḥ pṛthaṅniśi | [BKŚS, 19 197.1]
patyus te dayitā yakṣī maivaṃ naiṣīd asāv iti | [BKŚS, 19 197.2]
kupitā rājaputrāya rājaputrī kadācana | [BKŚS, 19 198.1]
unnidraiva sanidreva suptā kila pṛthak kṣaṇam | [BKŚS, 19 198.2]
atha sevāvadhau pūrṇe varṣānte sukumārikā | [BKŚS, 19 199.1]
śayitaṃ pṛthag āsādya manoharam apāharat | [BKŚS, 19 199.2]
yathā nalinikābhartā sukumārikayā hṛtaḥ | [BKŚS, 19 200.1]
yuṣmān api hared eṣā tathā mātaṅgakanyakā | [BKŚS, 19 200.2]
manyadhve yādṛśīm enāṃ kanyakā neyam īdṛśī | [BKŚS, 19 201.1]
na hi caṇḍālakanyāsu rajyante devasūnavaḥ | [BKŚS, 19 201.2]
idaṃ nalinikāvṛttaṃ smṛtvā yūyaṃ mayoditāḥ | [BKŚS, 19 202.1]
na me nalinikāvārttā virasāntā bhaved iti | [BKŚS, 19 202.2]
ananyagatasaṃkalpam evaṃ māṃ mā sma kalpayaḥ | [BKŚS, 19 203.1]
iti jihmaṃ puras tasyāḥ kāmukācāram ācaram | [BKŚS, 19 203.2]
gandharvadattāvacanāt priyatvaṃ mātaṅgakanyā sutarām agān me | [BKŚS, 19 204.1]
madaṃ vidhatte madirā prakṛtyā kim aṅga kāntānanasaṅgaramyā | [BKŚS, 19 204.2]
{BKŚS, 20}
iti śeṣaṃ vasantasya tanupāṭalakuḍmalam | [BKŚS, 20 1.1]
divasāṃś ca nayāmi sma subhagānilacandanān | [BKŚS, 20 1.2]
ekadā dattakenāham āgatya hasatoditaḥ | [BKŚS, 20 2.1]
aryaputra vicitraṃ vaḥ krīḍāsthānam upāgatam | [BKŚS, 20 2.2]
rājamārge mayā dṛṣṭā vṛddhā strī bhāsvaraprabhā | [BKŚS, 20 3.1]
nāgarair devi devīti vandyamānā varārthibhiḥ | [BKŚS, 20 3.2]
sā cāha prabhavantīva dāraka pratigṛhyatām | [BKŚS, 20 4.1]
tava bhartre mayā dattā kanyājinavatīti mām | [BKŚS, 20 4.2]
uktā sā ca mayā devi bhṛtyatvāt paravān aham | [BKŚS, 20 5.1]
dṛṣṭvā svāminam āyāmi tat kṣaṇaṃ kṣamyatām iti | [BKŚS, 20 5.2]
sa mayoktas tayā sākaṃ hasantaḥ sukham āsmahe | [BKŚS, 20 6.1]
tenāgacchatu sātraiva madvacaś cedam ucyatām | [BKŚS, 20 6.2]
bahūn saṃpṛcchya kanyāyāḥ kāryau dānapratigrahau | [BKŚS, 20 7.1]
praṣṭavyāḥ santi cāsmākaṃ tāvat pṛcchāmi tān aham | [BKŚS, 20 7.2]
anyac cāgamyatām etad gṛhaṃ yadi na duṣyati | [BKŚS, 20 8.1]
tvādṛśātithisatkāraḥ kāraṇaṃ śreyasām iti | [BKŚS, 20 8.2]
tataḥ prasthāpito gatvā pratyāgatya ca dattakaḥ | [BKŚS, 20 9.1]
mām abhāṣata bhāratyā gambhīrabhayagarbhayā | [BKŚS, 20 9.2]
yuṣmatsaṃdeśam ākarṇya tayoktaṃ bhīmahāsayā | [BKŚS, 20 10.1]
aho mahākulīnānām ācāraḥ sādhusevinām | [BKŚS, 20 10.2]
kim atrodayano rājā praṣṭavyaḥ suhṛdā tava | [BKŚS, 20 11.1]
devī vāsavadattā vā kiṃvā magadhavaṃśajā | [BKŚS, 20 11.2]
rumaṇvadādayaḥ kiṃvā kiṃvā hariśikhādayaḥ | [BKŚS, 20 12.1]
āha yat santi me kecit tāvat pṛcchāmi tān iti | [BKŚS, 20 12.2]
ājñāpayati yac caiṣa mām ihāgamyatām iti | [BKŚS, 20 13.1]
kim evam apamānyante guravo gurusevibhiḥ | [BKŚS, 20 13.2]
athavā kim ahaṃ tasya samīpaṃ kim asau mama | [BKŚS, 20 14.1]
acirād yāsyatīty etat sa evānubhaviṣyati | [BKŚS, 20 14.2]
ity uktvā niścarantībhir jvālāmālābhir ānanāt | [BKŚS, 20 15.1]
dagdhvā campaikadeśaṃ sā maholkeva tirohitā | [BKŚS, 20 15.2]
mama tv āsīd vidagdheyaṃ vṛddhā vipraśnikā dhruvam | [BKŚS, 20 16.1]
indrajālābhiyuktā vā māyākārī bhaved iti | [BKŚS, 20 16.2]
bharadvājasutāyās tu tīvraḥ saṃtrāsakāraṇaḥ | [BKŚS, 20 17.1]
asmaddhṛdayasaṃtāpī paritāpajvaro 'bhavat | [BKŚS, 20 17.2]
mṛṇālānilamuktālījalārdrapaṭacandanaiḥ | [BKŚS, 20 18.1]
asmadaṅgapariṣvaṅgair nāsyās tāpo nyavartata | [BKŚS, 20 18.2]
tataḥ śakradhanuḥsampābalākācakralāñchanaiḥ | [BKŚS, 20 19.1]
nirambudāmbaracchāyaiś channam ambaram ambudaiḥ | [BKŚS, 20 19.2]
saṃtāpam apanetuṃ ca sāsāraiḥ paścimānilaiḥ | [BKŚS, 20 20.1]
samārohāma harmyasya sāndraśubhrasudhaṃ śiraḥ | [BKŚS, 20 20.2]
tatrāruddhapraṇālādi dāsīdasottarāmbaraiḥ | [BKŚS, 20 21.1]
pāścātyamarudādyoti jaḍaṃ jalam adhārayam | [BKŚS, 20 21.2]
tatrānyeṣām uromātre majjantaḥ kubjavāmanāḥ | [BKŚS, 20 22.1]
śanakaiḥ śāntasaṃtāpāṃ bhāradvājīm ahāsayat | [BKŚS, 20 22.2]
iti naḥ krīḍato dṛṣṭvā prāsādāgramahāhrade | [BKŚS, 20 23.1]
jale rantum ivoṣṇāṃśuḥ prāviśat paścimārṇavam | [BKŚS, 20 23.2]
bharadvājatanūjā tu niṣevya śiśiraṃ ciram | [BKŚS, 20 24.1]
praśāntāgantusaṃtāpā śītapīḍāturābhavat | [BKŚS, 20 24.2]
tām urobāhuvāsobhiḥ samācchādya nirantaram | [BKŚS, 20 25.1]
viśītāṃ kṛtavān asmi tāpaśītāpahāribhiḥ | [BKŚS, 20 25.2]
apanītapidhānaiś ca praṇālair makarānanaiḥ | [BKŚS, 20 26.1]
prāsādāt prāsravat toyaṃ sumeror iva nirjharaiḥ | [BKŚS, 20 26.2]
prakīrṇasalilakrīḍāpīḍanacchinnabhūṣaṇam | [BKŚS, 20 27.1]
munipītāmbudhicchāyaṃ harmyāgraṃ tad adṛśyata | [BKŚS, 20 27.2]
tasminn abhinavāmbhodakumbhāmbhaḥkṣālanāmale | [BKŚS, 20 28.1]
dānaiḥ paricarāmi sma samānaiḥ paricārakān | [BKŚS, 20 28.2]
iti kānte triyāmādau gamite mānitapriyaḥ | [BKŚS, 20 29.1]
upāyi prabalāṃ nidrāṃ sukhaduḥkhābhibhāvinīm | [BKŚS, 20 29.2]
yāte ca kṣaṇadāpāde kaṭhorasparśabodhitaḥ | [BKŚS, 20 30.1]
gambhīrekṣaṇam adrākṣaṃ naraṃ vyāttāsyakandaram | [BKŚS, 20 30.2]
anumāya ca taṃ pretaṃ mantragarbham upāgatam | [BKŚS, 20 31.1]
kvāpi māṃ netum icchantaṃ netum aicchaṃ yamālayam | [BKŚS, 20 31.2]
bharadvājātmajā trastā mā sma nidrāṃ jahād iti | [BKŚS, 20 32.1]
na taṃ tatra nihanmi sma bhīṣaṇāraṭiśaṅkitaḥ | [BKŚS, 20 32.2]
tuṣārajaḍam āropya svapṛṣṭaṃ kāṣṭhaniṣṭhuram | [BKŚS, 20 33.1]
sa māṃ sopānamārgeṇa prāsādāgrād avātarat | [BKŚS, 20 33.2]
tatprabhāvāc ca nidrāndhāḥ suptā jāgarikāḥ kṣitau | [BKŚS, 20 34.1]
kakṣārakṣās tam adrākṣur na niryāntam acetanāḥ | [BKŚS, 20 34.2]
niṣkrāntaś ca parāvṛtya kakṣādvāraṃ yad aikṣata | [BKŚS, 20 35.1]
kavāṭasaṃpuṭas tatra śanair aghaṭayat svayam | [BKŚS, 20 35.2]
gṛhād dūram atītaś ca jānubhyāṃ tam atāḍayam | [BKŚS, 20 36.1]
prahāraḥ sa tu me jāto jānupīḍāprayojanaḥ | [BKŚS, 20 36.2]
yac ca kiṃcid ahaṃ draṣṭum aicchaṃ paṭukutūhalaḥ | [BKŚS, 20 37.1]
kulaputraḥ sa tatra sma kiṃcit kālaṃ na gacchati | [BKŚS, 20 37.2]
āśākāśaviśālāsu viśikhāsu prasāritāḥ | [BKŚS, 20 38.1]
apaśyaṃ dvīpināṃ kṛttīs tathedam abhavan mama | [BKŚS, 20 38.2]
etāvanti kutaḥ santi dvīpicarmāṇi kānane | [BKŚS, 20 39.1]
āstīrṇāni kimarthaṃ vā kenāpi viśikhāsv iti | [BKŚS, 20 39.2]
yāvat prāsādam ālābhyo jālavātāyanacyutaiḥ | [BKŚS, 20 40.1]
saṃtatair vitatā rathyā pradīpārciḥkadambakaiḥ | [BKŚS, 20 40.2]
apanītavitarkaś ca tair gataḥ stokam antaram | [BKŚS, 20 41.1]
prāsāde kvacid aśrauṣaṃ vacaḥ kasyāpi kāminaḥ | [BKŚS, 20 41.2]
ayi candraka kiṃ śeṣe nanu bhrātar vibudhyatām | [BKŚS, 20 42.1]
nākarṇayasi kūjantam ulūkaṃ subhagadhvanim | [BKŚS, 20 42.2]
asmai daśasahasrāṇi dīyantāṃ bhūṣaṇāni ca | [BKŚS, 20 43.1]
ayaṃ naḥ sukhahetūnām agraṇīḥ suhṛdām iti | [BKŚS, 20 43.2]
anantaraṃ ca sāraṅgadardūrāmbhodabandhunā | [BKŚS, 20 44.1]
utkaṇṭhāgarbhakaṇṭhena nīlakaṇṭhena kūjitam | [BKŚS, 20 44.2]
tataḥ kāmī jvalatkrodhaś candrakaṃ caṇḍam abravīt | [BKŚS, 20 45.1]
duṣṭasya caṭakasyāsya mastakaś chidyatām iti | [BKŚS, 20 45.2]
mayā tarkayatā cedaṃ viruddham iti niścitam | [BKŚS, 20 46.1]
ājñātam anayor nyāyye saṃmānanavimānane | [BKŚS, 20 46.2]
bhāryā nāgarakasyāsya parasaṃkrāntamānasā | [BKŚS, 20 47.1]
ekaparyaṅkasuptāpi suptā bhartuḥ parāṅmukhī | [BKŚS, 20 47.2]
tayolūkadhvaniṃ śrutvā bhīrunārīvibhīṣaṇam | [BKŚS, 20 48.1]
trastayātaḥ parāvṛtya gāḍham āliṅgitaḥ patiḥ | [BKŚS, 20 48.2]
tato viraktabhāryeṇa bhāryāraktena cāmunā | [BKŚS, 20 49.1]
ulūkabhayapūrvo 'pi kāntāśleṣo 'bhinanditaḥ | [BKŚS, 20 49.2]
tena pūjām ulūkasya suhṛdaḥ kṛtavān ayam | [BKŚS, 20 50.1]
yenāsya vimukhī kāntā trāsād abhimukhī kṛtā | [BKŚS, 20 50.2]
śrutvā ca śikhinaḥ kekāḥ kāntotkaṇṭhāvidhāyinīḥ | [BKŚS, 20 51.1]
patyuḥ kaṇṭhaṃ parityajya sthitā bhūyaḥ parāṅmukhī | [BKŚS, 20 51.2]
tenānena mayūrasya mastakaś chedito ruṣā | [BKŚS, 20 52.1]
yenāsyābhimukhī kāntā kūjatā vimukhī kṛtā | [BKŚS, 20 52.2]
athātītya tam uddeśam aśrauṣaṃ madaviddhayoḥ | [BKŚS, 20 53.1]
kṛtanigrahayor vācaṃ kulaṭāviṭayor yathā | [BKŚS, 20 53.2]
manoghrāṇaharā gandhā yayā pratanutuṅgayā | [BKŚS, 20 54.1]
āghrātā mama sā nāsā tvatkṛte vikṛtā kṛtā | [BKŚS, 20 54.2]
kartarīpāśasaṃkāśau purā maṇḍitakuṇḍalau | [BKŚS, 20 55.1]
karṇau mama tathā bhūtau bhavatāṃ bhavato yathā | [BKŚS, 20 55.2]
sāham evaṃvidhā jātā vipralabdhā khalu tvayā | [BKŚS, 20 56.1]
kṛtaghna tvam apīdānīm avajānāsi mām iti | [BKŚS, 20 56.2]
athāvocat patis tasyāḥ kiṃ māṃ indasi nandini | [BKŚS, 20 57.1]
mayāpi nanu yat prāptaṃ tvadarthaṃ tan na dṛśyate | [BKŚS, 20 57.2]
devāḥ kusumadhūpādyaiḥ pitaraḥ piṇḍavāribhiḥ | [BKŚS, 20 58.1]
samastās tarpitā yena dakṣiṇābhir dvijātayaḥ | [BKŚS, 20 58.2]
śūrādhiṣṭhitapṛṣṭhānāṃ cūrṇitapratidantinām | [BKŚS, 20 59.1]
yena cāsisanāthena nikṛttāḥ kariṇāṃ karāḥ | [BKŚS, 20 59.2]
pṛthulāḥ komalās tuṅgāḥ pīnāḥ satkṛtacandanāḥ | [BKŚS, 20 60.1]
ātmaśeṣaparastrīṇāṃ yena bhuktāḥ payodharāḥ | [BKŚS, 20 60.2]
sa me vāmetaraḥ pāṇiḥ phullatāmarasāruṇaḥ | [BKŚS, 20 61.1]
kṛttaḥ śastreṇa saṃdhānād bandhanād iva pallavaḥ | [BKŚS, 20 61.2]
adhunā vāmapādasya śṛṇu caṇḍi parākramam | [BKŚS, 20 62.1]
yena krāntā samudrāntā tīrthasnānāya medinī | [BKŚS, 20 62.2]
yena cāntaḥpurārakṣaparikṣiptena līlayā | [BKŚS, 20 63.1]
vapraprākāraparikhāḥ śatakṛtvo vilaṅghitāḥ | [BKŚS, 20 63.2]
so 'yaṃ mārutasaṃcāras tāmras tuṅganakhāṅguliḥ | [BKŚS, 20 64.1]
pādo me yādṛśo jātas tādṛśaḥ kasya kathyatām | [BKŚS, 20 64.2]
athavā yaḥ samudrasya tulayā tulayej jalam | [BKŚS, 20 65.1]
sa guṇān pāṇipādasya gaṇayen mandadhīr girā | [BKŚS, 20 65.2]
sarvathā dhig adhīraṃ māṃ yas tvādṛśyāḥ striyaḥ puraḥ | [BKŚS, 20 66.1]
ātmanaḥ pāṇipādasya praśaṃsāmi guṇān iti | [BKŚS, 20 66.2]
athānyatra śṛṇomi sma pādaḥ ślokasya śobhanaḥ | [BKŚS, 20 67.1]
āgatas taṃ likhāmy āśu datta me vartikām iti | [BKŚS, 20 67.2]
evaṃ cānantavṛttāntaṃ campāṃ paśyan kutūhalī | [BKŚS, 20 68.1]
āgacchaṃ nagarīdvāram uttaraṃ pretavāhanaḥ | [BKŚS, 20 68.2]
mama tv āsīn na mām eṣa gataprāṇo jighāṃsati | [BKŚS, 20 69.1]
uttareṇa hi nīyante na dvāreṇa jighāṃsitum | [BKŚS, 20 69.2]
cintayann iti niryātaḥ prākāraṃ samayā vrajan | [BKŚS, 20 70.1]
kṣīṇamāṃsakam adrākṣaṃ bālakaṃ gatajīvakam | [BKŚS, 20 70.2]
athācintayam ālokya kṣaṇaṃ bālacikitsitam | [BKŚS, 20 71.1]
śoṣitaḥ śuṣkaraivatyā varāko 'yaṃ mṛtaḥ śiśuḥ | [BKŚS, 20 71.2]
yadi jīvantam adrakṣyaṃ likhitvā maṇḍalaṃ tataḥ | [BKŚS, 20 72.1]
atrāsye maraṇād enam iṣṭvā krūragrahān iti | [BKŚS, 20 72.2]
dṛṣṭavān asmi cānyatra citravastravibhūṣaṇam | [BKŚS, 20 73.1]
puruṣaṃ proṣitaprāṇam athedam abhavan mama | [BKŚS, 20 73.2]
rajjuśastrāgnipānīyajarājvaragarakṣudhām | [BKŚS, 20 74.1]
nāyam anyatamenāpi kena nāma mṛto bhavet | [BKŚS, 20 74.2]
aye nūnam ayaṃ kāmī kāmayitvānyakāminīm | [BKŚS, 20 75.1]
nidrāsukham upāsīnaḥ pratibuddhaḥ pipāsitaḥ | [BKŚS, 20 75.2]
sukhasupteti cānena na sā strī pratibodhitā | [BKŚS, 20 76.1]
gavākṣasthodapātrastham udakaṃ pītam ātmanā | [BKŚS, 20 76.2]
apanītapidhānaṃ ca dṛṣṭvā taj jalabhājanam | [BKŚS, 20 77.1]
svaviṣānaladāhāndhaḥ praviṣṭaḥ prāg bhujaṃgamaḥ | [BKŚS, 20 77.2]
tena tadviṣam udgīrṇaṃ tena tad dūṣitaṃ jalam | [BKŚS, 20 78.1]
tena pītena mūḍho 'yaṃ sadyaḥ prāṇair viyojitaḥ | [BKŚS, 20 78.2]
tasyāś ca parakāminyā dārikābhiḥ sasaṃbhramam | [BKŚS, 20 79.1]
prākāraśṛṅgarandhreṇa nikṣiptaḥ parikhātaṭe | [BKŚS, 20 79.2]
amṛto yadi dṛṣṭaḥ syāj jīvitaḥ syād ayaṃ mayā | [BKŚS, 20 80.1]
mantramaṇḍalamudrāṇām upāṃśusmaraṇād iti | [BKŚS, 20 80.2]
athānyatrāham adrākṣaṃ ninditāsurakanyakām | [BKŚS, 20 81.1]
aśokaśākhiśākhāyām udbaddhāṃ kāmapi striyam | [BKŚS, 20 81.2]
aṅgaiḥ kusumasindūrakuṅkumālaktakojjvalaiḥ | [BKŚS, 20 82.1]
nīlārdhorukasaṃvītaviśālajaghanasthalām | [BKŚS, 20 82.2]
nikṣiptaṃ ca tayādūraṃ karacchuritacandrikam | [BKŚS, 20 83.1]
cīnapaṭṭāṃśukanyastam anarghyaṃ ratnamaṇḍanam | [BKŚS, 20 83.2]
kimartham anayā straiṇaṃ kṛtaṃ sāhasam ity aham | [BKŚS, 20 84.1]
parāmṛśya bahūn pakṣān idaṃ niścitavān dhiyā | [BKŚS, 20 84.2]
iyaṃ pativratā yoṣin nūnaṃ bhartuś ca vallabhā | [BKŚS, 20 85.1]
na vimānitavān etāṃ patiḥ parihasann api | [BKŚS, 20 85.2]
tena suptena mattena jijñāsākupitena vā | [BKŚS, 20 86.1]
gṛhītaṃ nāma kasyāścit pramadāyāḥ pramādinā | [BKŚS, 20 86.2]
tena cāśrutapūrveṇa vajrapātapramāthinā | [BKŚS, 20 87.1]
gāḍhaṃ tāḍitayā krūraṃ kṛtaṃ karmedam etayā | [BKŚS, 20 87.2]
sarvathā putradārāṇāṃ pitā bhartṛsamo ripuḥ | [BKŚS, 20 88.1]
nāsti yas tānitasnehāl lālayaty eva kevalam | [BKŚS, 20 88.2]
varaṃ cātitiraskāro bālānāṃ nātilālanā | [BKŚS, 20 89.1]
dṛśyante hy avasīdanto dhīmanto 'py atilālitāḥ | [BKŚS, 20 89.2]
vasanābharaṇaṃ yac ca bhūtale svayam ujjhitam | [BKŚS, 20 90.1]
tat taskarakarasparśaparihārārtham etayā | [BKŚS, 20 90.2]
niścaurā cedṛśī campā yan merugurur apy ayam | [BKŚS, 20 91.1]
alaṃkāro 'py asatkāraḥ saṃkāra iva dṛśyate | [BKŚS, 20 91.2]
etāni cānyāni ca nāgarāṇāṃ paśyan vicitrāṇi viceṣṭitāni | [BKŚS, 20 92.1]
citānalālokahṛtāndhakāram agaccham ujjīvajanādhivāsam | [BKŚS, 20 92.2]
athāpaśyaṃ śivās tatra trāsitāḥ piśitāśinīḥ | [BKŚS, 20 93.1]
dīnabhīṣaṇaphetkārāḥ kukkuraiḥ kharabukkitaiḥ | [BKŚS, 20 93.2]
ujjhitāmbaram udbāhu prakīrṇakacasaṃcayam | [BKŚS, 20 94.1]
paritaḥ kuṇapaṃ nṛtyaḍ ḍākinīmaṇḍalaṃ kvacit | [BKŚS, 20 94.2]
kvacit puruṣam utkhaḍgam upāttaghaṭakarparam | [BKŚS, 20 95.1]
mahāmāṃsaṃ mahāsattvāḥ krīyatām iti vādinam | [BKŚS, 20 95.2]
saśastrapuruṣavrātarakṣitāśācatuṣṭayam | [BKŚS, 20 96.1]
sādhakaṃ siddhinistriṃśam utpatantaṃ nabhaḥ kvacit | [BKŚS, 20 96.2]
ityādibahuvṛttāntaṃ paśyatā pretaketakam | [BKŚS, 20 97.1]
yātrāṃ yā gacchatā dṛṣṭā sā dṛṣṭā sthavirā mayā | [BKŚS, 20 97.2]
vaṭamūle citāvahnau vāmahastārpitasruvā | [BKŚS, 20 98.1]
haṃkārāntena mantreṇa juhvatī naraśoṇitam | [BKŚS, 20 98.2]
taṃ ca pretam asau dṛṣṭvā sādhitādeśam āgatam | [BKŚS, 20 99.1]
guruharṣaviśālākṣī karmaśeṣaṃ samāpayat | [BKŚS, 20 99.2]
taṃ ca dattārghasatkāram avocat kṛtakarmaṇe | [BKŚS, 20 100.1]
svāgataṃ candravaktrāya kumāro mucyatām iti | [BKŚS, 20 100.2]
mama tv āsīd aho kaṣṭā candramasyāpad āgatā | [BKŚS, 20 101.1]
yena kākamukhasyāsya mukham etena tulyate | [BKŚS, 20 101.2]
sa tu māṃ śanakair muktvā bāhujaṅghaṃ prasārya ca | [BKŚS, 20 102.1]
dakṣiṇābhimukhas tāram āraṭyāpatitaḥ kṣitau | [BKŚS, 20 102.2]
atha mātaṅgavṛddhā mām avocad dattaviṣṭarā | [BKŚS, 20 103.1]
śmaśānam āgato 'smīti khedaṃ mā manaso gamaḥ | [BKŚS, 20 103.2]
śmaśāne bhagavān rudraḥ sarudrāṇīvināyakaḥ | [BKŚS, 20 104.1]
samātṛpramathānīkas trisaṃdhyaṃ saṃnidhīyate | [BKŚS, 20 104.2]
yatra rudraḥ surās tatra sarve haripuraḥsarāḥ | [BKŚS, 20 105.1]
na hy anyatra tuṣārāṃśur anyatrāsya marīcayaḥ | [BKŚS, 20 105.2]
mokṣasvargārthakāmāś ca śrūyante bahavo dvijāḥ | [BKŚS, 20 106.1]
prāptāḥ pretavane siddhiṃ tasmān nedam amaṅgalam | [BKŚS, 20 106.2]
yadarthaṃ tvaṃ mamānītas tad etat saṃniśāmyatām | [BKŚS, 20 107.1]
na hi niṣkāraṇaḥ khedas tvādṛśām upapadyate | [BKŚS, 20 107.2]
āsīn mātaṅganāthendraḥ kṣuṇṇaśatrur mataṅgajaḥ | [BKŚS, 20 108.1]
śarīrīva mahadbāhor mahāsiṃhaḥ patir mama | [BKŚS, 20 108.2]
ahaṃ dhanamatī nāma mantraśaktiś ca yā mama | [BKŚS, 20 109.1]
sā dineṣu gamiṣyatsu vijñātā bhavatā svayam | [BKŚS, 20 109.2]
caṇḍasiṃhaṃ mahāsiṃhaḥ putram utpādya niṣṭhitaḥ | [BKŚS, 20 110.1]
phalabhāram ivānantaṃ dhanaḥ kusumasaṃcayaḥ | [BKŚS, 20 110.2]
sutājinavatī nāma caṇḍasiṃhasya kanyakā | [BKŚS, 20 111.1]
rātriṃ divam asūyanti yasyai tridaśakanyakāḥ | [BKŚS, 20 111.2]
tayā mahāsaroyātrām asmābhiḥ saha yātayā | [BKŚS, 20 112.1]
bhāradvājīdvitīyas tvaṃ dṛṣṭaḥ pravahaṇāśritaḥ | [BKŚS, 20 112.2]
athāvasthābhavat tasyāḥ kāpi durjñānakāraṇā | [BKŚS, 20 113.1]
durlabhe bhavati strīṇāṃ dṛṣṭe tvādṛśi yādṛśī | [BKŚS, 20 113.2]
sakhībhir anuyuktāsau bahuśaḥ kleśakāraṇam | [BKŚS, 20 114.1]
yadā nākathayaj jñātā mantraśaktyā mayā tadā | [BKŚS, 20 114.2]
prārthanābhaṅgajaṃ duḥkham asaṃcintya svayaṃ mayā | [BKŚS, 20 115.1]
pautryāḥ prāṇaparitrāṇaṃ kariṣyantyā bhavān vṛtaḥ | [BKŚS, 20 115.2]
dīrghāyuṣā yadā cāhaṃ paribhūtā tathā tvayā | [BKŚS, 20 116.1]
sādhayitvā tathā pretaṃ tvam ihānāyito mayā | [BKŚS, 20 116.2]
tenājinavatīṃ tubhyaṃ prayacchāmi balād api | [BKŚS, 20 117.1]
mālām adhārayanto 'pi labhante hi divaukasaḥ | [BKŚS, 20 117.2]
sātha paścānmukhī sthitvā pautrīm ehīty abhāṣata | [BKŚS, 20 118.1]
athādṛśyata tatraiva sāpy anāgatm āgatā | [BKŚS, 20 118.2]
cedivatseśadāyādaṃ mayā mantrair vaśīkṛtam | [BKŚS, 20 119.1]
varaṃ pāṇau gṛhāṇeti tām avocat pitāmahī | [BKŚS, 20 119.2]
madīyaṃ ca tadīyena svinnaṃ svinnena pāṇinā | [BKŚS, 20 120.1]
sphurantaṃ sphuratāgṛhṇād dakṣiṇaṃ dakṣiṇena sā | [BKŚS, 20 120.2]
tasyāḥ kararucā tāmre dṛṣṭapātaiḥ sitāsitaiḥ | [BKŚS, 20 121.1]
apaśyaṃ kuṅkumābhe 'pi svakare varṇasaṃkaram | [BKŚS, 20 121.2]
atha mām avadad vṛddhā śvaśuro dṛśyatām iti | [BKŚS, 20 122.1]
tatas tām avadaṃ devi jano 'yaṃ paravān iti | [BKŚS, 20 122.2]
tataḥ puruṣam adrākṣam arkamaṇḍalabhāsuram | [BKŚS, 20 123.1]
āvartayantam utkāntiṃ candrakāntākṣamaṇḍalam | [BKŚS, 20 123.2]
dhanamatyā mamākhyātam ayaṃ vidyādhareśvaraḥ | [BKŚS, 20 124.1]
gaurimuṇḍo mahāgaurīm ārādhayitum icchati | [BKŚS, 20 124.2]
vyālakāṅgārakau cāsya bhrātārau paricārakau | [BKŚS, 20 125.1]
yāv etau pārśvayor asya bhujāv iva mahābalau | [BKŚS, 20 125.2]
yenāmitagatir baddhaḥ kadambe mocitas tvayā | [BKŚS, 20 126.1]
so 'yam aṅgārako yo 'sau jahāra kusumālikām | [BKŚS, 20 126.2]
ārabhya ca tataḥ kālād gaurimuṇḍaḥ sahānujaḥ | [BKŚS, 20 127.1]
dviṣantam antaraṃ prāpya bhavantaṃ hantum icchati | [BKŚS, 20 127.2]
tena mānasavegaś ca gaurimuṇḍādayaś ca te | [BKŚS, 20 128.1]
anantāś ca mahāntaś ca bhaviṣyantaś ca śatravaḥ | [BKŚS, 20 128.2]
pramattam asahāyaṃ ca divyasāmarthyadurgatam | [BKŚS, 20 129.1]
tvām etadviparītāriṃ pāntu devagurudvijāḥ | [BKŚS, 20 129.2]
tan nāyaṃ tava saṃbandhaḥ kanyāmātraprayojanaḥ | [BKŚS, 20 130.1]
caṇḍasiṃhasahāyo 'pi mahad asya prayojanam | [BKŚS, 20 130.2]
mama tv abhūd abhūn mitram eko 'mitagatir mama | [BKŚS, 20 131.1]
idānīṃ caṇḍasiṃho 'pi sumahābalamātṛkaḥ | [BKŚS, 20 131.2]
iti saṃkalpayann eva chāyācchuritacandrikam | [BKŚS, 20 132.1]
vimānam aham adrākṣam avarūḍhaṃ vihāyasaḥ | [BKŚS, 20 132.2]
gacchatāpi sthireṇeva tena mānasaraṃhasā | [BKŚS, 20 133.1]
kham agacchann ivāgacchaṃ vahaneneva sāgaram | [BKŚS, 20 133.2]
athāpaśyaṃ vimānasya dūrād avanimaṇḍalam | [BKŚS, 20 134.1]
lokālokādiparyantam ādarśaparimaṇḍalam | [BKŚS, 20 134.2]
idam īdṛśam ākāśam anāvaraṇam īkṣyate | [BKŚS, 20 135.1]
sa tu nāsti pradeśo 'sya yo vimānair anāvṛtaḥ | [BKŚS, 20 135.2]
apsaraḥśatasaṃbādhaṃ sakrīḍāgiriniṣkuṭam | [BKŚS, 20 136.1]
nikṛṣṭasyāpi devasya vimānaṃ yojanāyatam | [BKŚS, 20 136.2]
so 'ham evam anantāni kāntimanti mahānti ca | [BKŚS, 20 137.1]
gacchāmi sma vimānāni paśyann āyānti yānti ca | [BKŚS, 20 137.2]
kasminn api tato deśe kasyāpi śikhare gireḥ | [BKŚS, 20 138.1]
kasyām api diśi sphītam adṛśyata puraḥ puram | [BKŚS, 20 138.2]
tasmāc codapatad bhāsvad vimānaṃ vyāpnuvan nabhaḥ | [BKŚS, 20 139.1]
śṛṅgāt prāgacalasyeva sahasrakaramaṇḍalam | [BKŚS, 20 139.2]
māmakena vimānena saha tat samagacchata | [BKŚS, 20 140.1]
śarīram iva mātaṅgyāḥ śarīreṇa nirantaram | [BKŚS, 20 140.2]
kṛṣṇāṅgaśyāmatuṅgāṅgas tāmrāpāṅgāyatekṣaṇaḥ | [BKŚS, 20 141.1]
āgamat puruṣas tasmāt prabhāva iva dehavān | [BKŚS, 20 141.2]
tatas taṃ pratyabhijñāya dṛṣṭaṃ yātrāmahotsave | [BKŚS, 20 142.1]
kathitaṃ dhanamatyāhaṃ caṇḍasiṃham avandiṣi | [BKŚS, 20 142.2]
asau cānandajasvedastimitair uttanūruhaiḥ | [BKŚS, 20 143.1]
aṅgair aṅgaṃ samāliṅgya snehārdraiḥ karkaśair api | [BKŚS, 20 143.2]
apasṛtya tato dūraṃ namayitvonnataṃ śiraḥ | [BKŚS, 20 144.1]
jyogbhartar jaya deveti sa mām uktvedam abravīt | [BKŚS, 20 144.2]
asmābhiḥ sevakaiḥ kāryam idaṃ yuṣmāsu bhartṛṣu | [BKŚS, 20 145.1]
āliṅganaṃ tu bhartṝṇāṃ bhṛtyaiḥ paribhavo mahān | [BKŚS, 20 145.2]
bālo 'pi nāvamantavyo jāmāteti bhavādṛśaḥ | [BKŚS, 20 146.1]
mahatī devatā hy eṣā tvādṛgrūpeṇa tiṣṭhati | [BKŚS, 20 146.2]
ityādi bahu tat tan māṃ yāvad eva vadaty asau | [BKŚS, 20 147.1]
caṇḍasiṃhapuraṃ tāvat tumulotsavam āsadam | [BKŚS, 20 147.2]
tasya kiṃ varṇyate yatra viśālaṃ viśikhātalam | [BKŚS, 20 148.1]
citraṃ citrair mahāratnair indrāṇījaghanocitaiḥ | [BKŚS, 20 148.2]
etena parikhāśālaprāsādasurasadmanām | [BKŚS, 20 149.1]
avaśyādheyaśobhānām ākhyātaṃ rāmaṇīyakam | [BKŚS, 20 149.2]
tasya kiṃ varṇyate yasya māṇavāḥ smitimānasāḥ | [BKŚS, 20 150.1]
na stanyam api yāvante jananīr api bālakāḥ | [BKŚS, 20 150.2]
tasya kiṃ varṇyate yatra paśupālasutair api | [BKŚS, 20 151.1]
sakalāḥ sakalā vidyā mātṛkevānuśīlitāḥ | [BKŚS, 20 151.2]
tasya kiṃ varṇyate yatra yoginām eva kevalam | [BKŚS, 20 152.1]
prakṣayo na ca jāyante rathyāḥ prāsādasaṃkaṭāḥ | [BKŚS, 20 152.2]
yena doṣeṇa saṃsārāt paritrasyanti mokṣavaḥ | [BKŚS, 20 153.1]
sa tasmin mokṣaśāstreṣu śrūyate kapilādibhiḥ | [BKŚS, 20 153.2]
yacca dūṣitasaṃsārair vastudoṣair adūṣitam | [BKŚS, 20 154.1]
akalmaṣaguṇāt tasmād ramaṇīyatamaṃ kutaḥ | [BKŚS, 20 154.2]
na cedaṃ caṇḍasiṃhasya puram ekaṃ praśasyate | [BKŚS, 20 155.1]
anyeṣām api siddhānām īdṛśāny adhikāny api | [BKŚS, 20 155.2]
avaruhya ca bhūmiṣṭhāt tasmād ambaramandirāt | [BKŚS, 20 156.1]
prāviśaṃ kanyakāgāraṃ hasitāmbaramandiram | [BKŚS, 20 156.2]
tasmin parijano divyaiḥ prakārair mām upācarat | [BKŚS, 20 157.1]
kimartham api cāhutā mātrājinavatī gatā | [BKŚS, 20 157.2]
sā yadā tan niśāśeṣam uttaraṃ ca divāniśam | [BKŚS, 20 158.1]
nāgataiva tad āsīn me tvarāturamater matiḥ | [BKŚS, 20 158.2]
darśanasmitasaṃbhāṣāsparśanāliṅganādibhiḥ | [BKŚS, 20 159.1]
samastair asamastaiś ca ramayanti priyāḥ priyān | [BKŚS, 20 159.2]
kiraṇair indulekheva gataiva saha tair asau | [BKŚS, 20 160.1]
aham apy eṣa tiṣṭhāmi duḥkhasaṃtaptamānasaḥ | [BKŚS, 20 160.2]
tat kim etat kathaṃ nv etad ityādi bahu cintayan | [BKŚS, 20 161.1]
vivāhavighnasaṃbhrāntam aikṣe sāntaḥpuraṃ puram | [BKŚS, 20 161.2]
āsīc ca mama campāyāḥ preto mām anayan niśi | [BKŚS, 20 162.1]
jyeṣṭhakṛṣṇacaturdaśyām ārdrasthe tārakāpatau | [BKŚS, 20 162.2]
nūnam āṣāḍhaśuklādau pañcamyām uttarāsu ca | [BKŚS, 20 163.1]
phalguṇīṣu vivāho 'yaṃ rājñā kārayitāvayoḥ | [BKŚS, 20 163.2]
ayaṃ mahākulo rājā śrutismṛtiviśāradaḥ | [BKŚS, 20 164.1]
tad brāhmeṇa vivāhena sūnoḥ saṃskāram icchati | [BKŚS, 20 164.2]
upāsya caturaḥ kaṣṭān pāvakān iva vāsarān | [BKŚS, 20 165.1]
tāṃ prāpaṃ kanyakām ante tapaḥsiddhim ivepsitām | [BKŚS, 20 165.2]
ghanāghanāmbhodharajālakālīm adṛṣṭatārāgaṇarājabimbām | [BKŚS, 20 166.1]
tayā saha prāvṛṣamāsi ramyām aśuklapakṣāntaniśām ivaikām | [BKŚS, 20 166.2]
saikadā saparīvārā nibhṛtakranditadhvaniḥ | [BKŚS, 20 167.1]
anuyuktā mayā kaccin nṛpaḥ kuśalavān iti | [BKŚS, 20 167.2]
tayā tu pratiṣiddhāpi dārikā megharājikā | [BKŚS, 20 168.1]
nivedayitum ārabdhā śrūyatāṃ bhartṛdāraka | [BKŚS, 20 168.2]
pūrvaṃ vikaciko nāma svacchandaḥ khecarādhamaḥ | [BKŚS, 20 169.1]
svais tyaktaḥ sāparādhatvāt kiṃcit kālam ihāsthitaḥ | [BKŚS, 20 169.2]
kanyā sarvasya dṛśyeti tenāsau bhartṛdārikām | [BKŚS, 20 170.1]
āsīnāṃ pitur utsaṅge dṛṣṭvā rājānam uktavān | [BKŚS, 20 170.2]
duhitā tava yady eṣā tato mahyaṃ pradīyatām | [BKŚS, 20 171.1]
madīyaguṇasaṃkhyā ca buddhaiva bhavatām iti | [BKŚS, 20 171.2]
tenoktaṃ kena na jñātāḥ prasiddhā hi guṇās tava | [BKŚS, 20 172.1]
kiṃ tu komalajanmeyaṃ prauḍhā tāvad bhavatv iti | [BKŚS, 20 172.2]
tenāpy āmantrya rājānaṃ svadeśāya gamiṣyatā | [BKŚS, 20 173.1]
ā yoṣidbālagopālam ālāpaḥ śrāvitaḥ pure | [BKŚS, 20 173.2]
rājñā mahyaṃ sasatkāraṃ dattājinavatī sutā | [BKŚS, 20 174.1]
diṣṭyā vṛddhir bhavaty adya mameva bhavatām iti | [BKŚS, 20 174.2]
sa bhartṛdārikāṃ śrutvā bhartṛdārakabhartṛkām | [BKŚS, 20 175.1]
vismṛtopakṛtaḥ krodhād āha rājānam atrapaḥ | [BKŚS, 20 175.2]
bhavataḥ ko 'yaṃ ācāraḥ sadācārābhimāninaḥ | [BKŚS, 20 176.1]
yad dattvā tanayāṃ mahyam anyasmai dattavān iti | [BKŚS, 20 176.2]
athavālam upālabhya bhavantam abhayatrapam | [BKŚS, 20 177.1]
sutā vā vyavahāro vā yuddhaṃ vā dīyatām iti | [BKŚS, 20 177.2]
athāha vihasan rājā na yuddhaṃ na mamātmajām | [BKŚS, 20 178.1]
labdhum arhati dīrghāyur vyavahāras tu dīyate | [BKŚS, 20 178.2]
ity uktvā taṃ mahīpālaḥ samantrigaṇamātṛkaḥ | [BKŚS, 20 179.1]
vāyumuktamahādhyakṣaṃ saptaparṇapuraṃ gataḥ | [BKŚS, 20 179.2]
yuvām api rucau satyāṃ śobhitāśāvihāyasau | [BKŚS, 20 180.1]
tatraiva sahitau yātaṃ rohiṇīśaśināv iva | [BKŚS, 20 180.2]
mayoktaṃ bhīru mā bhaiṣīḥ kiṃnarīkaṇṭhi mā rudaḥ | [BKŚS, 20 181.1]
megharājyā yathākhyātaṃ jitaḥ sa capalas tathā | [BKŚS, 20 181.2]
iti tasyāḥ paritrāsatuṣāramlāpitaṃ mayā | [BKŚS, 20 182.1]
sāntvabālātapasparśān mukhāmbhojaṃ vikāśitam | [BKŚS, 20 182.2]
mām ādāya tataḥ pāṇau sā gatvāmbaravartmanā | [BKŚS, 20 183.1]
saptaparṇapurodyāne saptaparṇapure sthitā | [BKŚS, 20 183.2]
abravīc ca nirutkaṇṭhaiḥ kṣaṇam ekam ihāsyatām | [BKŚS, 20 184.1]
yāvad emi sakhīṃ dṛṣṭvā vanditvā ca gurūn iti | [BKŚS, 20 184.2]
tasyām utpatya yātāyām udyāne saṃcarann aham | [BKŚS, 20 185.1]
sthūlamauktikavarṇāni saptaparṇāni dṛṣṭavān | [BKŚS, 20 185.2]
taiś ca grathitavān asmi kadalīpaṭutantubhiḥ | [BKŚS, 20 186.1]
bandhūkataralaṃ hāram utpalaiś churitodaram | [BKŚS, 20 186.2]
padmarāgendranīlādinānāratnopalaprabhaiḥ | [BKŚS, 20 187.1]
kusumaiḥ kalpayāmi sma kambūnūpuramekhalāḥ | [BKŚS, 20 187.2]
avatīrya tato vyomnaḥ sā priyā priyavādinī | [BKŚS, 20 188.1]
nirjitaḥ sa durātmeti hṛṣṭā mām apy aharṣayat | [BKŚS, 20 188.2]
katham ity anuyuktā ca mayā sādaram abravīt | [BKŚS, 20 189.1]
anuyogam upekṣante vivakṣanto 'pi vācakāḥ | [BKŚS, 20 189.2]
vāyumūlān mayā gatvā vanditāntaḥpurastriyā | [BKŚS, 20 190.1]
vāyumuktā sakhī dṛṣṭā kanyāntaḥpuravartinī | [BKŚS, 20 190.2]
tatrāhaṃ kṣaṇam āsīnā jitajīmūtagarjitām | [BKŚS, 20 191.1]
pradhvanantīṃ śṛṇomi sma bherīṃ bhairavagarjitām | [BKŚS, 20 191.2]
kim etad iti pṛṣṭā sā saṃbhramotkarṇayā mayā | [BKŚS, 20 192.1]
sakhī svāṃ dārikām āha yāhi vijñāyatām iti | [BKŚS, 20 192.2]
sā muhūrtād ivāgatya śvasitotkampitastanī | [BKŚS, 20 193.1]
vardhase devi diṣṭyeti mām uktvoktavatī punaḥ | [BKŚS, 20 193.2]
bherīṃ tāḍitavān eṣa gatvā vikacikaḥ sabhām | [BKŚS, 20 194.1]
vāyumuktākṣadarśanāś ca samāyātāḥ sabhāsadaḥ | [BKŚS, 20 194.2]
te tam āhur bhavān kasmād bherīṃ tāḍitavān iti | [BKŚS, 20 195.1]
āryaveṣaḥ sa tān āha puraḥ sthitvā nirāsanaḥ | [BKŚS, 20 195.2]
caṇḍasiṃhaḥ sutāṃ dattvā mahyaṃ nagarasaṃnidhau | [BKŚS, 20 196.1]
anyasmin dattavān yatra nāgaraṃ pṛcchyatām iti | [BKŚS, 20 196.2]
ucyatām iti coktena tātena kila saṃsadā | [BKŚS, 20 197.1]
megharājyā yad ākhyātaṃ tad evākhyātam āha ca | [BKŚS, 20 197.2]
madīyapuravāstavyān sākṣiṇaś cāyam āha yān | [BKŚS, 20 198.1]
pṛcchyantāṃ te 'pi teṣāṃ ced aviruddhā pramāṇatā | [BKŚS, 20 198.2]
athoktaṃ vāyumuktena saṃbhāṣitasabhāsadā | [BKŚS, 20 199.1]
nṛpater manukalpasya kim etasya parīkṣayā | [BKŚS, 20 199.2]
na hi prāmāṇyarājasya jijñāsāsaṃśayacchidaḥ | [BKŚS, 20 200.1]
pratyakṣasyānumānena pramāṇatvaṃ pramīyate | [BKŚS, 20 200.2]
tasmāt pratyarthinā rājñā vyavahāre parājitaḥ | [BKŚS, 20 201.1]
arthī vikacikaḥ kanyām anyāṃ mṛgayatām iti | [BKŚS, 20 201.2]
tato vikacikaḥ kruddhaḥ jhaṭity utthāya saṃsadaḥ | [BKŚS, 20 202.1]
utpatya nabhasā gacchann uccair āha sabhāsadaḥ | [BKŚS, 20 202.2]
dhik khalān khalu caṇḍālān pakṣapātahatāñ jaḍān | [BKŚS, 20 203.1]
aham eva hi kartavye kartavye buddhivān iti | [BKŚS, 20 203.2]
āsīc ca mama yat satyam āśaṅkākaluṣaṃ manaḥ | [BKŚS, 20 204.1]
kasmin punar asau kārye kartavye buddhimān iti | [BKŚS, 20 204.2]
tatas tais tām alaṃkṛtya śaratkusumabhūṣaṇaiḥ | [BKŚS, 20 205.1]
śarīraśaradākārataskarām idam abravam | [BKŚS, 20 205.2]
priyākhyānaprahṛṣṭena vibhramābharaṇaṃ mayā | [BKŚS, 20 206.1]
tavāropitam aṅgeṣu subhagāṅgi virājate | [BKŚS, 20 206.2]
sā tatas tān alaṃkārān dviṣatī kaṇṭakān iva | [BKŚS, 20 207.1]
mām avocad vidhūyāṅgam asūyāmantharasmitā | [BKŚS, 20 207.2]
aparāsv api bhāryāsu yuṣmābhir idam āhitam | [BKŚS, 20 208.1]
na hi dṛṣṭaṃ vinābhyāsāt kriyākauśalam īdṛśam | [BKŚS, 20 208.2]
tasmān nirmālyatulyena na kāryam amunā mama | [BKŚS, 20 209.1]
kā hi durlabham ātmānaṃ kitavaiḥ paribhāvayet | [BKŚS, 20 209.2]
mama tv āsīd apūrveyam asyā viṣamaśīlatā | [BKŚS, 20 210.1]
upāyair durnivartyaiva prāṇāmaśapathādibhiḥ | [BKŚS, 20 210.2]
nārī ca laghusāratvāt taraṃgaśreṇicañcalā | [BKŚS, 20 211.1]
naukeva pratikūlāśu kuśalaiḥ parivartyate | [BKŚS, 20 211.2]
bhāryājñātigṛhe vāsaś ciraṃ daurbhāgyakāraṇam | [BKŚS, 20 212.1]
yadi vipratyayaḥ kaścid bhartāraṃ kiṃ na paśyasi | [BKŚS, 20 212.2]
bhartrā te cāṭukāreṇa bhāryāṃ toṣayatā kila | [BKŚS, 20 213.1]
tat kṛtaṃ durvidagdhena yena bhāryaiva roṣitā | [BKŚS, 20 213.2]
subhagaṃ karaṇaṃ yad yat samācarati durbhagaḥ | [BKŚS, 20 214.1]
sutarāṃ tena tenāsya daurbhāgyam upacīyate | [BKŚS, 20 214.2]
sarvathā vārayiṣyāmi putrān api bhaviṣyataḥ | [BKŚS, 20 215.1]
mā ciraṃ putrakāḥ sthāta bhāryājñātigṛheṣv iti | [BKŚS, 20 215.2]
tayā tu manmukhaṃ dṛṣṭvā hrītatrastavilakṣayā | [BKŚS, 20 216.1]
asnigdhasmitayā hā hā kim etad iti bhāṣitam | [BKŚS, 20 216.2]
ataḥ param ayukto 'yaṃ prapañca iti tām aham | [BKŚS, 20 217.1]
anayaṃ vepamānāṅgīm āliṅgyotsaṅgam aṅganām | [BKŚS, 20 217.2]
sā tu labdhasamāśvāsā dīrghikātīrthavartinī | [BKŚS, 20 218.1]
aryaputra prasīdeti vyāharat tāram āturā | [BKŚS, 20 218.2]
paśyāmi sma tataḥ khasthaṃ taṃ vidyādharapāṃsanam | [BKŚS, 20 219.1]
paritaḥ sphuritasphītamaṇḍalāgrāṃśumaṇḍalam | [BKŚS, 20 219.2]
roṣabhīṣaṇaghoṣeṇa tenoktaṃ dharaṇīcara | [BKŚS, 20 220.1]
te paśyata iyaṃ kāntā hriyate dhriyatām iti | [BKŚS, 20 220.2]
krodhāpahatadhairyatvād vācyāvācyāvivecinā | [BKŚS, 20 221.1]
saṃbhāvitasvasāreṇa mayāsāv iti bhartsitaḥ | [BKŚS, 20 221.2]
ākāśagocaro 'smīti kiṃ tvaṃ nīca vikatthase | [BKŚS, 20 222.1]
kāko 'pi hi nabhaścārī na ca muñcati nīcatām | [BKŚS, 20 222.2]
yaḥ siṃhaśirasi nyasya kākaś caraṇam utpatet | [BKŚS, 20 223.1]
na tena paribhūtaḥ syāt kesarī dharaṇīcaraḥ | [BKŚS, 20 223.2]
evam uttejyamāno 'pi nāvatīrṇaḥ sa bhūtalam | [BKŚS, 20 224.1]
paritaś cakitaḥ paśyan sāvajñānam ivābravīt | [BKŚS, 20 224.2]
sthalakacchapakalpāya vainateyaparākramaḥ | [BKŚS, 20 225.1]
tvādṛśe mādṛśaḥ krudhyan kena pāpān na śocyatām | [BKŚS, 20 225.2]
ity uktvā karuṇākrandāṃ tām asau khecarādhamaḥ | [BKŚS, 20 226.1]
bhuvaḥ śyena iva śyāmām ādāyodapatad divam | [BKŚS, 20 226.2]
athāpaśyaṃ mahājvālājvālasaṃkucitāmbarām | [BKŚS, 20 227.1]
āpatantīṃ divaṃ devīm utpātolkām ivāśivām | [BKŚS, 20 227.2]
caṇḍavidyādharānīkaparivāraṃ ca bhūpatim | [BKŚS, 20 228.1]
mahākālam iva kruddhaṃ gaṇāmaragaṇānugam | [BKŚS, 20 228.2]
uttānavadanaś cāhaṃ caṇḍasiṃham anuvrajan | [BKŚS, 20 229.1]
anyatraiva gataḥ kvāpi diṅmohamuṣitasmṛtiḥ | [BKŚS, 20 229.2]
bhrāmyatā śrāmyatā rūkṣavṛkṣeṣūpavane ghane | [BKŚS, 20 230.1]
cirād ākarṇito dhīrād uccakair uccaran dhvaniḥ | [BKŚS, 20 230.2]
he he kālākṣi kālākṣi gaṅge gaṅge mahīti ca | [BKŚS, 20 231.1]
vatsalānāṃ vivatsānāṃ rambhaś ca subhago gavām | [BKŚS, 20 231.2]
gatvā ca tvarayāpaśyaṃ yāṣṭīkaṃ pālam agrataḥ | [BKŚS, 20 232.1]
kulatthasthūlapulakam urujaṅghoruvistṛtam | [BKŚS, 20 232.2]
pratimallabhujānāma bandhuraskandhakaṃdharam | [BKŚS, 20 233.1]
tatas tam abravaṃ sāmnā satataṃ mahitaṃ gavām | [BKŚS, 20 234.1]
bhraṣṭaḥ panthā mamāṭavyāṃ tam ākhyātu bhavān iti | [BKŚS, 20 234.2]
tenoktaṃ gokule rātriṃ gamayitvā gataśramaḥ | [BKŚS, 20 235.1]
prage draṣṭā svapanthānaṃ tadeta svagṛhān iti | [BKŚS, 20 235.2]
gatvā tena sahāpaśyaṃ ghoṣam āsannagokulam | [BKŚS, 20 236.1]
mandramanthadhvanikṣiptamandarāsphālitārṇavam | [BKŚS, 20 236.2]
akuṭṭimasamā yatra sāṅgaṇoṭajabhūmayaḥ | [BKŚS, 20 237.1]
haridgomayasaṃmārgasamprasāritamānasāḥ | [BKŚS, 20 237.2]
bandhūkacūtakāstambaiḥ parikṣiptoṭajāṅgaṇaiḥ | [BKŚS, 20 238.1]
yatra nābhīranārīṇāṃ paribhūtaṃ karādharam | [BKŚS, 20 238.2]
yatra tumbīlatājālaiḥ kuṭīpaṭalarodhibhiḥ | [BKŚS, 20 239.1]
lajjitāḥ paṅkajinyo 'pi kalikāṅgulitārjitāḥ | [BKŚS, 20 239.2]
yasminn adṛṣṭadurdarśapāṃsusaṃkārasaṃkaṭāḥ | [BKŚS, 20 240.1]
niravācyatalā rathyāḥ kūrdaduddāmatarṇakāḥ | [BKŚS, 20 240.2]
karṇikārāmalair aṅgaiḥ pṛthulair jaghanasthalaiḥ | [BKŚS, 20 241.1]
sa tādṛṅmalinaḥ strīṇāṃ yatra veṣo vibhūṣitaḥ | [BKŚS, 20 241.2]
vanagokulavṛddhatvād yatra gopā gavārjavāḥ | [BKŚS, 20 242.1]
gopyas tu caturācārā naṭīr apy atiśerate | [BKŚS, 20 242.2]
evamādiprakāreṇa ghoṣeṇa hṛtamānasam | [BKŚS, 20 243.1]
māṃ gopaḥ svagṛhaṃ nītvā gṛhiṇīm āhvayan mudā | [BKŚS, 20 243.2]
sudevaduhitaḥ kvāsi nanu gopāladārike | [BKŚS, 20 244.1]
devas te gṛham āyātaḥ sa bhaktyārādhyatām iti | [BKŚS, 20 244.2]
tataḥ payodaśakalāt sā kaleva kalāvataḥ | [BKŚS, 20 245.1]
gṛhān niragamad gaurī prakīrṇatanucandrikā | [BKŚS, 20 245.2]
dārudantaśilāmayyaḥ pratimās tāvad āsatām | [BKŚS, 20 246.1]
na tāṃ vedhāḥ kṣamaḥ sraṣṭuṃ madhūcchiṣṭamayīm api | [BKŚS, 20 246.2]
bhāvabhir vartamānaiś ca kavibhiḥ kim udāhṛtaiḥ | [BKŚS, 20 247.1]
na tāṃ varṇayituṃ śaktau vyāsavālmīkināv api | [BKŚS, 20 247.2]
sā māṃ gomayapīṭhasthaṃ svaseva svacchamānasā | [BKŚS, 20 248.1]
ā śiraḥpādam aśrāntā saṃvāhitavatī ciram | [BKŚS, 20 248.2]
yaṃ yam evopasāraṃ sā tuccham apy ācaren mayi | [BKŚS, 20 249.1]
sarvam anvasahe taṃ taṃ dākṣiṇyakṣayaśaṅkayā | [BKŚS, 20 249.2]
salilaiḥ kāṃsyapātrasthair adhāvac caraṇau mama | [BKŚS, 20 250.1]
sottamāṅgeṣu cāṅgeṣu navanītam adān mudā | [BKŚS, 20 250.2]
ucchādya kaṇakalkena tatra stīmitamastakaḥ | [BKŚS, 20 251.1]
lodhrakarbūramustābhir ghṛṣṭo 'haṃ snapitas tayā | [BKŚS, 20 251.2]
aśitvā cāśanaṃ medhyam alpānnaṃ bahugorasam | [BKŚS, 20 252.1]
vipāpmānam ivātmānam amanye madyapāyinam | [BKŚS, 20 252.2]
kalpayitvā tu me gopaḥ śayyāṃ valkalapallavaiḥ | [BKŚS, 20 253.1]
etat te gṛham ity uktvā aṃsabhāro vrajam avrajat | [BKŚS, 20 253.2]
mama tv āsīd ayaṃ manye vītarāgādibandhanaḥ | [BKŚS, 20 254.1]
sakleśaḥ ko nu viśvasyād dāreṣu ca pareṣu ca | [BKŚS, 20 254.2]
sādhāraṇakalatrāṇām īrṣyākṣobhitacetasām | [BKŚS, 20 255.1]
tiraścām api dṛśyante prakāśamaraṇā raṇāḥ | [BKŚS, 20 255.2]
ayaṃ tu dayitān dārān munimānasahāriṇaḥ | [BKŚS, 20 256.1]
mayi nikṣipya yātīti vyakta eṣa sa puṃgavaḥ | [BKŚS, 20 256.2]
athavā niṣpravīṇeṣu bahirvṛttikuṭumbiṣu | [BKŚS, 20 257.1]
nārītantreṣu tantreṣu kim ācāraparīkṣayā | [BKŚS, 20 257.2]
rajakadhvajagopālamālākāranaṭastriyaḥ | [BKŚS, 20 258.1]
dṛśyante yāḥ sadācārāḥ sā tāsāṃ bālaśīlatā | [BKŚS, 20 258.2]
eṣā tu gopayoṣāpi rūpiṇy api taruṇy api | [BKŚS, 20 259.1]
evaṃ gambhīradhairyeti durbodhāḥ parabuddhayaḥ | [BKŚS, 20 259.2]
cintām etāṃ kurvataḥ kāryavandhyām āsīt sā me sopakāraiva rātrīḥ | [BKŚS, 20 260.1]
sadyaḥ kāntākaṇṭhaviśleṣaduḥkham ārāt sahyaṃ cetasā yan na soḍham | [BKŚS, 20 260.2]
tataḥ prātaḥ sa māṃ gopaḥ kṛpālur iva tattvavit | [BKŚS, 20 261.1]
ghorāt kāntārasaṃsārād acirād udatārayat | [BKŚS, 20 261.2]
eṣa te saṃbhavagrāmaḥ prāṃśuprāgvaṃśakānanaḥ | [BKŚS, 20 262.1]
dṛśyante yasya sīmāntāḥ sīramantaḥ sasaṃkaṭāḥ | [BKŚS, 20 262.2]
deśāntaram abhipretam atra viśramya gamyatām | [BKŚS, 20 263.1]
iti mām idam uktvāsau nivṛttaḥ kṛtabandhanaḥ | [BKŚS, 20 263.2]
athekṣugahanachāyāḥ kṣiptaśāradikātapāḥ | [BKŚS, 20 264.1]
sevamānaḥ prayāmi sma saṃtapto bhānubhānubhiḥ | [BKŚS, 20 264.2]
vikāśikumudārāmāḥ praśaṃsan sarasīḥ kvacit | [BKŚS, 20 265.1]
sthalīr iva nidāghānte phullāviralakandarāḥ | [BKŚS, 20 265.2]
kvacid garbhitaśālīni śāleyāni kutūhalī | [BKŚS, 20 266.1]
sagundrāgahanānīva palvalāni vilokayan | [BKŚS, 20 266.2]
kvacid utkūlakālindīsarāmbhaḥpūritair iva | [BKŚS, 20 267.1]
kṛtahaṃsadvijātīryaiḥ sarobhiḥ prīṇitekṣaṇaḥ | [BKŚS, 20 267.2]
kṛṣṭair ākṛṣṭadṛṣṭiś ca jāhnavīpulinair iva | [BKŚS, 20 268.2]
evamādiśaratkālakāntivismāritapriyaḥ | [BKŚS, 20 269.1]
gacchan puruṣam adrākṣaṃ grāmād āyāntam antike | [BKŚS, 20 269.2]
sa tu māṃ ciram īkṣitvā bravīti sma savismayaḥ | [BKŚS, 20 270.1]
citram āryakaniṣṭhasya yūyaṃ susadṛśā iti | [BKŚS, 20 270.2]
mama tv āsīd asaṃdigdhaṃ dṛṣṭavān eṣa gomukham | [BKŚS, 20 271.1]
na hi tasmād ṛte kaścid asti matsadṛśaḥ kṣitau | [BKŚS, 20 271.2]
pṛcchāmi sma ca taṃ bhadra sa kaniṣṭhaḥ kva tiṣṭhati | [BKŚS, 20 272.1]
kīdṛśā vā vinodena gamayed divasān iti | [BKŚS, 20 272.2]
tatas tenoktam atraiva grāme gṛhapatir dvijaḥ | [BKŚS, 20 273.1]
asti sādhāraṇārthārthaḥ priyavādī prasannakaḥ | [BKŚS, 20 273.2]
ekadā brāhmaṇaḥ pṛṣṭas tena brahmasabhāṃ gataḥ | [BKŚS, 20 274.1]
āgataḥ katamād deśāt kimarthaṃ vā bhavān iti | [BKŚS, 20 274.2]
tenoktam āgatāv āvām avantiviṣayād dvijau | [BKŚS, 20 275.1]
bhrātarau sa ca me jyeṣṭho yātrāyām anyato gataḥ | [BKŚS, 20 275.2]
tadgaveṣayamāṇo 'ham etaṃ grāmam upāgataḥ | [BKŚS, 20 276.1]
chāttrāṇām atra sarveṣām upapannaḥ samāgamaḥ | [BKŚS, 20 276.2]
ity ukte tena tenoktam idaṃ vaḥ sadhanaṃ gṛham | [BKŚS, 20 277.1]
yena yenātra vaḥ kāryaṃ tat tad ādīyatām iti | [BKŚS, 20 277.2]
gṛhe gṛhapates tasya kṣamāvān api śīlataḥ | [BKŚS, 20 278.1]
trastabhṛtyakṛtārādho durvāsovad vasaty asau | [BKŚS, 20 278.2]
hālikatvān na jānāmi jñātā kiṃ kim asāv iti | [BKŚS, 20 279.1]
yanmātraṃ tu vijānāmi tanmātraṃ kathayāmi vaḥ | [BKŚS, 20 279.2]
chāttrais tāvat kim uddiṣṭair aprāptasakalāgamaiḥ | [BKŚS, 20 280.1]
ācāryā api vidyāsu tasyaiva chāttratāṃ gatāḥ | [BKŚS, 20 280.2]
iti cāhuḥ kim asmābhir vṛthaivātmāvasādibhiḥ | [BKŚS, 20 281.1]
viśvakarmātha vā brahmā kasmān nāyam upāsitaḥ | [BKŚS, 20 281.2]
evamādivinodo 'sāv āryajyeṣṭhaṃ pratīkṣate | [BKŚS, 20 282.1]
utkaṇṭhaḥ sarvataḥ paśyañ jīmūtam iva cātakaḥ | [BKŚS, 20 282.2]
āryajyeṣṭho bhavān eva yadi tal laghu kathyatām | [BKŚS, 20 283.1]
akālakaumudī grāme sahasā jṛmbhatām iti | [BKŚS, 20 283.2]
āma saumya sa evāham iti saṃvādito mayā | [BKŚS, 20 284.1]
ūrdhvacūḍaḥ sa vegena prati grāmam adhāvata | [BKŚS, 20 284.2]
sahasā tena cotkṣipto grāme trāsitakātaraḥ | [BKŚS, 20 285.1]
utthitas toṣanirghoṣas tālasaṃpātasaṃkulaḥ | [BKŚS, 20 285.2]
viniḥsṛtya tato grāmād gomukho vikasanmukhaḥ | [BKŚS, 20 286.1]
dūrād eva yathādīrgham apatan mama pādayoḥ | [BKŚS, 20 286.2]
bālair āliṅgitaiḥ putrair dāraiś ca na tathā priyaiḥ | [BKŚS, 20 287.1]
janyate janitā prītis tena me suhṛdā yathā | [BKŚS, 20 287.2]
prasannavadanaṃ cārāt tad ākhyātaṃ prasannakam | [BKŚS, 20 288.1]
āliṅgya sahitas tena saṃbhavagrāmam āsadam | [BKŚS, 20 288.2]
ubheṭīkūṭapaṭalaprāsādādigatā ca mām | [BKŚS, 20 289.1]
grāmīṇā janatā yāntam aṅgulībhir adarśayat | [BKŚS, 20 289.2]
prītānucaravargeṇa prasannakaniveśane | [BKŚS, 20 290.1]
kṛtāsukarasatkāraḥ prerayaṃ divasaṃ kṣaṇam | [BKŚS, 20 290.2]
śayanīyagṛhasthaṃ ca mām abhāṣata gomukhaḥ | [BKŚS, 20 291.1]
nītavantaḥ kathaṃ yūyam iyato divasān iti | [BKŚS, 20 291.2]
ghoṣavāsāvasāne ca svavṛtte kathite mayā | [BKŚS, 20 292.1]
pṛṣṭaḥ svavṛtta ācaṣṭa gomukhaḥ priyavistaraḥ | [BKŚS, 20 292.2]
asty ahaṃ svagṛhāt prātar yuṣmān sevitum āgataḥ | [BKŚS, 20 293.1]
pratibuddhān na cāpaśyaṃ pāṇḍāv api divākare | [BKŚS, 20 293.2]
saṃbhrāntamatprayuktā ca praviśya paricārikā | [BKŚS, 20 294.1]
hā śūnyam iti sākrandā nirgatā vāsamandirāt | [BKŚS, 20 294.2]
tataḥ savatsakauśāmbīkranditahrādapūritāḥ | [BKŚS, 20 295.1]
vindhyākāśadiśaś caṇḍam āraṭann iva pīḍitāḥ | [BKŚS, 20 295.2]
atha tāḍitahastena mā mā bhaiṣṭeti vādinā | [BKŚS, 20 296.1]
ādityaśarmaṇā lokaḥ siddhādeśena vāritaḥ | [BKŚS, 20 296.2]
sa cāvocan mahīpālam alaṃ gatvā viṣaṇṇatām | [BKŚS, 20 297.1]
na hy adarśanamātreṇa bhānoḥ saṃbhāvyate cyutiḥ | [BKŚS, 20 297.2]
yasya vegavatī rakṣā kṣamāsaṃrakṣaṇakṣamā | [BKŚS, 20 298.1]
brahmajātir ivāvadhyā sa kasmād duḥsthatām iyāt | [BKŚS, 20 298.2]
atha vottiṣṭhata snāta juhatāśnīta gāyata | [BKŚS, 20 299.1]
paścād vārttopalambhāya viyad ālocyatām iti | [BKŚS, 20 299.2]
idaṃ śrutvāpi naivāsīt kasmaicid aśane ruciḥ | [BKŚS, 20 300.1]
utkaṇṭhāviṣayād anyat kiṃ sotkaṇṭhāya rocate | [BKŚS, 20 300.2]
athottānamukhāḥ paurāḥ khaṃ paśyantaḥ samantataḥ | [BKŚS, 20 301.1]
vicchinnābhralavākāraṃ kimapyaikṣanta pūrvataḥ | [BKŚS, 20 301.2]
kim etad iti paurāṇāṃ yāvad vākyaṃ samāpyate | [BKŚS, 20 302.1]
tāvad āsannam adrākṣaṃ puro 'mitagatiṃ divaḥ | [BKŚS, 20 302.2]
śarapātāntare cāsya vadhūveṣavibhūṣaṇām | [BKŚS, 20 303.1]
vegavattanayāṃ devīṃ yāntīm antaḥpuraṃ prati | [BKŚS, 20 303.2]
atha vyajñāpayaṃ devaṃ deva prājñaptikauśikiḥ | [BKŚS, 20 304.1]
diṣṭyāmitagatiḥ prāptaḥ prītyā saṃbhāvyatām iti | [BKŚS, 20 304.2]
sa tu mām abravīt karṇe kathaṃ katham ayaṃ mayā | [BKŚS, 20 305.1]
vidyādharo manuṣyeṇa satā saṃmānyatām iti | [BKŚS, 20 305.2]
tatas tam uktavān asmi yayā hariśikhādayaḥ | [BKŚS, 20 306.1]
tayāmitagatir dṛṣṭyā viśrabdhaṃ dṛśyatām iti | [BKŚS, 20 306.2]
āgacchāgaccha tāteti sa tam āhūtam āgatam | [BKŚS, 20 307.1]
prasāritabhujaḥ prahvam āmṛśat pṛṣṭhamūrdhani | [BKŚS, 20 307.2]
so 'pi nyubjikayā dūram apasṛtya praṇamya ca | [BKŚS, 20 308.1]
āhūtaḥ punar ādiṣṭam adhyāstānuccam āsanam | [BKŚS, 20 308.2]
taṃ rājā kṣaṇam āsīnam akhedam idam uktavān | [BKŚS, 20 309.1]
bhrātuḥ kathaya vṛttāntam iti tenoditaṃ tataḥ | [BKŚS, 20 309.2]
rājñā mānasavegena cakravartī nabhastalāt | [BKŚS, 20 310.1]
pātito 'ndhatame kūpe svavīryāc cotthitas tataḥ | [BKŚS, 20 310.2]
vegavaty api sakrodhā jitvā bhrātaram ambare | [BKŚS, 20 311.1]
iyaṃ matsahitāgatya gatā rājāvarodhanam | [BKŚS, 20 311.2]
yuvarājo 'pi campāyāṃ vīṇādattakaveśmani | [BKŚS, 20 312.1]
sukhaṃ tiṣṭhati mā bhūt tadviśaṅkā bhavatām iti | [BKŚS, 20 312.2]
mātarau putra paśyeti samādiṣṭo mahībhujā | [BKŚS, 20 313.1]
sa mayā sahito gatvā devyau dūrād avandata | [BKŚS, 20 313.2]
kṣaṇaṃ cāntaḥpure sthitvā niryātaḥ sa mayoditaḥ | [BKŚS, 20 314.1]
vistareṇa sakhe mahyaṃ bhartur vṛttaṃ nivedyatām | [BKŚS, 20 314.2]
bhidyante na rahasyāni gurūṇāṃ saṃnidhau tathā | [BKŚS, 20 315.1]
yathābhinnarahasyānām aśaṅkaiḥ suhṛdām iti | [BKŚS, 20 315.2]
athoktaṃ tena yady evaṃ vivikte kvacid āsyatām | [BKŚS, 20 316.1]
na hīdaṃ śakyam ākhyātuṃ na śrotuṃ prasthitair iti | [BKŚS, 20 316.2]
athāntaḥpuraniryūhe nirākṛtamahājane | [BKŚS, 20 317.1]
āsīnāya sa me vṛttaṃ yuṣmadvṛttam avartayat | [BKŚS, 20 317.2]
asty ahaṃ yuvarājena mocitaḥ śaṅkubandhanāt | [BKŚS, 20 318.1]
tenaiva ca kṛtānujñaḥ prāyām aṅgārakaṃ prati | [BKŚS, 20 318.2]
cakravartibhayāc cāsau tyaktavān kusumālikām | [BKŚS, 20 319.1]
balavatsaṃśrayāt kena durbalena na bhīyate | [BKŚS, 20 319.2]
so 'ham ādāya viśrabdhaṃ tvatsakhīm āśrame pituḥ | [BKŚS, 20 320.1]
avasaṃ divasān etān kadācit kāśyapasthale | [BKŚS, 20 320.2]
adya cānugṛhīto 'smi smaratā cakravartinā | [BKŚS, 20 321.1]
sa ca gatvā mayā dṛṣṭas tiṣṭhann avaṭasaṃkaṭe | [BKŚS, 20 321.2]
sa cāvaṭataṭastho mām ājñayānugṛhītavān | [BKŚS, 20 322.1]
yudhyamānāṃ saha bhrātrā rakṣa vegavatīm iti | [BKŚS, 20 322.2]
utpatya ca mayā dṛṣṭā nirjitā bhrātṛśātravā | [BKŚS, 20 323.1]
utkhātanijarāgeva yoginīcakravartinī | [BKŚS, 20 323.2]
sā tu māṃ praṇataṃ dūrād ājñāpitavatī laghu | [BKŚS, 20 324.1]
bhrātaḥ prajñaptim āvartya svāmī vijñāyatām iti | [BKŚS, 20 324.2]
tāṃ vijñāpitavān asmi devi campānivāsinaḥ | [BKŚS, 20 325.1]
bhavane dattakasyāste tatra saṃbhāvyatām iti | [BKŚS, 20 325.2]
atha dūreṇa māṃ jitvā vegād vegavatī gatā | [BKŚS, 20 326.1]
prāvṛḍjaḍam ivāmbhodaṃ samīraṇaparaṃparā | [BKŚS, 20 326.2]
prāpya cāticirāc campām ahaṃ dattakaveśmani | [BKŚS, 20 327.1]
dṛṣṭavān mānuṣādṛśyāṃ devīṃ devasya saṃnidhau | [BKŚS, 20 327.2]
nāgabhogāṅkaparyaṅke niṣaṇṇaṃ ca nabhaḥpatim | [BKŚS, 20 328.1]
jagatpatim ivānantabhujaṅgotsaṅgaśāyinam | [BKŚS, 20 328.2]
pṛṣṭaś ca yuvarājena sādareṇaiva dattakaḥ | [BKŚS, 20 329.1]
rūpaṃ gandharvadattāyāḥ kīdṛg ity ucyatām iti | [BKŚS, 20 329.2]
vegavatyā tataḥ krodhadainyavailakṣyadhūmrayā | [BKŚS, 20 330.1]
paśyāmitagate bhartur ācāram iti bhāṣitam | [BKŚS, 20 330.2]
varṇitaṃ dattakenāpi rūpaṃ tasyās tathā yathā | [BKŚS, 20 331.1]
sadyo vikasitaṃ bhartur devyās tu mlānam ānanam | [BKŚS, 20 331.2]
athoktaṃ śanakair bhartrā dattakaḥ kūpakacchapaḥ | [BKŚS, 20 332.1]
yena gandharvadattāyā rūpam eṣa praśaṃsati | [BKŚS, 20 332.2]
yadi paśyed ayaṃ mugdhaḥ priyāṃ madanamañjukām | [BKŚS, 20 333.1]
dūre gandharvadattāstāṃ rambhām api na varṇayet | [BKŚS, 20 333.2]
uktaś cāryaduhitrāhaṃ kampayitvā śanaiḥ śiraḥ | [BKŚS, 20 334.1]
bahu śrotavyam atrāsti nipuṇaṃ śrūyatām iti | [BKŚS, 20 334.2]
punar apy uktavān svāmī sā tathāpi priyā priyā | [BKŚS, 20 335.1]
priyāṃ vegavatīṃ prāpya yat satyaṃ vismṛtaiva me | [BKŚS, 20 335.2]
tataḥ sadyas tadaṅgāni lajjāmukulitāny api | [BKŚS, 20 336.1]
adrākṣaṃ vikasantīva tuṅgībhūtais tanūruhaiḥ | [BKŚS, 20 336.2]
uktaś cāsmi tayā smitvā bhrātar gacchāva saṃprati | [BKŚS, 20 337.1]
yāvannāparam etena kiṃcid durvaca ucyate | [BKŚS, 20 337.2]
ekena paṭunānekaṃ dūṣyate madhuraṃ vacaḥ | [BKŚS, 20 338.1]
viṣatoyalaveneva dugdhakuṇḍam urūdaram | [BKŚS, 20 338.2]
yāvatyā velayā devyā vākyam ityādi kalpitam | [BKŚS, 20 339.1]
devaḥ saṃcintya tāvatyā paścād ūhitavān idam | [BKŚS, 20 339.2]
yathā prāpya dvitīyāṃ me vismṛtā prathamā priyā | [BKŚS, 20 340.1]
tṛtīyāyās tathā prāptyā dvitīyā vismariṣyate | [BKŚS, 20 340.2]
kāvyastrīvastracandreṣu prāyeṇa viguṇeṣv api | [BKŚS, 20 341.1]
apurāṇeṣu rajyante svabhāvād eva jantavaḥ | [BKŚS, 20 341.2]
tena gandharvadattāyāḥ śulkaṃ saṃpādyatām aham | [BKŚS, 20 342.1]
prasahya svīkariṣyāmi kṛṣṇām iva dhanaṃjayaḥ | [BKŚS, 20 342.2]
iti dāruṇayā patyur iyaṃ vācā vimohitā | [BKŚS, 20 343.1]
dṛṣṭyā dṛṣṭiviṣasyeva niśceṣṭā vasudhām agāt | [BKŚS, 20 343.2]
tataḥ kiṃkāryamūḍhena mayā kathamapi prabhuḥ | [BKŚS, 20 344.1]
pratīkāraśatāvadhyaṃ vṛttāntaṃ taṃ na bodhitaḥ | [BKŚS, 20 344.2]
utthāya ca sasaṃjñeyaṃ divam utpatya bhāṣate | [BKŚS, 20 345.1]
vandamānā guroḥ pādān kṣapayāmi śarīrakam | [BKŚS, 20 345.2]
athavā kuru bandhutvaṃ bhrātaḥ kāṣṭhāni saṃhara | [BKŚS, 20 346.1]
rājadvāre śmaśāne vā yas tiṣṭhati sa bāndhavaḥ | [BKŚS, 20 346.2]
duḥkhāni hy anubhūyante saśarīraiḥ śarīribhiḥ | [BKŚS, 20 347.1]
duḥkhādhikaraṇaṃ tan me śarīraṃ dahyatām iti | [BKŚS, 20 347.2]
mayokteyaṃ kva devasya devī vegavataḥ sutā | [BKŚS, 20 348.1]
kva cāsadṛśam etat te vadanān nirgataṃ vacaḥ | [BKŚS, 20 348.2]
yadi tyaktaśarīrāṇāṃ śarīraṃ na punar bhavet | [BKŚS, 20 349.1]
tato naiva virudhyeran nātmānairātmyavādibhiḥ | [BKŚS, 20 349.2]
cittavṛttinirodhena yat khinnair mokṣubhiś ciram | [BKŚS, 20 350.1]
mustāgranthipramāṇena tad viṣeṇaiva labhyate | [BKŚS, 20 350.2]
tasmān nāstikyam ujjhitvā sarvasarvajñaninditam | [BKŚS, 20 351.1]
dharmādhikaraṇaṃ devi śarīraṃ pālyatām iti | [BKŚS, 20 351.2]
tayā tu sarvam evedam aśrutvā śūnyacetasā | [BKŚS, 20 352.1]
nanu saṃhara dārūṇi kiṃ cireṇeti bhāṣitam | [BKŚS, 20 352.2]
mayoktaṃ yadi yuṣmākam ayaṃ cetasi niścayaḥ | [BKŚS, 20 353.1]
aham eva tataḥ pūrvaṃ praviśāmi citām iti | [BKŚS, 20 353.2]
athāhaṃ paruṣālāpam uktaḥ kupitayā tayā | [BKŚS, 20 354.1]
mām anumriyamāṇas tvam ucyase kiṃ janair iti | [BKŚS, 20 354.2]
athainām uktavān asmi satyam etad virudhyate | [BKŚS, 20 355.1]
jīvitaṃ tu mahādoṣaṃ tathā ca śrūyatāṃ kathā | [BKŚS, 20 355.2]
asyās tv ākāśa āsāno duḥśliṣṭālāpakarpaṭām | [BKŚS, 20 356.1]
cittam ākṣiptavān asmi kathākanthāṃ prasārayan | [BKŚS, 20 356.2]
asti bhāgīrathīkacchaḥ prāṃśukāśaśarākāraḥ | [BKŚS, 20 357.1]
badarīkhadiraprāyakāntāratarudurgamaḥ | [BKŚS, 20 357.2]
sphītasīmāntaluṇṭhākāḥ khaḍgiśambarataskarāḥ | [BKŚS, 20 358.1]
durgarājaṃ yam āśritya rājabhyo 'pi na bibhyati | [BKŚS, 20 358.2]
prabhāvād yasya śārdūlair viralīkṛtagokulaiḥ | [BKŚS, 20 359.1]
goṣṭhaśvā iva gāyante mattā mṛgayudantinaḥ | [BKŚS, 20 359.2]
yac ca gharmāntavādāgnijvālājanitavedanam | [BKŚS, 20 360.1]
payaḥśvetapayaḥpūrair nirvāpayati jāhnavī | [BKŚS, 20 360.2]
tatrānyatra śarastambe badarījhāṭaveṣṭite | [BKŚS, 20 361.1]
bilaṃ kṛtvā śatadvāram uvāsa kila mūṣika | [BKŚS, 20 361.2]
vāneyaiḥ pāvanair annair jāhnavīyaiś ca vāribhiḥ | [BKŚS, 20 362.1]
sa bhṛtyān bibharāmāsa vaikhānasa ivāśrame | [BKŚS, 20 362.2]
kadācit proṣite tasminn āhārāhārakāṅkṣiṇi | [BKŚS, 20 363.1]
gṛham asyāgaman mitram ākhur nagaragocaraḥ | [BKŚS, 20 363.2]
āsīnaś cārghyapādyābhyām asau mūṣikayārcitaḥ | [BKŚS, 20 364.1]
tām apṛcchat kva yāto naḥ sakhā sakhi bhaved iti | [BKŚS, 20 364.2]
tayāhārārtham ity ukte prasthitaṃ tam uvāca sā | [BKŚS, 20 365.1]
ayam āyāti te bhrātā sumuhūrtam udīkṣyatām | [BKŚS, 20 365.2]
asatkāre gṛhād yāte kṛtaghne 'pi sa te sakhā | [BKŚS, 20 366.1]
nidrāhārābhilāṣābhyāṃ saptarātraṃ viyujyate | [BKŚS, 20 366.2]
tvaṃ punas tasya mitraṃ ca cirāc ca gṛham āgataḥ | [BKŚS, 20 367.1]
nirātithyaś ca yāmīti vṛṣas tvam aviṣāṇakaḥ | [BKŚS, 20 367.2]
yāvac ceyaṃ kathā tāvan nirgranthāṅgamalīmasaiḥ | [BKŚS, 20 368.1]
dhūmair dhūsarito bhānuḥ svarbhānutimirair iva | [BKŚS, 20 368.2]
anantaraṃ ca sāṅgārabhasmasaṃtānahāriṇaḥ | [BKŚS, 20 369.1]
apavanta nabhasvanto gaṅgātāṇḍavahetavaḥ | [BKŚS, 20 369.2]
tataḥ pṛṣatagokarṇaparaṃparaparaṃparāḥ | [BKŚS, 20 370.1]
laṅghitodbhrāntaśārdūlāḥ prādhāvann abhi jāhnavīm | [BKŚS, 20 370.2]
athāsau mūṣikaḥ pāpas tām āmantrya sasaṃbhramaḥ | [BKŚS, 20 371.1]
apagantum upakrāntas tayā saṃbhrāntayoditaḥ | [BKŚS, 20 371.2]
aho nagaravāsitvaṃ devareṇa prakāśitam | [BKŚS, 20 372.1]
mahāsāhasam ārabdham ātmānaṃ yena rakṣatā | [BKŚS, 20 372.2]
nāgarāḥ kila bhāṣante dharmārthagranthakovidāḥ | [BKŚS, 20 373.1]
ātmārthe sakalāṃ jahyāt paṇḍitaḥ pṛthivīm iti | [BKŚS, 20 373.2]
tvadīyena tu mitreṇa mitrāmitrā vipadgatāḥ | [BKŚS, 20 374.1]
śarīranirapekṣeṇa svaguṇā iva rakṣitāḥ | [BKŚS, 20 374.2]
athavā kṛtam ālāpair akālo 'yam udāsitum | [BKŚS, 20 375.1]
dāvadāhabhayād bālān paritrāyasva putrakān | [BKŚS, 20 375.2]
bahūn etān ahaṃ mugdhān anunmīlitalocanān | [BKŚS, 20 376.1]
pañcarātraprasūtatvāt saṃcārayitum akṣamā | [BKŚS, 20 376.2]
tvaṃ punaḥ puruṣaḥ śaktaḥ priyāpatyaś ca yatnataḥ | [BKŚS, 20 377.1]
tuṅgagaṅgātaṭīṃ yena saṃcāraya sutān iti | [BKŚS, 20 377.2]
sa tu pāpākhur ālambya saṃbhrāntavyāghravāladhim | [BKŚS, 20 378.1]
mūṣikām avakarṇyaiva gaṅgārodhaḥ parāgamat | [BKŚS, 20 378.2]
tataḥ pāṣāṇavarṣasya patataḥ kuṭṭimeṣv iva | [BKŚS, 20 379.1]
utthitaḥ paritaḥ kacchaṃ paṭuḥ paṭapaṭādhvaniḥ | [BKŚS, 20 379.2]
athālocya bubhukṣos taṃ kakṣaṃ kakṣaṃ vibhāvasoḥ | [BKŚS, 20 380.1]
sarvaṃ jvālāc chalenāṅgaṃ jihvāmayam ivābhavat | [BKŚS, 20 380.2]
dāvakālānalaḥ stambakakṣasaṃsāram āyatam | [BKŚS, 20 381.1]
dagdhvā nirindhanaḥ śāntaḥ prāpya gaṅgātaṭāmbaram | [BKŚS, 20 381.2]
tataḥ paṭumarudvyastabhamsaskandhavasuṃdharaḥ | [BKŚS, 20 382.1]
kṣaṇena dadṛśe kacchaḥ prāṃśuvalmīkasaṃkulaḥ | [BKŚS, 20 382.2]
etasminn īdṛśe kāle śaṅkāgrastaḥ sa mūṣikaḥ | [BKŚS, 20 383.1]
anumāya cirāc cihnair ājagāma svam ālayam | [BKŚS, 20 383.2]
tatrāpaśyat tataḥ kāntām antargṛham acetanām | [BKŚS, 20 384.1]
jvālāvyatikaroṣṇābhir utsvinnāṃ dhūmavartibhiḥ | [BKŚS, 20 384.2]
sarvān āliṅgya sarvāṅgaiḥ śāvakān gatajīvakān | [BKŚS, 20 385.1]
dīrghanidrām upāsīnām asaṃmīlitalocanān | [BKŚS, 20 385.2]
atha mūḍhaś ciraṃ sthitvā prabuddho vilalāpa saḥ | [BKŚS, 20 386.1]
vilāpaikavinodā hi bandhuvyasanapīḍitāḥ | [BKŚS, 20 386.2]
mahābhūtāni bhūtāni bhūtānāṃ bhūtaye kila | [BKŚS, 20 387.1]
mahābhūtena bhūtāṅge bhavatā kim idaṃ kṛtam | [BKŚS, 20 387.2]
varaṃ brahmavadhādīni pātakāni mahānty api | [BKŚS, 20 388.1]
na punar yat tvayā pāpa duṣkaraṃ duṣkṛtaṃ kṛtam | [BKŚS, 20 388.2]
nanu brahmavadhādīni yānti niṣkṛtibhiḥ kṣayam | [BKŚS, 20 389.1]
śaraṇāgatabālastrīkṛtahatyās tu duḥkṣayāḥ | [BKŚS, 20 389.2]
yasmān niṣkaruṇenedaṃ dagdham ākhukulaṃ tvayā | [BKŚS, 20 390.1]
daśajanmasahasrāṇi tasmād ākhur bhaviṣyasi | [BKŚS, 20 390.2]
athavā nirdahatv eṣa dīptaśāpahutāśanaḥ | [BKŚS, 20 391.1]
tam eva capalaṃ yena sarvabhakṣaḥ kṛto bhavān | [BKŚS, 20 391.2]
ityādi vilapantaṃ taṃ sametya sa suhṛd dhruvaḥ | [BKŚS, 20 392.1]
mūṣikair aparaiḥ sārdham alīkam avadad vacaḥ | [BKŚS, 20 392.2]
svayam eva sakhe sakhyā strītvād vāmasvabhāvayā | [BKŚS, 20 393.1]
mayi prārthayamāne 'pi kuṭumbam avasāditam | [BKŚS, 20 393.2]
daśakṛtvo mayokteyaṃ bhavatī sahitā mayā | [BKŚS, 20 394.1]
gaṅgākūlaṃ tribhir vāraiḥ śāvakān nayatām iti | [BKŚS, 20 394.2]
asaṃbhrāntā ca mām āha kātarāṇāṃ bhavādṛśām | [BKŚS, 20 395.1]
apāyaśatadarśinyaḥ svacchavṛtte 'pi buddhayaḥ | [BKŚS, 20 395.2]
vetasvannaḍvalopāntam antare palvalaṃ mahat | [BKŚS, 20 396.1]
nīlāviralaparṇāś ca jambūvañjularājayaḥ | [BKŚS, 20 396.2]
na cāgner asti sāmarthyam adāhyaṃ dagdhum īdṛśam | [BKŚS, 20 397.1]
so 'tidūreṇa vicchinnaḥ katham asmān dahed iti | [BKŚS, 20 397.2]
sa tu mitrīyamāṇas taṃ ciram ālokya pṛṣṭavān | [BKŚS, 20 398.1]
evam uktaḥ prajāvatyā bhavān kiṃ kṛtavān iti | [BKŚS, 20 398.2]
tenoktaṃ vāmaśīlatvād yadeyaṃ pratyavasthitā | [BKŚS, 20 399.1]
niṣpratyāśas tadā prāṇān ahaṃ rakṣitavān iti | [BKŚS, 20 399.2]
lajjamāne nate tasmin sthite 'sādhāvadhomukhe | [BKŚS, 20 400.1]
ākhur anyatamas teṣāṃ tam asādhum abhāṣata | [BKŚS, 20 400.2]
tuṣān gopayatā tyaktāḥ prājñena kalamās tvayā | [BKŚS, 20 401.1]
rakṣatā sutyajān prāṇāṃs tyaktā yad dustyajā guṇāḥ | [BKŚS, 20 401.2]
prāṇānāṃ ca guṇānāṃ ca viśeṣaḥ syāt kiyān iti | [BKŚS, 20 402.1]
mīmāṃsitvā ciraṃ devāḥ sāmyam eṣām akalpayan | [BKŚS, 20 402.2]
tān prajāpatir āhaitya mā kṛdhvaṃ viṣamaṃ samam | [BKŚS, 20 403.1]
taraṃgataralāḥ prāṇā guṇā merusthirā iti | [BKŚS, 20 403.2]
athavā mṛta eva tvam utkrāntaṃ paśya te yaśaḥ | [BKŚS, 20 404.1]
ayaśomaraṇāt trastā yaśojīvā hi sādhavaḥ | [BKŚS, 20 404.2]
sakhe sāvāgninā dagdhaṃ tvatkuṭumbaṃ mamāgrataḥ | [BKŚS, 20 405.1]
ahaṃ jīvita ity etat ko brūyān mūṣikād ṛte | [BKŚS, 20 405.2]
iti te tam upālabhya parisaṃsthāpya cetaram | [BKŚS, 20 406.1]
kuṭumbaṃ cāsya saṃskṛtya pratijagmur yathāgatam | [BKŚS, 20 406.2]
sa cākhur mūṣikaśreṇyā tasmād ārabhya vāsarāt | [BKŚS, 20 407.1]
āsanasthānasaṃbhāṣāsaṃbhogair varjitaḥ kṛtaḥ | [BKŚS, 20 407.2]
ahaṃ tu svāminīṃ dṛṣṭvā pavitritacitānalām | [BKŚS, 20 408.1]
akṣatāṅgaḥ svayaṃ mandaḥ kiṃ vakṣyāmi puraḥ prabhoḥ | [BKŚS, 20 408.2]
caturvargasya dharmāder hetuḥ sādhusamāgamaḥ | [BKŚS, 20 409.1]
sādhubhir varjyamānasya naṣṭam etac catuṣṭayam | [BKŚS, 20 409.2]
tad gariṣṭhād ato doṣāl laghiṣṭhaṃ maraṇaṃ mayā | [BKŚS, 20 410.1]
aṅgīkṛtam alaṃ prāṇair akīrtimalinair iti | [BKŚS, 20 410.2]
yāvac ca samayaṃ baddhvā kathā parisamāpyate | [BKŚS, 20 411.1]
tāvad āvām anuprāptāv āsthānaṃ bhavatām iti | [BKŚS, 20 411.2]
tataḥ sa satkṛto rājñā vasanābharaṇādibhiḥ | [BKŚS, 20 412.1]
prītaḥ prītaṃ mahīpālaṃ praṇipatya tiro'bhavat | [BKŚS, 20 412.2]
tatrāciragate devaṃ senāpatir abhāṣata | [BKŚS, 20 413.1]
tantreṇa saha gacchantu campāṃ hariśikhādayaḥ | [BKŚS, 20 413.2]
rājaputrasya nāgantuṃ na sthātuṃ tatra yujyate | [BKŚS, 20 414.1]
pānthasyevāsahāyasya purādhiṣṭhānavāsinaḥ | [BKŚS, 20 414.2]
śatāni pañca nāgānām abhyastāstraniṣādinām | [BKŚS, 20 415.1]
tāvanty eva sahasrāṇi tādṛśām eva vājinām | [BKŚS, 20 415.2]
pattayaś ca pratiṣṭhantāṃ vājisaṃkhyācaturguṇāḥ | [BKŚS, 20 416.1]
pattirakṣyā hi mātaṅgāḥ karmaṇyāḥ samareṣv iti | [BKŚS, 20 416.2]
prāptakālam idaṃ stutvā rājā senāpater vacaḥ | [BKŚS, 20 417.1]
tantreṇa sāhitān asmān prāhiṇod yuṣmadantikam | [BKŚS, 20 417.2]
atha vindhyācalacchāyāṃ guñjadvānarakuñjarām | [BKŚS, 20 418.1]
ākrāmantaḥ prayāmaḥ sma svacchaśailasarijjalām | [BKŚS, 20 418.2]
saṃniviṣṭaṃ ca tat tantram anyasmin vindhyasānuṣu | [BKŚS, 20 419.1]
dhvanatpaṭahaśṛṅgaṃ ca cauracakram upāgatam | [BKŚS, 20 419.2]
adṛṣṭatarupāṣāṇaśakuntamṛgacāraṇaḥ | [BKŚS, 20 420.1]
dṛṣṭaḥ pulīndrabhāvena vindhyaḥ pariṇamann iva | [BKŚS, 20 420.2]
tataḥ pulindrakodaṇḍaṣaṇḍamuktaiḥ śilīmukhaiḥ | [BKŚS, 20 421.1]
saṃtatair vayam ākrāntāḥ śalabhair iva śālayaḥ | [BKŚS, 20 421.2]
atha nāgādhirūḍhena saināpatyena tat kṛtam | [BKŚS, 20 422.1]
pratyakṣam api yad dṛṣṭaṃ na kaścit samabhāvayat | [BKŚS, 20 422.2]
tatkarabhramitaprāsacakraprāntaparāgatāḥ | [BKŚS, 20 423.1]
parāvṛtya parān eva parāghnan paramārgaṇāḥ | [BKŚS, 20 423.2]
bhrāntakuntaparikṣiptaṃ na śarīram adṛśyata | [BKŚS, 20 424.1]
tasya bāhusahasraṃ tu phalena samabhāvyata | [BKŚS, 20 424.2]
ākrāntacaturāśeṣu vindhyakāntāravāsiṣu | [BKŚS, 20 425.1]
tadvisṛṣṭān apaśyāma yugapat patataḥ śarān | [BKŚS, 20 425.2]
sphuratkiraṇanistriṃśapāṇir yaugandharāyaṇiḥ | [BKŚS, 20 426.1]
dṛṣṭaḥ sarveṇa sarveṣāṃ pulīndrāṇāṃ puraḥ sthitaḥ | [BKŚS, 20 426.2]
sarvathānena saṃdṛṣṭaṃ paracakram udāyudham | [BKŚS, 20 427.1]
tadāsannavimānasthair dṛṣṭam apsarasāṃ gaṇaiḥ | [BKŚS, 20 427.2]
pratipakṣakṣayaṃ ghoram akarot taṃ tapantakaḥ | [BKŚS, 20 428.1]
kṛtabrahmāstramokṣeṇa droṇenāpi na yaḥ kṛtaḥ | [BKŚS, 20 428.2]
mayāpi saturaṃgeṇa tatra tatrābhidhāvatā | [BKŚS, 20 429.1]
niṣprayojanayatnena sve pare copahāsitāḥ | [BKŚS, 20 429.2]
tatas taskaracakreṇa vyatibhinnaṃ bhavadbalam | [BKŚS, 20 430.1]
nīhāranikareṇeva bhāsvatkarakadambakam | [BKŚS, 20 430.2]
etasminn ākule kāle śālaskandhāvṛtaḥ paraḥ | [BKŚS, 20 431.1]
dṛḍhaṃ marmaṇi bāṇena matturaṃgam atāḍayat | [BKŚS, 20 431.2]
turaṃgas tu tathā pādatāḍanāny avicintayan | [BKŚS, 20 432.1]
sthāṇupāṣāṇagartāṃś ca yathāvegam adhāvata | [BKŚS, 20 432.2]
dināntena ca nirgatya gahanād vindhyakānanāt | [BKŚS, 20 433.1]
sthita evāmucat prāṇān paścāt kāyam apātayat | [BKŚS, 20 433.2]
tataḥ saṃhṛtya dārūṇi gurūṇi ca bahūni ca | [BKŚS, 20 434.1]
tasyānuṣṭhitavān asmi saṃskāraṃ sodakakriyam | [BKŚS, 20 434.2]
diṅmohabhrāntacetāś ca prāṃśum āruhya śākhinam | [BKŚS, 20 435.1]
etaṃ grāmakam adrākṣam ārād ākulagokulam | [BKŚS, 20 435.2]
āgataś cāham etena sādhunārādhitas tathā | [BKŚS, 20 436.1]
yathā gurur yathā devo yathā rājā yathāvvaraḥ | [BKŚS, 20 436.2]
taṃ ca taskarasenānyam aghnan hariśikhādayaḥ | [BKŚS, 20 437.1]
iti mahyam iyaṃ vārttā kathitā pathikair iti | [BKŚS, 20 437.2]
kāntāsuhṛdguṇakathāśravaṇotsukasya ramyā vinidranayanasya gatā mamāsau | [BKŚS, 20 438.1]
sarvendriyārthajanitāni hi sevyamānā dīrghāsvavṛttir iva hanti sukhāni nidrā | [BKŚS, 20 438.2]
{BKŚS, 21}
tatra mitraprakāṇḍena gomukhena vinoditaḥ | [BKŚS, 21 1.1]
māsam āsiṣi vipraiś ca prasannaiḥ saprasannakaiḥ | [BKŚS, 21 1.2]
ekadā gomukhenoktaṃ yojane grāmakād itaḥ | [BKŚS, 21 2.1]
avimuktāvimuktatvāt puṇyā vārāṇasī purī | [BKŚS, 21 2.2]
ā prāgjyotiṣakaśmīradvārakātāmraparṇi yat | [BKŚS, 21 3.1]
tat sarvaṃ sulabhaṃ tasyāṃ manohārivinodanam | [BKŚS, 21 3.2]
kadācic copalabhyeta tatra pānthāt kutaścana | [BKŚS, 21 4.1]
vārttā hariśikhādīnām ataḥ sāgamyatām iti | [BKŚS, 21 4.2]
tam uktvā yuktam āttheti taṃ cāmantrya prasannakam | [BKŚS, 21 5.1]
sākrandāt saṃbhavagrāmāt prati vārāṇasīm agām | [BKŚS, 21 5.2]
atha stokāntarātītaṃ mām abhāṣata gomukhaḥ | [BKŚS, 21 6.1]
vahāni kim ahaṃ yuṣmān yūyaṃ vahata mām iti | [BKŚS, 21 6.2]
cintitaṃ ca mayā hanta vinaṣṭaḥ khalu gomukhaḥ | [BKŚS, 21 7.1]
yūyaṃ māṃ vahatety eṣa no brūyāt katham anyathā | [BKŚS, 21 7.2]
āsanasyāpi yaś chāyāṃ madīyasya namasyati | [BKŚS, 21 8.1]
ariṣṭāviṣṭatāṃ muktvā katham itthaṃ sa vakṣyati | [BKŚS, 21 8.2]
sa mayoktaḥ sadainyena bhavān gurupadaśramaḥ | [BKŚS, 21 9.1]
tan madīyam aśaṅkena pṛṣṭham āruhyatām iti | [BKŚS, 21 9.2]
tena coktaṃ vilakṣeṇa mā grahīta yathāśrutam | [BKŚS, 21 10.1]
neyaṃ saṃbhāvyate cintā jātāriṣṭe 'pi mādṛśi | [BKŚS, 21 10.2]
kiṃtu yaḥ kiṃcid ācaṣṭe pānthasya pathikaḥ pathi | [BKŚS, 21 11.1]
voḍhā bhavati tasyāsau khedavismaraṇād iti | [BKŚS, 21 11.2]
sa mayokto bhavān eva sarvavṛttāntapeśalaḥ | [BKŚS, 21 12.1]
ākhyātuṃ ca vijānāti yat tataḥ kathayatv iti | [BKŚS, 21 12.2]
tenoktaṃ pañca kathyante kathāvastūni kovidaiḥ | [BKŚS, 21 13.1]
dharmārthasukhanirvāṇacikitsāḥ sahavistarāḥ | [BKŚS, 21 13.2]
tatra sattvopakārārthā kāyavāṅmānasakriyā | [BKŚS, 21 14.1]
prabhavaḥ sarvadharmāṇāṃ jagatī jagatām iva | [BKŚS, 21 14.2]
yenopāyena mitratvaṃ yānti madhyasthaśatravaḥ | [BKŚS, 21 15.1]
sarvārthānām asau hetur guṇānām iva sajjanaḥ | [BKŚS, 21 15.2]
parastrīgaṇikātyāgaḥ saṃtoṣo mandaroṣatā | [BKŚS, 21 16.1]
nātisaktiś ca dāreṣu sukhaṃ duḥkhaṃ viparyayaḥ | [BKŚS, 21 16.2]
sāṅgasya sukharāgāder anaṅgasya ca dehinaḥ | [BKŚS, 21 17.1]
saṃbandhābhāvam atyantaṃ nirvāṇaṃ vidur īśvarāḥ | [BKŚS, 21 17.2]
ardharātre 'pi bhuñjānaḥ paramārthabubhukṣitaḥ | [BKŚS, 21 18.1]
kūṭavaidyaparityāgī rogair dūreṇa varjyate | [BKŚS, 21 18.2]
dṛṣṭasaṃsārasārāṇām ṛṣīṇāṃ ko hi mādṛśaḥ | [BKŚS, 21 19.1]
asāro gurusārāṇi darśanāni viḍambayet | [BKŚS, 21 19.2]
tena yat kiṃcid ucchāstraṃ bālabhāvād udāhṛtam | [BKŚS, 21 20.1]
śukavāśitaniḥsāram idaṃ me mṛṣyatām iti | [BKŚS, 21 20.2]
idamādīḥ kathāḥ śṛṇvan nirantarasurālayām | [BKŚS, 21 21.1]
gaṅgābharaṇam ākhyātāṃ prāpaṃ vārāṇasīṃ tataḥ | [BKŚS, 21 21.2]
tatra bāhyaniviṣṭasya śūnyasya purasadmanaḥ | [BKŚS, 21 22.1]
jaraddārusudhācitram adhyatiṣṭhāma maṇḍapam | [BKŚS, 21 22.2]
gomukhas tu kṣaṇaṃ sthitvā mām avocad gataśramam | [BKŚS, 21 23.1]
muhūrtakam anutkaṇṭhair iha yuṣmābhir āsyatām | [BKŚS, 21 23.2]
yatra sthātavyam asmābhir upalabhya tam āśrayam | [BKŚS, 21 24.1]
āgacchāmīti mām uktvā calair uccalitaḥ padaiḥ | [BKŚS, 21 24.2]
gatvā ṣoḍaśaviṃśāni padāni sahasā sthitaḥ | [BKŚS, 21 25.1]
tataḥ kimapi niścitya nivṛtto mām abhāṣata | [BKŚS, 21 25.2]
yad idaṃ yuṣmadaṅgeṣu divyaṃ bhūṣaṇam āhitam | [BKŚS, 21 26.1]
idam ādāya gacchāmi sthātuṃ nāsyeha yujyate | [BKŚS, 21 26.2]
tridaṇḍipāṇḍarāṅgādipāṣaṇḍaiś chadmakaṅkaṭaiḥ | [BKŚS, 21 27.1]
vārāṇasī mahācaurais tīrthadhvāṅkṣair adhiṣṭhitā | [BKŚS, 21 27.2]
yuṣmān ekākino dṛṣṭvā sālaṅkārān nirāyudhān | [BKŚS, 21 28.1]
teṣāṃ sāhasikaḥ kaścid anarthaṃ cintayed iti | [BKŚS, 21 28.2]
evaṃ bhavatu nāmeti mayāsāv anumoditaḥ | [BKŚS, 21 29.1]
tadābharaṇam ādāya prāviśat tvaritaḥ puram | [BKŚS, 21 29.2]
athāciragate tasmin parivrāḍbrahmacāriṇau | [BKŚS, 21 30.1]
paricaṅkramaṇaśrāntau tasminn eva nyasīdatām | [BKŚS, 21 30.2]
āsīc ca mama tāv etau nūnaṃ pāṣaṇḍitaskarau | [BKŚS, 21 31.1]
nirāyudhāsahāyaṃ māṃ muṣituṃ kila vāñchataḥ | [BKŚS, 21 31.2]
tad eteṣāṃ sahasreṣu sakṛpāṇakareṣv api | [BKŚS, 21 32.1]
gavām ivodviṣāṇānāṃ matir me mantharādarā | [BKŚS, 21 32.2]
ūrumūlasthaśastreṣu pravrajyākaṅkaṭeṣu yaḥ | [BKŚS, 21 33.1]
prayuṅkte nirghṛṇaḥ śastraṃ ko 'nyaḥ klībatamas tataḥ | [BKŚS, 21 33.2]
evamādivikalpaṃ mām asāv ālokya maskarī | [BKŚS, 21 34.1]
nirāśa iva vidrāṇo brahmacāriṇam uktavān | [BKŚS, 21 34.2]
jalpākagrathitair granthaiḥ sāṃkhyayogādibhir vayam | [BKŚS, 21 35.1]
vipralabdhāḥ sukhaṃ tyaktvā mokṣamārge kila sthitāḥ | [BKŚS, 21 35.2]
yathā tṛṇam upādātum ambarāmbhojam eva vā | [BKŚS, 21 36.1]
kaścin mahat tapaḥ kuryān mokṣārtho nas tathā śramaḥ | [BKŚS, 21 36.2]
tṛṇavatsulabho mokṣo yadi khedo 'phalas tataḥ | [BKŚS, 21 37.1]
atha khāmbhojaduṣprāpas tato naṣṭā mumukṣavaḥ | [BKŚS, 21 37.2]
paralokasya sadbhāve hetuḥ sarvajñabhāṣitaḥ | [BKŚS, 21 38.1]
sarvajñasyāpi sadbhāvaḥ pañcadivyapramāṇakaḥ | [BKŚS, 21 38.2]
yo 'py upādīyate hetuḥ sarvajñāstitvasiddhaye | [BKŚS, 21 39.1]
so 'py asiddhaviruddhādidoṣāśīviṣadūṣitaḥ | [BKŚS, 21 39.2]
tad alaṃ viṭavācāṭaghaṭitaiḥ kāvyakarpaṭaiḥ | [BKŚS, 21 40.1]
sevamānā yathāchandam āsmahe viṣayān iti | [BKŚS, 21 40.2]
brahmacārī tu sāvegaḥ parivrājakam uktavān | [BKŚS, 21 41.1]
prasāritas tvayā kasmād asāro malladaṇḍakaḥ | [BKŚS, 21 41.2]
pratijñāhetudṛṣṭāntāḥ sādhavas tāvad āsatām | [BKŚS, 21 42.1]
sarvatantrāviruddhena siddhāntenaiva bādhyase | [BKŚS, 21 42.2]
asattāṃ paralokasya śuṣkatarkeṇa sādhayan | [BKŚS, 21 43.1]
vitaṇḍāvādavārttārtaḥ sādhu śocyo bhaviṣyasi | [BKŚS, 21 43.2]
athavāstām idaṃ tāvad idaṃ tāvan nigadyatām | [BKŚS, 21 44.1]
smṛtīnāṃ viṭakāvyatvaṃ kathaṃ veda bhavān iti | [BKŚS, 21 44.2]
tenoktaṃ mānuṣāṇāṃ ca prāyaḥ sarvaśarīriṇām | [BKŚS, 21 45.1]
nandīśapramukhair uktam ahaṃ jānāmi lakṣaṇam | [BKŚS, 21 45.2]
yaś caiṣa puruṣaḥ ko'pi pānthaḥ pāṃsulapādakaḥ | [BKŚS, 21 46.1]
eṣa vidyādharendrāṇām indraḥ kila bhaviṣyati | [BKŚS, 21 46.2]
enaṃ dṛṣṭvādhitiṣṭhantam etaṃ jarjaramaṇḍapam | [BKŚS, 21 47.1]
malladaṇḍakaniḥsārān utprekṣe sakalāgamān | [BKŚS, 21 47.2]
adṛṣṭārthāḥ kila granthā dṛṣṭārthair gāruḍādibhiḥ | [BKŚS, 21 48.1]
arthavanto 'numīyante yācakair iva dāyakāḥ | [BKŚS, 21 48.2]
yathā ca viṭakāvyatvān mṛṣā puruṣalakṣaṇam | [BKŚS, 21 49.1]
śrutismṛtipurāṇādi tathā saṃbhāvyatām iti | [BKŚS, 21 49.2]
itaras tam athāvocad atītabhavasaṃcitam | [BKŚS, 21 50.1]
iṣṭāniṣṭaphalaṃ karma daivam āhur vicakṣaṇāḥ | [BKŚS, 21 50.2]
yac cedaṃ lakṣaṇaṃ nāma śarīreṣu śarīriṇām | [BKŚS, 21 51.1]
etad daivābhidhānasya lakṣaṇaṃ pūrvakarmaṇaḥ | [BKŚS, 21 51.2]
na cāpuruṣakārasya daivaṃ phalati kasyacit | [BKŚS, 21 52.1]
kālakāraṇasāmagrīm īśvaro 'pi hy apekṣate | [BKŚS, 21 52.2]
ayaṃ tu taruṇaḥ kalyaḥ kāntikṣiptasurāsuraḥ | [BKŚS, 21 53.1]
kuṇṭhayā gaṇḍamaṇḍānāṃ mandaceṣṭatayā samaḥ | [BKŚS, 21 53.2]
yathā dhanur adhānuṣkaṃ yathā bījam avāpakam | [BKŚS, 21 54.1]
sattāmātraphalaṃ puṃsas tathā daivam apauruṣam | [BKŚS, 21 54.2]
parivrāḍ abravīd daivaṃ pauruṣād balavattaram | [BKŚS, 21 55.1]
jñāpakaṃ cāsya pakṣasya śrūyatāṃ yan mayā śrutam | [BKŚS, 21 55.2]
asti sindhutaṭe grāmo brahmasthalakanāmakaḥ | [BKŚS, 21 56.1]
tatrāsīd vedaśarmeti caturvedo dvijottamaḥ | [BKŚS, 21 56.2]
tasya yo 'nyatamaḥ śiṣyaḥ pāṭhaṃ prati dṛḍhodyamaḥ | [BKŚS, 21 57.1]
tasmād eva ca sa chāttrair āhūyata dṛḍhodyamaḥ | [BKŚS, 21 57.2]
tamobhedakanāmnaś ca gṛhasthasya gṛhe sadā | [BKŚS, 21 58.1]
dāpitaṃ bhojanaṃ tasya ācchādanaṃ vedaśarmaṇā | [BKŚS, 21 58.2]
tatra bhinnatamā nāma parivrāṭ pāñcarātrikaḥ | [BKŚS, 21 59.1]
vāsam āvasathe tasya karoti sma dṛḍhodyamaḥ | [BKŚS, 21 59.2]
anena ca prakāreṇa paṭuśraddhānamedhasā | [BKŚS, 21 60.1]
adhītaṃ daśabhir varṣais tena vedacatuṣṭayam | [BKŚS, 21 60.2]
atha bhinnatamāḥ kṛtvā varṇāśramakathāṃ ciram | [BKŚS, 21 61.1]
praśāntajanasaṃpāte pradoṣe tam abhāṣata | [BKŚS, 21 61.2]
bahugomahiṣībhūmidāsīdāsam idaṃ mayā | [BKŚS, 21 62.1]
tantrasthānam upāntaṃ ca cāṭādibhyaś ca rakṣitam | [BKŚS, 21 62.2]
dhyānādhyāyapradhānaṃ ca vihitaṃ bhikṣukarma yat | [BKŚS, 21 63.1]
vaiśyakarmābhiyuktasya tasya nāmāpi nāsti me | [BKŚS, 21 63.2]
adhunā tu vacaḥkāyaparispandāpahāriṇī | [BKŚS, 21 64.1]
paralokasamāsannā jarātandrīr ivāgatā | [BKŚS, 21 64.2]
gṛhamedhivratasthānām alasānāṃ svakarmasu | [BKŚS, 21 65.1]
dharmasādhanam uddiṣṭam ṛṣibhis tīrthasevanam | [BKŚS, 21 65.2]
āha vedāntavādaś ca tārakaṃ brahma tantrayet | [BKŚS, 21 66.1]
etasmān na vimuñceyur avimuktaṃ mumukṣavaḥ | [BKŚS, 21 66.2]
śvaḥ prasthātāsmahe tasmāt prātar vārāṇasīṃ prati | [BKŚS, 21 67.1]
buddhadharme praśastā hi dharmasya tvaritā gatiḥ | [BKŚS, 21 67.2]
bhavatāpi śrutismṛtyoḥ prāmāṇyam anujānatā | [BKŚS, 21 68.1]
niyogenaiva kartavyaḥ patnīputraparigrahaḥ | [BKŚS, 21 68.2]
gṛhasthāśramadharmaś ca gavādidhanasādhanaḥ | [BKŚS, 21 69.1]
na ca pratigrahād anyad viprasya dhanasādhanam | [BKŚS, 21 69.2]
tat sukhopanataṃ caitad anindyam atibhūri ca | [BKŚS, 21 70.1]
sadāsīdāsam asmākaṃ dhanam ādīyatām iti | [BKŚS, 21 70.2]
tenoktaṃ yuṣmadādiṣṭam akāryam api mādṛśaḥ | [BKŚS, 21 71.1]
na vikalpayituṃ śaktaḥ kiṃ punar nyāyyam īdṛśam | [BKŚS, 21 71.2]
kiṃtv āmantrya pitṛsthānau vidyājīvitadāyinau | [BKŚS, 21 72.1]
kartāsmi bhavadādeśam ativāhya niśām iti | [BKŚS, 21 72.2]
yātāyāṃ tu triyāmāyāṃ tam āmantrayituṃ gatam | [BKŚS, 21 73.1]
saṃpratiṣṭhāsamāno 'pi ciraṃ bhikṣur udaikṣata | [BKŚS, 21 73.2]
yadā tu divasārdhe 'pi gate chāttraḥ sa nāgataḥ | [BKŚS, 21 74.1]
taṃ gaveṣayituṃ bhikṣuḥ svayam eva tadā gataḥ | [BKŚS, 21 74.2]
sa tu tenāṅgaṇe dṛṣṭas tamobhedakaveśamanaḥ | [BKŚS, 21 75.1]
śanaiś caṅkramaṇaṃ kurvan nīcaiś cāmnāyamānasam | [BKŚS, 21 75.2]
uktaṃ ca bhavatā kasmād iyacciram iha sthitam | [BKŚS, 21 76.1]
athārthenaiva tenārthas tathā naḥ kathyatām iti | [BKŚS, 21 76.2]
tatas tenoktam etasmin gṛhe kenāpi hetunā | [BKŚS, 21 77.1]
vyagraḥ parijanaḥ sarvas tatra tatrābhidhāvati | [BKŚS, 21 77.2]
yāṃ yām eva ca pṛcchāmi kim etad iti dārikām | [BKŚS, 21 78.1]
sā sā mām āha saṃrabdhā śivaṃ dhyātu bhavān iti | [BKŚS, 21 78.2]
taṃ cādyāpi na pṛcchāmi tamobhedakam ākulam | [BKŚS, 21 79.1]
tenāhaṃ nāgataḥ kṣipraṃ sakāśaṃ bhavatām iti | [BKŚS, 21 79.2]
atha bhinnatamāḥ smitvā dṛḍhodyamam abhāṣata | [BKŚS, 21 80.1]
yenāyam ākulo lokas tad ahaṃ kathayāmi te | [BKŚS, 21 80.2]
tamobhedakabhāryāyāḥ prasūtiḥ pratyupasthitā | [BKŚS, 21 81.1]
ayaṃ parijanas tatra tatratatrākulākulaḥ | [BKŚS, 21 81.2]
dārikā jāyate cāsya tāṃ ca tvaṃ pariṇeṣyasi | [BKŚS, 21 82.1]
sā ca rāgagrahāviṣṭā duṣṭaceṣṭā bhaviṣyati | [BKŚS, 21 82.2]
iti tasmin kṛtādeśe gate svavivadhaṃ prati | [BKŚS, 21 83.1]
itaraś cintayāmāsa śaṅkākampitamānasaḥ | [BKŚS, 21 83.2]
brāhmaṇī brāhmaṇasyāsya yadi kanyāṃ vijāyate | [BKŚS, 21 84.1]
tato bhinnatamovākyam abhūtārthaṃ na jāyate | [BKŚS, 21 84.2]
stobhāveśaviṣācchedakriyāsu vyaktaśaktibhiḥ | [BKŚS, 21 85.1]
śeṣāṇām api mantrāṇāṃ sāmarthyam anumīyate | [BKŚS, 21 85.2]
iti cintayatas tasya dīno gṛhapatir gṛhāt | [BKŚS, 21 86.1]
hā daivaṃ khalam ityādi lapan nīcair vinirgataḥ | [BKŚS, 21 86.2]
kṣaṇāc ca śvagṛhītasya mārjārasyeva kūjataḥ | [BKŚS, 21 87.1]
antarbhavanam udbhūtaḥ śvāgāraparuṣaśrutiḥ | [BKŚS, 21 87.2]
tataḥ prasādhitā nāryo lajjāprāvṛtamastakāḥ | [BKŚS, 21 88.1]
pakṣadvāreṇa nirjagmur nairāśyottānapāṇayaḥ | [BKŚS, 21 88.2]
paricārakavargaś ca śocadbandhukadambakam | [BKŚS, 21 89.1]
amantrayata vāmasya vidheḥ kiṃ kriyatām iti | [BKŚS, 21 89.2]
evaṃprāyaprapañce tu gṛhe tasmin dṛḍhodyamaḥ | [BKŚS, 21 90.1]
siddhapravrajitādeśajātabhītir acintayat | [BKŚS, 21 90.2]
parivrājakavākyena tathābhūtena sādhitam | [BKŚS, 21 91.1]
daivaṃ puruṣakāreṇa janāḥ paśyantu bādhitam | [BKŚS, 21 91.2]
sindhudeśaṃ parityajya de | [BKŚS, 21 92.1]
ayaṃ pariharāmy enāṃ dūrataḥ kardamām iti | [BKŚS, 21 92.2]
evamādi vimṛśyāsāv asaṃmantryaiva saṃskṛtān | [BKŚS, 21 93.1]
daśayojanam adhvānam ekāhena palāyitaḥ | [BKŚS, 21 93.2]
sadvīpāṃ ca parikramya varṣair dvādaśabhir mahīm | [BKŚS, 21 94.1]
gaṅgātaṭam upāgacchat tīrthopāsanakāmyayā | [BKŚS, 21 94.2]
athātapapipāsārtaś chāyāsalilavāñchayā | [BKŚS, 21 95.1]
kasmiṃścid brāhmaṇagrāme kaṃcana prāviśad gṛham | [BKŚS, 21 95.2]
tatra cālindakāsīnām arkatūlābhamūrdhajām | [BKŚS, 21 96.1]
yayāce brāhmaṇīm amba pānīyaṃ dāpyatām iti | [BKŚS, 21 96.2]
sā tv abhāṣata saṃbhrāntā hale putri tamālike | [BKŚS, 21 97.1]
āsanodakam ādāya laghu nirgamyatām iti | [BKŚS, 21 97.2]
tataḥ pīṭhālukāhastā vasitāsitakañcukā | [BKŚS, 21 98.1]
āpiṅgāpāntakeśāntā kanyakā niragād gṛhāt | [BKŚS, 21 98.2]
diśas taralayā dṛṣṭyā paśyantī saṃtatasmitā | [BKŚS, 21 99.1]
paṅgubhaṅgurasaṃcārā cirāt prāpad dṛḍhodyamam | [BKŚS, 21 99.2]
āsyatām atra mitreti vadantyā śūnyayā tayā | [BKŚS, 21 100.1]
pīṭhabuddhyā puras tasya nikṣiptaṃ jalabhājanam | [BKŚS, 21 100.2]
atha tām abravīd vṛddhā muktvaitām avinītatām | [BKŚS, 21 101.1]
apareṇodapātreṇa jalam āvarjyatām iti | [BKŚS, 21 101.2]
sā tu kṛtrimasaṃtrāsajanitotkaṭavepathuḥ | [BKŚS, 21 102.1]
antarhasitabhugnauṣṭhī vṛddhājñāṃ samapādayat | [BKŚS, 21 102.2]
tato gataśramaṃ vṛddhā pṛcchati sma dṛḍhodyamam | [BKŚS, 21 103.1]
āgacchati kuto deśāt kaṃ vā yāti bhavān iti | [BKŚS, 21 103.2]
tenoktaṃ na sa deśo 'sti nāgacchāmi yataḥ kṣitau | [BKŚS, 21 104.1]
yac ca brūtha kva yāsīti tatra vijñāpayāmi vaḥ | [BKŚS, 21 104.2]
kasmiṃścid brāhmaṇagrāme kurvan baṭukapāṭhanām | [BKŚS, 21 105.1]
saṃtuṣṭo grāmavāsobhir ninīṣe divasān iti | [BKŚS, 21 105.2]
tatas tam abravīd vṛddhā nītijñaiḥ satyam ucyate | [BKŚS, 21 106.1]
na hy ataptena lohena taptaṃ saṃdhīyate kvacit | [BKŚS, 21 106.2]
mama dvau putranaptārāv adhunaivopanītakau | [BKŚS, 21 107.1]
tau ca saṃyojitau puṇyair arthināv arthinā tvayā | [BKŚS, 21 107.2]
bhavān adhyāpanenārthī tau cādhyayanakāṅkṣiṇau | [BKŚS, 21 108.1]
naṣṭāśvadagdharathavad yogo 'stu bhavatām iti | [BKŚS, 21 108.2]
tatas tasyai pratijñāya tau baṭū pāṭhayann asau | [BKŚS, 21 109.1]
antevāsigaṇaṃ cānyam asthāt saṃvatsaradvayam | [BKŚS, 21 109.2]
ekadā tām abhāṣanta vṛddhām āgatya bāndhavāḥ | [BKŚS, 21 110.1]
kasmād dṛḍhodyamāyeyaṃ dīyate na tamālikā | [BKŚS, 21 110.2]
ye jāmātṛguṇās teṣāṃ kaścid asti kvacid vare | [BKŚS, 21 111.1]
dṛḍhodyame punaḥ paśya yadi kaṃcin na paśyasi | [BKŚS, 21 111.2]
durlabhaḥ sulabhībhūtas tasmāt svīkriyatām ayam | [BKŚS, 21 112.1]
kena vanyaḥ karī vārīm āgataḥ svayam ujjhitaḥ | [BKŚS, 21 112.2]
iti tair bodhitā vṛddhā pratītā tān ayācata | [BKŚS, 21 113.1]
yady evaṃ svayam evāyaṃ pūjyair abhyarthyatām iti | [BKŚS, 21 113.2]
te tatas tam abhāṣanta bhautika brahmacāriṇā | [BKŚS, 21 114.1]
āmnātāś cāvabuddhāś ca vedāḥ sasmṛtayas tvayā | [BKŚS, 21 114.2]
avaśyaṃ cādhunā kāryaḥ śuddhapatnīparigrahaḥ | [BKŚS, 21 115.1]
uraḥkaṇṭhauṣṭhaśoṣasya mā bhūd vaiphalyam anyathā | [BKŚS, 21 115.2]
ataḥ pratīṣyatām eṣā sarvaśuddhā tamālikā | [BKŚS, 21 116.1]
jyeṣṭhaṃ jyeṣṭhāśramasyāṅgaṃ trayī vidyeva dehinī | [BKŚS, 21 116.2]
evamādi sa tair uktaḥ kṣaṇam etad acintayat | [BKŚS, 21 117.1]
yuktaṃ yad brāhmaṇair uktam atra tāvat kim ucyate | [BKŚS, 21 117.2]
yaś cāsau sindhuviṣaye dūṣitaḥ kṛtyayā tayā | [BKŚS, 21 118.1]
pāre sāgaravat so 'pi dūratvāt sudurāgamaḥ | [BKŚS, 21 118.2]
atha daivena saiveyam ānītā sindhudeśataḥ | [BKŚS, 21 119.1]
sūcīsūtragate daivāt tataḥ kaḥ kutra mokṣyate | [BKŚS, 21 119.2]
evamādi sa niścitya pratiśrutya tatheti ca | [BKŚS, 21 120.1]
pariṇīya ca tāṃ kanyāṃ saṃvatsaram ayāpayat | [BKŚS, 21 120.2]
atha yātatriyāmāyāṃ triyāmāyāṃ dṛḍhodyamaḥ | [BKŚS, 21 121.1]
jṛmbhāveditanidrāntāṃ pṛcchati sma tamālikām | [BKŚS, 21 121.2]
brūhi sundari paśyāma kuṭumbasyāsya kaḥ prabhuḥ | [BKŚS, 21 122.1]
keyaṃ bhavati te vṛddhā kāv etau baṭukāv iti | [BKŚS, 21 122.2]
tayā tv āyataniśvāsakathitāyataduḥkhayā | [BKŚS, 21 123.1]
srutāśrukaṇikāśreṇyā kathitaṃ skhaladakṣaram | [BKŚS, 21 123.2]
asyā brāhmaṇavṛddhāyāḥ priyaḥ sādhur abhūt patiḥ | [BKŚS, 21 124.1]
yasya vidyādhanais tṛptāḥ śiṣyayājakayācakāḥ | [BKŚS, 21 124.2]
tena cāśeṣavedāya kṣamādiguṇaśāline | [BKŚS, 21 125.1]
duhitā gṛhajāmātre chāttrāya pratipāditā | [BKŚS, 21 125.2]
tāḍitaś caraṇenāpi yaḥ kṣamāvān abhūt purā | [BKŚS, 21 126.1]
sa jāmātṛtayā krodhād gamitaḥ kṛṣṇasarpatām | [BKŚS, 21 126.2]
mahāntam api saṃmānaṃ manyamāno vimānatām | [BKŚS, 21 127.1]
śvaśrūśvaśurayoḥ khedam ātmanaś cākarod vṛthā | [BKŚS, 21 127.2]
ekadā parihāsena syālakas tam abhāṣata | [BKŚS, 21 128.1]
durvāsaḥsadṛśas tāta durārādho bhavān iti | [BKŚS, 21 128.2]
yady evaṃ durdurūḍhena kiṃ mayārādhitena vaḥ | [BKŚS, 21 129.1]
ity uktvā mantharālāpaḥ sadāro gata eva saḥ | [BKŚS, 21 129.2]
śvaśrūśvaśuramitrāṇām avakarṇya kadarthanām | [BKŚS, 21 130.1]
nirapekṣaṃ svadeśāya sindhudeśāya yātavān | [BKŚS, 21 130.2]
tatra ca grāmam adhyāsya brahmasthalakanāmakam | [BKŚS, 21 131.1]
acirān nityakāmyāni karmāṇi niravartayat | [BKŚS, 21 131.2]
tasya tasyāṃ ca bhāryāyāṃ kālarātrisamā sutā | [BKŚS, 21 132.1]
yamau ca tanayau jātau yamakālau kulasya yau | [BKŚS, 21 132.2]
aham eva ca sā kanyā tau caitau kākatālukau | [BKŚS, 21 133.1]
yair mātāpitarāv eva bālair eva samāhitau | [BKŚS, 21 133.2]
sindhudeśaikadeśaś ca sindhunā caṇḍaraṃhasā | [BKŚS, 21 134.1]
durvāragurupūreṇa sahasākṛṣya nīyate | [BKŚS, 21 134.2]
atha mātāpitṛbhyāṃ nas tadbhayād avadhāritam | [BKŚS, 21 135.1]
mātāmahagṛhaṃ yāntu bālā me niviśantv iti | [BKŚS, 21 135.2]
tataḥ śaṅkeṣubhinnas tām abhāṣata dṛḍhodyamaḥ | [BKŚS, 21 136.1]
śeṣaṃ sujñānam evāsyāḥ kathāyāḥ sthīyatām iti | [BKŚS, 21 136.2]
āsīc cāsya sa sarvajñaḥ parivrājakabhāskaraḥ | [BKŚS, 21 137.1]
sphuṭaṃ bhinnatamā eva bhinnājñānatamā yataḥ | [BKŚS, 21 137.2]
anubhūtau tathābhūtau tadādeśau mayādhunā | [BKŚS, 21 138.1]
tṛtīyaparihārāya tyajāmi pṛthivīm iti | [BKŚS, 21 138.2]
atha dvādaśavarṣāni bhrāntvā dvīpāntarāṇi saḥ | [BKŚS, 21 139.1]
nirviṇṇaś cintayāmāsa kiṃcid dhavalamūrdhajaḥ | [BKŚS, 21 139.2]
ādiṣṭaṃ yat parivrājā tat tayonmādamattayā | [BKŚS, 21 140.1]
kālenaitāvatā nūnam akṛtyaṃ kṛtyayā kṛtam | [BKŚS, 21 140.2]
asmābhiś ca na vedoktaṃ na vedāntoktamohitam | [BKŚS, 21 141.1]
vraṇair iva visarpadbhiḥ kvāpītaṃ puruṣāyuṣam | [BKŚS, 21 141.2]
tena vārāṇasīṃ gatvā tīrthopāsanahetukam | [BKŚS, 21 142.1]
puṇyaṃ svargaphalaṃ kurvann ayāmi divasān iti | [BKŚS, 21 142.2]
tataḥ sāgaram uttīrya gaṅgāsāgaram āgamat | [BKŚS, 21 143.1]
tato vārāṇasīṃ prāpad amuñcann eva jāhnavīm | [BKŚS, 21 143.2]
pāviśann eva cāpaśyan naradhātuparicchadam | [BKŚS, 21 144.1]
skhaladālāpasaṃcāraṃ mahāpāśupataṃ puraḥ | [BKŚS, 21 144.2]
taṃ cānu sphaṭikaprāyakarṇakaṇṭhavibhūṣaṇām | [BKŚS, 21 145.1]
madirātāmrajihmākṣāṃ vicitragalakaṇṭhikām | [BKŚS, 21 145.2]
dviguṇīkurvatīṃ mārgaṃ vaṅkair gatinivartanaiḥ | [BKŚS, 21 146.1]
amuktanijanirmokāṃ bhujaṃgīm iva yoṣitam | [BKŚS, 21 146.2]
sā tu kāpālikenoktā drutam ehi kapālini | [BKŚS, 21 147.1]
na yāvad avimuktasya dhūpavelātivartate | [BKŚS, 21 147.2]
huṃhuṃkārādibhiḥ stutvā saṃsthātrayaparaṃ dhruvam | [BKŚS, 21 148.1]
tataḥ śuṇḍikaśāleṣu mārgayāmi surām iti | [BKŚS, 21 148.2]
evaṃprāye ca vṛttānte ciraṃ dṛṣṭvā dṛḍhodyamam | [BKŚS, 21 149.1]
papāta pādayos tasya tārākrandā kapālinī | [BKŚS, 21 149.2]
punaḥ kāpālikenoktaṃ muñca brāhmaṇam adhvagam | [BKŚS, 21 150.1]
parihāsaś ciraṃ caṇḍi viruddhas tyajyatām iti | [BKŚS, 21 150.2]
sābravīd eṣa me bhartā daivataiḥ pratipāditaḥ | [BKŚS, 21 151.1]
tvaṃ tu dhṛṣṭaviṭo bhūtvā kiṃ vyāharasi mām iti | [BKŚS, 21 151.2]
taṃ ca prapañcam ālokya sa pradeśaḥ sakautukaiḥ | [BKŚS, 21 152.1]
janair agaṇitair vyāptaḥ śramaṇabrāhmaṇādibhiḥ | [BKŚS, 21 152.2]
sā cāvocac caturveda riktavedo 'si sarvathā | [BKŚS, 21 153.1]
savedaḥ ko hi nirvedaṃ vedoktaiḥ karmabhir vrajet | [BKŚS, 21 153.2]
na tvayotpāditāḥ putrā nāgnihotram upāsitam | [BKŚS, 21 154.1]
nārcitāḥ pitaraḥ piṇḍair vāyubhūtena hiṇḍitam | [BKŚS, 21 154.2]
tvayā dṛḍhodyama tyaktā sāhaṃ mandā tamālikā | [BKŚS, 21 155.1]
kulāt kulam aṭantīdaṃ carāmi kulaṭāvratam | [BKŚS, 21 155.2]
avṛddhakulavāsinyas taruṇyaḥ pativarjitāḥ | [BKŚS, 21 156.1]
yair aduṣṭāḥ striyo dṛṣṭās te dṛṣṭāḥ kenacit kvacit | [BKŚS, 21 156.2]
tena tyaktavatā dārān yat tvayā pāpam arjitam | [BKŚS, 21 157.1]
tān eva bharamāṇena tat samucchidyatām iti | [BKŚS, 21 157.2]
atha lajjāviṣādāndham ūcur viprā dṛḍhodyamam | [BKŚS, 21 158.1]
bhagavatyā yad uktaṃ tat tattvataḥ kathyatām iti | [BKŚS, 21 158.2]
tenātmanaś ca tasyāś ca dvijādijanasaṃnidhau | [BKŚS, 21 159.1]
brahmasthalakavāsādi yad vṛttaṃ tan niveditam | [BKŚS, 21 159.2]
athoktaṃ brāhmaṇair brahman brāhmaṇī parigṛhyatām | [BKŚS, 21 160.1]
raktadāraparityāgam ācaranti na sādhavaḥ | [BKŚS, 21 160.2]
yac ca kiṃcid akartavyam anāthyād anayā kṛtam | [BKŚS, 21 161.1]
tasya kṛcchratamaiḥ kṛcchrair viśuddhiḥ kriyatām iti | [BKŚS, 21 161.2]
tenoktaṃ yādṛśaṃ pāpaṃ prāyaścittair apohyate | [BKŚS, 21 162.1]
pūjyānām eva tad buddham idaṃ budhyata yādṛśam | [BKŚS, 21 162.2]
hīnavarṇābhigāminyaḥ pātakinyaḥ kila striyaḥ | [BKŚS, 21 163.1]
iyaṃ tv aśubhasāvarṇaṃ yam upāste sa dṛśyatām | [BKŚS, 21 163.2]
tad upāstām iyaṃ bhadrā yam upāsac chivaṃ dhruvam | [BKŚS, 21 164.1]
sukhānāṃ copahartāraṃ mahāpāśupataṃ patim | [BKŚS, 21 164.2]
ity uktavati sā tasminn uvācopacitatrapā | [BKŚS, 21 165.1]
ā mṛtyos tvatsamīpasthā nayāmi divasān iti | [BKŚS, 21 165.2]
athaiko brāhmaṇas teṣu dṛḍhodyamam abhāṣata | [BKŚS, 21 166.1]
madīyā duhitā brahman rūpiṇī pariṇīyatām | [BKŚS, 21 166.2]
dhanaṃ me dhanadasyeva saiva caikā sutā yataḥ | [BKŚS, 21 167.1]
tatas tasya ca tasyāś ca bhaved bhartā bhavān iti | [BKŚS, 21 167.2]
āsīc cāsya kim adyāpi syān na syād iti cintayā | [BKŚS, 21 168.1]
parivrājakavākyaṃ hi kṛtārthīkṛtam etayā | [BKŚS, 21 168.2]
pratijñāya ca tāṃ kanyāṃ dadānād brāhmaṇāt svayam | [BKŚS, 21 169.1]
samahādraviṇaskandhām upayeme dṛḍhodyamaḥ | [BKŚS, 21 169.2]
tamālikāpi saṃhārya keśān kāṣāyacīvarā | [BKŚS, 21 170.1]
dṛḍhodyamagṛhāsannā vasatī kālam akṣipat | [BKŚS, 21 170.2]
dṛḍhodyamo 'pi saṃtataṃ dvijātikarma sādhayan | [BKŚS, 21 171.1]
harottamāṅgalālitām upāsta jahnukanyakām | [BKŚS, 21 171.2]
tat tena yena kṛtaduṣkarapauruṣeṇa vākyaṃ na bhinnatamasaḥ kṛtam apramāṇam | [BKŚS, 21 172.1]
śūreṇa daivahariṇā prabhuṇā prasahya tasmāj jitaḥ puruṣakāragajādhirājaḥ | [BKŚS, 21 172.2]
{BKŚS, 22}
tataḥ kiṃcid vihasyoktaḥ parivrāḍ brahmacāriṇā | [BKŚS, 22 1.1]
yathā puruṣakārasya prādhānyaṃ tan niśāmyatām | [BKŚS, 22 1.2]
āsīd ujjayanīvāsī sārthakārthaparigrahaḥ | [BKŚS, 22 2.1]
vaṇik sāgaradattākhyaḥ sāgarāgādhamānasaḥ | [BKŚS, 22 2.2]
sāgaraṃ tena yātena muktapotena gacchatā | [BKŚS, 22 3.1]
aparaḥ prekṣitaḥ potas taraladhvajalakṣaṇaḥ | [BKŚS, 22 3.2]
aṅgāpotam amuṃ yena potaṃ prerayateti saḥ | [BKŚS, 22 4.1]
yāvan niryāmakān āha tāvat potau samīyatuḥ | [BKŚS, 22 4.2]
tataḥ sāgaradattas taṃ potasvāminam uktavān | [BKŚS, 22 5.1]
yūyaṃ ye vā yatas tyā vā tan naḥ pratyucyatām iti | [BKŚS, 22 5.2]
tenoktaṃ buddhavarmāhaṃ vaṇig rājagṛhālayaḥ | [BKŚS, 22 6.1]
bhavantaḥ ke kuto veti tataḥ so 'pi nyavedayat | [BKŚS, 22 6.2]
atha kāvyakathāpānatantrīgītadurodaraiḥ | [BKŚS, 22 7.1]
savinodau jagāhāte tau durgādhaṃ mahodadhim | [BKŚS, 22 7.2]
gatvā ca kāñcanadvīpam upāntānantakāñcanau | [BKŚS, 22 8.1]
prāptavantau parāvṛtya samudrataṭapattanam | [BKŚS, 22 8.2]
atha sāgaradattena buddhavarmeti bhāṣitaḥ | [BKŚS, 22 9.1]
prītir naḥ sthiratāṃ yāyād yathā saṃpādyatāṃ tathā | [BKŚS, 22 9.2]
bhāryāyāṃ gurugarbhāyāṃ niragaccham ahaṃ gṛhāt | [BKŚS, 22 10.1]
tasyāś ca divasir ebhir jātam anyatarad dvayoḥ | [BKŚS, 22 10.2]
duhitā cet tato dattā bhavatputrāya sā mayā | [BKŚS, 22 11.1]
putraś cet tvaṃ tatas tasmai dadyāḥ svatanayām iti | [BKŚS, 22 11.2]
tenoktaṃ mahad āścaryam iyam eva hi no matiḥ | [BKŚS, 22 12.1]
athavā kim ihāścaryam ekam evāvayor vapuḥ | [BKŚS, 22 12.2]
iti tau kṛtasaṃbandhau pariṣvajya parasparam | [BKŚS, 22 13.1]
mahāmahiṣasārthābhyāṃ yathāsthānam agacchatām | [BKŚS, 22 13.2]
praṇipatya ca rājānāv avantimagadhādhipau | [BKŚS, 22 14.1]
tatprayuktātisatkārau yayatuḥ svagṛhān prati | [BKŚS, 22 14.2]
tatra satkriyamāṇau ca satkurvāṇau ca saṃtatam | [BKŚS, 22 15.1]
bandhubhir brāhmaṇādīṃś ca gamayāmāsatur dinam | [BKŚS, 22 15.2]
tataḥ sāgaradattasya paryaṅkam adhitiṣṭhataḥ | [BKŚS, 22 16.1]
utsaṅge dārikā nyastā virājatkundamālikā | [BKŚS, 22 16.2]
kasyeyaṃ kundamāleti sa bhāryām anuyuktavān | [BKŚS, 22 17.1]
sāpi kasyāparasyeti śanair ācaṣṭa lajjitā | [BKŚS, 22 17.2]
tena coktam idaṃ yādṛg bālikā kundamālikā | [BKŚS, 22 18.1]
yayoḥ syād īdṛśaḥ putraḥ pitarau tau saputrakau | [BKŚS, 22 18.2]
tasmād duhitṛmāteti mā gās tvaṃ bhīru bhīrutām | [BKŚS, 22 19.1]
na kīrtijananī vidyā nindyā bhavitum arhati | [BKŚS, 22 19.2]
tām ityādi samāśvasya payonidhisamāgamam | [BKŚS, 22 20.1]
buddhavarmasakhitvaṃ ca tasyai kathitavān asau | [BKŚS, 22 20.2]
kasyeyaṃ kundamāleti tām apṛcchad yataḥ pitā | [BKŚS, 22 21.1]
prasiddhā tasya nāmnāpi sā tataḥ kundamālikā | [BKŚS, 22 21.2]
buddhavarmāpi papraccha nirālāpāṃ kuṭumbinīm | [BKŚS, 22 22.1]
tasmin garbhe tavotpannaṃ yat tan naḥ kathyatām iti | [BKŚS, 22 22.2]
atha vāmanam ekākṣaṃ rūkṣaṃ tundiladanturam | [BKŚS, 22 23.1]
lambauṣṭhaṃ bhugnapṛṣṭhaṃ ca sā taṃ putraṃ samarpayat | [BKŚS, 22 23.2]
so 'bravīt kiṃ vṛthaivāyaṃ dhṛtaḥ kurubhakas tvayā | [BKŚS, 22 24.1]
kasmād īkṣaṇikāṃ pṛṣṭvā garbha eva na pātitaḥ | [BKŚS, 22 24.2]
yaḥ sa sāgaradattena saha saṃbandhakaḥ kṛtaḥ | [BKŚS, 22 25.1]
vikṛtākṛtinānena sa pretena nirākṛtaḥ | [BKŚS, 22 25.2]
saṃdiśed yadi nāmāsāv ahaṃ duhitṛvān iti | [BKŚS, 22 26.1]
tadā kiṃ pratisaṃdeśyaṃ mayāhaṃ putravān iti | [BKŚS, 22 26.2]
bhāryāṃ cāvocad āgacched dūto mālavakād yadi | [BKŚS, 22 27.1]
enaṃ kurubhakaṃ tasmai na kaścit kathayed iti | [BKŚS, 22 27.2]
ayaṃ kurubhakaḥ kasmād iti yat taṃ pitābravīt | [BKŚS, 22 28.1]
vyāharanti sma taṃ paurās tataḥ kurubhakākhyayā | [BKŚS, 22 28.2]
athātīte kvacit kāle buddhivarmā rahaḥ sthitaḥ | [BKŚS, 22 29.1]
lekhaṃ sāgaradattena prasthāpitam avācayat | [BKŚS, 22 29.2]
sv asti rājagṛhe pūjyaṃ buddhavarmāṇam ūrjitam | [BKŚS, 22 30.1]
ujjayanyāḥ pariṣvajya vijñāpayati sāgaraḥ | [BKŚS, 22 30.2]
sakhyās te duhitā jātā śreyolakṣaṇabhūṣaṇā | [BKŚS, 22 31.1]
rūpeṇa sadṛśī yasyāḥ pramadā na bhaviṣyati | [BKŚS, 22 31.2]
tavāpi yadi bhāryāyāḥ putro jātaḥ śivaṃ tataḥ | [BKŚS, 22 32.1]
kanyā ced vāmaśīlena devena muṣitā vayam | [BKŚS, 22 32.2]
nirnimittāpi hi prītir yā na saṃbandhabṛṃhitā | [BKŚS, 22 33.1]
śrīr utsāhasanātheva prayāti sthiratām iti | [BKŚS, 22 33.2]
tataḥ satkṛtya taṃ dūtam apṛcchad gṛhiṇīṃ vaṇik | [BKŚS, 22 34.1]
tasminn evaṃ gate kārye brūhi kiṃ kriyatām iti | [BKŚS, 22 34.2]
tayoktaṃ dvyaṅgulaprajñā jānīyur vā striyaḥ kiyat | [BKŚS, 22 35.1]
kiṃ tu pṛṣṭeti vakṣyāmi pṛṣṭadhṛṣṭā hi mādṛśī | [BKŚS, 22 35.2]
satyānṛtaṃ vaṇigvṛttaṃ parityājyaṃ na vāṇijaiḥ | [BKŚS, 22 36.1]
sahajaṃ hi tyajan vṛttaṃ durvṛtta iti nindyate | [BKŚS, 22 36.2]
putras tāvat tavotpannas tatra kānṛtavāditā | [BKŚS, 22 37.1]
ye punas tasya doṣās tān mithyā bhaṇa guṇā iti | [BKŚS, 22 37.2]
ākhyāyante hi sarvārthāḥ kṛtrimair eva nāmabhiḥ | [BKŚS, 22 38.1]
āhur madhurakaṃ kecit taṃ tādṛṅmārakaṃ viṣam | [BKŚS, 22 38.2]
kārye hi guruṇi prāpte mithyā satyam apīṣyate | [BKŚS, 22 39.1]
aśvatthāmā hato drauṇir ity ūce kiṃ na pāṇḍavaḥ | [BKŚS, 22 39.2]
dhanagardhaparādhīnāḥ kālahuṃkāradāruṇe | [BKŚS, 22 40.1]
krīḍākamalinīṃ yānti tvadvidhāḥ kṣārasāgare | [BKŚS, 22 40.2]
sāṃyātrikapates tasya duhitā bhavato gṛhe | [BKŚS, 22 41.1]
na vināmbhodhisāreṇa praveṣṭā dhanarāśinā | [BKŚS, 22 41.2]
tasmān mā smāvamanyadhvam adhanyair durlabhāṃ śriyam | [BKŚS, 22 42.1]
kṛcchrāyāsaśataprāpyāṃ na kṛcchrādhigatām iti | [BKŚS, 22 42.2]
ityādivacanaṃ tasyāḥ sūktam ity abhinandya saḥ | [BKŚS, 22 43.1]
dadau sāgaradattāya saṃdeśaṃ dūtasaṃnidhau | [BKŚS, 22 43.2]
vaktavyaḥ suhṛd asmākam asmākam api dārakaḥ | [BKŚS, 22 44.1]
utpannas tādṛśo yasya kathitā katham ākṛtiḥ | [BKŚS, 22 44.2]
athavā ye guṇāḥ ke'pi tasya śārīramānasāḥ | [BKŚS, 22 45.1]
svayam evāsi tān dṛṣṭā kiṃ nas taiḥ kathitair iti | [BKŚS, 22 45.2]
ityādi bahu saṃkīrṇam asau saṃdiśya sādaram | [BKŚS, 22 46.1]
dūtaṃ prasthāpayāmāsa sapātheyapradeśanam | [BKŚS, 22 46.2]
evam aṣṭāv atikrāntāḥ samā dūtasamāgamaiḥ | [BKŚS, 22 47.1]
atha dūtaḥ sphuṭālāpo buddhavarmāṇam uktavān | [BKŚS, 22 47.2]
ahaṃ sāgaradattena sakalatreṇa bhāṣitaḥ | [BKŚS, 22 48.1]
jāmātaram anālokya mā smāgacchad bhavān iti | [BKŚS, 22 48.2]
tan mām ujjayanīṃ yūyaṃ yadi gacchantam icchatha | [BKŚS, 22 49.1]
taṃ me dārakam ākhyāta tadīyāṃś ca guṇān iti | [BKŚS, 22 49.2]
tena tu kṣaṇam utprekṣya samagrasmṛtinoditam | [BKŚS, 22 50.1]
āste mātulaśāle 'sau tāmraliptyāṃ paṭhann iti | [BKŚS, 22 50.2]
anenāpi prapañcena catuṣpañcasamā yayuḥ | [BKŚS, 22 51.1]
atha tricaturāḥ prāpur dūtāś caturabhāṣiṇaḥ | [BKŚS, 22 51.2]
te cādṛtam anādṛtya buddhavarmāṇam abruvan | [BKŚS, 22 52.1]
āha saṃbandhinī yat tvāṃ sadāraṃ tan niśāmyatām | [BKŚS, 22 52.2]
amī saṃvatsarā yātās trayodaśacaturdaśāḥ | [BKŚS, 22 53.1]
adyāpi ca na paśyāmo vayaṃ jāmātur ākṛtim | [BKŚS, 22 53.2]
dṛṣṭasya kila paṇyasya bhavataḥ krayavikrayau | [BKŚS, 22 54.1]
iti lokapravādo 'yaṃ bhavatāpi na kiṃ śrutaḥ | [BKŚS, 22 54.2]
tvaṃ yac cāttha paṭhann āste tāmraliptyām asāv iti | [BKŚS, 22 55.1]
idam apy atidurbaddhaṃ savyājam iva vācakam | [BKŚS, 22 55.2]
yeṣāṃ karma ca vṛttiś ca vihite pāṭhapāṭhane | [BKŚS, 22 56.1]
teṣām api paricchinnaḥ pāṭhakālaḥ kiyān api | [BKŚS, 22 56.2]
tvadīyena tu putreṇa tyaktasarvānyakarmaṇā | [BKŚS, 22 57.1]
paṭhatā sakalaṃ janma neyam ity asamañjasam | [BKŚS, 22 57.2]
tasmāt krīḍām imāṃ tyaktvā yamahāsavibhīṣaṇām | [BKŚS, 22 58.1]
atra vā tāmraliptyāṃ vā dārako darśyatām iti | [BKŚS, 22 58.2]
iti yāvad asau tāvat pūjyair viśramyatām iti | [BKŚS, 22 59.1]
tān uktvā gṛhiṇīm ūce buddhavarmā sasaṃbhramaḥ | [BKŚS, 22 59.2]
anutprekṣyaiva mandena doṣam āgāminaṃ mayā | [BKŚS, 22 60.1]
dūrāśāgrastacittena pramadāvacanaṃ kṛtam | [BKŚS, 22 60.2]
tvatputrasya hi ye doṣāḥ kāṇadanturatādayaḥ | [BKŚS, 22 61.1]
kālenaitāvatā teṣāṃ katamaḥ prakṣayaṃ gataḥ | [BKŚS, 22 61.2]
vardhamāṇe śarīre hi nijā doṣāḥ śarīriṇām | [BKŚS, 22 62.1]
sutarām upacīyante śarīrāvayavā iva | [BKŚS, 22 62.2]
tasmād darśaya dūtebhyaḥ putraṃ haragaṇākṛtim | [BKŚS, 22 63.1]
athavā paṇḍitenaivam upāyaś cintyatām iti | [BKŚS, 22 63.2]
tayā coktaṃ mayopāyaḥ kīdṛśo 'py atra cintitaḥ | [BKŚS, 22 64.1]
yady asau rocate tubhyaṃ tataḥ prastūyatām iti | [BKŚS, 22 64.2]
ucyatām iti tenoktā karṇe kimapi sābravīt | [BKŚS, 22 65.1]
so 'pi śobhanam ity uktvā tam upāyaṃ prayuktavān | [BKŚS, 22 65.2]
vivikte brāhmaṇaṃ mitraṃ tatpratigrahajīvinam | [BKŚS, 22 66.1]
priyālāpaśataprītam ayācata sadīnataḥ | [BKŚS, 22 66.2]
śvetakākaprasiddhasya mama putrasya ye guṇāḥ | [BKŚS, 22 67.1]
ākāraś ca prakāraś ca yādṛk kiṃ tasya kathyate | [BKŚS, 22 67.2]
yac ca sāgaradattena mayā ca paribhāṣitam | [BKŚS, 22 68.1]
buddhaṃ tad bhavataḥ sarvaṃ sahadūtasamāgamam | [BKŚS, 22 68.2]
tena nas tena sauhārdaṃ suhṛdā sthiratāṃ naya | [BKŚS, 22 69.1]
athavā svārtha evāyaṃ tava dhiṅ māṃ mudhākulam | [BKŚS, 22 69.2]
ya eṣa bhavataḥ putro yajñaguptaḥ surūpavān | [BKŚS, 22 70.1]
śrutismṛtyāditattvajñaḥ kalāsu ca viśāradaḥ | [BKŚS, 22 70.2]
eṣa sāgaradattasya tanayām upayacchatām | [BKŚS, 22 71.1]
tādṛśīm eva cānīya matputrāya prayacchatu | [BKŚS, 22 71.2]
yac ca ratnasuvarṇādi lapsyate draviṇaṃ tataḥ | [BKŚS, 22 72.1]
tasyāṃśas tava bhāvīti lajjate kathayānayā | [BKŚS, 22 72.2]
evamādi sa tenoktaḥ sotsāhaṃ svārthatṛṣṇayā | [BKŚS, 22 73.1]
abravīt tvadvidheyaiḥ kiṃ madvidhaiḥ prārthitair iti | [BKŚS, 22 73.2]
yajñaguptam athāhūya saṃnidhau buddhavarmaṇaḥ | [BKŚS, 22 74.1]
pitā śrāvitavān etaṃ vṛttāntaṃ pūrvamantritam | [BKŚS, 22 74.2]
tenoktaṃ guruvākyāni yuktimantītarāṇi vā | [BKŚS, 22 75.1]
śiśubhir na vicāryāṇi tasmād evaṃ bhavatv iti | [BKŚS, 22 75.2]
tataḥ katicid āsitvā divasān buddhavarmaṇā | [BKŚS, 22 76.1]
yajñaguptaḥ svalaṃkāraḥ saṃbandhibhyaḥ pradarśitaḥ | [BKŚS, 22 76.2]
abravīc cāyam āyātas tāmraliptyāḥ sa dārakaḥ | [BKŚS, 22 77.1]
ākāraś ca guṇāś cāsya dṛśyantāṃ yādṛśā iti | [BKŚS, 22 77.2]
tatas tair vismitair uktam anindyā kundamālikā | [BKŚS, 22 78.1]
saha bālavasantena yad anena sameṣyati | [BKŚS, 22 78.2]
guṇānāṃ tv etadīyānām anveṣaṇam anarthakam | [BKŚS, 22 79.1]
dṛśyate nirguṇānāṃ hi nedṛśākāradhīratā | [BKŚS, 22 79.2]
kiṃ tu nāmāsya duḥśliṣṭam ayaṃ kurubhakaḥ kila | [BKŚS, 22 80.1]
na hi kubjapalāśākhyā pārijātasya yujyate | [BKŚS, 22 80.2]
athavā duḥśravaṃ nāma śrūyate mahatām api | [BKŚS, 22 81.1]
kledur ity ucyate candro mātariśveti mārutaḥ | [BKŚS, 22 81.2]
na cāpi guṇavad vācya vācakaṃ paribhūyate | [BKŚS, 22 82.1]
āśrayasya hi daurbalyād āśritaḥ paribhūyate | [BKŚS, 22 82.2]
sarvathā sārthavāhasya prasūtādya kuṭumbinī | [BKŚS, 22 83.1]
yuvayor adya sauhārdaṃ gataṃ kūṭasthanityatām | [BKŚS, 22 83.2]
tasmād āśutaraṃ gatvā tyaktanidrāśanādikām | [BKŚS, 22 84.1]
vardhayāmo vayaṃ diṣṭyā sārthavāhakuṭumbinīm | [BKŚS, 22 84.2]
bhavadbhir api puṇyāhe varayātrā pravartyatām | [BKŚS, 22 85.1]
na hīdānīṃ vivāhasya kaścid asti vighātakaḥ | [BKŚS, 22 85.2]
ity uktvā teṣu yāteṣu sāravatprābhṛteṣu saḥ | [BKŚS, 22 86.1]
yajñaguptaṃ varīkṛtya varayātrāṃ vyasarjayat | [BKŚS, 22 86.2]
yo 'sau kurubhakas taṃ ca yajñaguptaṃ cakāra saḥ | [BKŚS, 22 87.1]
saṃjñayā yajñaguptaṃ tu varaṃ kurubhakaṃ vaṇik | [BKŚS, 22 87.2]
kalpitabrāhmaṇākalpas tulahemāṅgulīyakaḥ | [BKŚS, 22 88.1]
śreṣṭhiputro 'pi jāmātur āsīt tatra vayasyakaḥ | [BKŚS, 22 88.2]
varayātrā cirāt prāpad avantinagarīṃ tataḥ | [BKŚS, 22 89.1]
utkāntikāntavṛttāntāṃ yakṣasenālakām iva | [BKŚS, 22 89.2]
siprātaṭe niviṣṭaṃ ca janyāvāsakam āvasat | [BKŚS, 22 90.1]
vasantopahṛtaśrīkapurodyānamanoharam | [BKŚS, 22 90.2]
tṛṇīkṛtamahākālās tad ahaḥ sakutūhalāḥ | [BKŚS, 22 91.1]
atṛptadṛṣṭayo 'paśyan varaṃ pauraparaṃparāḥ | [BKŚS, 22 91.2]
sa cojjayanakair dhūrtair vaṅkavācakapaṇḍitaiḥ | [BKŚS, 22 92.1]
veṇuvīṇāpravīṇaiś ca kāṃcid velām ayāpayat | [BKŚS, 22 92.2]
athāsau syālakenoktaḥ kalpitāhārabhūṣiṇā | [BKŚS, 22 93.1]
sajjaṃ vaḥ pānam annaṃ ca kim ādhve bhujyatām iti | [BKŚS, 22 93.2]
sa cānekāsanām ekām ālokya manubhūmikām | [BKŚS, 22 94.1]
kena kenātra bhoktavyam iti syālakam uktavān | [BKŚS, 22 94.2]
tenoktaṃ jātarūpāṅgaṃ tuṅgavidrumapādakam | [BKŚS, 22 95.1]
yūyaṃ madhyamam adhyādhvam āsanaṃ paṭuvāsanam | [BKŚS, 22 95.2]
ye caite dattavetrāṅge yuṣmān ubhayataḥ same | [BKŚS, 22 96.1]
ete jyeṣṭhakaniṣṭhau te syālakāv adhitiṣṭhataḥ | [BKŚS, 22 96.2]
pārśvayor ubhayor dīrghā yā cāsanaparaṃparā | [BKŚS, 22 97.1]
tavāsyām upaveṣṭavyaṃ śeṣayā syālamālayā | [BKŚS, 22 97.2]
varas tu kṣaṇam avyūha syālam etad abhāṣata | [BKŚS, 22 98.1]
asmābhiḥ saha yuṣmābhir na kāryaṃ pānabhojanam | [BKŚS, 22 98.2]
gotrācāro 'yam asmākaṃ tāvat pānaṃ na sevyate | [BKŚS, 22 99.1]
bhujyate vāparaiḥ sārdhaṃ yāvan na pariṇīyate | [BKŚS, 22 99.2]
pariṇīya nivṛttena labdhājñena satā pituḥ | [BKŚS, 22 100.1]
kāryam etan na vā kāryaṃ vinādeśād guror iti | [BKŚS, 22 100.2]
evaṃ nāmety anujñātaḥ śvaśureṇa varaḥ pṛthak | [BKŚS, 22 101.1]
durmanāyitasaṃbandhī pūtam āhāram āharat | [BKŚS, 22 101.2]
yāte yāme ca yāminyā garjadvāditramaṇḍalaḥ | [BKŚS, 22 102.1]
gṛhaṃ sāgaradattasya pariṇetum agād asau | [BKŚS, 22 102.2]
tatrālambitavān vadhvāḥ sphuraccāmīkaraṃ karam | [BKŚS, 22 103.1]
smaran guruvaco dhīryān nirvikārakaro varaḥ | [BKŚS, 22 103.2]
sa cātrāgniṃ parikramya caṇḍaśūlākulaḥ kila | [BKŚS, 22 104.1]
pāṇibhyām udaraṃ dhṛtvā mumoha ca papāta ca | [BKŚS, 22 104.2]
praśāntocchvāsaniḥśvāse tasmin saṃmīlitekṣaṇe | [BKŚS, 22 105.1]
mūkitoddāmadhūryeṇa kranditena vijṛmbhitam | [BKŚS, 22 105.2]
śvaśrūr jāmātaraṃ dṛṣṭvā tāḍitoraḥśirās tataḥ | [BKŚS, 22 106.1]
uccair bhartṛsamāvasthām ākrośat kundamālikām | [BKŚS, 22 106.2]
hā hatāsi vinaṣṭāsi dhik tvāṃ pracchannarākṣasīm | [BKŚS, 22 107.1]
jitapradyumnarūpo 'yaṃ patir utsādito yayā | [BKŚS, 22 107.2]
tvam eva na mṛtā kasmād ahaṃ vā duḥkhabhāginī | [BKŚS, 22 108.1]
yayā tvaṃ sakalaṃ janma draṣṭavyāmṛtayā mṛtā | [BKŚS, 22 108.2]
kathaṃ jīvati sā yā strī bālaiva mṛtabhartṛkā | [BKŚS, 22 109.1]
dūrāntaragariṣṭho hi nārīṇāṃ jīvitāt patiḥ | [BKŚS, 22 109.2]
yā ca mātā sutām iṣṭāṃ cārutāśīlaśālinīm | [BKŚS, 22 110.1]
śaktā vidhavikāṃ draṣṭuṃ jyeṣṭhā kālasya sā svasā | [BKŚS, 22 110.2]
ityādi vilapanty eva sā ca niśceṣṭanābhavat | [BKŚS, 22 111.1]
hṛdayodarasaṃdhiś ca jāmātuḥ spanditaḥ śanaiḥ | [BKŚS, 22 111.2]
tataḥ paurasamūhasya jāmātari tathāvidhe | [BKŚS, 22 112.1]
harṣahāsāṭṭahāsānām āsīn nāntaram ambare | [BKŚS, 22 112.2]
śanakaiś ca sa niḥśvasya jihmasphuritapakṣmaṇī | [BKŚS, 22 113.1]
udamīlayad ātāmre locane gurutārake | [BKŚS, 22 113.2]
tataḥ sāgaradattena kṛtas tādṛṅ mahotsavaḥ | [BKŚS, 22 114.1]
vṛddhatālabdhaputreṇa yo nṛpeṇāpi duṣkaraḥ | [BKŚS, 22 114.2]
kim etad iti pṛṣṭaś ca sa vaidyaiḥ pratyuvāca tān | [BKŚS, 22 115.1]
āmāśayagataṃ śūlaṃ bādhate guru mām iti | [BKŚS, 22 115.2]
atha vāsagṛhasthasya vaidyā jāmātur ādṛtāḥ | [BKŚS, 22 116.1]
śūlasyāmanidānasya kṛtavantaś cikitsitam | [BKŚS, 22 116.2]
śūlair āyāsyamānasya labdhanidrasya cāntare | [BKŚS, 22 117.1]
tasya jāgradvadhūkasya kathamapy agaman niśā | [BKŚS, 22 117.2]
asnehālpatarāhāraḥ so 'bhavat pratyahaḥ kṛśaḥ | [BKŚS, 22 118.2]
svayaṃ bheṣajapeṣādivyāpṛtā kundamālikā | [BKŚS, 22 119.1]
vismṛteva vadhūlajjāṃ bhartṛmāndyabhayāturā | [BKŚS, 22 119.2]
tataḥ patim upāsīnāṃ sa kubjaḥ kundamālikām | [BKŚS, 22 120.1]
aṅgeṣu bhayasannāṅgīṃ kurvan kelīṃ kilāspṛśat | [BKŚS, 22 120.2]
abravīc ca vimuñcainaṃ kirāṭam apaṭuṃ viṭam | [BKŚS, 22 121.1]
devatāgurubhir dattaṃ kāntaṃ toṣaya mām iti | [BKŚS, 22 121.2]
athotthāya tataḥ sthānād bhartṛśayyātiraskṛtā | [BKŚS, 22 122.1]
keyaṃ kelir anāryeti vadhūr bhartāram abravīt | [BKŚS, 22 122.2]
sa tāṃ sasmitam āha sma mā sma grāmeyikā bhava | [BKŚS, 22 123.1]
kā hi nāgarikaṃmanyā hāsyāt naṭabaṭos traset | [BKŚS, 22 123.2]
dhaninām īdṛśāḥ kṣudrāḥ prāyo vācālatāphalāḥ | [BKŚS, 22 124.1]
na hi mūkaṃ śukaṃ kaścic ciraṃ dharati pañjare | [BKŚS, 22 124.2]
tasmāt krīḍanakād asmād abaddhabhāṣamāṇakāt | [BKŚS, 22 125.1]
hasataḥ spṛśataś cāṅgaṃ bhīru mā vitrasīr iti | [BKŚS, 22 125.2]
tena sā bodhitāpy evaṃ sadācārakulodbhavā | [BKŚS, 22 126.1]
caṇḍābhir ghaṭadāsībhis taṃ bhuktaṃ nirabhartsayat | [BKŚS, 22 126.2]
āsīc ca yajñaguptasya yāvad evaiṣa mūḍhakaḥ | [BKŚS, 22 127.1]
rahasyaṃ na bhinatty etat tāvan nyāyyam ito gatam | [BKŚS, 22 127.2]
taṃ kadācid abhāṣanta bhiṣajo niṣphalakriyāḥ | [BKŚS, 22 128.1]
pānāhāravihāreṣu kim icchati bhavān iti | [BKŚS, 22 128.2]
tataḥ kṣāmatarālāpas tān avocac cirād asau | [BKŚS, 22 129.1]
pitarau draṣṭum icchāmi priyaputrau priyāv iti | [BKŚS, 22 129.2]
atha sāgaradattāya vaidyair evaṃ niveditam | [BKŚS, 22 130.1]
evaṃ vadati jāmātā tac ca pratividhīyatām | [BKŚS, 22 130.2]
yad yad vaidyena kartavyam āmāśayacikitsitam | [BKŚS, 22 131.1]
kṛtam apy akṛtaṃ tat tad etasmiñ jātam āture | [BKŚS, 22 131.2]
svadeśāya tu yāto 'yaṃ bhaved api nirāmayaḥ | [BKŚS, 22 132.1]
jagatprasiddhisiddhaṃ hi suhṛddarśanam auṣadham | [BKŚS, 22 132.2]
dhātrīpradhānaparivāracamūsanāthām ambhodhisāradhanahāramahoṣṭrayūthām | [BKŚS, 22 133.1]
śyāmāṃ niśām iva kṛśena tuṣārabhāsā prāsthāpayat saha vareṇa vaṇiktanūjām | [BKŚS, 22 133.2]
prayāṇakaiś ca yāvadbhir agād rājagṛhaṃ varaḥ | [BKŚS, 22 134.1]
śreṣṭhī ca dviguṇān prītān prāhiṇot paricārakān | [BKŚS, 22 134.2]
anyajāmātṛvārttābhyāṃ dvābhyāṃ dvābhyāṃ prayāṇakāt | [BKŚS, 22 135.1]
nivartitavyaṃ yuṣmābhir iti cāsāv uvāca tān | [BKŚS, 22 135.2]
prathamād vāsakād yau ca nivṛttau paricārakau | [BKŚS, 22 136.1]
śreṣṭhine kathitaṃ tābhyāṃ varaḥ svastho manāg iti | [BKŚS, 22 136.2]
yathā yathā ca yāti sma vāsakān uttarottarān | [BKŚS, 22 137.1]
śanakaiḥ śanakair māndyam atyajat sa tathā tathā | [BKŚS, 22 137.2]
anyāt tu vāsakād anyau nivṛttaparicārakau | [BKŚS, 22 138.1]
varaṃ sāgaradattāya hṛṣṭapuṣṭāṅgam ākhyatām | [BKŚS, 22 138.2]
athāsāv iti harṣāndhas tyaktapātraparīkṣaṇaḥ | [BKŚS, 22 139.1]
ā caturvedacaṇḍālaṃ vitatāra nidhīn api | [BKŚS, 22 139.2]
kṛtrimas tu varaḥ prātas tyaktajāmātṛḍambaraḥ | [BKŚS, 22 140.1]
gṛhītabrāhmaṇākalpaḥ prasthitaḥ padagaḥ pathi | [BKŚS, 22 140.2]
vaiṣeṇāgantunā muktaḥ sa reje nijayā śriyā | [BKŚS, 22 141.1]
sendracāpataḍiddāmnā ghaneneva niśākaraḥ | [BKŚS, 22 141.2]
varapravahaṇaṃ tac ca kundamālikayāsthitam | [BKŚS, 22 142.1]
āruroha varākāraḥ prītaḥ kurubhakaḥ khalaḥ | [BKŚS, 22 142.2]
taṃ dṛṣṭvā vikṛtākāraṃ jitaśaṃkarakiṃkaram | [BKŚS, 22 143.1]
pravidhūya vadhūr aṅgaṃ locane samamīlayat | [BKŚS, 22 143.2]
vadhūvaram atha draṣṭuṃ sakalā sakutūhalā | [BKŚS, 22 144.1]
niragāt tyaktakartavyā javanā janatā purāt | [BKŚS, 22 144.2]
tau ca durbaddhasambandhau muktālohaguḍāv iva | [BKŚS, 22 145.1]
dṛṣṭvā dhutakaraiḥ paurair adhikṣiptaḥ prajāpatiḥ | [BKŚS, 22 145.2]
kāmacāreṇa kāmo 'pi tāvan naiva praśasyate | [BKŚS, 22 146.1]
kiṃ punar yaḥ sadācāraḥ sargahetur bhavādṛśaḥ | [BKŚS, 22 146.2]
sarvathā vāmaśīlānāṃ tvam eva parameśvaraḥ | [BKŚS, 22 147.1]
yenaitāv apsaraḥpretau duryojyau yojitāv iti | [BKŚS, 22 147.2]
buddhavarmāpi niryāya sarvaśreṇipuraḥsaraḥ | [BKŚS, 22 148.1]
vadhūm abhyanayat kāntyā jitarājagṛhaṃ gṛham | [BKŚS, 22 148.2]
aṅkasthavadhukas tatra sa cāvocat kuṭumbinīm | [BKŚS, 22 149.1]
iyam evāstu te putras tanayā ca vadhūr iti | [BKŚS, 22 149.2]
manyamāneṣu māneṣu vandamāneṣu bandiṣu | [BKŚS, 22 150.1]
naṭādiṣu ca nṛtyatsu sārkaṃ tad agamad dinam | [BKŚS, 22 150.2]
atha cakṣurmanaḥkāntam āvāsaṃ kundamālikā | [BKŚS, 22 151.1]
yajñaguptavayasyena kubjakena sahāviśat | [BKŚS, 22 151.2]
tatra śayyāsamīpastham āsthitā citram āsanam | [BKŚS, 22 152.1]
vadhūr varavayasyo 'pi tadanantaram unnatam | [BKŚS, 22 152.2]
cintayantas tataḥ tatra sarve mohāndhamānasāḥ | [BKŚS, 22 153.1]
amūlāgrāṇi pattrāṇi lilikhur namitānanāḥ | [BKŚS, 22 153.2]
asminn acintayat kaṣṭe vṛttānte kundamālikā | [BKŚS, 22 154.1]
api nāmaiṣa māṃ muktvā brāhmaṇo na vrajed iti | [BKŚS, 22 154.2]
āsīt kurubhakasyāpi vivikte rantum icchataḥ | [BKŚS, 22 155.1]
api nāmaiṣa niryāyād bahir vāsagṛhād iti | [BKŚS, 22 155.2]
yajñaguptas tayor buddhvā tat kālocitam iṅgitam | [BKŚS, 22 156.1]
gamanaṃ cātmanaḥ śreyas tato nirgantum aihata | [BKŚS, 22 156.2]
sā tam ucchalitaṃ dṛṣṭvā saviṣādam abhāṣata | [BKŚS, 22 157.1]
dārān āpadgatān muktvā prasthitaḥ kva bhavān iti | [BKŚS, 22 157.2]
tenoktaṃ yasya dārās tvaṃ vidhātrā parikalpitā | [BKŚS, 22 158.1]
āpannāsmīti mā vocas tiṣṭhantī tasya saṃnidhau | [BKŚS, 22 158.2]
tat samālabhatām eṣa tvadāliṅganacumbanam | [BKŚS, 22 159.1]
vayaṃ tu kharadharmāṇo bhāramātrasya bhāginaḥ | [BKŚS, 22 159.2]
ittham uktvā sa cānyābhiḥ preṣyābhiḥ saha niryayau | [BKŚS, 22 160.1]
anicchām aicchad ākraṣṭuṃ grāmyaḥ kurubhakaś ca tām | [BKŚS, 22 160.2]
tatas tāratarārāvaiḥ śroṇīcaraṇabhūṣaṇaiḥ | [BKŚS, 22 161.1]
vyāharantīva taṃ vipraṃ nirjagāma javena sā | [BKŚS, 22 161.2]
mattapramattapaure ca nṛtyadbhṛtyanirantare | [BKŚS, 22 162.1]
yajñaguptas tayā naiva dṛṣṭas tatra gṛhāṅgaṇe | [BKŚS, 22 162.2]
eṣa yāty eṣa yātīti sādṛśyabhrāntivañcitā | [BKŚS, 22 163.1]
yaṃ kaṃcid api sā yāntam anvayāsīt tadāśayā | [BKŚS, 22 163.2]
rabhasena ca niryāya rathyāpatham avātarat | [BKŚS, 22 164.1]
hiṇḍīvāditrabhītā ca kumbhakārakuṭīgamāt | [BKŚS, 22 164.2]
tatra kāpālikaṃ dṛṣṭvā suṣuptaṃ madamūrchayā | [BKŚS, 22 165.1]
suśliṣṭā hanta rakṣeyam ity adhyavasitaṃ tayā | [BKŚS, 22 165.2]
athābharaṇam unmucya mahāsāraṃ śarīrataḥ | [BKŚS, 22 166.1]
abhyastavaṇigācārā babandha dṛḍham ambare | [BKŚS, 22 166.2]
khaṭvāṅgādikam ādāya kāpālikaparicchadam | [BKŚS, 22 167.1]
ghūrṇamānā madād grāmaṃ bāhyaṃ niragamat purāt | [BKŚS, 22 167.2]
tatra ca brāhmaṇī kācit tayā śvetaśiroruhā | [BKŚS, 22 168.1]
svagṛhālindakāsīnā dṛṣṭā karpāsakartrikā | [BKŚS, 22 168.2]
ekākiny eva sā daivaṃ ninditvā karuṇasvanā | [BKŚS, 22 169.1]
dhik kṣudraṃ buddhavarmāṇam iti sakrodham abravīt | [BKŚS, 22 169.2]
tām apṛcchad asāv ārye nirvyājaguṇaśālinaḥ | [BKŚS, 22 170.1]
sādhoḥ kiṃ duṣkṛtaṃ tasya nindyate yad asāv iti | [BKŚS, 22 170.2]
tayoktam atimugdho vā dhūrto vā bhagavann asi | [BKŚS, 22 171.1]
tadīyaṃ duṣkṛtaṃ yena prakāśam api na śrutam | [BKŚS, 22 171.2]
athavā śroṣyati bhavān anyatas tat suduḥśravam | [BKŚS, 22 172.1]
mādṛśī tu na śaktaiva vaktuṃ prakṛtikātarā | [BKŚS, 22 172.2]
yāvac cedam asāv āha tāvad uccaistarāṃ pure | [BKŚS, 22 173.1]
ḍiṇḍimadhvanisaṃbhinnā paribabhrāma ghoṣaṇā | [BKŚS, 22 173.2]
aho rājasamādeśo yo vadhūṃ buddhavarmaṇaḥ | [BKŚS, 22 174.1]
nāgaraḥ kaścid ācaṣṭe sa dāridryeṇa mucyate | [BKŚS, 22 174.2]
yaḥ punaḥ svagṛhe mohāt pracchādayati taṃ nṛpaḥ | [BKŚS, 22 175.1]
pāṭayaty adhanaṃ kṛtvā dāruṇaiḥ krakacair iti | [BKŚS, 22 175.2]
athedaṃ brāhmaṇī śrutvā netrāmbuplāvitānanā | [BKŚS, 22 176.1]
paritoṣaparādhīnā jahāsa ca ruroda ca | [BKŚS, 22 176.2]
abravīc ca kim āścaryaṃ yad ujjayaniko janaḥ | [BKŚS, 22 177.1]
nātisaṃdhīyate dhūrtair mūladevasamair iti | [BKŚS, 22 177.2]
sādhu sādhu mahāprājñe sujāte kundamālike | [BKŚS, 22 178.1]
yayā sakubjakaḥ pāpo buddhavarmātisaṃdhitaḥ | [BKŚS, 22 178.2]
yathā rājagṛhaṃ putri tvayedaṃ sukham āsitam | [BKŚS, 22 179.1]
yajñaguptena saṃgamya tvayāpi sthīyatāṃ tathā | [BKŚS, 22 179.2]
ityādi bruvatīṃ śrutvā cintayāmāsa tām asau | [BKŚS, 22 180.1]
niṣkāraṇajanany eṣā gopāyiṣyati mām iti | [BKŚS, 22 180.2]
śanaiś cākathayat tasyai vṛttaṃ vṛttāntam ātmanaḥ | [BKŚS, 22 181.1]
gāḍham āliṅgya sā caināṃ prītā prāveśayad gṛham | [BKŚS, 22 181.2]
avatārya ca tatrāsyās tāṃ kāpālikataṇḍikām | [BKŚS, 22 182.1]
tadbhāraparikhinnāni gātrāṇi paryavāhayat | [BKŚS, 22 182.2]
abhyajya snapayitvā ca sukhoṣṇaiḥ salilair asau | [BKŚS, 22 183.1]
sthūlaceladalāstīrṇe śayane samaveśayat | [BKŚS, 22 183.2]
paridhāya ca tām eva bībhatsām asthiśṛṅkhalām | [BKŚS, 22 184.1]
bhrāmyatsaṃbhrāntapauraṃ tat sā prātaḥ prāviśat puram | [BKŚS, 22 184.2]
kiṃnimittam ayaṃ lokaḥ saṃcaraty ākulākulaḥ | [BKŚS, 22 185.1]
iti pṛṣṭavatī kaṃcid asau puranivāsinam | [BKŚS, 22 185.2]
tenoktam iha ca sthāne śreṣṭhino buddhavarmaṇaḥ | [BKŚS, 22 186.1]
putraḥ kurubhako nāma svanāmavikṛtākṛtiḥ | [BKŚS, 22 186.2]
tasmai cānyena ṣaṇḍhena pariṇīya dvijanmanā | [BKŚS, 22 187.1]
śailūṣeṇeva lubdhena svabhāryā pratipāditā | [BKŚS, 22 187.2]
sā taṃ kurubhakaṃ tyaktvā mārgayantī ca taṃ dvijam | [BKŚS, 22 188.1]
pradoṣe kvāpy apakrāntā lokas tenāyam ākulaḥ | [BKŚS, 22 188.2]
tatas tatas tayā śrutvā sāntaḥsmitamudāhṛtam | [BKŚS, 22 189.1]
bhadra ṣaṇḍhasya tasyāśu gṛhaṃ nayata mām iti | [BKŚS, 22 189.2]
tatas tanmadhurālāparaktapaurapuraḥsarā | [BKŚS, 22 190.1]
yajñaguptagṛhaṃ prāpad brahmanirghoṣabhūṣaṇam | [BKŚS, 22 190.2]
tatra cāgnigṛhadvāri vyākhyānakaraṇākulam | [BKŚS, 22 191.1]
sāntevāsinam āsīnaṃ yajñaguptaṃ dadarśa sā | [BKŚS, 22 191.2]
tato nidhāya khaṭvāṅgaṃ racitasvastikāsanā | [BKŚS, 22 192.1]
ko 'yaṃ vyākhyāyate grantha ity apṛcchat samatsarā | [BKŚS, 22 192.2]
so 'bravīd bhagavann eṣā mānavī dharmasaṃhitā | [BKŚS, 22 193.1]
etasyāṃ cāturāśramyaṃ cāturvarṇyaṃ ca varṇyate | [BKŚS, 22 193.2]
tayoktaṃ kim alīkena na hīyaṃ dharmasaṃhitā | [BKŚS, 22 194.1]
lokāyatam idaṃ manye nirmaryādajanapriyam | [BKŚS, 22 194.2]
kva dharmasaṃhitā kvedam adharmacaritaṃ tava | [BKŚS, 22 195.1]
na hi vaidyaḥ svaśāstrajñaḥ kuṣṭhī māṃsaṃ niṣevate | [BKŚS, 22 195.2]
vyācakhyānena vipreṇa mānavīṃ dharmasaṃhitām | [BKŚS, 22 196.1]
vyatikrāntasavarṇena pariṇītā varā tvayā | [BKŚS, 22 196.2]
sā cākhaṇḍaśarīreṇa surūpeṇa kalāvidā | [BKŚS, 22 197.1]
yūnā ca kāṇakuṇṭhāya matkuṇāya kilārpitā | [BKŚS, 22 197.2]
tan māheśvara pṛcchāmi kim artham idam īdṛśam | [BKŚS, 22 198.1]
tvayā kṛtam akartavyaṃ yuktaṃ cet kathyatām iti | [BKŚS, 22 198.2]
so 'bravīd bhagavan yuktam ayuktaṃ vā bhavatv idam | [BKŚS, 22 199.1]
vidheyair avikāryārthād guruvākyād anuṣṭhitam | [BKŚS, 22 199.2]
tathā hi jāmadagnyena durlaṅghyād vacanāt pituḥ | [BKŚS, 22 200.1]
mātuḥ kṛttaṃ śiras tatra kim āha bhagavān iti | [BKŚS, 22 200.2]
tayoktaṃ divyavṛttāntā nādivyasya nidarśanam | [BKŚS, 22 201.1]
na hi rudreṇa pīteti pibanti brāhmaṇāḥ surām | [BKŚS, 22 201.2]
na ca prājñena kartavyaṃ sarvam eva guror vacaḥ | [BKŚS, 22 202.1]
guruḥ kiṃ nāma na brūyād duḥkhakrodhādibādhitaḥ | [BKŚS, 22 202.2]
tīvraśūlāturaśirāḥ putraṃ brūyāt pitā yadi | [BKŚS, 22 203.1]
śiro me chinddhi putreti kiṃ kāryaṃ tena tat tathā | [BKŚS, 22 203.2]
yac ca mātuḥ śiraḥ kṛttaṃ rāmeṇa vacanāt pituḥ | [BKŚS, 22 204.1]
tat tasyaiva prabhāvena sadyaḥ saṃghaṭitaṃ punaḥ | [BKŚS, 22 204.2]
tvayā tu guruvākyena kṛtākartavyakarmaṇā | [BKŚS, 22 205.1]
divyaprabhāvahīnena tat kathaṃ kāryam anyathā | [BKŚS, 22 205.2]
idānīm api tām eva bhavān vineṣyati priyām | [BKŚS, 22 206.1]
guruvākyaṃ kṛtaṃ pūrvaṃ yad gataṃ gatam eva tat | [BKŚS, 22 206.2]
tasyām ityuktavākyāyām asāv āsīn niruttaraḥ | [BKŚS, 22 207.1]
vādivācye hi nirdoṣe kiṃ vācyaṃ prativādinaḥ | [BKŚS, 22 207.2]
evaṃ ca ciram āsitvā nabhomadhyagate ravau | [BKŚS, 22 208.1]
bhikṣāvelāpadeśena tam āmantryoccacāla sā | [BKŚS, 22 208.2]
tena coktā svam evedam ṛddhimac ca gṛhaṃ tava | [BKŚS, 22 209.1]
tenātraiva sadāhāraṃ karotu bhagavān iti | [BKŚS, 22 209.2]
tatas tayā vihasyoktaṃ nāstikasya bhavādṛśaḥ | [BKŚS, 22 210.1]
asaṃbhojyam abhojyatvād annaṃ kāpālikair api | [BKŚS, 22 210.2]
kṛtvāpi tu mahat pāpaṃ paścāt tāpaṃ karoti yaḥ | [BKŚS, 22 211.1]
punaḥsaṃvaraṇaṃ cāsau yāti bhojyānnatām iti | [BKŚS, 22 211.2]
evamādi tam uktvāsau gatvā ca brāhmaṇīgṛham | [BKŚS, 22 212.1]
apanīya ca taṃ veṣam ācaran majjanādikam | [BKŚS, 22 212.2]
taṃ ca kāpālikaṃ kalpaṃ sāyam ādāya sā punaḥ | [BKŚS, 22 213.1]
yajñaguptagṛhaṃ gatvā dinaśeṣam ayāpayat | [BKŚS, 22 213.2]
annakālaṃ ca rātriṃ ca nayantī brāhmaṇīgṛhe | [BKŚS, 22 214.1]
śeṣaṃ ca yajñaguptasya sānayad divasān bahūn | [BKŚS, 22 214.2]
kadācic cābhavat tasyās tṛṣṇāvaśagacetasā | [BKŚS, 22 215.1]
akāryam idam etena kṛtaṃ karma dvijanmanā | [BKŚS, 22 215.2]
tena śakyo mayānetum ayaṃ darśitatṛṣṇayā | [BKŚS, 22 216.1]
kārye hi sulabhopāye na muhyanti sumedhasaḥ | [BKŚS, 22 216.2]
atha muktālatām ekām aruṇāṃ taralāṃśubhiḥ | [BKŚS, 22 217.1]
asau vikrāpayāmāsa tayā brāhmaṇavṛddhayā | [BKŚS, 22 217.2]
hemarūpyaṃ ca tanmūlyam āhatānāhataṃ śuci | [BKŚS, 22 218.1]
tāmrakumbhayuganyastaṃ sīmānte nihitaṃ tayā | [BKŚS, 22 218.2]
atha dhātukriyāvādanidhivādāśrayair asau | [BKŚS, 22 219.1]
ālāpaiś ciram āsitvā yajñaguptam abhāṣata | [BKŚS, 22 219.2]
ekarātraṃ vased grāme pañcarātraṃ muniḥ pure | [BKŚS, 22 220.1]
iti pravrajitācāram etaṃ veda bhavān iti | [BKŚS, 22 220.2]
etāvantam ahaṃ kālaṃ vatsa rājagṛhe sthitaḥ | [BKŚS, 22 221.1]
tyaktapravrajitācāras tad abhavat prītivañcitaḥ | [BKŚS, 22 221.2]
gṛhiṇo 'pi hi sīdanti snehaśṛṅkhalayantritāḥ | [BKŚS, 22 222.1]
viraktāḥ svaśarīre 'pi niḥsaṅgāḥ kiṃ mumukṣavaḥ | [BKŚS, 22 222.2]
tena vārāṇasīṃ gantum aham icchāmi saṃprati | [BKŚS, 22 223.1]
tīrthadarśanatantrā hi somasiddhāntavādinaḥ | [BKŚS, 22 223.2]
anyac cāhaṃ vijānāmi dāridryavyādhivaidyakam | [BKŚS, 22 224.1]
mahākālamataṃ nāma nidhānotpāṭanāgamam | [BKŚS, 22 224.2]
mayā ca dhyānakhinnena vanānte parisarpatā | [BKŚS, 22 225.1]
ujjvalair lakṣitaś cihnaiḥ kenāpi nihito nidhiḥ | [BKŚS, 22 225.2]
yadi cāsti mayi prītis tataḥ svīkriyatām asau | [BKŚS, 22 226.1]
saphalāḥ khalu saṃparkāḥ sādhubhis tvādṛśair iti | [BKŚS, 22 226.2]
yajñaguptas tam utkhāya nidhiṃ tatsahitas tataḥ | [BKŚS, 22 227.1]
sadhīrāptatarachāttraḥ pracchannaṃ gṛham ānayat | [BKŚS, 22 227.2]
tatra pitre nidhānaṃ tat prītaḥ kathitavān asau | [BKŚS, 22 228.1]
mahākālamatajñātvaṃ tasya kāpālikasya ca | [BKŚS, 22 228.2]
tam uvāca pitā putraṃ tyaktvā vedān anarthakān | [BKŚS, 22 229.1]
mahābhikṣor mahājñānaṃ mahākālamataṃ paṭha | [BKŚS, 22 229.2]
divyaṃ cakṣur idaṃ tāta mahākālamataṃ matam | [BKŚS, 22 230.1]
nidhigarbhāṃ naro yena chidrāṃ paśyati medinīm | [BKŚS, 22 230.2]
mahāpāśupatas tasmān mahākāla iva tvayā | [BKŚS, 22 231.1]
mahākālamatasyārthe yatnād ārādhyatām iti | [BKŚS, 22 231.2]
iti protsāhitas tena mahākālamatārthinā | [BKŚS, 22 232.1]
yajñagupto bravīti sma prasthitāṃ kundamālikām | [BKŚS, 22 232.2]
aham apy anugacchāmi bhavantaṃ tīrtham asthiram | [BKŚS, 22 233.1]
dṛṣṭādṛṣṭamahāśreyaḥ kāraṇaṃ mādṛśām iti | [BKŚS, 22 233.2]
tayā tu vāryamāṇo 'pi vācā mandaprayatnayā | [BKŚS, 22 234.1]
mahākālamataprepsur asau naiva nivṛttavān | [BKŚS, 22 234.2]
atha vārāṇasīṃ gatvā yajñaguptāya sā dadau | [BKŚS, 22 235.1]
ratnaṃ nātimahāmūlyam iti cainam abhāṣata | [BKŚS, 22 235.2]
asya ratnasya mūlyena yathāsukham ihāsyatām | [BKŚS, 22 236.1]
na tu tāruṇyamūḍhena saṃbhāṣyā gaṇikā tvayā | [BKŚS, 22 236.2]
tvādṛṅ navadaśaprāyaḥ śrotriyaḥ sakutūhalaḥ | [BKŚS, 22 237.1]
veśyāvaśyaḥ svadārāṇāṃ yāty avaśyam avaśyatām | [BKŚS, 22 237.2]
gaṇikāḍākinībhiś ca pītasarvāṅgalohitaḥ | [BKŚS, 22 238.1]
yaj jīvati tad āścaryaṃ kva dharmaḥ kva yaśaḥsukhe | [BKŚS, 22 238.2]
ityādim ādeśam asau tadīyaṃ tathety anujñāya tathā cakāra | [BKŚS, 22 239.1]
ārādhyavākyāni hi bhūtikāmāḥ sevāvidhijñā na vikalpayanti | [BKŚS, 22 239.2]
caturaḥ pañca vā māsān vārāṇasyāṃ vihṛtya tau | [BKŚS, 22 240.1]
naimiṣaṃ jagmatus tasmād gaṅgādvāraṃ tataḥ kurūn | [BKŚS, 22 240.2]
kurubhyaḥ puṣkaraṃ tatra gamayitvā ghanāgamam | [BKŚS, 22 241.1]
kārttikānte mahāpuṇyaṃ dṛṣṭavantau mahālayam | [BKŚS, 22 241.2]
yajñaguptam athāvocad ekadā kundamālikā | [BKŚS, 22 242.1]
bahudraviṇam utpādya dadāmi bhavate nidhim | [BKŚS, 22 242.2]
tam ādāya gṛhān gaccha dṛṣṭādṛṣṭārthasādhanam | [BKŚS, 22 243.1]
trivargeṇa hi yujyante gṛhasthā gṛhamedhinaḥ | [BKŚS, 22 243.2]
aśrutaśrutayo mūḍhā raṇḍā nirvasavo 'pi vā | [BKŚS, 22 244.1]
bhavanti khalu dharmārthaṃ tīrthayātrāparāyaṇāḥ | [BKŚS, 22 244.2]
aham apy adhunā gacchāmy avantinagarīṃ prati | [BKŚS, 22 245.1]
sā hi kāpālikālīnā gaṇikānām ivākaraḥ | [BKŚS, 22 245.2]
mahāpāśupatās tatra niśātaśitapaṭṭiśāḥ | [BKŚS, 22 246.1]
yātrāyāṃ kila yudhyante yuddhamātraprayojanāḥ | [BKŚS, 22 246.2]
tatra kāpālikaḥ kaścin nihanyād api māṃ balī | [BKŚS, 22 247.1]
kākatālīyamokṣā hi śastrapañjaracāriṇaḥ | [BKŚS, 22 247.2]
ujjayanyāṃ ca yat pāpaṃ duṣkṛtaṃ kṛtavān asi | [BKŚS, 22 248.1]
svargavad brahmaghātena tena sā durgamā tvayā | [BKŚS, 22 248.2]
tenāyāsaphalaṃ tatra viśaṅke gamanaṃ tava | [BKŚS, 22 249.1]
prāvṛtya ca tataḥ paśya sanidhiḥ pitarāv iti | [BKŚS, 22 249.2]
āsīc cāsya prasannau me pādāv asya mahātmanaḥ | [BKŚS, 22 250.1]
hanta saṃprati samprāptaṃ mahākālamataṃ mayā | [BKŚS, 22 250.2]
loko hi prāṇasaṃdehe prāṇadhāraṇakāraṇam | [BKŚS, 22 251.1]
sarvam apy ujhati sphītaṃ kimu grantham anarthakam | [BKŚS, 22 251.2]
ciram ārādhitaś cāyaṃ nirapekṣaḥ svajīvite | [BKŚS, 22 252.1]
mahākālamataṃ tan me kathaṃ nāma na dāsyati | [BKŚS, 22 252.2]
yaṃ ca doṣam ahaṃ tatra kṛtavān guruśāsanāt | [BKŚS, 22 253.1]
tasya pracchādanopāyo yat kiṃcid iva tucchakaḥ | [BKŚS, 22 253.2]
māṃ devakulakoṇeṣu līnaṃ kālapaṭaccaram | [BKŚS, 22 254.1]
paruṣākulakeśaṃ ca na kaścil lakṣayiṣyati | [BKŚS, 22 254.2]
yuktam ityādi nirdhārya so 'bravīt kundamālikām | [BKŚS, 22 255.1]
kiṃ cāntevāsināṃ yuktaṃ moktum ācāryam āpadi | [BKŚS, 22 255.2]
yā gatir bhavataḥ saiva mamāpi sahacāriṇaḥ | [BKŚS, 22 256.1]
na hi gacchati pūrṇendau kalaṅko 'sya na gacchati | [BKŚS, 22 256.2]
ityādi vadato valgu jātasaṃmadamānasā | [BKŚS, 22 257.1]
anujñātavatī tasya gamanaṃ kundamālikā | [BKŚS, 22 257.2]
athāvantipurīṃ gatvā yajñaguptam uvāca sā | [BKŚS, 22 258.1]
iha bhadravaṭe bhadra vinayasva pathiśramam | [BKŚS, 22 258.2]
āgacchāmi nidhiṃ dṛṣṭvā nihitaṃ kenacit kvacit | [BKŚS, 22 259.1]
yāvat tāvat tvayotkaṇṭhā na kāryā mām apaśyatā | [BKŚS, 22 259.2]
ujjayanyāṃ nidhānāni durlabhāni yatas tataḥ | [BKŚS, 22 260.1]
āśaṅke ciram ātmānaṃ paribhrāntam itas tataḥ | [BKŚS, 22 260.2]
āyuṣmantaḥ prajāvanto 'pitṛvanto 'pi vā samāḥ | [BKŚS, 22 261.1]
na hy aujjayanakāḥ paurāḥ sthirān nidadhate nidhīn | [BKŚS, 22 261.2]
evamādi tam uktvāsau gatvā siprāsarittaṭam | [BKŚS, 22 262.1]
muktvā kāpālikākalpam amalām akarot tanum | [BKŚS, 22 262.2]
kundaśubhraparīdhānā śaṅkhasphaṭikamaṇḍanā | [BKŚS, 22 263.1]
śaraddyaur iva sābhāsīj jyotsnātārākulākulā | [BKŚS, 22 263.2]
bhinnavarṇāṃ ca bhindantī stanābhyāṃ kaṇṭhakaṇṭhikām | [BKŚS, 22 264.1]
jālaśikyasthitālābūḥ sā pratasthe sapiṇḍikā | [BKŚS, 22 264.2]
tataḥ kāpālikā mattāḥ pibanto baddhamaṇḍalāḥ | [BKŚS, 22 265.1]
vyāharanti sma tām uccaiḥ kuñcitāṅgulipāṇayaḥ | [BKŚS, 22 265.2]
ehy ehi taralāpāṅgi yas te kāpālikaḥ priyaḥ | [BKŚS, 22 266.1]
tena sārdhaṃ yathāśraddhaṃ pānam āsevyatām iti | [BKŚS, 22 266.2]
tatas tatrāpi sā tebhyaḥ prakṛtyā pratibhāvatī | [BKŚS, 22 267.1]
tān atidrutayā gatyā jagāma ca jagāda ca | [BKŚS, 22 267.2]
paśyantīṃ ca ramaṇīyāṃ spṛśyamānāṃ ca bhīṣaṇām | [BKŚS, 22 268.1]
alaṃ bhagavatāṃ dṛṣṭvā māṃ dṛṣṭiviṣakanyakām | [BKŚS, 22 268.2]
patir mama hi gandharvaḥ krūratājitarākṣasaḥ | [BKŚS, 22 269.1]
īrṣyāvān apramattaś ca sadā rakṣati mām asau | [BKŚS, 22 269.2]
tena mām abhiyuñjānā kandarpaśaratāḍitā | [BKŚS, 22 270.1]
yameneva kṣayaṃ nītā koṭir yuṣmādṛśām iti | [BKŚS, 22 270.2]
tataḥ kāpālikair uktam uktaṃ yad anayā śriyā | [BKŚS, 22 271.1]
tan na kevalam etasyām adhikaṃ copapadyate | [BKŚS, 22 271.2]
trailokye 'nidratāhetor asyāḥ kāntākṛteḥ kṛte | [BKŚS, 22 272.1]
āścaryaṃ yan na yudhyante brahmaviṣṇumaheśvarāḥ | [BKŚS, 22 272.2]
tasmād gandharvam anyaṃ vā kaṃcit trailokyasundaram | [BKŚS, 22 273.1]
anugṛhṇātu sasnehair iyam ālokitair iti | [BKŚS, 22 273.2]
tataḥ sā parikarṣantī sapāṣaṇḍigaṇā purīm | [BKŚS, 22 274.1]
āśīḥkalakalonnītam agacchad bhavanaṃ pituḥ | [BKŚS, 22 274.2]
hṛṣṭārthe vargasaṃbādhaṃ saptakakṣaṃ praviśya tat | [BKŚS, 22 275.1]
mātur vāsagṛhadvāri bhikṣāṃ dehīti cābravīt | [BKŚS, 22 275.2]
gṛhād gṛhītabhikṣā ca niryāya paricārikā | [BKŚS, 22 276.1]
ā śiraścaraṇāṅguṣṭham apaśyat kundamālikām | [BKŚS, 22 276.2]
cirāc ca pratyabhijñāya ghnatī sahṛdayaṃ śiraḥ | [BKŚS, 22 277.1]
praviśya kathayāmāsa svāminyai śanakair asau | [BKŚS, 22 277.2]
utsannāsi vinaṣṭāsi yasyās te dharaṇīdhṛtā | [BKŚS, 22 278.1]
śirīṣāmālikālolā duhitā kundamālikā | [BKŚS, 22 278.2]
sā hi kāpālikākalpakalaṅkāṃ dadhatī tanum | [BKŚS, 22 279.1]
iyaṃ tiṣṭhati te dvāri svayaṃ vā dṛśyatām iti | [BKŚS, 22 279.2]
idam ākarṇya niṣkrāntā sā tāṃ dṛṣṭvā tathāvidhām | [BKŚS, 22 280.1]
vācyatām anapekṣyaiva snehād etac cacāra sā | [BKŚS, 22 280.2]
bibheda lavaśaḥ picchaṃ kapālaṃ ca kapālaśaḥ | [BKŚS, 22 281.1]
cicheda guḍikāṃ śaśvat śaṅkhasphaṭikamaṇḍanam | [BKŚS, 22 281.2]
pāṭayitvā ca tāṃ tasyās tantuśaḥ kaṇṭhakaṇṭhikām | [BKŚS, 22 282.1]
maṅgalasnānaśuddhāṃ tāṃ śuddhāntam anayat tataḥ | [BKŚS, 22 282.2]
tatrainām abravīn mātā mātarviśrabdham ucyatām | [BKŚS, 22 283.1]
kim etad evam eveti sā tatas tām abhāṣata | [BKŚS, 22 283.2]
akasmād bhrāntir ambāyāḥ kathaṃ tava sutā satī | [BKŚS, 22 284.1]
asatībhir api kṣiptaṃ caret kāpālikavratam | [BKŚS, 22 284.2]
āstāṃ tāvat kathā ceyaṃ tātapādān ihāhvaya | [BKŚS, 22 285.1]
asti me guru kartavyaṃ sādhyate tac ca tair iti | [BKŚS, 22 285.2]
atha sāgaradattas tām ālokya vyāhṛtāgataḥ | [BKŚS, 22 286.1]
kiṃ kim etat kathaṃ ceti śaśaṅke viṣasāda ca | [BKŚS, 22 286.2]
taṃ ca dṛṣṭvā tathābhūtam atrastā kundamālikā | [BKŚS, 22 287.1]
āśvāsayitum āliṅgya vavande vijahāsa ca | [BKŚS, 22 287.2]
abravīc cainam āśvastam āste bhadravaṭāśrame | [BKŚS, 22 288.1]
jāmātā tava sa syālais tasmād ānāyyatām iti | [BKŚS, 22 288.2]
tadādiṣṭaiś ca saṃrabdhair gṛhītaḥ syālakair asau | [BKŚS, 22 289.1]
labdho 'si putracaureti mṛṣā paruṣabhāṣibhiḥ | [BKŚS, 22 289.2]
kiṃ tiṣṭhasi śaṭhottiṣṭha pratiṣṭha svapuraṃ prati | [BKŚS, 22 290.1]
tvām āhūyati rājeti sasmitāś cainam abruvan | [BKŚS, 22 290.2]
tatas tān pratyabhijñāya saṃbhāvya vadhabandhane | [BKŚS, 22 291.1]
mānastokam ṛcaṃ japtvā śikhābandhaṃ cakāra saḥ | [BKŚS, 22 291.2]
sasāntvaṃ cābravīd aṅga kṣaṇam etad udīkṣyatām | [BKŚS, 22 292.1]
mama kāpāliko mitraṃ yāvad āyāty asāv iti | [BKŚS, 22 292.2]
sa tais tāraṃ vihasyoktas tvaṃ yan mitram udīkṣase | [BKŚS, 22 293.1]
sa gataḥ prathamaṃ tatra tenaiva grāhito bhavān | [BKŚS, 22 293.2]
niṣprayojanasauhārdā vacaḥsadṛ | [BKŚS, 22 294.1]
suhṛdo 'pi virajyante khalānāṃ tvādṛśām iti | [BKŚS, 22 294.2]
taṃ viṣaṇṇaṃ prahṛṣṭās te mūkaṃ bahupaṭusvanāḥ | [BKŚS, 22 295.1]
gṛhītvā gṛham ājagmuḥ prītabandhujanāvṛtam | [BKŚS, 22 295.2]
tatra sāgaradattena prītikaṇṭakitatvacā | [BKŚS, 22 296.1]
pariṣvaktasya jāmātuḥ saprāṇam abhavad vapuḥ | [BKŚS, 22 296.2]
kṛtārghādisaparyaś ca sa nivartitabhojanaḥ | [BKŚS, 22 297.1]
adhyaśeta mahāśayyāṃ ramyamaṇḍapasaṃstṛtām | [BKŚS, 22 297.2]
tatrāsya śvaśurau syālāḥ syālabhāryāś ca sātmajāḥ | [BKŚS, 22 298.1]
āptāś ca śreṣṭhinaḥ paurāḥ paritaḥ samupāviśan | [BKŚS, 22 298.2]
sāthāgacchad vaṇikkanyā madhurābharaṇakvaṇā | [BKŚS, 22 299.1]
vācālakalahaṃseva niṣkalaṅkāmbarā śarat | [BKŚS, 22 299.2]
guravaḥ satkṛtā mūrdhnā vācā savayasas tayā | [BKŚS, 22 300.1]
yajñaguptaḥ punar dṛṣṭyā sarāgāñjanagarbhayā | [BKŚS, 22 300.2]
adhyāsya ca puraḥ pitror asau vāmanam āsanam | [BKŚS, 22 301.1]
vivāhādiyathāvṛttam ātmavṛttaṃ nyavedayat | [BKŚS, 22 301.2]
āsīc ca yajñaguptasya dhig dhiṅ me viphalāḥ kalāḥ | [BKŚS, 22 302.1]
dvyaṅgulaprajñayā yo 'haṃ vañcitaḥ kulakanyayā | [BKŚS, 22 302.2]
athavā dvyaṅgulaprajñāḥ puruṣā eva mādṛśāḥ | [BKŚS, 22 303.1]
kuśāgrīyadhiyo yoṣā yāsāṃ karmesam īdṛśam | [BKŚS, 22 303.2]
kim ataḥ paramāścaryaṃ yan nāgarikayānayā | [BKŚS, 22 304.1]
tiṣṭhatāṃ gatisaṃsthāne svaro 'pi parivartitaḥ | [BKŚS, 22 304.2]
virāṭanagare pārthaiḥ kathaṃ mūḍhātmabhiḥ sthitam | [BKŚS, 22 305.1]
iti ye vicikitseyus teṣām eṣā nidarśanam | [BKŚS, 22 305.2]
sarvathā guruvākyena yan mayā caritaṃ mahat | [BKŚS, 22 306.1]
tasmād asmy anayaivādya mocitaḥ pātakād iti | [BKŚS, 22 306.2]
vṛttāntaṃ caitad ākarṇya prahṛṣṭena mahībhṛtā | [BKŚS, 22 307.1]
sahajāmātṛkānītā svagṛhaṃ kundamālikā | [BKŚS, 22 307.2]
tasmin bahumahāgrāmaṃ dānaṃ bahusuvarṇakam | [BKŚS, 22 308.1]
sa dattvā yajñaguptāya sasmitas tām abhāṣata | [BKŚS, 22 308.2]
yathā dvijātikarmabhyo na hīyate patis tava | [BKŚS, 22 309.1]
tvayā dhīratayā putri tathā saṃpādyatām iti | [BKŚS, 22 309.2]
tayātidhairyāṅkuśavāriterṣyayā dvijātikanyāṃ pariṇāyitaḥ patiḥ | [BKŚS, 22 310.1]
na hi kṣitīśān avilaṅghyaśāsanān vilaṅghayanti priyajīvitaśriyaḥ | [BKŚS, 22 310.2]
dvijātikanyāṃ ratiputrakāmyayā sukhāya śuddhāya ca kundamālikām | [BKŚS, 22 311.1]
niṣevamānaḥ sukṛtaṃ ca saṃtataṃ nināya vipraḥ saphalaṃ samāśatam | [BKŚS, 22 311.2]
paugaṇḍāya vitīrṇayāpi vidhinā yasmād vaṇikkanyayā citropāyaparaṃparācaturayā prāptaḥ patir vāñchitaḥ | [BKŚS, 22 312.1]
saṃtoṣakṣatasattvasattvadayitaḥ saṃsevitaḥ kātarais tasmāt pauruṣamārutena balinā daivādrir unmūlitaḥ | [BKŚS, 22 312.2]
{BKŚS, 23}
ity ākhyāya kathitau ca mithaḥ pravrajitau gatau | [BKŚS, 23 1.1]
drutapravahaṇārūḍho gomukhaś ca parāgataḥ | [BKŚS, 23 1.2]
mām avocat sa vanditvā prītidāsaḥ punarvasuḥ | [BKŚS, 23 2.1]
sarvanāgarakaśreṇigrāmaṇīr dṛśyatām iti | [BKŚS, 23 2.2]
atha praṇatam adrākṣam anulbaṇavibhūṣaṇam | [BKŚS, 23 3.1]
yuvānam api vainītyāllajjitasthaviraṃ naram | [BKŚS, 23 3.2]
gomukhākhyātamāhātmyaṃ taṃ cāliṅgitavān aham | [BKŚS, 23 4.1]
saṃbhāvitaguṇāḥ sadbhir arhanty eva ca satkriyām | [BKŚS, 23 4.2]
atha yānaṃ samāruhya tat punarvasuvāhakam | [BKŚS, 23 5.1]
sāṃyātrika ivāmbhodhiṃ tadāvāsam avātaram | [BKŚS, 23 5.2]
sevitāhāraparyantaśarīrasthitisādhanaḥ | [BKŚS, 23 6.1]
dinaśeṣaṃ nayāmi sma gītiśrutivinodanaḥ | [BKŚS, 23 6.2]
tataḥ suptajane kāle pṛṣṭavān asmi gomukham | [BKŚS, 23 7.1]
katham eṣa tvayā prāptaḥ suhṛd ity atha so 'bravīt | [BKŚS, 23 7.2]
śrūyatām asty ahaṃ yuṣmān vanditvā punar āgataḥ | [BKŚS, 23 8.1]
na ca kaṃcana paśyāmi yogyam āśrayadāyinam | [BKŚS, 23 8.2]
tataś cintitavān asmi dhanavidyādidāyinām | [BKŚS, 23 9.1]
saṃbhavaḥ sarvasādhūnāṃ nāsti rājakulād ṛte | [BKŚS, 23 9.2]
yogakṣemaprayuktā hi prāyaḥ sajjanasaṃsadaḥ | [BKŚS, 23 10.1]
rājadvāraṃ vigāhante samudram iva sindhavaḥ | [BKŚS, 23 10.2]
rājadvāraṃ tato gatvā yāciṣye kaṃcid āśrayam | [BKŚS, 23 11.1]
rājadvāraṃ hi kāryāṇāṃ dvāram uktaṃ budhair iti | [BKŚS, 23 11.2]
nigrahānugrahaprāptalokakolāhalākulam | [BKŚS, 23 12.1]
tad gatvā smṛtavān asmi pretādhipadhanādhipau | [BKŚS, 23 12.2]
mahāmanuṣyacaritaḥ puruṣo 'yaṃ vibhāvyate | [BKŚS, 23 13.1]
āśrayaprārthanā tasmān nāsmin sampadyate mṛṣā | [BKŚS, 23 13.2]
ayam anyaḥ suveṣo 'pi kīnāśavirasākṛtiḥ | [BKŚS, 23 14.1]
tena saṃbhāvyate nāsmāt prārthanāphalam aṇv api | [BKŚS, 23 14.2]
puruṣaṃ puruṣaṃ tatra ciram itthaṃ vicārayan | [BKŚS, 23 15.1]
abhyantarāt pratīhāraṃ dṛṣṭavān asmi nirgatam | [BKŚS, 23 15.2]
svastikāranamaskārajyotkārān sa ca kāryiṇām | [BKŚS, 23 16.1]
pratimānitavān sarvān sakṛn namitamastakaḥ | [BKŚS, 23 16.2]
atha vijñāpanāmātraṃ paśyadbhiḥ kāryasādhanam | [BKŚS, 23 17.1]
kāryibhir yugapat tatra kāryavijñāpanā kṛtā | [BKŚS, 23 17.2]
tebhyas tenāpi sāmānyam ekam evottaraṃ kṛtam | [BKŚS, 23 18.1]
bhavataḥ sumukho rājā mā tvariṣṭa bhavān iti | [BKŚS, 23 18.2]
sa pratīhāraveṣaṃ ca vārabāṇādim aṅgataḥ | [BKŚS, 23 19.1]
avatārya samīpasthe nyastavān paricārake | [BKŚS, 23 19.2]
taṃ ca dṛṣṭvā samāptaiva samāśrayagaveṣaṇā | [BKŚS, 23 20.1]
na hi dṛṣṭasuvarṇādriḥ tāmraṃ dhamati vātikaḥ | [BKŚS, 23 20.2]
svastikṛtvā tatas tasmai svagṛhān pratigacchate | [BKŚS, 23 21.1]
māṃ muhuḥ paśyatā prītyā tenaiva sahito 'gamam | [BKŚS, 23 21.2]
gṛhe ca kṛtasatkāram asau mām anuyuktavān | [BKŚS, 23 22.1]
āgacchati kutaḥ kiṃ vā mad icchati bhavān iti | [BKŚS, 23 22.2]
mayoktaṃ bhrātarāv āvāṃ dvijau dvāv āgamārthinau | [BKŚS, 23 23.1]
vidyāsthānam idaṃ śrutvā avantideśāt samāgatau | [BKŚS, 23 23.2]
iha vāsitum icchāvo yuṣmatkṛtaparigrahau | [BKŚS, 23 24.1]
balavattaragupto hi kṛśo 'pi balavān iti | [BKŚS, 23 24.2]
tenoktaṃ tvādṛśām etad guṇagrahaṇakāṅkṣiṇām | [BKŚS, 23 25.1]
agrāmyālāparūpāṇāṃ svagṛhaṃ bhavatām iti | [BKŚS, 23 25.2]
muhūrtaṃ tatra cāsīnaḥ śrutavān aham utthitam | [BKŚS, 23 26.1]
kṣubhitāmbhodhikallolakolāhalam iva kṣaṇam | [BKŚS, 23 26.2]
māṃ tadākarṇanotkarṇam asau sasmitam uktavān | [BKŚS, 23 27.1]
kiṃ tvam etan na vettheti na vedeti mayoditam | [BKŚS, 23 27.2]
ayaṃ punarvasur nāma dātā vāṇijadārakaḥ | [BKŚS, 23 28.1]
vṛtaḥ kitavasaṃghena dīvyati dyūtamaṇḍape | [BKŚS, 23 28.2]
yadā vijayate dyūte sa sarvaṃ draviṇaṃ tadā | [BKŚS, 23 29.1]
vitaraty arthivargāya tasyaiṣa tumulo dhvaniḥ | [BKŚS, 23 29.2]
jīyamāne punas tasmiñ jānumūrdhasthamastakāḥ | [BKŚS, 23 30.1]
viṣādamuṣitālāpā dhyāyanti śivam arthinaḥ | [BKŚS, 23 30.2]
yadi kautūhalaṃ tatra tato 'sau dṛśyatām iti | [BKŚS, 23 31.1]
pratīhāreṇa kathite tataś cintitavān aham | [BKŚS, 23 31.2]
nītividyāvayovṛddhair amātyaiḥ kiṃ prayojanam | [BKŚS, 23 32.1]
yeṣāṃ yantritavākkāyair agrato duḥkham āsyate | [BKŚS, 23 32.2]
yaḥ samānavayaḥśīlo muktahastaḥ sakiṃcana | [BKŚS, 23 33.1]
vyasanī ca svatantraś ca so 'smākam adhunā suhṛt | [BKŚS, 23 33.2]
tasmād dyūtasabhām eva yāmi draṣṭuṃ punarvasum | [BKŚS, 23 34.1]
nirdhāryeti tam āmantrya dyūtakārasabhām agām | [BKŚS, 23 34.2]
sākīrṇā devanavyagraiḥ sabhā kitavacandrakaiḥ | [BKŚS, 23 35.1]
sarasīvāmiṣāsvādagṛddhair bakakadambakaiḥ | [BKŚS, 23 35.2]
tatrānyatamayor akṣān dīvyator akṣadhūrtayoḥ | [BKŚS, 23 36.1]
akṣaḥ koṇena patitaḥ saṃdigdhapadapañcakaḥ | [BKŚS, 23 36.2]
pañcako 'yaṃ padaṃ nedaṃ padam etan na pañcakaḥ | [BKŚS, 23 37.1]
iti jātā tayoḥ spardhā parasparajayaiṣiṇoḥ | [BKŚS, 23 37.2]
tayor ekatareṇoktaṃ madhyasthaḥ pṛcchyatām iti | [BKŚS, 23 38.1]
pratyuktam itareṇāpi yathecchasi tathāstv iti | [BKŚS, 23 38.2]
athaikaḥ puruṣaḥ prāṃśuḥ pṛṣṭas tābhyām anāgaraḥ | [BKŚS, 23 39.1]
katarat paśyasi spaṣṭaṃ padapañcakayor iti | [BKŚS, 23 39.2]
tatra cānyatamenoccair uktam utkṣiptapāṇinā | [BKŚS, 23 40.1]
dīrghatvād eṣa nirbuddhir ato 'nyaḥ pṛcchyatām iti | [BKŚS, 23 40.2]
tataḥ pṛṣṭo 'paro hrasvaḥ so 'pi tena nivāritaḥ | [BKŚS, 23 41.1]
nedṛśāḥ praśnam arhanti bahudoṣā hi khaṭvakāḥ | [BKŚS, 23 41.2]
atha māṃ dṛṣṭavantau tau pṛṣṭavantau ca sādaram | [BKŚS, 23 42.1]
sādho yadi na doṣo 'sti tato nau chinddhi saṃśayam | [BKŚS, 23 42.2]
tvaṃ na dīrgho na ca hrasvas tasmāt prājño na duṣṭadhīḥ | [BKŚS, 23 43.1]
tena madhyapramāṇatvād gaccha madhyasthatām iti | [BKŚS, 23 43.2]
cintitaṃ ca mayā kaṣṭaḥ khalasaṃdigdhanirṇayaḥ | [BKŚS, 23 44.1]
pāradraviṇagṛddheṣu kitaveṣu viśeṣataḥ | [BKŚS, 23 44.2]
avaśyaṃ tu kalājñānaṃ khyāpanīyaṃ kalāvidā | [BKŚS, 23 45.1]
aprakāśaṃ hi vijñānaṃ kṛpaṇārthanirarthakam | [BKŚS, 23 45.2]
na ca dyūtakalānyatra kitavebhyaḥ prakāśyate | [BKŚS, 23 46.1]
na hi prayuñjate prājñāḥ veśād anyatra vaiśikam | [BKŚS, 23 46.2]
dyūte jeṣyati yaś cātra sa me mitraṃ bhaviṣyati | [BKŚS, 23 47.1]
dhanavanmitralābhaṃ hi nidhilābhādikaṃ viduḥ | [BKŚS, 23 47.2]
ityādi bahu niścitya puras teṣāṃ savistaram | [BKŚS, 23 48.1]
akṣāṣṭāpadaśārīṇām ākhyaṃ bhūmeś ca lakṣaṇam | [BKŚS, 23 48.2]
tataḥ saṃdigdhapātasya tasyāhaṃ koṇapātinaḥ | [BKŚS, 23 49.1]
supiṣṭam iṣṭakākṣodam akṣasyopari dattavān | [BKŚS, 23 49.2]
athāsāv iṣṭakākṣodaḥ padasyopari yo 'patat | [BKŚS, 23 50.1]
so 'patat sakalo bhūmau pañcakasyopari sthitaḥ | [BKŚS, 23 50.2]
tatas tān uktavān asmi yo bhāgaḥ pañcakāṅkitaḥ | [BKŚS, 23 51.1]
tasyottānatvam utkṛṣṭaṃ kṣodas tatra yataḥ sthitaḥ | [BKŚS, 23 51.2]
etāvan mama vijñānam ity uktvāvasthite mayi | [BKŚS, 23 52.1]
aho sādhv iti nirghoṣaḥ samantāt sahasotthitaḥ | [BKŚS, 23 52.2]
tatas tatroditaṃ kaiścid ayam akṣaviśāradau | [BKŚS, 23 53.1]
dhruvaṃ vijayate dūrān nalakuntīsutāv iti | [BKŚS, 23 53.2]
te 'paraiḥ kupitair uktā jitau nalayudhiṣṭhirau | [BKŚS, 23 54.1]
ayaṃ jayati jetārāv api puṣkarasaubalau | [BKŚS, 23 54.2]
iti praśasyamānaṃ māṃ tiryag dṛṣṭvā samatsaraḥ | [BKŚS, 23 55.1]
padavādī jito yo 'sāv asau mantharam uktavān | [BKŚS, 23 55.2]
yeṣāṃ dyūtapaṇābhāvas te kimartham ihāsate | [BKŚS, 23 56.1]
dyūtasthāne hi kiṃ kṛtyaṃ pravīṇaiḥ prāśnikair iti | [BKŚS, 23 56.2]
āsīc ca mama kasmān māṃ kaulaṭeyaḥ kṣipaty ayam | [BKŚS, 23 57.1]
yo 'haṃ trailokyasāreṇa paṇena paṇavān iti | [BKŚS, 23 57.2]
atha nikṣipya sakrodhaṃ yauṣmākaṃ bhūṣaṇaṃ bhuvi | [BKŚS, 23 58.1]
ehi dīvyāva mitreti tam ahaṃ dhūrtam uktavān | [BKŚS, 23 58.2]
sa ca dhūrtair alaṃkāraḥ prasarpadbahalaprabhaḥ | [BKŚS, 23 59.1]
dṛṣṭas tṛṣṇāviśālākṣaiḥ pataṃgair iva pāvakaḥ | [BKŚS, 23 59.2]
athāsau krodhalobhābhyām akṣadhūrtaḥ pratāritaḥ | [BKŚS, 23 60.1]
mayā saha sasaṃrambham akṣān ārabdho devitum | [BKŚS, 23 60.2]
tena cāhaṃ tribhiḥ pātair anakṣakuśalaḥ kila | [BKŚS, 23 61.1]
prabuddhair gardhagṛddhena sahasratritayaṃ jitaḥ | [BKŚS, 23 61.2]
tatas tat sakṛd unmocya sahasratritayaṃ mayā | [BKŚS, 23 62.1]
lakṣam ekena pātena jitaḥ sa kitavādhamaḥ | [BKŚS, 23 62.2]
vijayāj jṛmbhitotsāhaḥ śaṅkitaś ca parājayāt | [BKŚS, 23 63.1]
na virantuṃ na vā rantum asāv aśakad ākulaḥ | [BKŚS, 23 63.2]
dīvya vā dehi vā lakṣaṃ saumyeti ca mayoditaḥ | [BKŚS, 23 64.1]
vailakṣyād ghaṭṭayann akṣān na kiṃcit pratipannavān | [BKŚS, 23 64.2]
etasminn antare bhṛtyaṃ svam avocat punarvasuḥ | [BKŚS, 23 65.1]
kitavo 'yam idaṃ lakṣam acalaṃ dāpyatām iti | [BKŚS, 23 65.2]
māṃ cāyaṃ svaṃ gṛhaṃ nītvā harṣād ṛjutanūruhaḥ | [BKŚS, 23 66.1]
tathā pūjitavān devaṃ haraṃ dattavaraṃ yathā | [BKŚS, 23 66.2]
māṃ cāvocad dhanaṃ yat tad bhavadbhiḥ kitavārjitam | [BKŚS, 23 67.1]
tad udgrāhyedam ānītaṃ lakṣaṃ te gṛhyatām iti | [BKŚS, 23 67.2]
mayāpy uktam upānte yad draviṇaṃ tvatparigrahāt | [BKŚS, 23 68.1]
sādhitaṃ bhavatā yac ca tasya svāmī bhavān iti | [BKŚS, 23 68.2]
uktaṃ cānena yan nāma yuṣmābhiḥ svayam arjitam | [BKŚS, 23 69.1]
svāmino yūyam evāsya dhanasyety atra kā kathā | [BKŚS, 23 69.2]
yad apīdaṃ mayāvāptaṃ yuṣmatsvāmikam eva tat | [BKŚS, 23 70.1]
adhigacchati yad dāso bhartur eva hi tad dhanam | [BKŚS, 23 70.2]
yac ca pṛcchāmi tan mahyaṃ prasāde sati kathyatām | [BKŚS, 23 71.1]
bhūtalaṃ yūyam āyātāḥ kiṃnimittaṃ tripiṣṭapāt | [BKŚS, 23 71.2]
manye saty api devatve bhavadbhiḥ krīḍayāhṛtaiḥ | [BKŚS, 23 72.1]
ākārāntaranirmāṇaṃ nātyantam anuśīlitam | [BKŚS, 23 72.2]
tathā ca varṇasaṃsthānakalāvijñānasampadaḥ | [BKŚS, 23 73.1]
dṛṣṭāḥ kena manuṣyeṣu yādṛśo bhavatām iti | [BKŚS, 23 73.2]
tena yat satyam ity ukte duḥkham āśitavān aham | [BKŚS, 23 74.1]
dūreṇa hy atinindāyā duḥkhahetur atistutiḥ | [BKŚS, 23 74.2]
vārāṇasīpraveśeṣu pratīhārāya pṛcchate | [BKŚS, 23 75.1]
yan mayā kāryam ākhyātaṃ tad evāsmai niveditam | [BKŚS, 23 75.2]
athānenoktam āścaryaṃ jyeṣṭhasya jagatāṃ guṇaiḥ | [BKŚS, 23 76.1]
tvādṛśasyāpi yo jyeṣṭhaḥ kīdṛśaḥ sa bhaviṣyati | [BKŚS, 23 76.2]
kiṃ vānena vimardena jyeṣṭhas tiṣṭhati yatra saḥ | [BKŚS, 23 77.1]
sarvatīrthādhike deśe taṃ prāpayata mām iti | [BKŚS, 23 77.2]
athainam aham ādāya gatavān bhavadantikam | [BKŚS, 23 78.1]
yac cottaram atas tatra pratyakṣaṃ bhavatām api | [BKŚS, 23 78.2]
iti kṣipram ayaṃ labdho mayā vaḥ paricārakaḥ | [BKŚS, 23 79.1]
na hiṃsanti na sarvatra śriyaḥ puṇyavatām iti | [BKŚS, 23 79.2]
tatas tam uktavān asmi vipadas tena durlabhāḥ | [BKŚS, 23 80.1]
phalaṃ sucaritasyaiva hṛdayaṃ yasya gomukhaḥ | [BKŚS, 23 80.2]
kiṃtu saṃśrayamātreṇa pīḍanīyaḥ punarvasuḥ | [BKŚS, 23 81.1]
parānnaṃ hi vṛthābhuktaṃ duḥkhāyaiva satām iti | [BKŚS, 23 81.2]
evamādibhir ālāpair ardham ardhaṃ ca nidrayā | [BKŚS, 23 82.1]
nītavān asmi yāminyāḥ prātaś cāgāt punarvasuḥ | [BKŚS, 23 82.2]
taṃ ca vanditamatpādam avocad iti gomukhaḥ | [BKŚS, 23 83.1]
ballavaḥ kuśalaḥ kaścit kutaścana gaveṣyatām | [BKŚS, 23 83.2]
tvadanyasya gṛhe nānnam aryajyeṣṭhena sevitam | [BKŚS, 23 84.1]
parapākanivṛttā hi sādhuvṛttā dvijātayaḥ | [BKŚS, 23 84.2]
ādarārādhitaś cāyaṃ tvadīyaṃ paribhuktavān | [BKŚS, 23 85.1]
ārādhanānurodho hi caritaṃ mahatām iti | [BKŚS, 23 85.2]
pratyākhyānavicittas tu tam āha sma punarvasuḥ | [BKŚS, 23 86.1]
yady evaṃ jagadīśānāṃ kiṃ nāsti bhavatām iti | [BKŚS, 23 86.2]
acirāc ca tadānītau saṃbhāvyaguṇasaṃpadau | [BKŚS, 23 87.1]
ākārakṣiptanāsatyāv apaśyaṃ puruṣau puraḥ | [BKŚS, 23 87.2]
tau ca māṃ ciram ālokya vadanaṃ ca parasparam | [BKŚS, 23 88.1]
prasārya sabhujān pādāñ jayety uktvā bhuvaṃ gatau | [BKŚS, 23 88.2]
tau cāhūya mayāyātau spṛṣṭapṛṣṭhau sabhājitau | [BKŚS, 23 89.1]
vanditvā punar abrūtāṃ brūta kiṃ kriyatām iti | [BKŚS, 23 89.2]
tatas tau gomukhenoktau bhavantau kila ballavau | [BKŚS, 23 90.1]
satyaṃ ced idam āryasya pākaḥ saṃsādhyatām iti | [BKŚS, 23 90.2]
tau ca prītau pratijñāya nikartya nakhamūrdhajān | [BKŚS, 23 91.1]
snātau soṣṇīṣamūrdhānau mahānasam agacchatām | [BKŚS, 23 91.2]
athavā tiṣṭhati vyāsaḥ samāsaḥ śrūyatām ayam | [BKŚS, 23 92.1]
sarvā tābhyām apūrveva prakriyā samprasāritā | [BKŚS, 23 92.2]
yāvatyā cāparaḥ sthālīm adhiśrayati ballavaḥ | [BKŚS, 23 93.1]
tāvatyā velayā tābhyāṃ pāka eva samāpitaḥ | [BKŚS, 23 93.2]
tato nirvartitasnānadevatānalatarpaṇaḥ | [BKŚS, 23 94.1]
āhārasthānam adhyāsi viprapaṅktinirantaram | [BKŚS, 23 94.2]
pañca tittirayaḥ pakvāś catvāraḥ kukkuṭā iti | [BKŚS, 23 95.1]
āhāro yaiḥ praśastas tair aśitaṃ prākṛtāśanam | [BKŚS, 23 95.2]
āhāraṃ yadi severan sakṛt tam amṛtāśanam | [BKŚS, 23 96.1]
samutsṛṣṭāmṛtāhārā bhaveyur nāmarās tadā | [BKŚS, 23 96.2]
tataḥ samāpitāhāraḥ karṇe gomukham abravam | [BKŚS, 23 97.1]
sūdābhyāṃ bhuktabhaktābhyām ayutaṃ dīyatām iti | [BKŚS, 23 97.2]
sa gatvā sahitas tābhyāṃ cirāc cāgatya kevalaḥ | [BKŚS, 23 98.1]
smitasaṃsūcitaprītir upākramata bhāṣitum | [BKŚS, 23 98.2]
mayā yāv uditāv etau na yuvām etad arhatha | [BKŚS, 23 99.1]
avasthāsādṛśaṃ kiṃtu yat kiṃcid gṛhyatām iti | [BKŚS, 23 99.2]
tayor ekatareṇātha bhartur dauḥsthityavartinaḥ | [BKŚS, 23 100.1]
na yuktaṃ dhanam ādātum āvābhyām iti bhāṣitam | [BKŚS, 23 100.2]
sa kruddhenetareṇokto dhik tvāṃ dīnatarāśayam | [BKŚS, 23 101.1]
jitatrailokyavitteśaṃ vitteśaṃ yo 'nukampase | [BKŚS, 23 101.2]
mahāpadmasahasrāṇi yat prasādād vimāninām | [BKŚS, 23 102.1]
susthitāni bhaviṣyanti dauḥsthityaṃ tasya kīdṛśam | [BKŚS, 23 102.2]
prayacchaty ayutaṃ yaś ca pākasyaikasya niṣkrayam | [BKŚS, 23 103.1]
duḥsthitas tādṛśo yasya susthitas tasya kīdṛśaḥ | [BKŚS, 23 103.2]
evamādi bruvann eva sa mālyam iva tad dhanam | [BKŚS, 23 104.1]
dhārayitvā kṣaṇaṃ mūrdhnā prasthāya prāptavān gṛham | [BKŚS, 23 104.2]
athainaṃ pṛṣṭavān asmi paṭukautūhalākulaḥ | [BKŚS, 23 105.1]
divyam aiśvaryam āgāmi kathaṃ veda bhavān iti | [BKŚS, 23 105.2]
tatas tenoktam asyaiva brahmadattasya bhūpateḥ | [BKŚS, 23 106.1]
śatayajñādhikaśrīkaḥ pañcayajñaḥ pitābhavat | [BKŚS, 23 106.2]
cikitsāsūdaśāstrajñaḥ śilpitve 'py aśaṭho 'bhavat | [BKŚS, 23 107.1]
dvitīya iva tasyātmā devavān iti ballavaḥ | [BKŚS, 23 107.2]
śarīram etad āyattaṃ mameti kṛtabuddhinā | [BKŚS, 23 108.1]
rājñā tasmai svarājyasya daśamo 'ṃśaḥ prakalpitaḥ | [BKŚS, 23 108.2]
nandopanandanāmānau tasya sūdapateḥ sutau | [BKŚS, 23 109.1]
īdṛśākāravijñānāv āvām eva ca viddhi tau | [BKŚS, 23 109.2]
bālābhyām eva cāvābhyāṃ sūdaśāstracikitsite | [BKŚS, 23 110.1]
sahajñānaprayogābhyāṃ kulavidyeti śikṣite | [BKŚS, 23 110.2]
ekadā nau pitāvocat putrakau śṛṇutaṃ hitam | [BKŚS, 23 111.1]
śrotāraṃ guruvākyānāṃ na spṛśanti vipattayaḥ | [BKŚS, 23 111.2]
padavākyapramāṇāni kāvyāni vividhāni ca | [BKŚS, 23 112.1]
bhavadbhyāṃ śikṣitavyāni citrādiś ca kalāgaṇaḥ | [BKŚS, 23 112.2]
kadācid ajitaṃ jetuṃ yāto yātavyamaṇḍalam | [BKŚS, 23 113.1]
śāstrakāvyakathālāpair vinodaṃ prabhur icchati | [BKŚS, 23 113.2]
vijñāya tu tadāsthānam asaṃnihitapaṇḍitam | [BKŚS, 23 114.1]
vinodaṃ tasya kuryātaṃ śāstrālāpādibhir yuvām | [BKŚS, 23 114.2]
pragalbhāḥ pratibhāvanto bahuvṛttāntapaṇḍitāḥ | [BKŚS, 23 115.1]
prakāśitamanovṛttair bhṛtyāḥ krīḍanti bhartṛbhiḥ | [BKŚS, 23 115.2]
ekavidyaḥ punas tatra pragalbho 'pi tapasvikaḥ | [BKŚS, 23 116.1]
svavidyālāpaparyāyakhinnaś ciram udīkṣate | [BKŚS, 23 116.2]
abhyastabahuvidyaś ca nirviparyāyamānasaḥ | [BKŚS, 23 117.1]
gatasaṃśayaduḥkhatvāt sukhināṃ parameśvaraḥ | [BKŚS, 23 117.2]
utsāhena ca śikṣethām āyuraiśvaryalakṣaṇam | [BKŚS, 23 118.1]
dīrghāyurvittavanto hi saṃsevyāḥ sevakair iti | [BKŚS, 23 118.2]
tac ca pitrājñayāśeṣam āvābhyām anuśīlitam | [BKŚS, 23 119.1]
ramyāsvādaṃ ca pathyaṃ ca ko 'vamanyeta bheṣajam | [BKŚS, 23 119.2]
tad vidyādharacakrasya cakravartī bhaviṣyati | [BKŚS, 23 120.1]
jyaiṣṭhacandrasahasrāṃśudīrghāyuś ceti nau matiḥ | [BKŚS, 23 120.2]
tena prasāritāṅgābhyām āvābhyām eṣa vanditaḥ | [BKŚS, 23 121.1]
na hi vandanasāmānyam arhanti bahuvanditāḥ | [BKŚS, 23 121.2]
bahavo hīha tiṣṭhanti brāhmaṇās tīrthakukkuṭāḥ | [BKŚS, 23 122.1]
śiraḥspandanamātreṇa tān āvāṃ pūjayāvahe | [BKŚS, 23 122.2]
tasmād yasmād asaṅgena sarvatrāgamacakṣuṣā | [BKŚS, 23 123.1]
jyeṣṭhasya dṛṣṭam aiśvaryam ataḥ śraddhīyatām iti | [BKŚS, 23 123.2]
prajñaptikauśikasutapramukhair uktaṃ nandasya niścitataraṃ vacanāt tad āsīt | [BKŚS, 23 124.1]
bhāvaṃ hi saṃśayatamaḥpaṭalāpinaddham udbhāvayanty avitathā vacanapradīpāḥ | [BKŚS, 23 124.2]
{BKŚS, 24}
atha nandopanandābhyāṃ sevyamānaḥ svakarmaṇā | [BKŚS, 24 1.1]
punarvasugṛhe stokān divasān avasaṃ sukhī | [BKŚS, 24 1.2]
kadācin mandirāgrasthaḥ kurvann āśāvalokanam | [BKŚS, 24 2.1]
śramaṇāṃ dṛṣṭavān asmi śiṣyāsaṃghapuraḥsarīm | [BKŚS, 24 2.2]
kavibhis tair anātmajñair buddhir āyāsyate vṛthā | [BKŚS, 24 3.1]
ye tasyā varṇasaṃsthāne varṇayanti hatatrapāḥ | [BKŚS, 24 3.2]
sarvathā taṃ vidhātāraṃ dhig yat kiṃcanakāriṇam | [BKŚS, 24 4.1]
yenākāraviruddho 'syām ācāro durbhagaḥ kṛtaḥ | [BKŚS, 24 4.2]
sarvo hi viniyogārtham arthaḥ sarveṇa sṛjyate | [BKŚS, 24 5.1]
ghaṭayitvā ghaṭaḥ kena loṣṭena śakalīkṛtaḥ | [BKŚS, 24 5.2]
dhātrā punar iyaṃ sṛṣṭā komaleva mṛṇālinī | [BKŚS, 24 6.1]
śoṣitā tuhineneti dhik tasya khalatām iti | [BKŚS, 24 6.2]
tatas tāṃ ciram ālokya nirnimiṣeṇa cakṣuṣā | [BKŚS, 24 7.1]
gomukhaḥ sphuritotsāhaḥ pṛcchati sma punarvasum | [BKŚS, 24 7.2]
alaṃkṛtapurīmārgair ūrugauravamantharaiḥ | [BKŚS, 24 8.1]
eṣā pravrajitā bhadra kva gacchati gatair iti | [BKŚS, 24 8.2]
tenoktam ṛṣidatteyam ārhataṃ dharmam āsthitā | [BKŚS, 24 9.1]
vītarāgatayā siddhān atiśete jinān api | [BKŚS, 24 9.2]
eṣā bālasakhīṃ dṛṣṭvā satataṃ rājadārikām | [BKŚS, 24 10.1]
kanyakāntaḥpurād eti yāti svaśayanāsanam | [BKŚS, 24 10.2]
ityādi kathayitvāsāv ṛṣidattām avandata | [BKŚS, 24 11.1]
ambike sahaśiṣyāyās te namo 'stu namo 'stv iti | [BKŚS, 24 11.2]
taṃ ca pravrajitāvocad asaṃbhāṣyo bhavān iti | [BKŚS, 24 12.1]
kimartham iti tenokte tayoktam avadhīyatām | [BKŚS, 24 12.2]
jñānādhikṣiptasarvajñau rūpavismāritasmarau | [BKŚS, 24 13.1]
dvijau jyeṣṭhakaniṣṭhākhyau tvadgṛhe kila tiṣṭhataḥ | [BKŚS, 24 13.2]
tatsaṃdarśanasaṃbhāṣājanitaṃ ca sukhaṃ tvayā | [BKŚS, 24 14.1]
draviṇaṃ kṛpaṇeneva pracchannam upabhujyate | [BKŚS, 24 14.2]
suhṛtsādhāraṇaṃ yasya sukhaṃ sa paramaṃ sukhī | [BKŚS, 24 15.1]
sukhasaṃvaraṇāyāsād viparītas tu duḥkhitaḥ | [BKŚS, 24 15.2]
suhṛdbhiḥ kupitais tasmād asaṃbhāṣyaḥ kṛto bhavān | [BKŚS, 24 16.1]
teṣām atrānayopāyaḥ samarthaś cintyatām iti | [BKŚS, 24 16.2]
athoccair gomukhenoktam acireṇa punarvasuḥ | [BKŚS, 24 17.1]
sahanandopanandaśca jināyatanamaṇḍapam | [BKŚS, 24 18.2]
arhatas tatra vanditvā saṃghaṃ cīvaravāsasam | [BKŚS, 24 19.1]
ṛṣidattāṃ ca tad datte viṣṭare samupāviśam | [BKŚS, 24 19.2]
avalambitabāhus tu muktakakṣaś ca gomukhaḥ | [BKŚS, 24 20.1]
sthitvā devakuladvāre jinastotram udāharat | [BKŚS, 24 20.2]
namo 'stu sarvasiddhebhyaḥ sādhubhyaś ca namo 'stu vaḥ | [BKŚS, 24 21.1]
ṛṣabhapramukhebhyaś ca sarvajñebhyo namo 'stv iti | [BKŚS, 24 21.2]
sādhu śrāvaka dhanyo 'si yaḥ sarvajñaṃ namasyasi | [BKŚS, 24 22.1]
ityādi bahu nirgranthāḥ prītyāstuvata gomukham | [BKŚS, 24 22.2]
athāyam ṛṣidattāyāḥ pādau gāḍhaṃ nipīḍayan | [BKŚS, 24 23.1]
abravīt suprasannau me bhavantau bhavatām iti | [BKŚS, 24 23.2]
tayā tv asya prayuktāśīr asmākaṃ laghuśāsane | [BKŚS, 24 24.1]
śrāvakasyāpi saṃvādyā pratipattir bhavatv iti | [BKŚS, 24 24.2]
athoktam upanandena vīṇāgoṣṭhī pravartyatām | [BKŚS, 24 25.1]
eṣa saṃnihitaḥ saṃghaḥ sakalaḥ suhṛdām iti | [BKŚS, 24 25.2]
anyenoktam anāyāte pravīṇe gaṅgarakṣite | [BKŚS, 24 26.1]
asaṃnihitahaṃseva nalinī nīravā sabhā | [BKŚS, 24 26.2]
tasmān mahāpratīhāraṃ bhavanto gaṅgarakṣitam | [BKŚS, 24 27.1]
udīkṣantām iti tataḥ samprāpto gaṅgarakṣitaḥ | [BKŚS, 24 27.2]
taṃ dṛṣṭvā nāgarair uktam āryajyeṣṭhasya vāsya vā | [BKŚS, 24 28.1]
ākhyāta nipuṇaṃ dṛṣṭvā kataro rūpavān iti | [BKŚS, 24 28.2]
āsīc ca mama yat satyaṃ satyam evāsmi rūpavān | [BKŚS, 24 29.1]
gaṅgarakṣitarūpeṇa rūpaṃ me sadṛśaṃ yataḥ | [BKŚS, 24 29.2]
yadīyam etadīyena rūpeṇāpy upacaryate | [BKŚS, 24 30.1]
upamānam upādeyaḥ so 'pi rūpavatām iti | [BKŚS, 24 30.2]
vanditvā jinam agranthān ṛṣidattāṃ ca māṃ ca saḥ | [BKŚS, 24 31.1]
upāviśat punaś coktam upanandena pūrvavat | [BKŚS, 24 31.2]
tataḥ pravrajitāha sma śreṣṭhini priyadarśane | [BKŚS, 24 32.1]
anāyāte sadaḥ sarvam idam apriyadarśanam | [BKŚS, 24 32.2]
ataḥ pratīkṣyatāṃ śreṣṭhī kṣaṇam ity uditekṣayā | [BKŚS, 24 33.1]
ayam āyāta ity ākhyan nāgarāḥ priyadarśanam | [BKŚS, 24 33.2]
āsīc ca mama taṃ dṛṣṭvā naivāyaṃ priyadarśanaḥ | [BKŚS, 24 34.1]
eṣā puruṣaveṣeṇa bhūṣitā priyadarśanā | [BKŚS, 24 34.2]
straiṇībhir gatisaṃsthānavāṇībhir vyaktam etayā | [BKŚS, 24 35.1]
kṣiptatrailokyasaundaryam ākhyātaṃ straiṇam ātmanaḥ | [BKŚS, 24 35.2]
sā tu vanditadevādiḥ sādaraṃ mām avandata | [BKŚS, 24 36.1]
ciraṃ sundari jīveti mayāpi prativanditā | [BKŚS, 24 36.2]
tataḥ krodhāruṇākṣeṇa gomukhenāham īkṣataḥ | [BKŚS, 24 37.1]
citraṃ nāgarakaiḥ kaiścil lajjitaiḥ kaiścid ambaram | [BKŚS, 24 37.2]
ṛṣidattā punaḥ sāsraṃ savikāsacalekṣaṇā | [BKŚS, 24 38.1]
sagomukham apaśyan mām ā śiraścaraṇaṃ ciram | [BKŚS, 24 38.2]
atha prapañcam ākṣeptum etaṃ sapadi gomukhaḥ | [BKŚS, 24 39.1]
abhāṣata suhṛdvargaṃ goṣṭhī prastūyatām iti | [BKŚS, 24 39.2]
upanandas tataḥ pūrvaṃ tathā vīṇām avādayat | [BKŚS, 24 40.1]
yathā vigatarāgād yair nirgranthair api mūrchitam | [BKŚS, 24 40.2]
upanandāt tato nandaṃ nandād api punarvasum | [BKŚS, 24 41.1]
punarvasor agād vīṇā kramāt taṃ gaṅgarakṣitam | [BKŚS, 24 41.2]
upanandādikānāṃ ca jitanāradaparvatam | [BKŚS, 24 42.1]
parājayata dūreṇa pūrvaṃ pūrvaṃ paraḥ paraḥ | [BKŚS, 24 42.2]
kramaprāptā tato vīṇā gomukhaṃ gaṅgarakṣitāt | [BKŚS, 24 43.1]
sarasvatīva vittāḍhyād īśvarād durgataṃ gatā | [BKŚS, 24 43.2]
gomukhas tu tato vīṇām avādayata līlayā | [BKŚS, 24 44.1]
yathā nāgarikair dīnair īkṣito gaṅgarakṣitaḥ | [BKŚS, 24 44.2]
gomukhāṅkāt tato vīṇā yāti sma priyadarśanam | [BKŚS, 24 45.1]
kulaṭeva priyotsaṅgāt kāminaṃ priyadarśanam | [BKŚS, 24 45.2]
tataḥ pravādite tasmin pragīte cātimānuṣam | [BKŚS, 24 46.1]
vailakṣyād gomukhasyāsīd abhiprāyaḥ palāyitum | [BKŚS, 24 46.2]
kiṃtu nāradaśiṣyo 'yaṃ suto vā tumbaror iti | [BKŚS, 24 47.1]
yat satyam aham apy āsam adbhutaśrutivismitaḥ | [BKŚS, 24 47.2]
muktavīṇe tatas tatra śanair māṃ gomukho 'bravīt | [BKŚS, 24 48.1]
adhunā prāptaparyāyaṃ vādanaṃ bhavatām iti | [BKŚS, 24 48.2]
hasitvā tam athāvocam adyāpi hi śiśur bhavān | [BKŚS, 24 49.1]
yo māṃ yatra kvacit tucche pravartayati vastuni | [BKŚS, 24 49.2]
nagnaśramaṇakānāṃ ca kirāṭānāṃ ca saṃnidhau | [BKŚS, 24 50.1]
vīṇāṃ vādayamānasya mādṛśaḥ kīdṛśaṃ phalam | [BKŚS, 24 50.2]
iti śrutvedam ukto 'ham anena kṛtamanyunā | [BKŚS, 24 51.1]
campāyāṃ kīdṛśaṃ kāryam abhavad bhavatām iti | [BKŚS, 24 51.2]
tatas tam uktavān asmi śrūyatām yadi na śrutam | [BKŚS, 24 52.1]
prāptir gandharvadattāyās tatra kāryam abhūd iti | [BKŚS, 24 52.2]
athāyam avadat tatra devīprāptiḥ phalaṃ yadi | [BKŚS, 24 53.1]
ihāpi gomukhaprāptiḥ phalam uttamam iṣyatām | [BKŚS, 24 53.2]
yuṣmadanyo na māṃ kaścid vīṇayā jitavān iti | [BKŚS, 24 54.1]
idaṃ me śreṣṭham āgamya śreṣṭhināpahṛtaṃ yaśaḥ | [BKŚS, 24 54.2]
so 'yam asmadyaśaścauro yadi nāśu nigṛhyate | [BKŚS, 24 55.1]
tyajāmy eṣa tataḥ prāṇān duḥkhabhārāturān iti | [BKŚS, 24 55.2]
mama tv āsīd asaṃdigdhaṃ sarvam atropapadyate | [BKŚS, 24 56.1]
maraṇābhyadhikakleśo mānabhaṅgo hi māninām | [BKŚS, 24 56.2]
śāstrārthajñānamattasya nigṛhītasya vādinaḥ | [BKŚS, 24 57.1]
kāntayā ca vimuktasya duḥkhaṃ kenopamīyate | [BKŚS, 24 57.2]
tasmād etad iha nyāyyam iti niścitya sādaram | [BKŚS, 24 58.1]
vyavasthāpayituṃ tantrīr ārabhe durvyavasthitāḥ | [BKŚS, 24 58.2]
tataḥ pṛthulitair netraiḥ pulakāliṅgitatvacaḥ | [BKŚS, 24 59.1]
anyonyasya niraikṣanta vadanāni sadaḥsadaḥ | [BKŚS, 24 59.2]
tantrīṣu karaśākhāgraiḥ parāmṛṣṭāsu te tataḥ | [BKŚS, 24 60.1]
hā hā kim idam ity uktvā pustanyastā ivābhavan | [BKŚS, 24 60.2]
athaitasyām avasthāyāṃ mayā vīṇā ca saṃhṛtā | [BKŚS, 24 61.1]
taiś ca muktāyatocchvāsair jīvaloko 'valokitaḥ | [BKŚS, 24 61.2]
harṣāruṇaparāmṛṣṭaṃ vikasadviśadaprabham | [BKŚS, 24 62.1]
abhrājata tataḥ sadyo gomukhānanapaṅkajam | [BKŚS, 24 62.2]
jitagomukhadarpas tu jito 'pi priyadarśanaḥ | [BKŚS, 24 63.1]
jitadurjayavādīva prītimān mām abhāṣata | [BKŚS, 24 63.2]
śreṣṭhī jyeṣṭhena vīṇāyāṃ jagadvijayinā jitaḥ | [BKŚS, 24 64.1]
iti me prasthitā kīrtir ā payodhivasuṃdharām | [BKŚS, 24 64.2]
pūrṇā hi vasudhā śūdrair na ca tān veda kaścana | [BKŚS, 24 65.1]
rāghavotkṛttamūrdhnas tu śambūkasyāmalaṃ yaśaḥ | [BKŚS, 24 65.2]
kiṃ cādyārabhya yuṣmabhyaṃ mayātmaiva niveditaḥ | [BKŚS, 24 66.1]
vīṇāvādārthinaṃ śiṣyaṃ parigṛhṇīta mām iti | [BKŚS, 24 66.2]
asyām eva tu velāyām avocad gaṅgarakṣitaḥ | [BKŚS, 24 67.1]
ayam eva mamāpy arthaḥ saphalīkriyatām iti | [BKŚS, 24 67.2]
tatas tau gomukhenoktau bhavantāv āgamārthinau | [BKŚS, 24 68.1]
anāyāsopadeśau ca yat tad evaṃ bhavatv iti | [BKŚS, 24 68.2]
sa mayā śanakair uktaḥ kṣipram eva tvayānayoḥ | [BKŚS, 24 69.1]
prārthanā pratipanneti gomukhenoditaṃ tataḥ | [BKŚS, 24 69.2]
śarīraṃ kāśirājasya rājyam antaḥpuraṃ puram | [BKŚS, 24 70.1]
yac cānyad api tat sarvaṃ gaṅgarakṣitarakṣitam | [BKŚS, 24 70.2]
yasya ca svayam evāyaṃ dāsyām abhyanugacchati | [BKŚS, 24 71.1]
tasyāpadbhir asaṃkīrṇā hastasthāḥ sarvasaṃpadaḥ | [BKŚS, 24 71.2]
aśeṣaśreṇibhartā ca śreṣṭhitvāt priyadarśanaḥ | [BKŚS, 24 72.1]
sa yasya kiṃkaras tasya kiṃkarā sakalā purī | [BKŚS, 24 72.2]
etat phalam abhipretya mayaitābhyāṃ pratiśrutam | [BKŚS, 24 73.1]
na hy anālocyakartāraḥ kiṃkarā bhavatām iti | [BKŚS, 24 73.2]
praśaṃsya tasyeti matipraharṣaṃ nandopanandādisuhṛtsamagraḥ | [BKŚS, 24 74.1]
namaskṛtārhadvratacārisaṃghaḥ punarvasor veśma gatas tato 'ham | [BKŚS, 24 74.2]
{BKŚS, 25}
tatra nandādibhir mitrair ārādhanaviśāradaiḥ | [BKŚS, 25 1.1]
akṛtrimasuhṛdbhāvaiḥ saṃgataḥ sukham āsiṣi | [BKŚS, 25 1.2]
ekadāhāravelāyāṃ dṛśyate sma na gomukhaḥ | [BKŚS, 25 2.1]
atha nītam anāhārair asmābhir api tad dinam | [BKŚS, 25 2.2]
asau tu sāyam āgatya nātisvābhāvikākṛtiḥ | [BKŚS, 25 3.1]
tad anāthamatodvignaṃ māṃ vinītavad uktavān | [BKŚS, 25 3.2]
rājamārge mayā dṛṣṭaḥ paurasaṃghātasaṃkaṭe | [BKŚS, 25 4.1]
bhṛtyo hariśikhasyaiva lokenāntaritaḥ sa ca | [BKŚS, 25 4.2]
tadgaveṣayamāṇena mayādya gamitaṃ dinam | [BKŚS, 25 5.1]
kārye hi guruṇi vyagraṃ jighatsāpi na bādhate | [BKŚS, 25 5.2]
sa cāvaśyaṃ mayānveṣyaḥ suhṛdvārttopalabdhaye | [BKŚS, 25 6.1]
tasmān mā mām apaśyantaḥ kṛdhvaṃ duḥkhāsikām iti | [BKŚS, 25 6.2]
mayā cāyam anujñātaḥ kṣiptasaptāṣṭavāsaraḥ | [BKŚS, 25 7.1]
madamantharasaṃcāro bahujalpann upāgamat | [BKŚS, 25 7.2]
athainam aham ālokya krodhakṣobhitamānasaḥ | [BKŚS, 25 8.1]
sthitvā kṣaṇam anālāpaḥ paruṣālāpam abravam | [BKŚS, 25 8.2]
īdṛśas tādṛśaḥ prājñaḥ prekṣākārī ca gomukhaḥ | [BKŚS, 25 9.1]
iti paṅgos turaṃgasya kṛtā garuḍavegatā | [BKŚS, 25 9.2]
pūrvaṃ brāhmaṇam ākhyāya samastāyāḥ puraḥ puraḥ | [BKŚS, 25 10.1]
adhunā madhunā mattaḥ kathaṃ paśyasi mām iti | [BKŚS, 25 10.2]
atha mām ayam āha sma na madaḥ pāramārthikaḥ | [BKŚS, 25 11.1]
sadoṣaṃ tu vaco vaktuṃ mayāyaṃ kṛtrimaḥ kṛtaḥ | [BKŚS, 25 11.2]
mattasya kila vāgdoṣāḥ pāruṣyānṛtatādayaḥ | [BKŚS, 25 12.1]
dūṣayanti na vaktāram ato 'yaṃ kṛtrimo madaḥ | [BKŚS, 25 12.2]
tatas tam uktavān asmi saṃbhāvitaguṇasya te | [BKŚS, 25 13.1]
madapracchādanopāyaḥ kiṃ nv adoṣo 'pi vidyate | [BKŚS, 25 13.2]
athānenoktam astīti katham ity udite mayā | [BKŚS, 25 14.1]
ayam ārabhatākhyātuṃ lajjāmantharitākṣaram | [BKŚS, 25 14.2]
śrūyatām ṛṣidattā me yatra netrapathaṃ gatā | [BKŚS, 25 15.1]
ārabhya divasāt tasmāc cetoviṣayatām iti | [BKŚS, 25 15.2]
niravagrahatāṃ buddhvā cittasyātha mamābhavat | [BKŚS, 25 16.1]
kasmād aviṣaye cakṣuś cetasā me prasāritam | [BKŚS, 25 16.2]
jñātadharmārthaśāstratvāt sthānāt sādhusabhāsu ca | [BKŚS, 25 17.1]
rāgādhīnaṃ na me cakṣuḥ pravṛttaṃ gaṇikāsv api | [BKŚS, 25 17.2]
nūnam eṣā parigrāhyā mama pravrajitā yataḥ | [BKŚS, 25 18.1]
saṃkalpena mamaitasyāṃ durdāntaturago 'yataḥ | [BKŚS, 25 18.2]
tasmād asyām aniṣṭasya saṃkalpasya nibandhanam | [BKŚS, 25 19.1]
jijñāsye tāvad ity enām agacchaṃ draṣṭum anv aham | [BKŚS, 25 19.2]
nānākārair vinodaiś ca deśāntarakathādibhiḥ | [BKŚS, 25 20.1]
dvitrair eva dinais tasyā viśvāsam udapādayam | [BKŚS, 25 20.2]
ekadā prastutālāpaḥ pṛṣṭo 'ham ṛṣidattayā | [BKŚS, 25 21.1]
ke ke deśās tvayā dṛṣṭāḥ krāmatā pṛthivīm iti | [BKŚS, 25 21.2]
samṛddhiḥ saśarīreva kauśāmbī yatra pattanam | [BKŚS, 25 22.1]
vatsadeśaḥ sa dṛṣṭaḥ prāṅ mameti kathite mayā | [BKŚS, 25 22.2]
tayoktam alam ālāpair aparais tava durbhagaiḥ | [BKŚS, 25 23.1]
kriyatāṃ vatsakauśāmbīsaṃbandhaiva punaḥ kathā | [BKŚS, 25 23.2]
atha jānāsi kauśāmbyām ākārajitamanmatham | [BKŚS, 25 24.1]
gomukhaṃ nāma niṣṇātaṃ savidyāsu kalāsv iti | [BKŚS, 25 24.2]
athācintayam ātmānam etasyai kathayāmi kim | [BKŚS, 25 25.1]
athavā dhig adhīraṃ mām evaṃ tāvad bhavatv iti | [BKŚS, 25 25.2]
tato 'ham uktavān ārye jānāsīti kim ucyate | [BKŚS, 25 26.1]
ātmānaṃ ko na jānāti sa hi me paramaḥ suhṛt | [BKŚS, 25 26.2]
athavā na viśeṣo 'sti sūkṣmo 'pi mama gomukhāt | [BKŚS, 25 27.1]
tena māṃ paśyatā vyaktaṃ dṛṣṭo bhavati gomukhaḥ | [BKŚS, 25 27.2]
athāsau locanāntena bāṣpastimitapakṣmaṇā | [BKŚS, 25 28.1]
sānurāgeva dṛṣṭvā māṃ ciraṃ mantharam abravīt | [BKŚS, 25 28.2]
gomukhaḥ kila rūpeṇa kalākauśalacāriṇā | [BKŚS, 25 29.1]
vatsarājasutaṃ muktvā nānyena sadṛśaḥ kṣitau | [BKŚS, 25 29.2]
yadi cāsau tvadākāras tvatkalājālapeśalaḥ | [BKŚS, 25 30.1]
vidyādharakumāreṇa gomukhaḥ sadṛśas tataḥ | [BKŚS, 25 30.2]
yas tvadākāravijñānaḥ sarvathā puṇyavān asau | [BKŚS, 25 31.1]
gandhaśailo 'pi hi ślāghyas tulyamānaḥ sumeruṇā | [BKŚS, 25 31.2]
ity uktvā cīvarāntena mukham āvṛtya nīcakaiḥ | [BKŚS, 25 32.1]
asau roditum ārabdhā sotkamastanamaṇḍalā | [BKŚS, 25 32.2]
ṛṣidattām athāvocam ārye kiṃ kāraṇaṃ tvayā | [BKŚS, 25 33.1]
rudyate mṛtapatyeva gomukhaśravaṇād iti | [BKŚS, 25 33.2]
tayoktaṃ śrūyatām asti vidvān rājagṛhe vaṇik | [BKŚS, 25 34.1]
padmo nāma dhanaṃ yasya padmasyeva mahānidheḥ | [BKŚS, 25 34.2]
kuṭumbācāracature priye patyuḥ pativrate | [BKŚS, 25 35.1]
sumanā mahadinnā ca tasya bhārye babhūvatuḥ | [BKŚS, 25 35.2]
tayor abhavatāṃ putrau mātṛnāmasanāmakau | [BKŚS, 25 36.1]
putrābhyāṃ dayite pitros tathā duhitarāv api | [BKŚS, 25 36.2]
tatra yā sumanā nāma tasyāḥ sumanasaḥ sutā | [BKŚS, 25 37.1]
nagaryāṃ pariṇītātra śreṣṭhinā kāliyena sā | [BKŚS, 25 37.2]
duhitā mahadinnāyā yā ca mātuḥ sanāmikā | [BKŚS, 25 38.1]
cedivatseśamitreṇa pariṇītarṣabheṇa sā | [BKŚS, 25 38.2]
ṛṣabhān mahadinnāyām utpannaḥ kila gomukhaḥ | [BKŚS, 25 39.1]
na kutaścin na kasyāṃcit kaścij jagati yādṛśaḥ | [BKŚS, 25 39.2]
ahaṃ tu mahadinnasya tanayā guṇaśālinaḥ | [BKŚS, 25 40.1]
himādrer api niyānti saritaḥ kṣāravārayaḥ | [BKŚS, 25 40.2]
sāhaṃ bālaiva gurubhir gomukhāya pratiśrutā | [BKŚS, 25 41.1]
kaṃ hi nāma na gacchanti kanyāpitror manorathāḥ | [BKŚS, 25 41.2]
kāle kvacid atīte tu taṃ guṇair janavallabham | [BKŚS, 25 42.1]
himakāla ivāsādhuḥ kālaḥ padmam anāśayat | [BKŚS, 25 42.2]
tatkuṭumbaṃ tatas tena dhārakena vinākṛtam | [BKŚS, 25 43.1]
unmūlitadṛḍhastambhamandirāvasthāṃ gatam | [BKŚS, 25 43.2]
vārāṇasyāṃ tataḥ pitrā svasuḥ sumanaso gṛhe | [BKŚS, 25 44.1]
sthāpitāhaṃ pitṛṣvasrā duhiteva ca lālitā | [BKŚS, 25 44.2]
saṃtatādyaiḥ krameṇātha jvaraiḥ pañcabhir apy aham | [BKŚS, 25 45.1]
pīḍyamānā babhūvāndhā pratyākhyātā cikitsakaiḥ | [BKŚS, 25 45.2]
atra cāgādhajainendraśāstrasāgarapāragā | [BKŚS, 25 46.1]
āsīcchrutadharā nāma śramaṇā karuṇāvatī | [BKŚS, 25 46.2]
etaṃ vācā samānīya mantrāgadaviśāradā | [BKŚS, 25 47.1]
mām asāv acireṇaiva tasmād vyādher amocayat | [BKŚS, 25 47.2]
svasthāvasthāṃ ca māṃ dṛṣṭvā sumanā gṛham ānayat | [BKŚS, 25 48.1]
atha krodhād ivāgṛhṇāt saiva jvaraparaṃparā | [BKŚS, 25 48.2]
tataḥ śrutadhārāyai mām arpayat sumanāḥ punaḥ | [BKŚS, 25 49.1]
sa ca yātaḥ punar vyādhir mantrāgadabhayād iva | [BKŚS, 25 49.2]
śravaṇām avadad dainyād durmanāḥ sumanās tataḥ | [BKŚS, 25 50.1]
pravrajyāgrāhaṇeneyaṃ bālikā jīvyatām iti | [BKŚS, 25 50.2]
tathā cāgrāhayat sā mām arhatpravacanaṃ yathā | [BKŚS, 25 51.1]
sakalaḥ śramaṇāsaṃghaḥ śiṣyatām agaman mama | [BKŚS, 25 51.2]
kevalajñānadīpena dṛṣṭvā saṃsāraphalgutām | [BKŚS, 25 52.1]
nirvāṇasya ca sāratvaṃ niṣṭhāṃ śrutadharāgamat | [BKŚS, 25 52.2]
nirvṛttāyāṃ tatas tasyāṃ saṃhatya śramaṇāgaṇaḥ | [BKŚS, 25 53.1]
gaṇanīm akarod asmin vihāre mām anicchatīm | [BKŚS, 25 53.2]
dhyānaṃ yad yat samāpadya devatālambanaṃ niśi | [BKŚS, 25 54.1]
balād ālambanaṃ tatra gomukhaḥ saṃnidhīyate | [BKŚS, 25 54.2]
yadā yadā ca gośabdam adhīyānā vadāmy aham | [BKŚS, 25 55.1]
mukhottarapadas tatra jāyate sa tadā tadā | [BKŚS, 25 55.2]
jalpantī mukhaśabdaṃ ca prayuñje yadi kevalam | [BKŚS, 25 56.1]
gośabdapūrvapadatāṃ balāt tatropagacchati | [BKŚS, 25 56.2]
gomukhena parāmṛṣṭaṃ ślāghanīyaṃ tṛṇādy api | [BKŚS, 25 57.1]
iti cintāparādhīnā mahāntaṃ kālam akṣipam | [BKŚS, 25 57.2]
tāvac ca na mayā tyaktā pratyāśā gomukhāśrayā | [BKŚS, 25 58.1]
āgatā yāvad anyaiva vārttā dattanirāśatā | [BKŚS, 25 58.2]
campāsthasya prabhor mūlaṃ prasthitaḥ sabalaḥ kila | [BKŚS, 25 59.1]
gomukhaḥ sasuhṛdvargaḥ pulindair antare hataḥ | [BKŚS, 25 59.2]
yac cāsmi na mṛtā sadyaḥ śrutvā gomukhavaiśasam | [BKŚS, 25 60.1]
vicāraṇasamarthāyāḥ prajñāyāḥ sā samarthatā | [BKŚS, 25 60.2]
āsīc ca mama jīvantī jīvitasya mahat phalam | [BKŚS, 25 61.1]
ramyām ākarṇayiṣyāmi gomukhasya kathām iti | [BKŚS, 25 61.2]
api cāparam apy asti jīvitālambanaṃ mama | [BKŚS, 25 62.1]
hataḥ pravādamātreṇa gomukhaḥ śabarair iti | [BKŚS, 25 62.2]
tena gomukhasaṃbandhām ākarṇya ruditaṃ mayā | [BKŚS, 25 63.1]
amṛtābhyadhikatve 'pi duḥkhahetuṃ kathām iti | [BKŚS, 25 63.2]
mama tv āsīd yathāheyaṃ sarvaṃ tad upapadyate | [BKŚS, 25 64.1]
yuṣmaddāsāḥ kathaṃ kuryuḥ pāpasaṃkalpam anyathā | [BKŚS, 25 64.2]
svair iyaṃ gurubhir dattā madīyair api yārthitā | [BKŚS, 25 65.1]
kumārī sānurāgā ca tasmān na tyāgam arhati | [BKŚS, 25 65.2]
ityādi bahu nirdhārya tatsvīkaraṇakāraṇam | [BKŚS, 25 66.1]
aduṣṭaṃ grahaṇopāyam aham etaṃ prayuktavān | [BKŚS, 25 66.2]
svādunā piṇḍapātena vandanena cikitsayā | [BKŚS, 25 67.1]
mardanābhyañjanādyaiś ca laghu saṃgham atoṣayam | [BKŚS, 25 67.2]
vyagreṇa cātra vṛttānte dattaṃ vaḥ kṛtakottaram | [BKŚS, 25 68.1]
mitravārtāvidāvyagraṃ pratīkṣadhvaṃ na mām iti | [BKŚS, 25 68.2]
ṛṣidattām athāvocaṃ svaśilpe labdhakauśalāḥ | [BKŚS, 25 69.1]
śrāvakaiḥ saṃnidhāryantām annasaṃskārakārakāḥ | [BKŚS, 25 69.2]
arhatām arhaṇaṃ kṛtvā gandhavāsasragādibhiḥ | [BKŚS, 25 70.1]
ṛṣibhyaḥ śramaṇābhyaś ca dātum icchāmi bhojanam | [BKŚS, 25 70.2]
mithyādṛṣṭisahasrāṇi bhojayitvā yad arjyate | [BKŚS, 25 71.1]
tad ekam arhataṃ bhaktyā sadyaḥ pāpaṃ pramārjyate | [BKŚS, 25 71.2]
tena santīha yāvantaḥ priyasarvajñaśāsanāḥ | [BKŚS, 25 72.1]
saśrāvakagaṇān āryāṃs tāṃs tad āmantryatām iti | [BKŚS, 25 72.2]
sarvathā sādhitaḥ sūdair āhāraḥ sa tathā yathā | [BKŚS, 25 73.1]
jitajihvair api prītaṃ jinaśāsanapāragaiḥ | [BKŚS, 25 73.2]
athāham ṛṣidattāyāḥ puraḥ sakṛtakajvaraḥ | [BKŚS, 25 74.1]
patitas tuṅgaromāñcaḥ savepathuvijṛmbhakaḥ | [BKŚS, 25 74.2]
tādṛśī ca mayā vyaktā jvaritānukṛtiḥ kṛtā | [BKŚS, 25 75.1]
duṣkaraḥ paritāpo 'pi yathā saṃbhāvitas tayā | [BKŚS, 25 75.2]
kim etad iti cāpṛcchat sā mām ujjvalasaṃbhramā | [BKŚS, 25 76.1]
dantakūjitasaṃbhinnaṃ mayāpy etan niveditam | [BKŚS, 25 76.2]
ṣaḍrātrābhakṣaṇakṣāmo gṛhīto vātahetunā | [BKŚS, 25 77.1]
jvareṇānubhavāmy etām avasthām īdṛśīm iti | [BKŚS, 25 77.2]
tataḥ svasvapanāvāse śramaṇāgaṇasaṃkule | [BKŚS, 25 78.1]
mām asau karuṇāviṣṭā saṃvāhitavatī ciram | [BKŚS, 25 78.2]
atha saṃghaṭṭayan dantān uktavān asmi tāṃ śanaiḥ | [BKŚS, 25 79.1]
mahājanavivikto 'yam āvāsaḥ kriyatām iti | [BKŚS, 25 79.2]
ṛṣidattākṛtānujñās tāś ca pravrajitā gatāḥ | [BKŚS, 25 80.1]
tadabhiprāyajijñāsur atha tām idam abravam | [BKŚS, 25 80.2]
ārye virudhyate strīṇāṃ pitṛbhrātṛsutair api | [BKŚS, 25 81.1]
vratasthānāṃ viśeṣeṇa sthātuṃ saha rahaś ciram | [BKŚS, 25 81.2]
ahaṃ ca kitavaḥ pānthaḥ saṃbhāvyāvinayākrṭiḥ | [BKŚS, 25 82.1]
pṛthagjanā janāś caite tena nirgamyatām iti | [BKŚS, 25 82.2]
tayoktaṃ kṣaṇam apy ekam aśaktā svastham apy aham | [BKŚS, 25 83.1]
muktvā tvāṃ sthātum anyatra kiṃ punaḥ saṃtatajvaram | [BKŚS, 25 83.2]
saṃbhāvanāpi ramyaiva mādṛśyās tvādṛśā saha | [BKŚS, 25 84.1]
ślāghyā kiṃśukaśākhāpi vasantasahacāriṇī | [BKŚS, 25 84.2]
dhanyo jvaro 'pi yenedaṃ tvadaṅgam upayujyate | [BKŚS, 25 85.1]
kālakūṭam api ślāghyaṃ līḍhaśaṃkarakaṃdharam | [BKŚS, 25 85.2]
evamādi bruvāṇaiva prakhalīkṛtasādhunā | [BKŚS, 25 86.1]
sā mahāgrahacaṇḍena gṛhītā bhāvajanmanā | [BKŚS, 25 86.2]
mama tv āsīd iyaṃ cintā satyam āhuś cikitsakāḥ | [BKŚS, 25 87.1]
sarve saṃkrāmiṇo rogāḥ spṛśatāṃ prāṇinām iti | [BKŚS, 25 87.2]
madīyaḥ kṛtrimo 'py enaṃ yatra saṃkrāmati jvaraḥ | [BKŚS, 25 88.1]
kathaṃ nāma na saṃkramet tatra yaḥ paramārthikaḥ | [BKŚS, 25 88.2]
tathā hi svedaromāñcabāṣpakampavijṛmbhikā | [BKŚS, 25 89.1]
jvarasya parivāro 'yam aṅgam asyāḥ prabādhate | [BKŚS, 25 89.2]
sarvathā smaraśāstreṣu yad iṅgitam udāhṛtam | [BKŚS, 25 90.1]
lāvaṇyam iva gātreṣu tad asyāḥ prāsphurat sphuṭam | [BKŚS, 25 90.2]
tatas tām uktavān asmi dhik tvāṃ niṣkaruṇāśayām | [BKŚS, 25 91.1]
śītajvarārtam aṅgair yā na pīḍayasi mām iti | [BKŚS, 25 91.2]
athāśliṣyaṃ tathā sā māṃ nādṛśyata yathā pṛthak | [BKŚS, 25 92.1]
viralevāruṇālokaṃ niśāntaśaśicandrikā | [BKŚS, 25 92.2]
tatas tāv āvayoś caṇḍau tathāśleṣacikitsayā | [BKŚS, 25 93.1]
apāyātāṃ muhūrtena kṛtrimākṛtrimau jvarau | [BKŚS, 25 93.2]
yātāyām atha yāminyāṃ buddhvā vṛttāntam īdṛśam | [BKŚS, 25 94.1]
saṃghaḥ saṃhatya tāṃ svasmān nivāsān niravāsayat | [BKŚS, 25 94.2]
atha pravahaṇārūḍhām ṛṣidattāṃ mayā saha | [BKŚS, 25 95.1]
anayan muditaḥ śreṣṭhī gṛhaṃ maṅgalasaṃkulam | [BKŚS, 25 95.2]
tatrāvayoḥ sasumanāḥ sumanāḥ priyadarśanaḥ | [BKŚS, 25 96.1]
prītanāgarakānīkaṃ karagraham akārayat | [BKŚS, 25 96.2]
tad evam ṛṣidattā vaḥ saṃvṛttā paricārikā | [BKŚS, 25 97.1]
athavā kiṃ vikalpena svayam ālokyatām iti | [BKŚS, 25 97.2]
tathāpi kathitaṃ tena naiva saṃśayam atyajam | [BKŚS, 25 98.1]
duḥśraddhānaṃ hi sahasā kākatālīyam īdṛśam | [BKŚS, 25 98.2]
mālālaṃkāravastrādi gṛhopakaraṇāni ca | [BKŚS, 25 99.1]
prasthāpya prāk tadārhāṇi tāṃ didṛkṣus tato 'gamam | [BKŚS, 25 99.2]
tatra cāsau mayā dṛṣṭā citrāṃśukavibhūṣaṇā | [BKŚS, 25 100.1]
nānāpuṣpāṃ hasantīva vasantopavanaśriyam | [BKŚS, 25 100.2]
pratimāḥ kāṣṭhamayyo 'pi śobhante bhūṣitās tathā | [BKŚS, 25 101.1]
lajjitāsurakanyāsu tādṛśīṣu tu kā kathā | [BKŚS, 25 101.2]
pravrajyāyāṃ punar yasyāḥ kāntir yāsīd akṛtrimā | [BKŚS, 25 102.1]
durlabhāṇi kvacit tasyā vācakāny akṣarāṇy api | [BKŚS, 25 102.2]
āsīc ca mama duḥśliṣṭaṃ kāntarūpavirūpayoḥ | [BKŚS, 25 103.1]
alaṃkārakalāpasya gurusārasya dhāraṇam | [BKŚS, 25 103.2]
alaṃkārāvṛtā tāvat kāntarūpasya cārutā | [BKŚS, 25 104.1]
na śakyā sarvathā draṣṭuṃ janair lolekṣaṇair api | [BKŚS, 25 104.2]
virūpasya tu vairūpyaṃ yat pracchādanam arhati | [BKŚS, 25 105.1]
prakāśayati tal loke paṭumaṇḍanaḍiṇḍimaḥ | [BKŚS, 25 105.2]
athādhiṣṭhitaparyaṅkam ṛṣidattopagamya mām | [BKŚS, 25 106.1]
avandata prahṛṣṭāpi pravrajyātyāgalajjitā | [BKŚS, 25 106.2]
tatas tām uktavān asmi sakhyāḥ kiṃ kāryam āśiṣā | [BKŚS, 25 107.1]
sarāgaiva satī yā tvaṃ vītarāgagatiṃ gatā | [BKŚS, 25 107.2]
mokṣaḥ kāruṇikair uktaḥ siddhair duḥkhakṣayaḥ kila | [BKŚS, 25 108.1]
kṣīṇaduḥsahaduḥkhatvān mokṣaṃ prāptāsi sarvathā | [BKŚS, 25 108.2]
sarvathā subhagatāmahoddhataḥ kiṃkaro bhavatu gomukhas tava | [BKŚS, 25 109.1]
yoṣito hi jitadṛṣṭabhartṛkās toṣayanti jananīsakhījanam | [BKŚS, 25 109.2]
{BKŚS, 26}
ityādikuṭilālāpakalāpagamitatrapām | [BKŚS, 26 1.1]
tām āmantrya svam āvāsam agacchaṃ sahagomukhaḥ | [BKŚS, 26 1.2]
ekadā punar āyātas tayānuṣṭhitasatkriyaḥ | [BKŚS, 26 2.1]
vipaṇer gṛham āyātam apaśyaṃ priyadarśanam | [BKŚS, 26 2.2]
kañcukaṃ muñcatas tasya mayā dṛṣṭaḥ payodharaḥ | [BKŚS, 26 3.1]
payodharāntarālakṣyaḥ śaśīva parimaṇḍalaḥ | [BKŚS, 26 3.2]
āsīc ca mama yoṣaiṣā yatas tuṅgapayodharā | [BKŚS, 26 4.1]
stanakeśivatītvaṃ hi prathamaṃ strītvalakṣaṇam | [BKŚS, 26 4.2]
lokas tu yad imāṃ sarvaḥ pratipannaḥ pumān iti | [BKŚS, 26 5.1]
bhrāntijñānam idaṃ tasya kiṃcit sādṛśyakāritam | [BKŚS, 26 5.2]
athavā kiṃ vikalpena mamātimiracakṣuṣaḥ | [BKŚS, 26 6.1]
na hi dṛṣṭena dṛṣṭārthe draṣṭur bhavati saṃśayaḥ | [BKŚS, 26 6.2]
ityādibahusaṃkalpam animeṣavilocanam | [BKŚS, 26 7.1]
apaśyad ṛṣidattā māṃ paśyantaṃ priyadarśanam | [BKŚS, 26 7.2]
athāsau gadgadālāpā prītibāṣpāvṛtekṣaṇā | [BKŚS, 26 8.1]
ātmānaṃ cetayasveti priyadarśanam abravīt | [BKŚS, 26 8.2]
asāv api tam uddeśaṃ prakāśya jhagiti tviṣā | [BKŚS, 26 9.1]
taḍidguṇa ivāmbhodaṃ prāviśan mandirodaram | [BKŚS, 26 9.2]
ṛṣidattām athāpaśyaṃ krodhavisphāritekṣaṇaḥ | [BKŚS, 26 10.1]
yayāpakramitaḥ śreṣṭhī mama locanagocarāt | [BKŚS, 26 10.2]
utthāya ca tataḥ sthānāt sakāmakrodhagomukhaḥ | [BKŚS, 26 11.1]
punarvasugṛhaṃ prāpya paryaṅkaśaraṇo 'bhavam | [BKŚS, 26 11.2]
tataḥ kramaṃ parityajya kāmāvasthāparaṃparā | [BKŚS, 26 12.1]
tumulāyudhiseneva yugapad mām abādhata | [BKŚS, 26 12.2]
athācirāgataśrīko yathā bālaḥ pṛthagjanaḥ | [BKŚS, 26 13.1]
tathājñāpitavān asmi gomukhaṃ rūkṣayā girā | [BKŚS, 26 13.2]
api pravrajitābhartaḥ priyā me priyadarśanā | [BKŚS, 26 14.1]
akṛtapratikarmaiva kṣipram ānīyatām iti | [BKŚS, 26 14.2]
sa tu mām abravīt trastaḥ kā nāma priyadarśanā | [BKŚS, 26 15.1]
tyājitāḥ stha yayā sadyaś cetasaḥ sthiratām iti | [BKŚS, 26 15.2]
mayoktaṃ tava yaḥ syālaḥ puruṣaḥ priyadarśanaḥ | [BKŚS, 26 16.1]
ayam eva jagatsāraḥ pramadā priyadarśanā | [BKŚS, 26 16.2]
yac ca vakṣyasi sarvasyāṃ vārāṇasyām ayaṃ pumān | [BKŚS, 26 17.1]
bhavataḥ katham ekasya pramadeti tad ucyate | [BKŚS, 26 17.2]
ṛṣidattā virakteti paricchinnā purā tayā | [BKŚS, 26 18.1]
adhunā bhavataḥ kāntā jātety atra kim ucyate | [BKŚS, 26 18.2]
gatānugatiko lokaḥ pravṛtto hi yathā tathā | [BKŚS, 26 19.1]
paramārthaṃ punar veda sahasraikaḥ pumān iti | [BKŚS, 26 19.2]
tenoktaṃ janatāsiddhaṃ viruddham api na tyajet | [BKŚS, 26 20.1]
kriyate chagalaḥ śvāpi saṃhatya bahubhir balāt | [BKŚS, 26 20.2]
tena yuṣmadvidhaiḥ prājñair na vācyaṃ sad apīdṛśam | [BKŚS, 26 21.1]
aśraddheyaṃ na vaktavyaṃ pratyakṣam api yad bhavet | [BKŚS, 26 21.2]
śrūyatāṃ ca kathā tāvad arthasyāsya prakāśikā | [BKŚS, 26 22.1]
pramāṇaṃ hi pramāṇajñaiḥ purākalpe 'pi vartitam | [BKŚS, 26 22.2]
babhūva kauśiko nāma vedavedāṅgaviddvijaḥ | [BKŚS, 26 23.1]
satyavratatayā loke prasiddhaḥ satyakauśikaḥ | [BKŚS, 26 23.2]
kadācid abhiṣekāya tena yātena jāhnavīm | [BKŚS, 26 24.1]
saśiṣyaparivāreṇa tarantī prekṣitā śilā | [BKŚS, 26 24.2]
mahatāsau prayatnena śiṣyān anvaśiṣat tataḥ | [BKŚS, 26 25.1]
nāyam artho mahānarthaḥ prakāśyaḥ putrakair iti | [BKŚS, 26 25.2]
athaikaś capalas teṣāṃ baṭuḥ piṅgalanāmakaḥ | [BKŚS, 26 26.1]
vipaṇau mantrayāṃcakre kasyacid vaṇijaḥ puraḥ | [BKŚS, 26 26.2]
śreṣṭhi kiṃ na śṛṇoṣy ekam āścaryaṃ kathayāmi te | [BKŚS, 26 27.1]
tarantīṃ dṛṣṭavān asmi sopādhyāyaḥ śilām iti | [BKŚS, 26 27.2]
athāntaḥpurikā dāsī kimapi kretum āgatā | [BKŚS, 26 28.1]
etadālāpam ākarṇya rājapatnyai nyavedayat | [BKŚS, 26 28.2]
tayāpi kathitaṃ rājñe sa tāṃ pṛṣṭvā paraṃparām | [BKŚS, 26 29.1]
baṭunākhyātam āhvāyya pṛṣṭavān satyakauśikam | [BKŚS, 26 29.2]
satyaṃ brūhīti no vācyaḥ satyavādivrato bhavān | [BKŚS, 26 30.1]
mithyā brūhīti no vācyaḥ kāmī mithyāvrato hi saḥ | [BKŚS, 26 30.2]
kiṃtu yat piṅgalenoktam etad yuktaṃ parīkṣitum | [BKŚS, 26 31.1]
pramadāt satyam apy ete vadanti baṭavo yataḥ | [BKŚS, 26 31.2]
saśiṣyaiḥ kila yuṣmābhis tarantī prekṣitā śilā | [BKŚS, 26 32.1]
kim etat satyam āhosvin mṛṣety ākhyāyatām iti | [BKŚS, 26 32.2]
āsīc cāsya dhig etāṃ me ninditāṃ satyavāditām | [BKŚS, 26 33.1]
duḥśraddhānam aniṣṭaṃ ca yan mayā vācyam īdṛśam | [BKŚS, 26 33.2]
na satyam api tad vācyaṃ yad uktam asukhāvaham | [BKŚS, 26 34.1]
iti satyapravādo 'yaṃ na tyājyaḥ satyavādibhiḥ | [BKŚS, 26 34.2]
tasmāt satyam idaṃ tyaktvā mṛṣāvādaśatādhikam | [BKŚS, 26 35.1]
asatyam abhidhāsyāmi satyavādaśatādhikam | [BKŚS, 26 35.2]
athāvocat sa rājānaṃ rājan mithyā baṭor vacaḥ | [BKŚS, 26 36.1]
agniṃ paśyati yaḥ śītaṃ plavamānāṃ śilām asau | [BKŚS, 26 36.2]
kaḥ śraddadhyād baṭor vācaṃ nisargādhīracetasaḥ | [BKŚS, 26 37.1]
capalasyopamānaṃ hi prathamaṃ baṭumarkaṭāḥ | [BKŚS, 26 37.2]
viṣaṇṇam iti viśvāsya rājānaṃ satyakauśikaḥ | [BKŚS, 26 38.1]
viruddhavādinaṃ kruddhaḥ piṅgalaṃ niravāsayat | [BKŚS, 26 38.2]
tad evaṃ lokavidviṣṭam anuyukto 'pi bhūbhṛtā | [BKŚS, 26 39.1]
satyam satyapratijño 'pi nāvadat satyakauśikaḥ | [BKŚS, 26 39.2]
yuṣmākaṃ punar ajñātaśīlacāritrajanmanām | [BKŚS, 26 40.1]
viruddham idam īdṛk kaḥ śraddadhyād vadatām iti | [BKŚS, 26 40.2]
sa mayokto bhavān eva duḥśraddhānasya bhāṣitā | [BKŚS, 26 41.1]
yasyāsmin pramadāratne pumān iti viparyayaḥ | [BKŚS, 26 41.2]
kiṃ cānena pralāpena strīratnaṃ priyadarśanām | [BKŚS, 26 42.1]
acirāt svīkariṣyāmi krośatāṃ tvādṛśām iti | [BKŚS, 26 42.2]
evaṃ ca mama vṛttāntaṃ vijānann api gomukhaḥ | [BKŚS, 26 43.1]
vaidyarājaṃ samāhūya vaidyarājam upāgamat | [BKŚS, 26 43.2]
sa mamālāpam ākarṇya kāyacchāyāṃ vilokya ca | [BKŚS, 26 44.1]
pradhārya cāparair vaidyaiḥ śanakair idam abravīt | [BKŚS, 26 44.2]
mānaso 'sya vikāro 'yam īpsitālābhahetukaḥ | [BKŚS, 26 45.1]
tenāsmai rucitaṃ yat tad āśu saṃpādyatām iti | [BKŚS, 26 45.2]
atha nandopanandābhyāṃ saṃskāryāhāram ādarāt | [BKŚS, 26 46.1]
māṃ punarvasuhastena gomukhaḥ prāg abhojayat | [BKŚS, 26 46.2]
sa cāhāraḥ susaṃskāro lobhano 'py amṛtāśinām | [BKŚS, 26 47.1]
triphalākvāthavaddveṣān mamāṅgāni vyadhūnayat | [BKŚS, 26 47.2]
tato nandopanandābhyāṃ bhojyamānaḥ krameṇa tau | [BKŚS, 26 48.1]
saviṣādau karomi sma viṣādāv iva vairiṇau | [BKŚS, 26 48.2]
teṣu vandhyaprayatneṣu gomukhaḥ priyadarśanam | [BKŚS, 26 49.1]
lajjāmandapadanyāsaṃ namitānanam ānayat | [BKŚS, 26 49.2]
sa māṃ samānaparyaṅkamadhyam adhyāsitas tataḥ | [BKŚS, 26 50.1]
grāsān agrāsayat ṣaḍ vā sapta vā gomukhājñayā | [BKŚS, 26 50.2]
ye tatpāṇisarojasaṅgasubhagā grāsā mayā svāditās taiḥ sadyas tanutām anīyata sa me saṃkalpajanmā jvaraḥ | [BKŚS, 26 51.1]
śailendrāḥ śuciśukrabhānudahanapluṣṭopalādhityakā mandair apy udabindubhir navatarair ujhanti saṃtaptatām | [BKŚS, 26 51.2]
{BKŚS, 27}
tataḥ samāpitāhāraḥ suhṛdām eva saṃnidhau | [BKŚS, 27 1.1]
priyadarśanam āliṅgam anaṅgonmūlitatrapaḥ | [BKŚS, 27 1.2]
atha krodhāruṇamukho gomukhaḥ priyadarśanam | [BKŚS, 27 2.1]
pāṇāv ākṛṣya tvaritaḥ svagṛhān pratiyātavān | [BKŚS, 27 2.2]
sa mayoktaḥ samāyātaḥ krodhavistīrṇacakṣuṣā | [BKŚS, 27 3.1]
pāṇḍityāndhaka mitrāre mā sma tiṣṭhaḥ puro mama | [BKŚS, 27 3.2]
pipāsor madhuśauṇḍasya madhuśuktiṃ haret karāt | [BKŚS, 27 4.1]
yasya yas tasya kas tasmād arātir aparaḥ paraḥ | [BKŚS, 27 4.2]
ity uktaḥ sa viṣādena tyājitaś campakābhatām | [BKŚS, 27 5.1]
rāhuṇeva tuṣārāṃśur agamad dhūmadhūmratām | [BKŚS, 27 5.2]
taṃ ca dīrgham ahaḥśeṣam āyatāṃ ca vibhāvarīm | [BKŚS, 27 6.1]
pravṛddhair gamayāmi sma niṣādāsanacaṅkramaiḥ | [BKŚS, 27 6.2]
suhṛdvṛndavṛtaḥ prāyo dveṣyāśeṣavinodanaḥ | [BKŚS, 27 7.1]
priyadarśanasaṃprāpter upāyam agaveṣayam | [BKŚS, 27 7.2]
evaṃprāye ca vṛttānte dhavaloṣṇīṣakañcukau | [BKŚS, 27 8.1]
vismitau ciram ālokya sthavirau mām avocatām | [BKŚS, 27 8.2]
kiṃnimittam api brahman brahmadattaḥ prajeśvaraḥ | [BKŚS, 27 9.1]
bhavantam icchati draṣṭum iṣṭaṃ ced gamyatām iti | [BKŚS, 27 9.2]
idam ākarṇya yat satyam īṣad ākulamānasaḥ | [BKŚS, 27 10.1]
gomukhasya smarāmi sma vicāracaturaṃ manaḥ | [BKŚS, 27 10.2]
kiṃ gacchāni na gacchāni gacchataḥ kiṃ bhaved iti | [BKŚS, 27 11.1]
vitarkya kṣaṇam āsīn me saṃdehacchedanī matiḥ | [BKŚS, 27 11.2]
yo bandhavyo 'thavā vadhyo na sa kañcukidūtakaḥ | [BKŚS, 27 12.1]
sa hi śṛṅkhalanistriṃśapāṇibhiḥ parivāryate | [BKŚS, 27 12.2]
ye ca kecij janā yeṣāṃ viṣaye sukham āsate | [BKŚS, 27 13.1]
rājñām ājñām avajñāya teṣāṃ jīvanti te katham | [BKŚS, 27 13.2]
amandaspandam etac ca kāṅkṣitām akṣi dakṣiṇam | [BKŚS, 27 14.1]
ākhyatīva priyāprāptiṃ mahyaṃ tad gamanaṃ hitam | [BKŚS, 27 14.2]
niścityetyādi nirgatya gṛhāt pravahaṇaṃ bahiḥ | [BKŚS, 27 15.1]
kañcukyānītam adrākṣam ārukṣaṃ cāviśaṅkitaḥ | [BKŚS, 27 15.2]
paurasaṃghātasaṃbādhaṃ rājamārgaṃ vyatītya ca | [BKŚS, 27 16.1]
rājadvāraṃ vrajāmi sma citramaṅgalamaṇḍalam | [BKŚS, 27 16.2]
gomukhākhyāpitābhikhyaṃ tad adhyāsya kṣaṇaṃ tataḥ | [BKŚS, 27 17.1]
prāvikṣaṃ prathamāṃ kakṣāṃ dvāḥsthavṛndābhinanditaḥ | [BKŚS, 27 17.2]
samṛddhiḥ srūyatāṃ tasyāḥ kṛtaṃ vā tatpraśaṃsayā | [BKŚS, 27 18.1]
ko hi varṇayituṃ śakto naro meror adhityakām | [BKŚS, 27 18.2]
tām atikramya pañcānyāḥ prakṛṣṭatararamyatāḥ | [BKŚS, 27 19.1]
saptamyāṃ dṛṣṭavān asmi mahāsthānaṃ mahīpateḥ | [BKŚS, 27 19.2]
śrutismṛtipurāṇādigranthasāgarapāragaiḥ | [BKŚS, 27 20.1]
dhanurvedāditattvajñaiḥ kalādakṣaiś ca sevitam | [BKŚS, 27 20.2]
viruddhaṃ bibhrataṃ mūrtyā candramaḥsavitṛprabhām | [BKŚS, 27 21.1]
sukhasevyaṃ durīkṣaṃ ca taptāṃśum iva haimanam | [BKŚS, 27 21.2]
svastikṛtvā tatas tasmai jātarūpāṅgam ānasam | [BKŚS, 27 22.1]
adhyatiṣṭhaṃ nṛpādiṣṭaṃ nirvikārāmbarāvṛtam | [BKŚS, 27 22.2]
nṛpas tu māṃ ciraṃ dṛṣṭvā snehasnigdhāyatekṣaṇaḥ | [BKŚS, 27 23.1]
tatas tārakarājākhyaṃ senābhṛtāram aikṣata | [BKŚS, 27 23.2]
sa tu mām abhitaḥ sthitvā kāryamātrasya vācakaḥ | [BKŚS, 27 24.1]
avocad vacanaṃ cāru vispaṣṭamadhurākṣaram | [BKŚS, 27 24.2]
āryajyeṣṭha manas tāvad avikṣiptaṃ kuru kṣaṇam | [BKŚS, 27 25.1]
rājā manmukhasaṃkrāntair vākyais tvām eṣa bhāṣate | [BKŚS, 27 25.2]
yeyaṃ bhāgīrathīśubhrā kāśibhūpatisaṃtatiḥ | [BKŚS, 27 26.1]
sā kim ākhyāyate tubhyaṃ prathitā pṛthivīva yā | [BKŚS, 27 26.2]
asyām asya prasūtasya brahmadattasya bhūpateḥ | [BKŚS, 27 27.1]
ye guṇās te 'pi te buddhāḥ śiśirāṃśor ivāṃśavaḥ | [BKŚS, 27 27.2]
asyāsīt kāliyo nāma śreṣṭhī prāṇapriyaḥ suhṛt | [BKŚS, 27 28.1]
saphalair draviṇair yasmād draviṇeśo 'pi lajjitaḥ | [BKŚS, 27 28.2]
antarvatyām asau patnyāṃ nītaḥ puṇyais tripiṣṭapam | [BKŚS, 27 29.1]
atha sā gṛhiṇī tasya kāle putraṃ vyajāyata | [BKŚS, 27 29.2]
tasmiñ jāte mahārājaḥ svātmajād api harṣade | [BKŚS, 27 30.1]
pure sāntaḥpure ramyaṃ mahāmaham akārayat | [BKŚS, 27 30.2]
sa kṛtāśeṣasaṃskāraḥ śiśur gacchan kumāratām | [BKŚS, 27 31.1]
aṅgair vidyākalābhiś ca sakalābhir alaṃkṛtaḥ | [BKŚS, 27 31.2]
evaṃprāye ca vṛttānte dvāḥsthair vijñāpito nṛpaḥ | [BKŚS, 27 32.1]
dvāre vaḥ kāliyaḥ śreṣṭhī tiṣṭhatīti sasaṃbhramaiḥ | [BKŚS, 27 32.2]
tataś citrīyamāṇena sa nṛpeṇa praveśitaḥ | [BKŚS, 27 33.1]
kas tvaṃ kasya kuto veti pṛṣṭaś cedam abhāṣata | [BKŚS, 27 33.2]
devāhaṃ kāliyaḥ śreṣṭhī devena svaśarīravat | [BKŚS, 27 34.1]
lālitaḥ pālitaś cāsaṃ śikṣitaś cākhilāḥ kalāḥ | [BKŚS, 27 34.2]
so 'haṃ sucaritair aṅgaiḥ sukhād yuṣmatprasādajāt | [BKŚS, 27 35.1]
cyāvayitvā divaṃ nīto na hi nāśo 'sti karmaṇām | [BKŚS, 27 35.2]
athāsau bhavatāṃ dāsī durmanāḥ sumanāḥ sutām | [BKŚS, 27 36.1]
jātāṃ putra iti khyātim anayal lobhadūṣitā | [BKŚS, 27 36.2]
mṛṣāvādena tenāsyāḥ suralokād ahaṃ cyutaḥ | [BKŚS, 27 37.1]
bhāryayā hi kṛtaṃ karma patyāv api vipacyate | [BKŚS, 27 37.2]
kule ca kulaputrasya jāto jātismaraḥ punaḥ | [BKŚS, 27 38.1]
etam īdṛśam ākāraṃ vahāmi jananinditam | [BKŚS, 27 38.2]
asau ca yuvatir jātā kāntākārā ca dārikā | [BKŚS, 27 39.1]
kasmaicid abhirūpāya varāya pratipādyatām | [BKŚS, 27 39.2]
aham apy etam ātmānam aṅgavaikalyaninditam | [BKŚS, 27 40.1]
prayāge saṃnyasiṣyāmi prasthāpayata mām iti | [BKŚS, 27 40.2]
evamādy uktavān ukto vismitena sa bhūbhṛtā | [BKŚS, 27 41.1]
pūrvaṃ yad āvayor vṛttaṃ tat kiṃcit smaryatām iti | [BKŚS, 27 41.2]
anenāpi vihasyoktaṃ yad yad devāya rocate | [BKŚS, 27 42.1]
asaṃdigdhaṃ suviśrabdhas tat tat pṛṣṭatu mām iti | [BKŚS, 27 42.2]
athādhyāya ciraṃ rājñā yad yat pṛṣṭaṃ cirantanam | [BKŚS, 27 43.1]
aśeṣaṃ tat tad etena saviśeṣaṃ niveditam | [BKŚS, 27 43.2]
athātyadbhutam ity uktvā jātasaṃpratyayo nṛpaḥ | [BKŚS, 27 44.1]
āhainaṃ dārikā kasmai jāmātre dīyatām iti | [BKŚS, 27 44.2]
ayaṃ tu paritoṣeṇa skhaladakṣaram uktavān | [BKŚS, 27 45.1]
rocate yo varas tasyai tasmai sā dīyatām iti | [BKŚS, 27 45.2]
tato 'ntaḥpuram ānāyya sā sārdham ṛṣidattayā | [BKŚS, 27 46.1]
pṛṣṭā devīsamūhena hriyā kūrmāṅganākṛtiḥ | [BKŚS, 27 46.2]
asau cāsau ca jāmātā kularūpādibhūṣaṇaḥ | [BKŚS, 27 47.1]
bhavatyai rocate neti mātar ākhyāyatām iti | [BKŚS, 27 47.2]
athāruṇakarachāyakapolekṣaṇayānayā | [BKŚS, 27 48.1]
puṇḍarīkam ivāvāte mantharaṃ calitaṃ śiraḥ | [BKŚS, 27 48.2]
athāryajyeṣṭha ity ukte prasannākṣikapolayā | [BKŚS, 27 49.1]
svedārdrāṃśukayā prāgvan na tad vicalitaṃ śiraḥ | [BKŚS, 27 49.2]
tad bhavān rūcitas tasyai nṛpāya ca yatas tataḥ | [BKŚS, 27 50.1]
adyaiva śreṣṭhikanyāyāḥ pāṇim ālambatām iti | [BKŚS, 27 50.2]
tato mandaspṛheṇeva mayā anādaramantharam | [BKŚS, 27 51.1]
bhītāntaḥpuradṛṣṭena cirād idam udīritam | [BKŚS, 27 51.2]
avanter aham āyātaḥ saha bhrātrā kanīyasā | [BKŚS, 27 52.1]
vedaśāstrāgamāyaiva na yoṣitprāptivāñchayā | [BKŚS, 27 52.2]
kiṃtu bhūbhartur ādeśo durlaṅghyaḥ puravāsibhiḥ | [BKŚS, 27 53.1]
yogakṣemārthibhir bhavyais tasmād evaṃ bhavatv iti | [BKŚS, 27 53.2]
etasminn antare mandraṃ satālatumuladhvani | [BKŚS, 27 54.1]
pratidhvānadhvanadvyoma prādhvanat tūryamaṇḍalam | [BKŚS, 27 54.2]
yaś ca saṃvatsareṇāpi duḥsaṃbhāro nṛpaiḥ paraiḥ | [BKŚS, 27 55.1]
vivāhārthaḥ sa saṃbhāro rājñā saṃbhāritaḥ kṣaṇāt | [BKŚS, 27 55.2]
tataḥ sāntaḥpuro rājā sa sadārasuhṛdgaṇaḥ | [BKŚS, 27 56.1]
rājājire mamodāraṃ karagraham akārayat | [BKŚS, 27 56.2]
dattvā tataḥ śreṣṭhipadaṃ nagaryāṃ vittaṃ ca bhūmaṇḍalamūlyatulyam | [BKŚS, 27 57.1]
samṛddhim anveṣya ca kāliyasya prāsthāpayan māṃ mudito narendraḥ | [BKŚS, 27 57.2]
āsīc ca mama lokoktir iyaṃ mayy eva saṃprati | [BKŚS, 27 58.1]
vardhamāno yathā rājā śreṣṭhī jāta iti sthitā | [BKŚS, 27 58.2]
atha nandopanandādyaiḥ pravṛddhaprītivismayaiḥ | [BKŚS, 27 59.1]
priyadarśanayā cāsmi saha kṣiptaśacīpatiḥ | [BKŚS, 27 59.2]
ahorātre tv atikrānte sa gomukham apaśyataḥ | [BKŚS, 27 60.1]
mahāvyasanasaṃkīrṇa ivāsīn me mahotsavaḥ | [BKŚS, 27 60.2]
āsīc ca me vilakṣasya vilakṣaṃ gomukhaṃ balāt | [BKŚS, 27 61.1]
vidagdhasuhṛdāṃ kaścid api nāmānayed iti | [BKŚS, 27 61.2]
tataḥ saṃmānayantaṃ tam ānatān puravāsinaḥ | [BKŚS, 27 62.1]
adrākṣaṃ bhṛtyavargaṃ ca saṃcarantam itas tataḥ | [BKŚS, 27 62.2]
cintitaṃ ca mayā diṅ māṃ vilakṣakam akāraṇe | [BKŚS, 27 63.1]
balād ānāyayāmy enaṃ kiṃ duḥkhāsikayā mama | [BKŚS, 27 63.2]
atha nandopanandābhyām asāv ānāyito mayā | [BKŚS, 27 64.1]
āsīnaḥ smayamānena sopālambham ivoditaḥ | [BKŚS, 27 64.2]
kiṃ gomukhaḥ sakhā yasya prājñaṃmanyo na vidyate | [BKŚS, 27 65.1]
tasya sādhyāni kāryāṇi na sidhyantīti so 'bravīt | [BKŚS, 27 65.2]
sarvaprāṇabhṛtām eva purākṛtakṛtaṃ phalam | [BKŚS, 27 66.1]
na tu tatkāraṇair yogyair vinā sidhyati kasyacit | [BKŚS, 27 66.2]
yad apīdaṃ mahat kāryaṃ yuṣmābhiḥ kila sādhitam | [BKŚS, 27 67.1]
tatrāpi gomukhasyaiva prājñaṃmanyasya kauśalam | [BKŚS, 27 67.2]
prabhavaḥ prabhavanto hi doṣābhāse manāg api | [BKŚS, 27 68.1]
bhṛtyān udvejayanty eva teṣāṃ kiṃ kriyatām iti | [BKŚS, 27 68.2]
kim asmin bhavatā kārye kṛtam ity udite mayā | [BKŚS, 27 69.1]
ākhyātum ayam ārabdhaḥ śrūyatāṃ yan mayā kṛtam | [BKŚS, 27 69.2]
asty ahaṃ bhartsitaḥ kruddhair yuṣmābhiḥ svagṛhaṃ gataḥ | [BKŚS, 27 70.1]
tatra prāvṛtya mūrdhānaṃ patitvā śayano sthitaḥ | [BKŚS, 27 70.2]
tatas trasaddrutagirā pṛṣṭo 'ham ṛṣidattayā | [BKŚS, 27 71.1]
kim etad iti tasyaiva na mayā dattam uttaram | [BKŚS, 27 71.2]
sā yadā dṛḍhanibandhā pṛcchati sma punaḥ punaḥ | [BKŚS, 27 72.1]
yuṣmadvṛttāntam akhilaṃ tadā kathitavān aham | [BKŚS, 27 72.2]
sātha pramodabāṣpārdrakapolāpṛcchad ādarāt | [BKŚS, 27 73.1]
vatseśvarasutaḥ kaścid āryajyeṣṭho bhaved iti | [BKŚS, 27 73.2]
śapathaiḥ pratiṣidhyaināṃ tvadvṛttāntaprakāśanāt | [BKŚS, 27 74.1]
āma subhrū sa evāyam iti tasyai nyavedayam | [BKŚS, 27 74.2]
athāsau sthiradhīratvaṃ gomukha śrūyatām iti | [BKŚS, 27 75.1]
sāsūyā sapramodeva mām uktvākathayat kathām | [BKŚS, 27 75.2]
āsīt sumanasaḥ kāpi priyā vidyādharī sakhī | [BKŚS, 27 76.1]
divyajñānā marudvegā nāmnā ca priyadarśanā | [BKŚS, 27 76.2]
sā yadṛcchāgatā caināṃ prasaṅge kvacid abravīt | [BKŚS, 27 77.1]
tvaṃ mām āpadi kaṣṭāyāṃ vartamānā smarer iti | [BKŚS, 27 77.2]
tataḥ śreṣṭhini kālena nīte vaivasvatakṣayam | [BKŚS, 27 78.1]
śreṣṭhinyāḥ kanyakā jātā śokānalaghṛtāhutiḥ | [BKŚS, 27 78.2]
asyās tv āsīd aputrāyā draviṇasyātibhūriṇaḥ | [BKŚS, 27 79.1]
sārasyāsyāsmadīyasya pālakaḥ ko bhaviṣyati | [BKŚS, 27 79.2]
uktā cāsmi purā sakhyā vyasane māṃ smarer iti | [BKŚS, 27 80.1]
tataś cintitamātraiva dadṛśe priyadarśanā | [BKŚS, 27 80.2]
tāṃ cāsau dārikāṃ dṛṣṭvā prakarṣapramadasmitā | [BKŚS, 27 81.1]
avocat sakhi mā bhaiṣīr janayitvedṛśīṃ sutām | [BKŚS, 27 81.2]
eṣā vidyādharendrasya bhaviṣyati bhaviṣyataḥ | [BKŚS, 27 82.1]
priyā priyatamā tasmāj jṛmbhantāṃ tūryapaṅktayaḥ | [BKŚS, 27 82.2]
athāsāv oṣadhīgarbhaṃ baddhvā tasyāḥ sphuratkaram | [BKŚS, 27 83.1]
kanyāyā hāṭakaṃ dṛṣṭvā kaṇṭhe gaṇḍakam abravīt | [BKŚS, 27 83.2]
prabhāvād oṣadher asyāḥ striyam enāṃ satīṃ janāḥ | [BKŚS, 27 84.1]
drakṣyanti puruṣaṃ muktvā bhaviṣyaccakravartinam | [BKŚS, 27 84.2]
amalānantapuṇyatvāt sarvajñāś cakravartinaḥ | [BKŚS, 27 85.1]
paśyanti hi yathābhūtam arthaṃ divyena cakṣuṣā | [BKŚS, 27 85.2]
tena yaḥ striyam evaināṃ draṣṭā sa bhavati dhruvam | [BKŚS, 27 86.1]
cakravartī patiś cāsyāḥ sarvavidyādharādhipaḥ | [BKŚS, 27 86.2]
oṣadhir yā ca kaṇṭhe 'syāḥ sā nāmnā priyadarśanā | [BKŚS, 27 87.1]
idam eva ca nāmāsyāḥ praśastaṃ kriyatām iti | [BKŚS, 27 87.2]
tena yo 'yaṃ puraśreṣṭhī puruṣaḥ priyadarśanaḥ | [BKŚS, 27 88.1]
vidyādharendrayogyeyaṃ pramadā priyadarśanā | [BKŚS, 27 88.2]
kiṃca vīṇāsamasyāyāṃ yad uktaṃ cakravartinā | [BKŚS, 27 89.1]
ciraṃ sundari jīveti tenaiva viditaṃ mayā | [BKŚS, 27 89.2]
na hi śaktaḥ striyaṃ draṣṭum enām avanigocaraḥ | [BKŚS, 27 90.1]
yas tu paśyati sma vyaktaṃ cakravartīty abhūn mama | [BKŚS, 27 90.2]
tvaṃ ca gomukha eveti tadaiva jñātavaty aham | [BKŚS, 27 91.1]
sarūpaḥ savayāś cānyo nāsti yac cakravartinaḥ | [BKŚS, 27 91.2]
rūpaṃ ca yuvarājasya tava cānāyitaṃ mayā | [BKŚS, 27 92.1]
kauśāmbītaḥ paṭe nyastaṃ tac ca niścayakāraṇam | [BKŚS, 27 92.2]
ityādibhir mayā cihnair ayam avyabhicāritaḥ | [BKŚS, 27 93.1]
cakravartīti vijñātaḥ paścimaṃ stanadarśanam | [BKŚS, 27 93.2]
yaḥ punar ghaṭanopāyaḥ kāryaḥ sa bhavatānayoḥ | [BKŚS, 27 94.1]
ghaṭane durghaṭasyāpi caturo hi bhavān iti | [BKŚS, 27 94.2]
evamādi tataḥ śrutvā spṛhayāmi sma mṛtyave | [BKŚS, 27 95.1]
yasmān niścitavān asmi trayaṃ maraṇakāraṇam | [BKŚS, 27 95.2]
mayā satyaṃ bruvad bhartā mithyā brūteti kheditaḥ | [BKŚS, 27 96.1]
atra jīvati yas tasya mṛta evāmṛtopamaḥ | [BKŚS, 27 96.2]
pāṇḍityāndhasuhṛdvairi mā sma tiṣṭha puro mama | [BKŚS, 27 97.1]
iti yaḥ svāminādiṣṭas tasya mṛtyum arhotsavaḥ | [BKŚS, 27 97.2]
na cāsti durghaṭasyāsya ghaṭane mama kauśalam | [BKŚS, 27 98.1]
tasmān maraṇam evāstu dhik prāṇān duḥsthitān iti | [BKŚS, 27 98.2]
niryātaś ca purībāhyaṃ maraṇopāyalipsayā | [BKŚS, 27 99.1]
kasyāpy adṛṣṭarūpasya vācam aśrauṣam ambare | [BKŚS, 27 99.2]
viparyasta nivartasva nindyān maraṇaniścayāt | [BKŚS, 27 100.1]
na hi duḥkhakṣayopāyo mṛtyur iṣṭaḥ satām iti | [BKŚS, 27 100.2]
tataḥ śithilitodvego girā khecarayānayā | [BKŚS, 27 101.1]
puraḥ puruṣam adrākṣaṃ skandhāropitadārakam | [BKŚS, 27 101.2]
asau ca dārakaḥ kuṇṭhaḥ khañjaḥ kubjaḥ pṛthūdaraḥ | [BKŚS, 27 102.1]
iti saṃtakṣitaḥ pitrā karkaśair vacanakṣuraiḥ | [BKŚS, 27 102.2]
mriyasva dharṣiṇīputra pretakhāditamātṛka | [BKŚS, 27 103.1]
na vahāmi na puṣṇāmi bhavantaṃ niṣprayojanam | [BKŚS, 27 103.2]
eṣa tvāṃ gāḍham āveṣṭya grīvāṃ bhittvāthavā śiraḥ | [BKŚS, 27 104.1]
mārayiṣyāmi tad gaccha vaivasvatapurīm iti | [BKŚS, 27 104.2]
tatas tena vihasyoktaṃ mā vākṣīr mā ca māṃ puṣaḥ | [BKŚS, 27 105.1]
etāvatā hi te kāryaṃ na madīyena mṛtyunā | [BKŚS, 27 105.2]
mayāpi kila kartavyaṃ mahat kāryaṃ mahātmanām | [BKŚS, 27 106.1]
tad bhavān māṃ sahasreṇa vikrīṇītāṃ mahātmasu | [BKŚS, 27 106.2]
sahasraṃ yac ca tad dattaṃ paryāptaṃ jīvanaṃ yataḥ | [BKŚS, 27 107.1]
mā sma tasmād vinā kāryān mārayan māṃ bhavān iti | [BKŚS, 27 107.2]
mama tv āsīn mahātmānaḥ ke 'nye yuṣmaj jagattraye | [BKŚS, 27 108.1]
kutaś cānyan mahat kāryaṃ yuṣmajjīvitarakṣaṇāt | [BKŚS, 27 108.2]
sahasraṃ te na yat kiṃcit koṭyāpi yadi labhyate | [BKŚS, 27 109.1]
tucchamūlyas tathāpy eṣa tṛṇamuṣṭisamā hi sā | [BKŚS, 27 109.2]
tat tad ityādi niścitya gṛham ānāyya taṃ tataḥ | [BKŚS, 27 110.1]
krīṇāmi sma sahasreṇa cintāmaṇim ivāśmanā | [BKŚS, 27 110.2]
ṛṣidattām athāvocaṃ yāvat smarasi kiṃcana | [BKŚS, 27 111.1]
pracchannaṃ śreṣṭhino vṛttaṃ tāvan me kathyatām iti | [BKŚS, 27 111.2]
kāliyena ca rājñā ca yad yat kāryaṃ rahaḥ kṛtam | [BKŚS, 27 112.1]
tat tat sumanase bhartrā kathitaṃ dhīracetase | [BKŚS, 27 112.2]
yac ca śrutadharā kāryaṃ rājñaḥ śrutavatī guru | [BKŚS, 27 113.1]
tayā tad ṛṣidattāyai duṣprakāśaṃ prakāśitam | [BKŚS, 27 113.2]
tayā tayā ca tan mahyaṃ kubjāya kathitaṃ mayā | [BKŚS, 27 114.1]
kubjena brahmadattāya śeṣaṃ pratyakṣam eva ca | [BKŚS, 27 114.2]
tad yuṣmābhir yad ādiṣṭaṃ yad atra bhavatā kṛtam | [BKŚS, 27 115.1]
tad ācakṣveti kāryaṃ tad etad atra mayā kṛtam | [BKŚS, 27 115.2]
ityādy ākarṇya tat tasmād indrajālādhikādbhutam | [BKŚS, 27 116.1]
prāśaṃsaṃ caritaṃ tasya praśasyā hi guṇādhikāḥ | [BKŚS, 27 116.2]
kā vidyādharacakravartipadake tucchā ratir mādṛśaḥ suprāpaṃ dharaṇīcarair yad aparaiḥ krodhādivaśyair api | [BKŚS, 27 117.1]
prajñādhikkṛtadevadānavagurur yeṣāṃ suhṛd gomukhaḥ te yat piṣṭapasaptakāptivimukhās tatkarmaṇāṃ jṛmbhitam | [BKŚS, 27 117.2]
{BKŚS, 28}
evaṃ vārāṇasīstaṃ māṃ dāramitrair upāsitam | [BKŚS, 28 1.1]
upātiṣṭhanta kāśikyāḥ śreṇayaḥ paṇyapāṇayaḥ | [BKŚS, 28 1.2]
tāṃś ca bhāṣitavān asmi sarvavṛttāntakovidaḥ | [BKŚS, 28 2.1]
ayam āryakaniṣṭho vaḥ śreṇiśreṣṭhī bhavatv iti | [BKŚS, 28 2.2]
atha yāte kvacit kāle saudhe sapriyadarśanaḥ | [BKŚS, 28 3.1]
sopāne tāram aśrauṣaṃ haṃsānām iva nisvanam | [BKŚS, 28 3.2]
mama tv āsīn na haṃsānāṃ nūpurāṇām ayaṃ dhvaniḥ | [BKŚS, 28 4.1]
padamantharasaṃcāro yac cāvicchinnasaṃtatiḥ | [BKŚS, 28 4.2]
na caiṣa kulanārīṇām upapattyā virudhyate | [BKŚS, 28 5.1]
utsavābhyudayeṣv eva tā hi bibhrati bhūṣaṇam | [BKŚS, 28 5.2]
tenāntaḥpurasaṃcāravārastrīcaraṇocitaḥ | [BKŚS, 28 6.1]
kimartham api sopāne caraty ābharaṇadhvani | [BKŚS, 28 6.2]
evaṃ ca vimṛśann eva tārābharaṇaśiñjitāḥ | [BKŚS, 28 7.1]
citrāṃśukadharā nārīr apaśyaṃ rūḍhayauvanāḥ | [BKŚS, 28 7.2]
tāsāṃ kumudikā nāma lokalocanakaumudī | [BKŚS, 28 8.1]
pragalbhāpi vinīteva vanditvā mām abhāṣata | [BKŚS, 28 8.2]
āryajyeṣṭhaṃ yaśobhāgin bhavato bhartṛdārikā | [BKŚS, 28 9.1]
vijñāpayati vanditvā sādaraṃ rājadārikā | [BKŚS, 28 9.2]
mayā vratakam uddiśya pūjitā devatādvijāḥ | [BKŚS, 28 10.1]
vaṇṭakas tasya yuṣmābhiḥ sadārair gṛhyatām iti | [BKŚS, 28 10.2]
atha mahyaṃ susaṃskāraṃ sā samudraṃ samudgakam | [BKŚS, 28 11.1]
vāsaḥkusumagandhāṃś ca hārigandhān upāsarat | [BKŚS, 28 11.2]
athodvṛtya jagatsārān asau mahyam adarśayat | [BKŚS, 28 12.1]
dviprakārān alaṃkārān naranārījanocitān | [BKŚS, 28 12.2]
mayoktaṃ dvayam apy etad arhati priyadarśanā | [BKŚS, 28 13.1]
preṣitaṃ yoṣitā yat tad yoṣid eva yato 'rhati | [BKŚS, 28 13.2]
idam ākarṇya tāḥ prekṣya vismitāḥ sasmitāś ca mām | [BKŚS, 28 14.1]
tasyai dattvā ca tad dravyam agacchan kṛtavandanāḥ | [BKŚS, 28 14.2]
yaśobhāginn iti śrutvā tayoktaṃ pīḍito 'bhavam | [BKŚS, 28 15.1]
anabhyastaṃ hi yad yena tena tad vastu duḥsaham | [BKŚS, 28 15.2]
mamāmantrayate yāvān puruṣaḥ pramadājanaḥ | [BKŚS, 28 16.1]
sarvo 'sāv āryaputreti muktvaitāṃ puruṣām iti | [BKŚS, 28 16.2]
kiṃ cānyat kulakanyānāṃ keyam īdṛk svatantratā | [BKŚS, 28 17.1]
yeyam asmadvidhaiḥ sārdhaṃ lokayātrā niraṅkuśaiḥ | [BKŚS, 28 17.2]
kiṃtu kāmayamānāpi kāmini kāmini priye | [BKŚS, 28 18.1]
na dhanāyaty api svāṅgaṃ kim aṅga dhanam adhruvam | [BKŚS, 28 18.2]
tad asyāḥ ko bhaved bhāvo mayīty etad vitarkayan | [BKŚS, 28 19.1]
andhakāramukhenāhaṃ gomukhena iti bhāṣitaḥ | [BKŚS, 28 19.2]
aryaputra duranteyam īdṛśībhir bhavādṛśām | [BKŚS, 28 20.1]
lokayātrety athāvocam enaṃ parihasann iva | [BKŚS, 28 20.2]
durantā vāthavā svantā na hīyaṃ prastutā mayā | [BKŚS, 28 21.1]
athavā saṃkaṭāt trātā mamāsty eva bhavān iti | [BKŚS, 28 21.2]
iti tasminn ahorātre gate kumudikādikāḥ | [BKŚS, 28 22.1]
āgatyedam abhāṣanta savrīḍāvinayā iva | [BKŚS, 28 22.2]
aryaputrāryaduhitā vanditvā rājadārikā | [BKŚS, 28 23.1]
asmaddoṣe kṛtavrīḍā vijñāpayati sāñjaliḥ | [BKŚS, 28 23.2]
kṣamaṇīyo 'yam asmākam ācārātikramo yataḥ | [BKŚS, 28 24.1]
mūḍhabhṛtyakṛtā doṣā na grāhyāḥ svāminām iti | [BKŚS, 28 24.2]
mayāpy uktaṃ na paśyāmi doṣam ācaritaṃ tayā | [BKŚS, 28 25.1]
asti cet kṣānta evāsau tathāpy ākhyāyatām iti | [BKŚS, 28 25.2]
tataḥ kumudikācaṣṭe mām apṛcchan nṛpātmajā | [BKŚS, 28 26.1]
āryajyeṣṭhas tvayālāpān bhāṣitaḥ kīdṛśān iti | [BKŚS, 28 26.2]
āryajyeṣṭha yaśobhāginn ityādau kathite mayā | [BKŚS, 28 27.1]
sāsūyā saviṣādeva vepamānedam abravīt | [BKŚS, 28 27.2]
ayi vairiṇi bhartāram evaṃ vadati kāṅganā | [BKŚS, 28 28.1]
yathokto mandayā jyeṣṭho yaśobhāginn iti tvayā | [BKŚS, 28 28.2]
na ca tvadīyam evedaṃ vacaḥ saṃbhāvayaty asau | [BKŚS, 28 29.1]
parasaṃdeśahārī hi pratīto gaṇikājanaḥ | [BKŚS, 28 29.2]
yaḥ śreṣṭhiduhitur bhartā so 'smākam api dharmataḥ | [BKŚS, 28 30.1]
priyadarśanayā sārdham abhinnaiva hi me tanuḥ | [BKŚS, 28 30.2]
aryaputras tvayā tasmād aryaputreti bhāṣyatām | [BKŚS, 28 31.1]
tathā vijñāpyatāṃ cedaṃ yathāvajñāṃ na manyate | [BKŚS, 28 31.2]
asmadarthaṃ mayā ceyam ucyatāṃ priyadarśanā | [BKŚS, 28 32.1]
vratakotsavam āsevya sāyāhne pratiyāsyati | [BKŚS, 28 32.2]
iti śrutvedam āsīn me ko 'nyaḥ paribhavaḥ paraḥ | [BKŚS, 28 33.1]
etasmād yad asāv āha bhāryā prasthāpyatām iti | [BKŚS, 28 33.2]
yā vadhūs tātapādānāṃ mama bhāryā ca sā katham | [BKŚS, 28 34.1]
kuṭumbijanayoṣeva gacchet paragṛhān iti | [BKŚS, 28 34.2]
atha māṃ gomukho 'vocat kim asthāne viśaṅkayā | [BKŚS, 28 35.1]
nedaṃ paragṛhaṃ devyās tathā viditam eva vaḥ | [BKŚS, 28 35.2]
maṅgalaṃ hi vivāhāntam asyās tatraiva kāritam | [BKŚS, 28 36.1]
tac caitac ca gṛhaṃ tasmād abhinnaṃ dṛśyatām iti | [BKŚS, 28 36.2]
tatas tadvacanān nyāyyād anujñātā satī mayā | [BKŚS, 28 37.1]
prāsādāgrād avārohat samaṃ tu priyadarśanā | [BKŚS, 28 37.2]
atha prāsādapṛṣṭhastho dāntair ujjvalamaṇḍanaiḥ | [BKŚS, 28 38.1]
gobhiḥ pravahaṇaṃ yuktam apaśyaṃ rājavartmani | [BKŚS, 28 38.2]
rājakañcukibhir vṛddhair anantair vetrapāṇibhiḥ | [BKŚS, 28 39.1]
nārīvarṣavaraprāyajanavṛndaiś ca saṃvṛtam | [BKŚS, 28 39.2]
tac ca rājakulād dṛṣṭvā gacchatpravahaṇaṃ tataḥ | [BKŚS, 28 40.1]
tad dinaṃ gamayāmi sma dīrghabandhanadurgamam | [BKŚS, 28 40.2]
sūryo 'pi tad ahar manye bhagnākṣasyandano bhavet | [BKŚS, 28 41.1]
daityocchinnaturaṃgo vā yenāstaṃ kathamapy agāt | [BKŚS, 28 41.2]
atha prāsādam āruhya rājamārgaṃ nirūpayan | [BKŚS, 28 42.1]
tad eva yānam adrākṣaṃ dīpikāvalayāvṛtam | [BKŚS, 28 42.2]
avatīrya ca harmyāgrād dīpikācandrikāsakhīm | [BKŚS, 28 43.1]
sopāne dṛṣṭavān asmi śrāmyantīṃ priyadarśanām | [BKŚS, 28 43.2]
tām ādāya tataḥ pāṇau madapramadabādhitām | [BKŚS, 28 44.1]
cirād āropayāmi sma harmyāgraśayanāntikam | [BKŚS, 28 44.2]
kṣaṇaṃ ca tatra viśrāntāṃ tām āliṅgam asau ca mām | [BKŚS, 28 45.1]
tataś caḍ iti vicchinnaṃ tatkāñcīguṇabandhanam | [BKŚS, 28 45.2]
śarāṭikuraraśreṇiḥ pulinān nalinīm iva | [BKŚS, 28 46.1]
śiñjānā raśanā śayyāṃ tannitambād athāpatat | [BKŚS, 28 46.2]
tāṃ ca bhinnamaṇicchāyāchatracchāditadīpikām | [BKŚS, 28 47.1]
dṛṣṭvā pṛṣṭā mayā tasyāḥ saṃprāptiṃ priyadarśanā | [BKŚS, 28 47.2]
bahu śrotavyam atrāsti krameṇa śrūyatām iti | [BKŚS, 28 48.1]
uktvā ruṣṭaiva tāṃ dṛṣṭvā sācaṣṭa sma kathām imām | [BKŚS, 28 48.2]
asty ahaṃ yuṣmadādeśād gatā kanyāvarodhanam | [BKŚS, 28 49.1]
na ca tatra mayā dṛṣṭā mārgayantyā nṛpātmajā | [BKŚS, 28 49.2]
tataḥ parijanas tasyāḥ prāha māṃ rājadārikā | [BKŚS, 28 50.1]
gṛhopavanam adhyāste tatra saṃbhāvyatām iti | [BKŚS, 28 50.2]
praviśya ca mayā dṛṣṭā tasminn udyānapālikā | [BKŚS, 28 51.1]
vasantasumanaḥkﾱptamālābharaṇadhāriṇī | [BKŚS, 28 51.2]
sā ca pṛṣṭā mayāvocad yo 'yaṃ saṃdhyāvadāruṇaḥ | [BKŚS, 28 52.1]
aśokaṣaṇḍas tatrāste vivikte rājadārikā | [BKŚS, 28 52.2]
anena cāryaduhitur vakreṇāpi tathā vrajaḥ | [BKŚS, 28 53.1]
yo 'yaṃ priyaṅguṣaṇḍasya yāti madhyena nirbhayaḥ | [BKŚS, 28 53.2]
dūrāt kurabakānāṃ ca [... au4 Zeichenjh] kānanam | [BKŚS, 28 54.1]
mādhavīsahakārānām aṅkolānāṃ ca varjaya | [BKŚS, 28 54.2]
bhrāmyanmadhukarastena senāsaṃbādhapādapam | [BKŚS, 28 55.1]
bhṛṅgadaṃśabhayāt kas taṃ nāpramattas tyajed iti | [BKŚS, 28 55.2]
tena ca prasthitādrākṣaṃ kadambakuṭajān api | [BKŚS, 28 56.1]
mālatīsaptaparṇāṃś ca mañjarīchannapallavān | [BKŚS, 28 56.2]
mama tv āsīd aho śaktir dohadasya varīyasī | [BKŚS, 28 57.1]
anṛtāv api yenaite jṛmbhitāḥ pādapā iti | [BKŚS, 28 57.2]
sātha paṅkajinīkūle himavatkaṃdharājate | [BKŚS, 28 58.1]
śilāpṛṣṭhe mayā dṛṣṭā sāndracandanakardame | [BKŚS, 28 58.2]
samaśītātape 'py asmin vasante śāradīva sā | [BKŚS, 28 59.1]
madhyaṃdine jvareṇaiva khedyamānā balīyasā | [BKŚS, 28 59.2]
saṃtatais tālavṛntaiś ca candanāpādramārutaiḥ | [BKŚS, 28 60.1]
vījyamānā vacobhiś ca sāntvyamānātikomalaiḥ | [BKŚS, 28 60.2]
atha tasyā mayā gatvā samīpaṃ vandanā kṛtā | [BKŚS, 28 61.1]
tayāpi kṣiptacetastvān na kiṃcid api bhāṣitam | [BKŚS, 28 61.2]
tataḥ kumudikā tasyāḥ pādam ālambya niṣṭhuram | [BKŚS, 28 62.1]
pratibuddhām avocat tāṃ bhaginī dṛśyatām iti | [BKŚS, 28 62.2]
tataḥ kumudikāhastam ālambyotthāya māṃ ciram | [BKŚS, 28 63.1]
āliṅgitavatī svāṅgair dhvāntāṅgārāgniduḥsahaiḥ | [BKŚS, 28 63.2]
sukhāsīnāṃ ca mām āha bhartā te sukhabhāgini | [BKŚS, 28 64.1]
satataṃ kuśalītyādi tatheti ca mayoditam | [BKŚS, 28 64.2]
punar āha sa te bhartā chāttratvād durjanaḥ kila | [BKŚS, 28 65.1]
āhārādyair durārādhas tvayā tad iti me matiḥ | [BKŚS, 28 65.2]
prītyā nandopanandābhyāṃ yenāharati sādhitam | [BKŚS, 28 66.1]
tena naivopacaryo 'sau mayeti kathitaṃ mayā | [BKŚS, 28 66.2]
punar uktaṃ tayā smitvā nedaṃ saṃbhāvyate tayoḥ | [BKŚS, 28 67.1]
rājyāṃśo daśamas tābhyām abhimānāt kilojjhitaḥ | [BKŚS, 28 67.2]
tau tvadbhartur avittasya pānthasyājñātajanmanaḥ | [BKŚS, 28 68.1]
dāsam abhyupagacchetāṃ kathaṃ nāmeti durghaṭam | [BKŚS, 28 68.2]
mayoktaṃ sarvam asty etat kiṃtu tau divyacakṣuṣau | [BKŚS, 28 69.1]
yad evādiśataḥ kiṃcit tat tathaiva hi sidhyati | [BKŚS, 28 69.2]
jyeṣṭhasya ca guṇā jyeṣṭhās tābhyāṃ kasyeti mānuṣāḥ | [BKŚS, 28 70.1]
tenāṅgīkṛtavantau tau madbhartur bhṛtyatām iti | [BKŚS, 28 70.2]
bhagīrathayaśāḥ śrutvā niṣkampākṣī kathām imām | [BKŚS, 28 71.1]
tanūruhavikāreṇa sāśruṇāliṅgitā balāt | [BKŚS, 28 71.2]
evaṃ ca kṣaṇam āsīnām āha māṃ rājadārikā | [BKŚS, 28 72.1]
aṅgaṃ pravahaṇakṣobhāt khinnam abhyañjyatām iti | [BKŚS, 28 72.2]
āstām āstām iti mayā anicchantyā yāvad ucyate | [BKŚS, 28 73.1]
tāvad balād balātailaṃ nyadhāt kumudikā mayi | [BKŚS, 28 73.2]
sarvathākṣinikocādyair uktvā kumudikādikāḥ | [BKŚS, 28 74.1]
sā me 'bhyaṅgāpadeśena vivṛtyāṅgāni paśyati | [BKŚS, 28 74.2]
etat tvatkaraśākhābhir likhitaṃ [... au4 Zeichenjh] mbhakam | [BKŚS, 28 75.1]
madīyam aṅgam ālokya rājadārikayoditam | [BKŚS, 28 75.2]
aho sakhe salajjāsi bālikā kulapālikā | [BKŚS, 28 76.1]
yayeha duḥsahā soḍhā komalāṅgyā kadarthanā | [BKŚS, 28 76.2]
athavā tvaṃ parādhīnā bhartaiva tava nirdayaḥ | [BKŚS, 28 77.1]
yena prabaladarpeṇa kṛtaṃ vaiṣamyam īdṛśam | [BKŚS, 28 77.2]
ko 'nyo niṣkaruṇas tasmāt tvaṃ yenotpalakomalā | [BKŚS, 28 78.1]
dantineva mahāndhena mathitā puṇḍarīkiṇī | [BKŚS, 28 78.2]
matsaṃdeśaṃ ca vācyo 'sau kim asthāne kṛtam tvayā | [BKŚS, 28 79.1]
na hi cūḍāmaṇiḥ pāde prabhavāmīti badhyate | [BKŚS, 28 79.2]
idaṃ hi karkaśāḥ soḍhuṃ śaktā rājanyakanyakāḥ | [BKŚS, 28 80.1]
chāyākomalagātryas tu na hi vāṇijadārikāḥ | [BKŚS, 28 80.2]
ityādi bahu jalpitvā sā mām udvartanādibhiḥ | [BKŚS, 28 81.1]
satkārair annapānāntaiḥ saṃmānitavatī ciram | [BKŚS, 28 81.2]
tasyāś ca kṣaṇasaṃkṣiptaṃ mama saṃvatsarāyatam | [BKŚS, 28 82.1]
yuṣmatkathāprasaṅgena sārkaṃ gatam idaṃ dinam | [BKŚS, 28 82.2]
athācalanitambābhāt svanitambād vimucya sā | [BKŚS, 28 83.1]
āmucan mekhalām enāṃ mannitambe laghīyasi | [BKŚS, 28 83.2]
bahur visraṃsamānāyāṃ granthir asyāṃ tayā kṛtaḥ | [BKŚS, 28 84.1]
svahastavilatair yatnān mṛṇālītantusūtrakaiḥ | [BKŚS, 28 84.2]
tataḥ prasthāpitavatī mām ityādi vidhāya sā | [BKŚS, 28 85.1]
mekhalā skhalitā ceyaṃ chittvā tat tantubandhanam | [BKŚS, 28 85.2]
iti tasyās tayā citre prapañce 'smin nivedite | [BKŚS, 28 86.1]
saṃkalpajanmanāmṛṣṭaḥ saṃkalpayitum ārabhe | [BKŚS, 28 86.2]
tayā yad guru saṃdiṣṭam upalabdhaṃ ca yat tayā | [BKŚS, 28 87.1]
etad eva suparyāptam anurāgasya lakṣaṇam | [BKŚS, 28 87.2]
yat punar mekhalā baddhā niḥsarair bisatantubhiḥ | [BKŚS, 28 88.1]
satsv apy anyeṣu sūtreṣu tatredaṃ cintitaṃ tayā | [BKŚS, 28 88.2]
nirdayāliṅganakṣobhād idaṃ vicchedam eṣyati | [BKŚS, 28 89.1]
atheyaṃ mekhalā srastā śayyāyāṃ nipatiṣyati | [BKŚS, 28 89.2]
lambāṃ cemām asau dṛṣṭvā mannitambaviśālatām | [BKŚS, 28 90.1]
anayā [... au4 Zeichenjh] prītim ādhāsyaty api kām iti | [BKŚS, 28 90.2]
ekaikato 'pi vṛttānta upapanne tayā kṛte | [BKŚS, 28 91.1]
mayā tu jñātakāryatvād utprekṣeyam upekṣitā | [BKŚS, 28 91.2]
athāham abravaṃ śyāmā bhagīrathayaśāḥ sphuṭam | [BKŚS, 28 92.1]
kathaṃ vettheti sāpṛcchad athettham aham uktavān | [BKŚS, 28 92.2]
gaurāṇām asitābhāsam asitānāṃ sitādhikam | [BKŚS, 28 93.1]
śyāmānāṃ maṇḍanaṃ tajjñaiś citravarṇaṃ tu varṇitam | [BKŚS, 28 93.2]
pārijātasragābhābhā yad iyaṃ mekhalā tataḥ | [BKŚS, 28 94.1]
bālā dūrvādalaśyāmā niyataṃ rājadārikā | [BKŚS, 28 94.2]
kiṃca nānyā tataḥ kācid darśanīyatamā yataḥ | [BKŚS, 28 95.1]
darśanīyatamā śyāmā nārīṇām iti darśanam | [BKŚS, 28 95.2]
tayoktaṃ dhig dhig astv eṣāṃ ratnalakṣaṇakāriṇām | [BKŚS, 28 96.1]
janaḥ pracchādanīyo 'pi khyāpito yaiḥ śaṭhair api | [BKŚS, 28 96.2]
ityādyā kathayā tasyāḥ kṣapāyāḥ praharadvayam | [BKŚS, 28 97.1]
prāptyupāyavicāreṇa tṛtīyaḥ prerito mayā | [BKŚS, 28 97.2]
mama tv āsīd iyaṃ cintā kiṃ mamopāyacintayā | [BKŚS, 28 98.1]
devatās tat kariṣyanti yena śāntir bhaviṣyati | [BKŚS, 28 98.2]
vegavatyādikāprāptāv upāyaḥ kaḥ kṛto mayā | [BKŚS, 28 99.1]
yathā tāḥ prāptavān asmi tathā rājasutām iti | [BKŚS, 28 99.2]
atha mām ekadāgatya sāyaṃ kumudikāvadat | [BKŚS, 28 100.1]
bhagīrathayaśā yuṣmān vanditvā yācate yathā | [BKŚS, 28 100.2]
ye mayāropitāś cūtā mādhavīcampakādayaḥ | [BKŚS, 28 101.1]
te jātā mañjarībhārabharabhaṅgurapallavāḥ | [BKŚS, 28 101.2]
ataḥ śvas tatra gatvāhaṃ mādhavīsahakārayoḥ | [BKŚS, 28 102.1]
kartrī vivāhasaṃskāram apareṣāṃ ca pūjanam | [BKŚS, 28 102.2]
tena yuṣmadgṛhadvārād gṛhītvā priyadarśanām | [BKŚS, 28 103.1]
prātar eva prāyātāsmi tad eṣā mucyatām iti | [BKŚS, 28 103.2]
atha tasyai pratijñāya gacchatv evaṃ bhavatv iti | [BKŚS, 28 104.1]
draṣṭavyā rājaputrīti khidyamāno 'nayaṃ niśām | [BKŚS, 28 104.2]
prātaḥ kumudikāgatya bhāṣate sma sasaṃbhramā | [BKŚS, 28 105.1]
bhagīrathayaśāḥ prāptā gacchatv aryasuteti mām | [BKŚS, 28 105.2]
atha tāṃ dṛṣṭavān asmi prasthāpya priyadarśanām | [BKŚS, 28 106.1]
prāsādāgrasthito dvāḥsthasvacchapravahaṇāsthitām | [BKŚS, 28 106.2]
āstāṃ ca mama tāṃ dṛṣṭvā kṣaṇaṃ mānasacakṣuṣī | [BKŚS, 28 107.1]
suṣuptāv asthitasyeva naṣṭasaṃkalpadarśane | [BKŚS, 28 107.2]
sarvathā puṇyavantas te surāsuranaroragāḥ | [BKŚS, 28 108.1]
asāv akālamṛtyur yair nārīrūpo na vīkṣitaḥ | [BKŚS, 28 108.2]
tayā cānanam unnamya hṛṣṭaḥ saṃdṛṣṭavān aham | [BKŚS, 28 109.1]
sahasrākṣaṃ svam ātmānaṃ taccakṣuṣkādikojjvalam | [BKŚS, 28 109.2]
māṃ ca maddayitāṃ nāsau saṃmānitavatī samam | [BKŚS, 28 110.1]
mayi dṛṣṭam adāt tasyāṃ gāḍha [... au4 Zeichenjh] ṭhagrahārhaṇām | [BKŚS, 28 110.2]
atha svayānam āropya sā priyāṃ priyadarśanām | [BKŚS, 28 111.1]
kañcukyādicamūguptā nagaropavanaṃ gatā | [BKŚS, 28 111.2]
ahaṃ tu tad dinaṃ nītvā kṛcchrān mandiraniṣkuṭe | [BKŚS, 28 112.1]
harmyamūrdhānam ārohaṃ rājaputrīdidṛkṣayā | [BKŚS, 28 112.2]
atha pravahaṇenāsau nabhasvatpaṭuraṃhasā | [BKŚS, 28 113.1]
madgṛhadvāram āgacchad dūrād unnamitānanā | [BKŚS, 28 113.2]
sā ca māṃ tatra paśyantī saṃtataṃ priyadarśanām | [BKŚS, 28 114.1]
gāḍhaṃ niṣpīḍayantī ca ciram aṅgaṃ nyapīḍayat | [BKŚS, 28 114.2]
vandanāchadmanā paścān māyy ātmānaṃ nidhāya sā | [BKŚS, 28 115.1]
cetovinimayaṃ kṛtvā pravṛttā śibikām iti | [BKŚS, 28 115.2]
ārādhayāmi nṛpasūnukṛte nu gaurīṃ kiṃ khānayāmi caturais tvaritaṃ suruṅgām | [BKŚS, 28 116.1]
ityādyupāyaśatacintanatāntacetāḥ kṛcchrān niśām anayam apratilabdhanidraḥ | [BKŚS, 28 116.2]
