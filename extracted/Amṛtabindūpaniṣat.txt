{Amṛtabindūpaniṣat, 1}
oṃ śāstrāṇy adhītya medhāvī abhyasya ca punaḥ punaḥ | [Amṛtabindūpaniṣat, 1 1.1]
paramaṃ brahma vidyāyā ulkāvān nānyathotsajet | [Amṛtabindūpaniṣat, 1 1.2]
oṃkāraṃ ratham āruhya viṣṇuṃ kṛtvā tu sārathim | [Amṛtabindūpaniṣat, 1 2.1]
brahmalokapadānveṣī rudrārādhanatatparaḥ | [Amṛtabindūpaniṣat, 1 2.2]
tāvad rathena gantavyaṃ yāvad rathapathi sthitaḥ | [Amṛtabindūpaniṣat, 1 3.1]
chittvā rathapanthānaṃ ratham utsṛjya gacchati | [Amṛtabindūpaniṣat, 1 3.2]
mātrā liṅgapadaṃ tyaktvā śabdavyañjanavarjitā | [Amṛtabindūpaniṣat, 1 4.1]
asvareṇa makāreṇa padaṃ sūkṣmaṃ ca gacchati | [Amṛtabindūpaniṣat, 1 4.2]
śabdādiviṣayāḥ pañca manaś caivāticañcalam | [Amṛtabindūpaniṣat, 1 5.1]
cintayed ātmano raśmīn pratyāhāraḥ sa ucyate | [Amṛtabindūpaniṣat, 1 5.2]
pratyāhāras tathā dhyānaṃ prāṇāyāmo 'tha dhāraṇā | [Amṛtabindūpaniṣat, 1 6.1]
tarkaś caiva samādhiś ca ṣaḍaṅgo yoga ucyate | [Amṛtabindūpaniṣat, 1 6.2]
yathā parvatadhātūnāṃ dahyante dhamanān malāḥ | [Amṛtabindūpaniṣat, 1 7.1]
tathendriyakṛtā doṣā dahyante prāṇanigrahāt | [Amṛtabindūpaniṣat, 1 7.2]
prāṇāyāmair dahed doṣān dhāraṇābhiś ca kilbiṣam | [Amṛtabindūpaniṣat, 1 8.1]
