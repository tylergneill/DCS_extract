{GaṇaKārṬīkā zu GaṇaKār, 1.1}
pañcapañcasaṃkhyāvacchinnāḥ samudāyāḥ pañcakā lābhādayas teṣāṃ nyūnādhikavyavacchedena aṣṭa iti saṃkhyām āha | [GaṇaKārṬīkā zu GaṇaKār, 1.1 1]
tuśabdaḥ saṃkṣepavistāraparijñānayoḥ tulyaphalatvam avadhārayati śiṣyajijñāsānurodhena bhāṣyārambho 'py arthavān iti | [GaṇaKārṬīkā zu GaṇaKār, 1.1 2]
vijñeyā viśeṣeṇa jñātavyāḥ punaḥ punar abhyāsena dṛḍhīkartavyā yena sarvadā śāstrārthe cittasthe kṛte sati granthavismaraṇe 'pi brahmodyadoṣo na bhavet | [GaṇaKārṬīkā zu GaṇaKār, 1.1 3]
anuṣṭhānāśaktasyānyathā hi surāpānasamaṃ pātakaṃ syād iti | [GaṇaKārṬīkā zu GaṇaKār, 1.1 4]
gaṇaśabdaḥ samuccayavācī | [GaṇaKārṬīkā zu GaṇaKār, 1.1 5]
caśabdaḥ samuccayena kevalam aṣṭa pañcakā vijñeyā gaṇaś caikas trikātmako vijñeya iti | [GaṇaKārṬīkā zu GaṇaKār, 1.1 6]
eka ity anantaroktāṣṭasaṃkhyāśaṅkānirākaraṇārtham | [GaṇaKārṬīkā zu GaṇaKār, 1.1 7]
trisaṃkhyāvacchinnaḥ samudāyaḥ trikaḥ | [GaṇaKārṬīkā zu GaṇaKār, 1.1 8]
sa eva ātmā svabhāvo yasya bhaikṣādivṛttigaṇasya sa tathoktaḥ vṛttyantaraniṣedhārtham | [GaṇaKārṬīkā zu GaṇaKār, 1.1 9]
evam ete nava gaṇā jñeyatvonoddiṣṭāḥ | [GaṇaKārṬīkā zu GaṇaKār, 1.1 10]
yas tān samyag avadhārayati so 'vaśyaṃ duḥkhāntaṃ yāsyaty anyeṣāṃ cānugrahakaraṇasamartho bhavatīti | [GaṇaKārṬīkā zu GaṇaKār, 1.1 11]
kutaḥ punar etan niścīyata iti | [GaṇaKārṬīkā zu GaṇaKār, 1.1 12]
niścīyate yasmāt sarvair eva paramayogibhiḥ vettā navagaṇasyāsya saṃskartā gurur ucyate | [GaṇaKārṬīkā zu GaṇaKār, 1.1 13]
vida jñāne | [GaṇaKārṬīkā zu GaṇaKār, 1.1 14]
tasya vediteti prāpte chandobhaṅgaparihārārthaṃ chāndasaḥ prayogo vettā iti kṛtaḥ | [GaṇaKārṬīkā zu GaṇaKār, 1.1 15]
athavā vicāraṇe tasya vetteti bhavati | [GaṇaKārṬīkā zu GaṇaKār, 1.1 16]
vettā vicārayitā | [GaṇaKārṬīkā zu GaṇaKār, 1.1 17]
navagaṇānām iti bahuvacane prāpte chandobhaṅgaparihārārthaṃ tatparijñānasya bhinnaphalatvajñāpanārthaṃ vā navagaṇasya ity uktam | [GaṇaKārṬīkā zu GaṇaKār, 1.1 18]
nandimahākālādiṣv api gaṇaśabdo dṛṣṭaḥ tadāśaṅkānirākaraṇārtham asyety uktam | [GaṇaKārṬīkā zu GaṇaKār, 1.1 19]
asya anantaroddiṣṭasya lābhādikasyety arthaḥ | [GaṇaKārṬīkā zu GaṇaKār, 1.1 20]
suparīkṣitaṃ brāhmaṇaṃ dīkṣāviśeṣeṇa pañcārthajñānaviśeṣeṇa ca śiṣyaṃ saṃskurvan saṃskartā ity ucyate | [GaṇaKārṬīkā zu GaṇaKār, 1.1 21]
sa ca tajjñair mukhyata eva gurur ucyate | [GaṇaKārṬīkā zu GaṇaKār, 1.1 22]
gurur ācāryaḥ śraddhāvatām āśramiṇāṃ darśanasambhāṣaṇādibhir api pāpaghnaḥ puṇyātiśayakārī cety arthaḥ | [GaṇaKārṬīkā zu GaṇaKār, 1.1 23]
athavā anyathā kārikāsambandhaḥ pradarśyate | [GaṇaKārṬīkā zu GaṇaKār, 1.1 24]
dvividhaḥ khalv atra brāhmaṇo 'pavargagantā śrūyate sādhaka ācāryaś ceti | [GaṇaKārṬīkā zu GaṇaKār, 1.1 25]
tatreha darśane yaḥ sādhakaḥ sann apavargaṃ gantum icchati | [GaṇaKārṬīkā zu GaṇaKār, 1.1 26]
śāstraṃ śrutvācāryopadeśamātrād vā vidhyādisvarūpaṃ jñātvā vidhiyogānuṣṭhānam atyantābhiyogena kartavyam | [GaṇaKārṬīkā zu GaṇaKār, 1.1 27]
yas tv ācāryaḥ sann apavargam gantum icchati tena kiṃ kartavyam iti āha | [GaṇaKārṬīkā zu GaṇaKār, 1.1 28]
pañcakās tv aṣṭa vijñeyā gaṇaś caikas trikātmakaḥ iti | [GaṇaKārṬīkā zu GaṇaKār, 1.1 29]
tuśabdaḥ samastasūtrasūtrāvayavānām upodghātādiniścayadvāreṇa navagaṇā vijñeyās tān vijñāya śiṣyāṇāṃ saṃśayād yajñānaṃ nirvartayatā saṃskāraḥ kartavya ity evaṃbhūtaṃ viśeṣaṃ sūcayati | [GaṇaKārṬīkā zu GaṇaKār, 1.1 30]
śeṣas tv avayavārthaḥ pūrvavat | [GaṇaKārṬīkā zu GaṇaKār, 1.1 31]
kathaṃ punar etat gamyate | [GaṇaKārṬīkā zu GaṇaKār, 1.1 32]
duḥkhanimittam ācāryatvam ātmana icchatā navagaṇā viśeṣato jñātavyā iti gamyate | [GaṇaKārṬīkā zu GaṇaKār, 1.1 33]
yasmāt | [GaṇaKārṬīkā zu GaṇaKār, 1.1 34]
{GaṇaKārṬīkā zu GaṇaKār, 1.2}
evaṃ cānuṣṭhānābhiniveśāsamartho 'pi yadi śraddhānvito bhūtveṣad api samayamātraṃ pālayan jñānābhyāsaṃ na muñcati tadāpavargagantā bhavaty ācārya iti cocyate | [GaṇaKārṬīkā zu GaṇaKār, 1.2 1]
yas tv āgamārthajñānamātreṇa tuṣṭaḥ san śraddhādivirahitaḥ śraddhādimātrayukto vā lābhādijñānavikalaḥ sa khalv ācāryābhāsa eva nāpavargaganteti | [GaṇaKārṬīkā zu GaṇaKār, 1.2 2]
gaṇasvarūpaṃ tarhi vācyam | [GaṇaKārṬīkā zu GaṇaKār, 1.2 3]
ke 'ṣṭa pañcakāḥ kaś ca trikātmako gaṇaḥ ity ata āha | [GaṇaKārṬīkā zu GaṇaKār, 1.2 4]
{GaṇaKārṬīkā zu GaṇaKār, 2.2}
{GaṇaKārṬīkā zu GaṇaKār, 3.2}
{GaṇaKārṬīkā zu GaṇaKār, 4.2}
{GaṇaKārṬīkā zu GaṇaKār, 5.1}
prātipadāvasthā khalu vyaktāvasthety uktā | [GaṇaKārṬīkā zu GaṇaKār, 5.1 1]
kasmāt | [GaṇaKārṬīkā zu GaṇaKār, 5.1 2]
pāśupatye 'yam iti vyaktinimittatvāt bhasmasnānaśayanānusnānādibhir liṅgadhārīty upadeśād iti | [GaṇaKārṬīkā zu GaṇaKār, 5.1 3]
dvitīyāvasthā tu jātyādivyakter ahetutvād avyaktāvasthety uktā | [GaṇaKārṬīkā zu GaṇaKār, 5.1 4]
kasmāt | [GaṇaKārṬīkā zu GaṇaKār, 5.1 5]
avyaktaliṅgopadeśād vidyādigopanopadeśāc ceti | [GaṇaKārṬīkā zu GaṇaKār, 5.1 6]
tṛtīyāvasthā punar indriyajayārthatvena jayāvasthety ucyate | [GaṇaKārṬīkā zu GaṇaKār, 5.1 7]
devanityasvārthatve 'py asyā indriyajayārthataiva prādhānyenoktā sūtrāṇāṃ sambandhakathanadvāreṇācāryabhāṣyakṛteti | [GaṇaKārṬīkā zu GaṇaKār, 5.1 8]
chedāvasānārthāvasthā chedāvasthety uktā | [GaṇaKārṬīkā zu GaṇaKār, 5.1 9]
sarvasya sādhakavyāpārasyātyantoparamo niṣṭhā | [GaṇaKārṬīkā zu GaṇaKār, 5.1 10]
tadupalakṣitāvasthā niṣṭhāvasthety ucyate | [GaṇaKārṬīkā zu GaṇaKār, 5.1 11]
vyaktādiviśeṣaṇābhidhānādyūhādiśaktimatāṃ viśeṣapratipattir bhaviṣyatīty abhiprāyavatātrāvasthāgrahaṇaṃ na kṛtam iti | [GaṇaKārṬīkā zu GaṇaKār, 5.1 12]
caśabdo nyūnādhikavyavacchedasūcakaḥ | [GaṇaKārṬīkā zu GaṇaKār, 5.1 13]
pretonmattamūḍhāvasthāntarasadbhāvād adhikavyavacchedānupapattir iti cen na gopananiyamenāvyaktāvasthāyām evāntarbhāvāt | [GaṇaKārṬīkā zu GaṇaKār, 5.1 14]
jayacchedāvasthayor apy avyaktāvasthātvaprasaṅga iti cen nānayor gopananiyamānabhyupagamān niṣṭhāvasthām anabhyupagamya siddhāvasthāṃ pañcamīm āhuḥ | [GaṇaKārṬīkā zu GaṇaKār, 5.1 15]
kecit tanmatam avadhāraṇenaiva nirācaṣṭe | [GaṇaKārṬīkā zu GaṇaKār, 5.1 16]
niṣṭhā caiveha pañcamī iti | [GaṇaKārṬīkā zu GaṇaKār, 5.1 17]
ihety asmin pañcārthadarśane niṣṭhāvasthaiva pañcamī sūtraprāmāṇyāt pratīyate na siddhāvasthā | [GaṇaKārṬīkā zu GaṇaKār, 5.1 18]
tatra kṣapaṇīyaprāpaṇīyābhāvāt sādhakāvasthāś ceha nirūpyante na tato 'nyasyeti | [GaṇaKārṬīkā zu GaṇaKār, 5.1 19]
atrāha | [GaṇaKārṬīkā zu GaṇaKār, 5.1 20]
anadhikāriṇo 'vasthāprāptir ayuktā | [GaṇaKārṬīkā zu GaṇaKār, 5.1 21]
tatra tathā dvitīyādyavasthāprāptau jñānākaluṣatvādayo 'dhikāritvāpādakāḥ tathā prathamāvasthāprāptau ko hetur ity ucyate | [GaṇaKārṬīkā zu GaṇaKār, 5.1 22]
atrāpi kāraṇaviśeṣotpāditā dīkṣā hetuḥ | [GaṇaKārṬīkā zu GaṇaKār, 5.1 23]
yatas tatkāraṇapratipādanārtham idam āha | [GaṇaKārṬīkā zu GaṇaKār, 5.1 24.1]
{GaṇaKārṬīkā zu GaṇaKār, 5.2}
atra vidyākalāpaśusaṃjñitaṃ vividhaṃ kāryaṃ dravyam ity ucyate | [GaṇaKārṬīkā zu GaṇaKār, 5.2 1]
tatra vidyā tāvac chiṣyagatā dīkṣāṅgaṃ yayā śiṣyo dīkṣādhikṛto bhavati | [GaṇaKārṬīkā zu GaṇaKār, 5.2 2]
yayā tv ācāryaḥ sampūrṇāṃ dīkṣāṃ nirvartayati sācāryagatā vidyā | [GaṇaKārṬīkā zu GaṇaKār, 5.2 3]
kalā darbhādyā dīkṣāṅgam | [GaṇaKārṬīkā zu GaṇaKār, 5.2 4]
uktaṃ hi darbhāḥ punar bhasma candanaṃ sūtram eva ca | [GaṇaKārṬīkā zu GaṇaKār, 5.2 5]
puṣpāṇi ca punar dhūpam eṣa kramaḥ smṛtaḥ | [GaṇaKārṬīkā zu GaṇaKār, 5.2 6.1]
paśuḥ saṃskartavyo brāhmaṇaḥ | [GaṇaKārṬīkā zu GaṇaKār, 5.2 7]
itthaṃ vyākhyānakaraṇād upakaraṇāder api saṃgraha ity ato na saṃskārakārikāvirodhaḥ | [GaṇaKārṬīkā zu GaṇaKār, 5.2 8]
kālaḥ pūrvāhṇaḥ | [GaṇaKārṬīkā zu GaṇaKār, 5.2 9]
kāraṇamūrtiśiṣyayoḥ saṃskārakarma kriyety ucyate | [GaṇaKārṬīkā zu GaṇaKār, 5.2 10]
tatkramaś ca saṃskārakārikāyāṃ draṣṭavyaḥ | [GaṇaKārṬīkā zu GaṇaKār, 5.2 11]
mūrtiśabdena yad upahārasūtre mahādevejyāsthānam ūrdhvaliṅgādilakṣaṇaṃ vyākhyātaṃ tatsamīpadakṣiṇabhūpradeśaḥ kuṭyādyavyavahito 'trābhipretaḥ | [GaṇaKārṬīkā zu GaṇaKār, 5.2 12]
gurur ācāryaḥ sa dvividhaḥ parāparabhedāt | [GaṇaKārṬīkā zu GaṇaKār, 5.2 13]
tatrāparaḥ pañcārthajñānamaryādānvitaḥ | [GaṇaKārṬīkā zu GaṇaKār, 5.2 14]
tathā coktam | [GaṇaKārṬīkā zu GaṇaKār, 5.2 15.1]
śāstrānuge pracāre yo 'bhiniviṣṭaḥ prakṛṣṭadhīḥ kuśalaḥ | [GaṇaKārṬīkā zu GaṇaKār, 5.2 15.2]
sa bhavati mataḥ kila satām ācāryo jñānahetuś ca | [GaṇaKārṬīkā zu GaṇaKār, 5.2 15.3]
tathā | [GaṇaKārṬīkā zu GaṇaKār, 5.2 16.1]
ācāre sthāpayan śiṣyān yasmād ācarati svayam | [GaṇaKārṬīkā zu GaṇaKār, 5.2 16.2]
ācinoti ca śāstrārthān ācāryas tena kīrtyate | [GaṇaKārṬīkā zu GaṇaKār, 5.2 16.3]
tasyādhiṣṭhātā bhagavān maheśvaraḥ paro gurus tathā caivaṃ varṇite nimittam apy atra nānuktaṃ bhavati | [GaṇaKārṬīkā zu GaṇaKār, 5.2 17]
caśabdo nyūnādhikavyavacchedasūcakaḥ | [GaṇaKārṬīkā zu GaṇaKār, 5.2 18]
evaśabdo guroḥ prādhānyam avadhārayati | [GaṇaKārṬīkā zu GaṇaKār, 5.2 19]
iha iti svasiddhāntanirdeśaḥ | [GaṇaKārṬīkā zu GaṇaKār, 5.2 20]
pañcama ity upasaṃhāraḥ | [GaṇaKārṬīkā zu GaṇaKār, 5.2 21]
athavā eva iha padayoḥ pāṭhaviparyayaṃ kṛtvānyathārthaḥ pradarśyate | [GaṇaKārṬīkā zu GaṇaKār, 5.2 22]
ihaiva pāśupatadarśane evaṃviśiṣṭāni dīkṣānimittāni nānyatra | [GaṇaKārṬīkā zu GaṇaKār, 5.2 23]
tataś ca niṣpādyā dīkṣāpy atraiva viśiṣṭāsti nānyatrety uktaṃ bhavati | [GaṇaKārṬīkā zu GaṇaKār, 5.2 24]
atha kiṃ kāraṇaviśeṣair eveyaṃ dīkṣā viśiṣyate na kiṃ tarhi phalaviśeṣair api | [GaṇaKārṬīkā zu GaṇaKār, 5.2 25]
yasmāt tadartham idam āha | [GaṇaKārṬīkā zu GaṇaKār, 5.2 26.1]
{GaṇaKārṬīkā zu GaṇaKār, 6.1}
tatra pañcapadārthaviṣayaṃ samāsavistaravibhāgaviśeṣopasaṃhāranigamanatas tattvajñānaṃ prathamo vidyālābho jñānam iti cocyate | [GaṇaKārṬīkā zu GaṇaKār, 6.1 1.1]
teṣāṃ samāsādīnāṃ svarūpaṃ yady api śrīmatācāryeṇa bhāṣyāvasāne prakaṭitaṃ tathāpi leśatas tadbhāṣyavivaraṇārtham asmābhir apy ucyate | [GaṇaKārṬīkā zu GaṇaKār, 6.1 2.1]
tatra padārthānām uddeśaḥ samāsaḥ | [GaṇaKārṬīkā zu GaṇaKār, 6.1 3.1]
so 'tha śabdādibhir duḥkhāntādīnām abhihitaḥ | [GaṇaKārṬīkā zu GaṇaKār, 6.1 4.1]
uddiṣṭānāṃ pramāṇataḥ prapañcābhidhānaṃ vistaraḥ | [GaṇaKārṬīkā zu GaṇaKār, 6.1 5.1]
patiḥ saṃnādya ity evamādi | [GaṇaKārṬīkā zu GaṇaKār, 6.1 6.1]
tatsādhanatvena pramāṇāny api vistaraśabdenoktāni | [GaṇaKārṬīkā zu GaṇaKār, 6.1 7.1]
dharmadharmiṇāṃ yathāsambhavaṃ lakṣaṇato 'nyatvābhidhānaṃ vibhāgaḥ | [GaṇaKārṬīkā zu GaṇaKār, 6.1 8.1]
sarvatrāpy abhidhīyata ity abhidhānam | [GaṇaKārṬīkā zu GaṇaKār, 6.1 9.1]
karmavyutpattir draṣṭavyā | [GaṇaKārṬīkā zu GaṇaKār, 6.1 10.1]
tatra duḥkhāntasya vibhāgas tāvad ucyate | [GaṇaKārṬīkā zu GaṇaKār, 6.1 11.1]
sarvaduḥkhāpoho duḥkhāntaḥ | [GaṇaKārṬīkā zu GaṇaKār, 6.1 12.1]
sa dvividho 'nātmakaḥ sātmakaś ceti | [GaṇaKārṬīkā zu GaṇaKār, 6.1 13.1]
tatrānātmakaḥ sarvaduḥkhānām atyantocchedaḥ sātmakas tu maheśvaraiśvaryalakṣaṇā siddhiḥ | [GaṇaKārṬīkā zu GaṇaKār, 6.1 14.1]
sā dvirūpā jñānaśaktiḥ kriyāśaktiś ceti | [GaṇaKārṬīkā zu GaṇaKār, 6.1 15.1]
tatra jñānam eva śaktir jñānaśaktiḥ | [GaṇaKārṬīkā zu GaṇaKār, 6.1 16.1]
sā khalv ekāpi satī samastavyastaviṣayabhedāt pañcadhoktā darśanaśravaṇetyādinā brahmāder ivopacaritasarvajñatvapratiṣedhārtham | [GaṇaKārṬīkā zu GaṇaKār, 6.1 17.1]
kriyāhetuḥ śaktiḥ kriyāśaktiḥ sā trividhā manojavitvādibhedā | [GaṇaKārṬīkā zu GaṇaKār, 6.1 18.1]
tatra niratiśayaṃ śīghrakāritvaṃ manojavitvaṃ karmādinirapekṣasyecchayaivānantararūpakartṛtvādhiṣṭhātṛtvaṃ kāmarūpitvaṃ saṃbhṛtakāyendriyasyāpi niratiśayaiśvaryasambandhitvaṃ vikaraṇadharmitvaṃ ceti | [GaṇaKārṬīkā zu GaṇaKār, 6.1 19.1]
yadā ceyaṃ dvirūpā siddhiḥ prāpyate tadā daśa siddhilakṣaṇāny avaśyatvādīni patitvāntāni bhavanti | [GaṇaKārṬīkā zu GaṇaKār, 6.1 20.1]
tatra niratiśayamaparādhīnatvam avaśyatvam | [GaṇaKārṬīkā zu GaṇaKār, 6.1 21.1]
atha kim idam avaśyatvaṃ nāmeti | [GaṇaKārṬīkā zu GaṇaKār, 6.1 22.1]
vaśyatvamalanivṛttāvaśyatvākhyaḥ puruṣe 'vasthito dharmo 'bhivyajyate paṭe śuklatāvad ity eke | [GaṇaKārṬīkā zu GaṇaKār, 6.1 23.1]
tac cāyuktam aiśvaryābhivyakteḥ pratiṣiddhatvād anātmakasya ca dharmasyābhivyaktyanupapatter anyathānātmakatvavirodhaḥ syād yadā guṇair yukta ityādi bhāṣyavirodhāc ca nāvasthitābhivyaktiḥ kiṃ tv aiśvaryasambandha eva parādhīnatvanivartakatvād avaśyatvam ucyate | [GaṇaKārṬīkā zu GaṇaKār, 6.1 24.1]
athavā yadā guṇair yuktas tadā sa evātathābhūtapūrvas tathā bhavati sarpaśikyādivat tasya bhāvas tatsvarūpam avaśyatvaṃ bhedanocyate vyavahārārtham ity evam anāveśyatvādiṣv api vicāro draṣṭavyaḥ | [GaṇaKārṬīkā zu GaṇaKār, 6.1 25.1]
satkāryavicāre cāyaṃ vistārito mayā teneha na pratanyate | [GaṇaKārṬīkā zu GaṇaKār, 6.1 26.1]
sattvāntarānabhibhāvyajñānasambandhitvam anāveśyatvaṃ sattvāntarādhīnajīvitarahitatvam avadhyatvam samastabhayātikrāntatvam abhayatvam aiśvaryeṇa nityasambandhitvam akṣayatvaṃ kāyendriyavaikalyaphalenātyantāsambandhitvam ajaratvaṃ prāṇādiviyogajaduḥkhāsaṃsparśitvam amaratvaṃ sarvatrābhipretārtheṣu pravartamānasya maheśvareṇāpy apratibandhadharmitvam apratīghātaḥ sarvapaśubhyo 'bhyadhikatvam aiśvaryātiśayān mahattvaṃ sarvapaśvādikāryasvāmitvaṃ patitvam iti | [GaṇaKārṬīkā zu GaṇaKār, 6.1 27.1]
yad asvatantraṃ tat sarvakāryaṃ tasya vibhāga ucyate vidyā kalā paśuś ceti | [GaṇaKārṬīkā zu GaṇaKār, 6.1 28.1]
tatra paśuguṇo vidyā svaśāstradṛṣṭyoktā | [GaṇaKārṬīkā zu GaṇaKār, 6.1 29.1]
vaiśeṣikadṛṣṭyā dravyavat | [GaṇaKārṬīkā zu GaṇaKār, 6.1 30.1]
sā dvidhā bodhābodhasvabhāvabhedāt | [GaṇaKārṬīkā zu GaṇaKār, 6.1 31.1]
tatrābodhasvabhāvā dharmādilakṣaṇā vidyāntarbhāvakaraṇād avidyātmakasya vidyāntarbhāve kalāder apy antarbhāvaḥ syād iti | [GaṇaKārṬīkā zu GaṇaKār, 6.1 32.1]
bodhasvabhāvā tu viṣayabhedāc caturdhā pañcadhā coktā | [GaṇaKārṬīkā zu GaṇaKār, 6.1 33.1]
svarūpatas tu dvidhā vivekavṛttiḥ sāmānyavṛttiś ceti | [GaṇaKārṬīkā zu GaṇaKār, 6.1 34.1]
tatra vivekavṛttiḥ prāyeṇopadeśavyaṅgyā na ca tatra samākhyāntaram asti | [GaṇaKārṬīkā zu GaṇaKār, 6.1 35.1]
vidyaiva hi viśeṣasamākhyā sāmānyavṛttis tu pramāṇamātravyaṅgyā cittam ity uktā | [GaṇaKārṬīkā zu GaṇaKār, 6.1 36.1]
anayor bhedaṣ ṭīkāntare mayā darśita neha pradarśyate | [GaṇaKārṬīkā zu GaṇaKār, 6.1 37.1]
cetanānāśritatve sati niścetanā kalā | [GaṇaKārṬīkā zu GaṇaKār, 6.1 38.1]
sāpi dvividhā kāryākhyā karaṇākhyā ceti | [GaṇaKārṬīkā zu GaṇaKār, 6.1 39.1]
tatra kāryākhyā daśavidhā pṛthivyaptejovāvyākāśagandharasarūpasparśaśabdalakṣaṇā karaṇākhyā tu trayodaśavidhā pañca karmendriyāṇi pañca buddhīndriyāṇy antaḥkaraṇatrayaṃ ceti | [GaṇaKārṬīkā zu GaṇaKār, 6.1 40.1]
paśutvasambandhī paśuḥ | [GaṇaKārṬīkā zu GaṇaKār, 6.1 41.1]
so 'pi dvividhaḥ sāñjano nirañjanaś ceti | [GaṇaKārṬīkā zu GaṇaKār, 6.1 42.1]
tatra sāñjanaḥ śarīrendriyasambandhī caturdaśavidhaḥ | [GaṇaKārṬīkā zu GaṇaKār, 6.1 43.1]
uktaṃ hi daivam aṣṭavidhaṃ jñeyaṃ tairyagyonaṃ ca pañcadhā | [GaṇaKārṬīkā zu GaṇaKār, 6.1 44.1]
parvam ekaṃ tu mānuṣyam etat saṃsāramaṇḍalam | [GaṇaKārṬīkā zu GaṇaKār, 6.1 44.2]
iti nirañjanas tu trividhaḥ saṃhṛtaḥ kaivalyagato niṣṭhāyogayuktaś ceti | [GaṇaKārṬīkā zu GaṇaKār, 6.1 45.1]
samastasṛṣṭisaṃhārānugrahakāri kāraṇaṃ tasyaikasyāpi guṇadharmabhedād vibhāga ukto 'nyatpatitvam ityādinā | [GaṇaKārṬīkā zu GaṇaKār, 6.1 46.1]
niratiśayadṛkkriyāśaktiḥ patitvaṃ tenaiśvaryeṇa nityasambandhitvaṃ sattvam anāgantukaiśvaryatvam ādyatvaṃ samastajanmarahitatvam ajātatvaṃ mahāsṛṣṭisaṃhārakartṛtvaṃ bhavodbhavatvaṃ paramotkṛṣṭaṃ guṇadharmanimittanāmābhidheyatvaṃ vāmatvaṃ duḥkhāntanimittadharmotpādakanāmābhidheyatvaṃ vā svecchayaivāśeṣakāryotpattyādikāraṇasvabhāvaḥ krīḍā taddharmitvaṃ devatvaṃ siddhasādhakapaśubhyaḥ paratvaṃ jyeṣṭhatvaṃ sargādāv api rutabhayasaṃyojakatvaṃ rudratvam karmādinirapekṣasya svecchayaivāśeṣakāryakartṛtvaṃ kāmitvaṃ śamasukhanirvāṇakaratvaṃ śaṃkaratvam antarasṛṣṭyām api saṃhārakartṛtvaṃ kālatvaṃ kāryakāraṇākhyānāṃ kalānāṃ sthānaśarīrādibhāvena saṃyojakatvaṃ kalavikaraṇatvaṃ dharmādibalānāṃ yatheṣṭaṃ vṛttilābhalopākṣepakartṛtvaṃ balapramathanatvaṃ sarvadevamānuṣatiraścāṃ ratirañjanādhivāsanākartṛtvaṃ sarvabhūtadamanatvaṃ sakalaniṣkalāvasthāyās tulyaśaktitvaṃ manomanastvaṃ sukhakarānantaśarīrādhiṣṭātṛtvam aghoratvaṃ duḥkhakarānantaśarīrādhiṣṭātṛtvaṃ ghorataratvaṃ sarvavidyādikāryāṇāṃ vyāptādhiṣṭhātṛtvaṃ pūraṇaṃ yathepsitānantaśarīrādikaraṇaśaktiḥ pauruṣyam | [GaṇaKārṬīkā zu GaṇaKār, 6.1 47.1]
tad ubhayaṃ bhagavataḥ puruṣatvam ucyate | [GaṇaKārṬīkā zu GaṇaKār, 6.1 48.1]
sarvapaśvādibhyo 'bhyadhikotkṛṣṭavyatiriktatvaṃ mahattvaṃ devatvaṃ pūrvoktam | [GaṇaKārṬīkā zu GaṇaKār, 6.1 49.1]
duḥkhāntanimittaṃ dhyānaikaviṣayatvam oṃkāratvam | [GaṇaKārṬīkā zu GaṇaKār, 6.1 50.1]
ṛṣitvaṃ kriyāśaktir jñānaśaktis tu vipratvam | [GaṇaKārṬīkā zu GaṇaKār, 6.1 51.1]
anayor āśrayavyāpitvānantaviṣayatvaniratiśayatvajñāpanārthaṃ tadāśrayo bhagavān mahān ity uktaḥ | [GaṇaKārṬīkā zu GaṇaKār, 6.1 52.1]
sarvadā sarvatrāvicalitasvabhāvena vartamāno bhagavān eṣa ity ucyate | [GaṇaKārṬīkā zu GaṇaKār, 6.1 53.1]
guṇadharmadvāreṇa vācaḥ pravartante yasmād atas tadvyatiriktas tadaviśeṣitaś ca bhagavān viśuddha ity ucyate | [GaṇaKārṬīkā zu GaṇaKār, 6.1 54.1]
nityānāgantukaiśvaryayukte paramakāraṇe | [GaṇaKārṬīkā zu GaṇaKār, 6.1 55.1]
yatra vāco nivartante vāgviśuddhaḥ sa kīrtitaḥ | [GaṇaKārṬīkā zu GaṇaKār, 6.1 55.2]
kṣaṇaikam api yas tatra prāpnoty ekāgratāṃ yatiḥ | [GaṇaKārṬīkā zu GaṇaKār, 6.1 56.1]
sa dagdhvā sarvakarmāṇi śivasāyujyam āpnuyāt | [GaṇaKārṬīkā zu GaṇaKār, 6.1 56.2]
sarvaiśvaryapradātṛtvaṃ maheśvaratvaṃ samastakāryaviṣayaṃ prabhutvam īśatvaṃ sarvavidyāviṣayaṃ prabhutvam īśānatvaṃ sarvabhūtaviṣayaṃ prabhutvam īśvaratvam | [GaṇaKārṬīkā zu GaṇaKār, 6.1 57.1]
prakramāpekṣaḥ khalv evam īśādiśabdānām arthaḥ pradarśito 'nyathā punar ekārthatvam eveti | [GaṇaKārṬīkā zu GaṇaKār, 6.1 58.1]
brahmagrahaṇasyodāharaṇārthatvād aśeṣapativiṣayaprabhutvam adhipatitvaṃ bṛṃhaṇabṛhattvaṃ brahmatvaṃ paripūrṇaparitṛptatvaṃ śivatvam iti | [GaṇaKārṬīkā zu GaṇaKār, 6.1 59.1]
evaṃ suniścitāḥ khalv ime guṇadharmāḥ parameśvarasyopahārakāle gāyatā bhāvayitavyāḥ satataṃ vā japaṃ ca kurvatā vibhaktyupasarganipātakriyāpadānām arthaiḥ saha cintanīyās tato 'cireṇaiva kālena śuddhivṛddhī bhavataḥ | [GaṇaKārṬīkā zu GaṇaKār, 6.1 60.1]
te ca svātmasaṃvedye iti | [GaṇaKārṬīkā zu GaṇaKār, 6.1 61.1]
dharmārthaḥ sādhakavyāpāro vidhiḥ | [GaṇaKārṬīkā zu GaṇaKār, 6.1 62.1]
sa dvividhaḥ pradhānabhūto guṇabhūtaś ceti | [GaṇaKārṬīkā zu GaṇaKār, 6.1 63.1]
tatrāvyavadhānena dharmahetur yo vidhiḥ sa pradhānabhūtaś caryeti vakṣyate | [GaṇaKārṬīkā zu GaṇaKār, 6.1 64.1]
yas tu caryānugrāhakaḥ sa guṇabhūto 'nusnānādiḥ | [GaṇaKārṬīkā zu GaṇaKār, 6.1 65.1]
tatra bhuktocchiṣṭādinimittāyogyatāpratyayanivṛttyarthaṃ liṅgābhivyaktyarthaṃ ca yat snānaṃ yat kaluṣanivṛttyarthaṃ tad upasparśanam | [GaṇaKārṬīkā zu GaṇaKār, 6.1 66.1]
etad ubhayam apy ajapataiveśvaraniyogam anusaṃdhāya saṃsāradoṣaṃ bhāvayatā gurulaghubhāvaṃ ca paryālocya bhasmanaiva kartavyam | [GaṇaKārṬīkā zu GaṇaKār, 6.1 67.1]
nirmālyadhāraṇam api liṅgābhivyaktibhaktivṛddhidvāreṇa caryānugrāhakam | [GaṇaKārṬīkā zu GaṇaKār, 6.1 68.1]
vicārya kāraṇanirmālyaṃ niṣparigrahaṃ paraṃ kṛtaṃ gṛhītvā saṃyatātmanā kāraṇaṃ praṇamyānujñāṃ prārthayet tataḥ prasannamukhaṃ bhagavantaṃ svanirmālyaṃ nirmalīkaraṇāya prayacchantaṃ dhyātvā mahāprasāda ity abhisaṃdhāya bhaktyaiva śirasi dhārayet | [GaṇaKārṬīkā zu GaṇaKār, 6.1 69.1]
tathāyatanavāsitvam api caryānugrāhakam | [GaṇaKārṬīkā zu GaṇaKār, 6.1 70.1]
tathā coktam | [GaṇaKārṬīkā zu GaṇaKār, 6.1 71.1]
dharmakṣetraṃ paraṃ hy etac chivāyatanaṃ bhuvi | [GaṇaKārṬīkā zu GaṇaKār, 6.1 71.2]
vidhibījasya sā bhūmis tatra vaptam mahāphalam | [GaṇaKārṬīkā zu GaṇaKār, 6.1 71.3]
liṅgāddhastaśataṃ sāgraṃ śivakṣetraṃ samantataḥ | [GaṇaKārṬīkā zu GaṇaKār, 6.1 72.1]
jantūnāṃ tatra pañcatvaṃ śivasāyujyakāraṇam | [GaṇaKārṬīkā zu GaṇaKār, 6.1 72.2]
grāme vā yadi vetyādi | [GaṇaKārṬīkā zu GaṇaKār, 6.1 73.1]
upasparśanenākṣapitakaluṣakṣāpaṇārthaṃ prāṇāyāmaḥ | [GaṇaKārṬīkā zu GaṇaKār, 6.1 74.1]
koṣṭhasya vāyor gatinirodhaḥ prāṇāyāmaḥ | [GaṇaKārṬīkā zu GaṇaKār, 6.1 75.1]
tatropaspṛśya kāraṇatīrthakaragurūn anupraṇamya prāṅmukha udaṅmukho vā padmakasvastikādīnām anyatamaṃ yathāsukham āsanaṃ baddhvā kṛtam unnataṃ ca kṛtvā śanaiḥ saṃyatāntaḥkaraṇena recakādīn kuryāt | [GaṇaKārṬīkā zu GaṇaKār, 6.1 76.1]
kaluṣābhāve 'pi cittasyātinirmalatvāpādanārtham abhyāsārthaṃ nityaṃ kuryāt | [GaṇaKārṬīkā zu GaṇaKār, 6.1 77.1]
uktaṃ hi | [GaṇaKārṬīkā zu GaṇaKār, 6.1 78.1]
prāṇāyāmair dahed doṣān dhāraṇābhiś ca kilbiṣam | [GaṇaKārṬīkā zu GaṇaKār, 6.1 78.2]
pratyāhāreṇa viṣayān dhyānenānīśvarān guṇān | [GaṇaKārṬīkā zu GaṇaKār, 6.1 78.3]
prāṇāyāmena yuktasya viprasya niyatātmanaḥ | [GaṇaKārṬīkā zu GaṇaKār, 6.1 79.1]
sarve doṣāḥ praṇaśyanti sattvasthaś caiva jāyate | [GaṇaKārṬīkā zu GaṇaKār, 6.1 79.2]
jalabindukuśāgreṇa māse māse ca yaḥ pibet | [GaṇaKārṬīkā zu GaṇaKār, 6.1 80.1]
saṃvatsaraśataṃ sāgraṃ prāṇāyāmaikatatsamam | [GaṇaKārṬīkā zu GaṇaKār, 6.1 80.2]
prāṇāyāmaviśuddhātmā yasmāt paśyati tatparam | [GaṇaKārṬīkā zu GaṇaKār, 6.1 81.1]
tasmāt kiṃcit paraṃ nāsti prāṇāyāmād iti śrutiḥ | [GaṇaKārṬīkā zu GaṇaKār, 6.1 81.2]
tadakṣapitakaluṣakṣapaṇārthaṃ japaḥ kartavyaḥ | [GaṇaKārṬīkā zu GaṇaKār, 6.1 82.1]
tṛtīyacaturthayor anyatarasmin brahmaṇi prayatnaniruddhaṃ cittaṃ sampūrṇākṣarānubodhena tadarthānubodhena vā punaḥ punaḥ saṃcārayed iti | [GaṇaKārṬīkā zu GaṇaKār, 6.1 83.1]
evaṃ ca prāyaścittāntaram utsūtratvān na kartavyam iti | [GaṇaKārṬīkā zu GaṇaKār, 6.1 84.1]
nanu ca trikasya kaluṣanivṛttyartham evābhidhānaṃ vyabhicārāntareṣu punaḥ kiṃ prāyaścittam | [GaṇaKārṬīkā zu GaṇaKār, 6.1 85.1]
na caitad vācyaṃ yater apramattasya sarvadaiva saṃyatatvād asambhavī vyabhicāra iti kāmādivyabhicāreṇa samānatvāt trikasyāpy anārambhaprasaṅgo vā | [GaṇaKārṬīkā zu GaṇaKār, 6.1 86.1]
kiṃ cādharmasāmarthyād viduṣo 'pi vyabhicārasambhavāt | [GaṇaKārṬīkā zu GaṇaKār, 6.1 87.1]
uktaṃ ca hriyate budhyamāno 'pi ityādi | [GaṇaKārṬīkā zu GaṇaKār, 6.1 88.1]
hiṃsāyāś cāvaśyaṃbhāvitvāt | [GaṇaKārṬīkā zu GaṇaKār, 6.1 89.1]
uktaṃ hi | [GaṇaKārṬīkā zu GaṇaKār, 6.1 90.1]
ahṇā rātryā ca yāñ jantūn nihanty ajñānato yatiḥ | [GaṇaKārṬīkā zu GaṇaKār, 6.1 90.2]
teṣāṃ snātvā viśuddhyarthaṃ prāṇāyāmān ṣaḍ ācaret | [GaṇaKārṬīkā zu GaṇaKār, 6.1 90.3]
pratidinam ity arthaḥ | [GaṇaKārṬīkā zu GaṇaKār, 6.1 91.1]
atraike sarvavyabhicāreṣu trikam eva kartavyam iti manyante | [GaṇaKārṬīkā zu GaṇaKār, 6.1 92.1]
vayaṃ tu paśyāmaḥ kaluṣanivṛttyartham eva trikaṃ kartavyam | [GaṇaKārṬīkā zu GaṇaKār, 6.1 93.1]
bhāṣyasyāpi tathaiva śrutatvān nādṛṣṭārtham adṛṣṭaśuddheś cāniścayāt trikānuparamaprasaṅgaḥ syāt tasmāt kaluṣanivṛttau pūrvakṛtādharmakṣapaṇavad vyabhicārakṛtādharmakṣapaṇārtham api vidhyācaraṇam eva kartavyam | [GaṇaKārṬīkā zu GaṇaKār, 6.1 94.1]
tathā ca sūtraṃ bhūyas tapaś caret iti | [GaṇaKārṬīkā zu GaṇaKār, 6.1 95.1]
manur apy āha | [GaṇaKārṬīkā zu GaṇaKār, 6.1 96.1]
yat kiṃcid enaḥ kurvanti vāṅmanomūrtibhir janāḥ | [GaṇaKārṬīkā zu GaṇaKār, 6.1 96.2]
tat sarvaṃ nirṇudanty āśu tapasaiva tapodhanāḥ | [GaṇaKārṬīkā zu GaṇaKār, 6.1 96.3]
mahāpātakinaś caiva śeṣāś cākāryakāriṇaḥ | [GaṇaKārṬīkā zu GaṇaKār, 6.1 97.1]
tapasaiva sutaptena mucyante kilbiṣāt tataḥ | [GaṇaKārṬīkā zu GaṇaKār, 6.1 97.2]
tathā śrīmadbhāṣyakṛtāpi jñāpakam uktam | [GaṇaKārṬīkā zu GaṇaKār, 6.1 98.1]
tapobhir āryā nirṇudanti pāpaṃ dhyānopayogāt kṣapayanti puṇyam | [GaṇaKārṬīkā zu GaṇaKār, 6.1 98.2]
te nirmalās tattvavido viśuddhā gacchanti mokṣaṃ hy ubhayor abhāvāt | [GaṇaKārṬīkā zu GaṇaKār, 6.1 98.3]
na cāyaṃ niyamaḥ puṇyakṣaya eva dhyānāt kiṃtu pāpakṣayo 'pi | [GaṇaKārṬīkā zu GaṇaKār, 6.1 99]
yataḥ tatraiva jñāpakāntaram uktam | [GaṇaKārṬīkā zu GaṇaKār, 6.1 100.1]
sarvaṃ dahati dhyānena puṇyapāpakriyāśrayam | [GaṇaKārṬīkā zu GaṇaKār, 6.1 101.1]
puṇyapāpaphale dagdhe svāmī tasya na vidyate | [GaṇaKārṬīkā zu GaṇaKār, 6.1 101.2]
iti | [GaṇaKārṬīkā zu GaṇaKār, 6.1 102]
evaṃ tarhy anarthakaṃ vidhyanuṣṭhānam iti cen nānena vidhinā rudrasamīpaṃ gatveti pravacanād vidhyanuṣṭhānavikalasya yogānuṣṭhānasāmarthyābhāvāt | [GaṇaKārṬīkā zu GaṇaKār, 6.1 103]
tathā cānyatrāpy uktam | [GaṇaKārṬīkā zu GaṇaKār, 6.1 104.1]
dharmaḥ prayatnataḥ kāryo yoginā tu viśeṣataḥ | [GaṇaKārṬīkā zu GaṇaKār, 6.1 104.2]
nāsti dharmād ṛte yoga iti yogavido viduḥ iti | [GaṇaKārṬīkā zu GaṇaKār, 6.1 104.3]
tasmād upasparśanādibhiḥ prasannaṃ cittaṃ kṛtvā sarvasyādharmasya kṣapaṇārthaṃ vidhiyogānuṣṭhānam evātyantādyabhiyogena kartavyaṃ na prāyaścittāntaram iti | [GaṇaKārṬīkā zu GaṇaKār, 6.1 105]
tathā daśāhiṃsādayo yamāś caryānugrāhakā yadā tadā vidhyantarbhūtā yadā tu yogakriyānugrāhakās tadā yogāntarbhūtā iti | [GaṇaKārṬīkā zu GaṇaKār, 6.1 106]
tatra vākkāyamanobhiḥ paraduḥkhānutpādanam ahiṃsā indriyasaṃyamo brahmacaryaṃ dharmasādhanānaṅgavacanapratiṣedhaḥ satyaṃ varṇāśramibhiḥ saha dṛṣṭārthasaṃgatipratiṣedho 'saṃvyavahāraḥ dharmasādhanāṅgād abhyadhikasya nyāyato 'py asvīkaraṇam anyāyatas tu dharmasādhanāṅgasyāpy asvīkaraṇaṃ cāsteyaṃ parair apakṛtasyāpy amlānacittatvam akrodhaḥ vākkāyamanobhir gurau hitabhāvenaiva vartanaṃ guruśuśrūṣā kāyāntaḥkaraṇātmaśuddhiḥ śaucaṃ svavṛttyaivopārjitānnasya vidhiyogānuṣṭhānāvirodhenābhyavaharaṇam āhāralāghavam | [GaṇaKārṬīkā zu GaṇaKār, 6.1 107]
aṣṭau grāsā muner iti kecit tan neṣṭaṃ vidhiyogānuṣṭhānavirodhaprasaṅgāt | [GaṇaKārṬīkā zu GaṇaKār, 6.1 108]
savyañjanāśanodakābhyāṃ koṣṭhasya bhāgatrayaṃ pūrayitvā caturthaṃ bhāgaṃ vāyoḥ saṃcaraṇārtham avaśeṣayed ity anye | [GaṇaKārṬīkā zu GaṇaKār, 6.1 109]
tad iṣṭam evāvirodhāt | [GaṇaKārṬīkā zu GaṇaKār, 6.1 110]
atra ca pañcavidhabhaikṣābhidhāyakaṃ vākyaṃ caren mādhukarīm ityādy avirodhena vyākhyeyam | [GaṇaKārṬīkā zu GaṇaKār, 6.1 111]
yathāvihitavidhiyogānuṣṭhāne satatam evodyamo 'pramādaḥ | [GaṇaKārṬīkā zu GaṇaKār, 6.1 112]
ayaṃ ca pradhānabhūto yamaḥ | [GaṇaKārṬīkā zu GaṇaKār, 6.1 113]
tathā coktam | [GaṇaKārṬīkā zu GaṇaKār, 6.1 114.1]
yatidharmasya sadbhāvaḥ śrūyatāṃ guṇadoṣataḥ | [GaṇaKārṬīkā zu GaṇaKār, 6.1 114.2]
apramādāt parā siddhiḥ pramādān narakaṃ dhruvam | [GaṇaKārṬīkā zu GaṇaKār, 6.1 114.3]
iti | [GaṇaKārṬīkā zu GaṇaKār, 6.1 115.1]
vāso 'pi jñānotpādanadvāreṇa caryānugrāhakatvād guṇavidhir eveti | [GaṇaKārṬīkā zu GaṇaKār, 6.1 115.2]
cittadvāreṇeśvarasambandhaḥ puruṣasya yogaḥ | [GaṇaKārṬīkā zu GaṇaKār, 6.1 116]
sa dvividhaḥ kriyālakṣaṇaḥ kriyoparamalakṣaṇaś ceti | [GaṇaKārṬīkā zu GaṇaKār, 6.1 117]
tatra kriyālakṣaṇo japayantraṇadhāraṇadhyānasmaraṇātmaka iti | [GaṇaKārṬīkā zu GaṇaKār, 6.1 118]
vakṣyāmaḥ | [GaṇaKārṬīkā zu GaṇaKār, 6.1 119]
kriyoparamalakṣaṇo 'py atigatyādiśabdavācya iti | [GaṇaKārṬīkā zu GaṇaKār, 6.1 120]
śāstrāntaroktapadārthebhyo 'mīṣām atiśayābhidhānaṃ viśeṣaḥ | [GaṇaKārṬīkā zu GaṇaKār, 6.1 121]
tathāhi śāstrāntare duḥkhanivṛttir eva duḥkhāntaḥ iha tu paramaiśvaryaprāptiś ca | [GaṇaKārṬīkā zu GaṇaKār, 6.1 122]
tathānyatrābhūtvā bhāvi kāryam iha tu nityaṃ paśvādi | [GaṇaKārṬīkā zu GaṇaKār, 6.1 123.1]
tathānyatrāsvatantraṃ pradhānādi kāraṇam iha tu svatantro bhagavān eva | [GaṇaKārṬīkā zu GaṇaKār, 6.1 124]
tathānyatra kaivalyābhyudayaphalo yogaḥ iha tu paramaduḥkhāntaphalaḥ | [GaṇaKārṬīkā zu GaṇaKār, 6.1 125]
tathānyatrāvartakaḥ svargādiphalo vidhir iha tv anāvartako rudrasamīpādiphala iti | [GaṇaKārṬīkā zu GaṇaKār, 6.1 126]
padārthānāṃ samāptisaṃhāras tatra duḥkhakāryakāraṇavidhīnām iti śabdena samāptir uktā | [GaṇaKārṬīkā zu GaṇaKār, 6.1 127]
yogasya tu tvāśabdeneti | [GaṇaKārṬīkā zu GaṇaKār, 6.1 128]
samāptānāṃ niḥśeṣīkaraṇārthaṃ prāsaṅgikasaṃśayanivṛttyarthaṃ ca dharmāntarābhidhānaṃ nigamanam | [GaṇaKārṬīkā zu GaṇaKār, 6.1 129]
pratijñātārthena sahaikavākyatvakhyāpanārtham ity anye | [GaṇaKārṬīkā zu GaṇaKār, 6.1 130]
tad evaṃ vidhiyogayoḥ kāryāntarbhāve 'pi atiprayojanavaśāt pṛthagabhidhānaṃ kṛtvā pañcānām eva samāsādaya uktā ity ataḥ pañcaiva padārthā ucyante | [GaṇaKārṬīkā zu GaṇaKār, 6.1 131]
anye tu padārthabhedam anyathā varṇayanti | [GaṇaKārṬīkā zu GaṇaKār, 6.1 132]
tattvaṃ guṇo bhāva iti | [GaṇaKārṬīkā zu GaṇaKār, 6.1 133]
tatra yad anāśritaṃ tat tattvam | [GaṇaKārṬīkā zu GaṇaKār, 6.1 134]
tac ca viṃśatibhedam | [GaṇaKārṬīkā zu GaṇaKār, 6.1 135]
pañca pṛthivyādīni trayodaśendriyāṇi paśuḥ kāraṇaṃ ceti | [GaṇaKārṬīkā zu GaṇaKār, 6.1 136]
tattvavṛttayaḥ bhāvāśrayā guṇās tatra pṛthivyādiṣu yathāsambhavaṃ rūparasagandhasparśaśabdāḥ pañcaiva vartante | [GaṇaKārṬīkā zu GaṇaKār, 6.1 137]
indriyatattvāni tu nirguṇāni | [GaṇaKārṬīkā zu GaṇaKār, 6.1 138]
paśuṣu sapta guṇā vartante paśutvadharmādharmacittavidyāprayatnecchālakṣaṇāḥ | [GaṇaKārṬīkā zu GaṇaKār, 6.1 139]
sukhādīnāṃ tu tadvikāratvāt tadantarbhāva eva mṛdvikāravat | [GaṇaKārṬīkā zu GaṇaKār, 6.1 140]
kāraṇe trayo guṇāḥ kāmārthitvavipratvākhyā iti dharmibhyo 'nyānanyatvenānirvacanīyāḥ | [GaṇaKārṬīkā zu GaṇaKār, 6.1 141]
sattvaguṇānāṃ dharmā bhāvā ity ucyante | [GaṇaKārṬīkā zu GaṇaKār, 6.1 142]
tadvicāraś ca satkāryavicāre kṛte iti neha kriyate | [GaṇaKārṬīkā zu GaṇaKār, 6.1 143]
tad evaṃ kāraṇādiniścayajñānaṃ prathamo lābha iti | [GaṇaKārṬīkā zu GaṇaKār, 6.1 144]
dvitīyaṃ lābham āha tapaḥ iti | [GaṇaKārṬīkā zu GaṇaKār, 6.1 145]
bhasmasnānādividhijanito dharmas tapa ity ucyate | [GaṇaKārṬīkā zu GaṇaKār, 6.1 146]
tasyotpādo rakṣaṇādiliṅgād api niścīyate | [GaṇaKārṬīkā zu GaṇaKār, 6.1 147]
adharmataskareṇa sanmārgād apahriyamāṇaḥ sādhakaḥ purapālasthānīyena dharmeṇa rakṣyate | [GaṇaKārṬīkā zu GaṇaKār, 6.1 148]
avasthānād avasthāntaragamanaṃ gatiḥ | [GaṇaKārṬīkā zu GaṇaKār, 6.1 149]
vihitānuṣṭhāna eva saṃtoṣaḥ prītiḥ | [GaṇaKārṬīkā zu GaṇaKār, 6.1 150]
lābhasambandhaḥ prāptiḥ | [GaṇaKārṬīkā zu GaṇaKār, 6.1 151]
yadbalena vidhiyogābhiniviṣṭasya cittaṃ rambhādīnāṃ gītavādyādibhir api kṣobhayituṃ na śakyate tanmāhātmyaṃ dharmaśaktir ity arthaḥ | [GaṇaKārṬīkā zu GaṇaKār, 6.1 152]
atigatisāyujyasthitiśabdā niṣṭhāyogaparyāyāḥ | [GaṇaKārṬīkā zu GaṇaKār, 6.1 153]
yasmin sati padārthāḥ sādhakasyādhyakṣopalabdhiyogyā bhavanti sa prakāśaḥ dvividhaḥ parāparabhedāt | [GaṇaKārṬīkā zu GaṇaKār, 6.1 154]
tatra yena vidhiyogasādhanāni samyag vivecayati dhyeyatattve brahmaṇi ca svaṃ cittaṃ samāhitaṃ cyutaṃ ca cyavamānaṃ ca lakṣayati so 'paraḥ prakāśaḥ | [GaṇaKārṬīkā zu GaṇaKār, 6.1 155]
yena tu sthāpanāvasare sarvatattvāni saguṇadharmāṇy ānantyena dṛṣṭvā yojyāyojyabhāvena vivecayati sa para iti | [GaṇaKārṬīkā zu GaṇaKār, 6.1 156]
viṣayiṇām iṣṭaviṣayeṣv ivānicchato 'pi rudre cittavṛttipravāhaḥ samīpaṃ tad evātyantotkarṣāpannaṃ devanityatvam ity etat sarvaṃ dharmajñāpakatvenoktam iti | [GaṇaKārṬīkā zu GaṇaKār, 6.1 157]
tṛtīyaṃ lābham āha | [GaṇaKārṬīkā zu GaṇaKār, 6.1 158]
atha nityatvam iti | [GaṇaKārṬīkā zu GaṇaKār, 6.1 159]
athetyānantarye tapo'nantaraṃ yad deve bhāvābhyāsalakṣaṇaṃ nityatvaṃ tṛtīyo lābhaḥ sa ucyate | [GaṇaKārṬīkā zu GaṇaKār, 6.1 160]
na tu nityayuktatety arthaḥ | [GaṇaKārṬīkā zu GaṇaKār, 6.1 161]
avyucchinnapravāho nityatvam atrābhipretaṃ yathā nityapravāhā gaṅgetī | [GaṇaKārṬīkā zu GaṇaKār, 6.1 162]
caturthaṃ lābham āha sthitir iti | [GaṇaKārṬīkā zu GaṇaKār, 6.1 163]
doṣahetujālebhyaś chinnasya mūlākhyānivṛttau cittasya rudre 'vasthānam atyantaniścalatvaṃ sthitir ucyate | [GaṇaKārṬīkā zu GaṇaKār, 6.1 164]
tatsamakālaṃ yogino 'saṅgitvādīni nava lakṣaṇāni bhavanti | [GaṇaKārṬīkā zu GaṇaKār, 6.1 165]
tatra lakṣyamāṇasya saṅgasyātyantavyāvṛttir asaṅgitvam | [GaṇaKārṬīkā zu GaṇaKār, 6.1 166]
kevalarudratattvāvasthiticittattvaṃ yogitvam | [GaṇaKārṬīkā zu GaṇaKār, 6.1 167]
anurudhyamānacittavṛttitvaṃ nityātmatvam | [GaṇaKārṬīkā zu GaṇaKār, 6.1 168]
aprādurbhāvicittatvam ajatvam | [GaṇaKārṬīkā zu GaṇaKār, 6.1 169]
sarvāśaṅkāsthānātikrāntatvaṃ kṣemitvam | [GaṇaKārṬīkā zu GaṇaKār, 6.1 172]
bāhyādhyātmikakriyāśūnyatvaṃ niṣkriyatvam | [GaṇaKārṬīkā zu GaṇaKār, 6.1 173]
samastacintārahitatvaṃ vītaśokatvam ity etāni lakṣaṇāny asya yogasyātyantotkṛṣṭatvapratipādanārtham uktāni | [GaṇaKārṬīkā zu GaṇaKār, 6.1 174]
pañcamaṃ lābham āha siddhiś ca iti | [GaṇaKārṬīkā zu GaṇaKār, 6.1 175]
siddhiḥ pūrvavyākhyātā | [GaṇaKārṬīkā zu GaṇaKār, 6.1 176]
sānumānād apy avagamyate | [GaṇaKārṬīkā zu GaṇaKār, 6.1 177]
nirupacaritā muktātmānaḥ paramaiśvaryopetāḥ puruṣatve sati samastaduḥkhabījarahitatvān maheśvaravat | [GaṇaKārṬīkā zu GaṇaKār, 6.1 178]
parābhipretā muktātmānaḥ paramaiśvaryavikalatvād asmadādivad iti | [GaṇaKārṬīkā zu GaṇaKār, 6.1 179]
cakāro nyūnādhikavyavacchedasūcakaḥ | [GaṇaKārṬīkā zu GaṇaKār, 6.1 180]
pañcamīti lābhānāṃ pañcatvopasaṃhārārtham iti | [GaṇaKārṬīkā zu GaṇaKār, 6.1 181]
athaite lābhāḥ kiṃ deśaniyamena prāptavyā yathā brahmacārigṛhasthavānaprasthabhikṣubhir vidyāprajātayogākhyā lābhāḥ kiṃ vā deśāniyamenāpi pañcaviṃśatitattvajñena kaivalyavad iti | [GaṇaKārṬīkā zu GaṇaKār, 6.1 182]
ucyate | [GaṇaKārṬīkā zu GaṇaKār, 6.1 183]
deśaniyamena | [GaṇaKārṬīkā zu GaṇaKār, 6.1 184]
yatas tadartham idam āha | [GaṇaKārṬīkā zu GaṇaKār, 6.1 185]
{GaṇaKārṬīkā zu GaṇaKār, 6.2}
ārṣatvād vā yathāśrute 'py adoṣaḥ | [GaṇaKārṬīkā zu GaṇaKār, 6.2 1]
guruḥ pūrvoktas tadājñayāvatiṣṭhamānas tadāśrito bhavati yathā grāmaṇyam āśrito grāma iti | [GaṇaKārṬīkā zu GaṇaKār, 6.2 2]
tatrādidharmāvasthasya tāvadāyatane vāsa ityatrāyatanaśabdo gurāv eva draṣṭavyo liṅgakartetyādijñāpakādupacārād vā pañcaśabdavat | [GaṇaKārṬīkā zu GaṇaKār, 6.2 3]
yadyapyāyatanasūtre pratiṣedhaḥ śrūyate tathāpi deśaprastāve gururabhipreta evācāryo loka ityādi jñāpakābhyanujñānāt | [GaṇaKārṬīkā zu GaṇaKār, 6.2 4]
ata eva gūḍhavratopadeśādāyatane vāsa ityatrāyatanaśabdo jane vivakṣito maryādayāyatanāditi kṛtvā baddhasya rudrasya hi śivāyatanavāsānupapatteḥ | [GaṇaKārṬīkā zu GaṇaKār, 6.2 5]
yadāpi vāsastadāpi janādhīna evetyato dvitīyāvasthasya jana eva deśaḥ | [GaṇaKārṬīkā zu GaṇaKār, 6.2 6]
janaśabdenātra dharmādharmajananādhikṛtā varṇāśramino 'bhidhīyanta iti | [GaṇaKārṬīkā zu GaṇaKār, 6.2 7]
tṛtīyāvasthasya guhā deśaḥ | [GaṇaKārṬīkā zu GaṇaKār, 6.2 8]
guhāgrahaṇaṃ sūtrārthopalakṣaṇārtham ataḥ śūnyāgāraguhayoranyataraṃ vyāsaṅgādidoṣavarjitaṃ yatprāpyate tatra vastavyam | [GaṇaKārṬīkā zu GaṇaKār, 6.2 9]
deśagrahaṇaṃ tatrāvasthānamātreṇa guhāyā deśatvajñāpanārthaṃ na tu gurujanavat tadāyattatveneti | [GaṇaKārṬīkā zu GaṇaKār, 6.2 10]
caturthāvasthasya śmaśānadeśaḥ | [GaṇaKārṬīkā zu GaṇaKār, 6.2 11]
śmaśānaṃ ca prasiddhameva grāhyam | [GaṇaKārṬīkā zu GaṇaKār, 6.2 12]
tasya ca na guhāvaddeśatvaṃ kiṃ tv ā dehapātāt tatraivānirgacchatā stheyam ityayaṃ viśeṣaḥ | [GaṇaKārṬīkā zu GaṇaKār, 6.2 13]
pañcamāvasthasya deśo rudraḥ | [GaṇaKārṬīkā zu GaṇaKār, 6.2 14]
rudro bhagavānmaheśvaraḥ | [GaṇaKārṬīkā zu GaṇaKār, 6.2 15]
prāgapi rudrāyattatvāt sādhakasya rudro'styeva deśastathāpi prāganyavyapadeśo 'pyasti sāmprataṃ punaḥ śarīrādirahitasya sarvadeśavikalatvād avadhāraṇaṃ karoti rudra eveti | [GaṇaKārṬīkā zu GaṇaKār, 6.2 16]
caśabdo nyūnādhikavyavacchedaka iti | [GaṇaKārṬīkā zu GaṇaKār, 6.2 17]
atha kimetaddeśāvasthitimātreṇaivaite lābhāḥ prāpyante kalpavṛkṣadeśāvasthitivat | [GaṇaKārṬīkā zu GaṇaKār, 6.2 18]
ucyate | [GaṇaKārṬīkā zu GaṇaKār, 6.2 19]
na | [GaṇaKārṬīkā zu GaṇaKār, 6.2 20]
kiṃ tarhi deśabhedavadupāyabhedo 'pyasti | [GaṇaKārṬīkā zu GaṇaKār, 6.2 21]
yatas tatpratipādanārtham āha | [GaṇaKārṬīkā zu GaṇaKār, 6.2 22]
{GaṇaKārṬīkā zu GaṇaKār, 7.2}
grahaṇadhāraṇohāpohavijñānavacanakriyāyathānyāyābhiniveśānāṃ vāsa iti saṃjñā tāntrikī śiṣṭaiḥ kṛtā | [GaṇaKārṬīkā zu GaṇaKār, 7.2 1]
tatra sakṛduccāritavākyasya samyagarthapratipattisāmarthyaṃ grahaṇam | [GaṇaKārṬīkā zu GaṇaKār, 7.2 2]
gṛhītasya cirakālavyavadhāne'pi smaraṇasāmarthyaṃ dhāraṇam | [GaṇaKārṬīkā zu GaṇaKār, 7.2 3]
ekadeśaśravaṇāt tannyāyenāpūrvārthapratipattisāmarthyamūhaḥ | [GaṇaKārṬīkā zu GaṇaKār, 7.2 4]
ācāryadeśīyairuktārthānāṃ yuktāyuktapravibhāgena pratipattityāgasāmarthyam apohaḥ | [GaṇaKārṬīkā zu GaṇaKār, 7.2 5]
śrutasyārthasyānekadhāvicāraṇe parapratipādane ca sāmarthyaṃ vijñānam | [GaṇaKārṬīkā zu GaṇaKār, 7.2 6]
vyāhatapunaruktādidoṣarahitaṃ vākyaṃ vacanam | [GaṇaKārṬīkā zu GaṇaKār, 7.2 7]
nirduṣṭaśabdoccāraṇenācāryaṃ paritoṣayato mithyājñānamalanivṛttau vidyābhivyaktir bhavati | [GaṇaKārṬīkā zu GaṇaKār, 7.2 8]
tathotthānapratyutthānādikā gurau paricaryā kriyetyuktā | [GaṇaKārṬīkā zu GaṇaKār, 7.2 9]
yuktyāpi pūrvottarāviruddhaśāstrārthaparyālocane tadarthānuṣṭhānārthamatiyatno yathā nyāyābhiniveśaḥ | [GaṇaKārṬīkā zu GaṇaKār, 7.2 10]
tathā coktam | [GaṇaKārṬīkā zu GaṇaKār, 7.2 11.1]
pūrvottarāvirodhena vākyārthaṃ hy avicālitam | [GaṇaKārṬīkā zu GaṇaKār, 7.2 11.2]
yastarkeṇānusaṃdhatte sa dharmaṃ veda netaraḥ | [GaṇaKārṬīkā zu GaṇaKār, 7.2 11.3]
dharmasyopāyaḥ caryā | [GaṇaKārṬīkā zu GaṇaKār, 7.2 12]
bhasmasnānādir mūḍhāntaḥ kriyāsamūhaścaryetyucyate | [GaṇaKārṬīkā zu GaṇaKār, 7.2 13]
sā ca tryaṅgā dānayāgatāpāṅgeti | [GaṇaKārṬīkā zu GaṇaKār, 7.2 14]
pañcasu pavitreṣvāvartyamāneṣu daśabhirnamaskāraiḥ parameśvarāyātmasamarpaṇaṃ dānam | [GaṇaKārṬīkā zu GaṇaKār, 7.2 15]
tadevātidānam anāvṛttiphalatvāt | [GaṇaKārṬīkā zu GaṇaKār, 7.2 16]
anyattu kudānam āvṛttiphalatvād iti | [GaṇaKārṬīkā zu GaṇaKār, 7.2 17]
parameśvaraniyogābhisaṃdhinā bhasmasnānādikriyāṇāṃ yathāvihitakaraṇaṃ yāgaḥ | [GaṇaKārṬīkā zu GaṇaKār, 7.2 18]
sa evātiyāgo 'nyastu kuyāgaḥ pūrvoktahetudvayāt | [GaṇaKārṬīkā zu GaṇaKār, 7.2 19]
svavidhyabhiniviṣṭasyaiva trividhaduḥkhopanipāte sati anupāyataḥ pratīkāramakurvataḥ sahiṣṇutvaṃ tāpaḥ | [GaṇaKārṬīkā zu GaṇaKār, 7.2 20]
sa evātitāpo'nyattu kutāpa iti | [GaṇaKārṬīkā zu GaṇaKār, 7.2 21]
sā tryaṅgāpi caryā dvividhā vrataṃ dvārāṇi ceti | [GaṇaKārṬīkā zu GaṇaKār, 7.2 22]
tatra snānaśayanopahārajapapradakṣiṇāni vratam dharmaniṣpattyadharmocchedārthaṃ prādhānyena kriyamāṇatvāt | [GaṇaKārṬīkā zu GaṇaKār, 7.2 23]
dvārāṇi tu krāthanaspandanamandanaśṛṅgāraṇāpitatkaraṇāpi tadbhāṣaṇāni | [GaṇaKārṬīkā zu GaṇaKār, 7.2 24]
apamānaparibhavaparivādaniṣpādanadvāreṇa pūrvotpannayor dharmādharmayor āyavyayanimittatvāditi kramaḥ svarūpaṃ caiṣāṃ bhāṣya eva prapañcitam | [GaṇaKārṬīkā zu GaṇaKār, 7.2 25]
tadanusāreṇa śiṣyahitārthaṃ mayāpi leśataḥ pradarśyate | [GaṇaKārṬīkā zu GaṇaKār, 7.2 26]
prāgādityodayāt ghaṭikādvayaṃ pūrvāhṇasaṃdhyā | [GaṇaKārṬīkā zu GaṇaKār, 7.2 27]
sā tridevatā | [GaṇaKārṬīkā zu GaṇaKār, 7.2 28]
prathamā brāhmī madhyamā vaiṣṇavī antyā raudrī | [GaṇaKārṬīkā zu GaṇaKār, 7.2 29]
tatra pūrvasaṃdhyayoḥ śaucaṃ kṛtvā bhasma saṃskartavyam | [GaṇaKārṬīkā zu GaṇaKār, 7.2 30]
kartṛkārakādidoṣarahitaṃ śuklādiguṇayuktaṃ ca bhasmārjitaṃ śivadakṣiṇamūrtau mantraiḥ saṃskṛtya pradakṣiṇaṃ ca dattvā sūryarūpiṇaṃ bhagavantaṃ locanatrayeṇa prasannadṛṣṭyā bhasma paśyantaṃ dhyāyet | [GaṇaKārṬīkā zu GaṇaKār, 7.2 31]
tadanu cācāryāya śivatattvānurañjitadṛṣṭaye jyeṣṭhabhrātre vā nivedayet | [GaṇaKārṬīkā zu GaṇaKār, 7.2 32]
tadanv ekānte śucau pradeśe jantusthāvarahīne pañca pavitrāṇyāvartayataiva stheyaṃ raudrasavanaṃ yāvattato bhagavantaṃ praṇamya tvadājñāṃ karomītyabhisaṃdhāya japannaivāpādatalamastakaṃ yāvat prabhūtena bhasmanāṅgaṃ pratyaṅgaṃ ca prayatnātiśayena nighṛṣya nighṛṣya snānamācared ityevaṃ madhyāhnāparāhṇasaṃdhyayor apīti | [GaṇaKārṬīkā zu GaṇaKār, 7.2 33]
etāvadatra viśiṣyate | [GaṇaKārṬīkā zu GaṇaKār, 7.2 34]
madhyāhne prathamā brāhmī madhye mastakoparisthite ravau raudrī tadante vaiṣṇavī arkāstasamayottaratra prathamā raudrī tadanu vaiṣṇavī tadante brāhmī ceti | [GaṇaKārṬīkā zu GaṇaKār, 7.2 35]
sarvatra raudrasavanameva snānakālaḥ | [GaṇaKārṬīkā zu GaṇaKār, 7.2 36]
evaṃ snānaṃ nirvartya japann evāyatanaṃ gatvā śivaṃ bhaktyatiśayena praṇamya snānaṃ nivedya ca śanairgarbhagṛhaṃ praviśet | [GaṇaKārṬīkā zu GaṇaKār, 7.2 37]
tadanu mūrtidakṣiṇe deśe jānunī pātayitvā hṛdi cāñjaliṃ baddhvā mūrtisthaṃ sākṣādiva śivaṃ paśyan yadyanivṛttapratyāhārastadā gatamātra eva hasitaṃ kuryādityeke | [GaṇaKārṬīkā zu GaṇaKār, 7.2 38]
vayaṃ tu paśyāmo'bhigamya ca yatpūrvaṃ japatītyādi bhāṣyasyārtho yadi vicāryate tadāvaśyaṃ gatvā saṃyatātmanottarābhimukhena pratyāhāraviśeṣārthaṃ japtavyaṃ japtvā tu śivadhyānāsakta evāṭṭahāsaṃ punaḥ punaḥ kuryāt | [GaṇaKārṬīkā zu GaṇaKār, 7.2 39]
tadanu gītam ārabhya gāyann evottiṣṭhet | [GaṇaKārṬīkā zu GaṇaKār, 7.2 40]
tato gītasahitameva nṛtyaṃ kuryāt | [GaṇaKārṬīkā zu GaṇaKār, 7.2 41]
tatrādau gītaṃ parisamāpya paścānnṛtyaṃ samāpayet | [GaṇaKārṬīkā zu GaṇaKār, 7.2 42]
tadanu pūrvoktavidhinopaviśya śivaṃ dhyāyanneva huḍukkāraṃ kṛtvā namaskāraṃ kuryāttadanu japamiti | [GaṇaKārṬīkā zu GaṇaKār, 7.2 43]
atra japanamaskārau mānasāv eva nṛtyaṃ kāyikameva hasitagītahuḍukkārā vācikā eveti niyama iṣṭaḥ | [GaṇaKārṬīkā zu GaṇaKār, 7.2 44]
tatra dīrghocchvāsatrayaṃ yāvaddhasitaṃ daṇḍakatrirāvartanaṃ yāvadgītanṛtye gambhīrahuḍukkāratrayaṃ ṣaṣṭi namaskārān pañcapavitrāṇāṃ trir āvartanaṃ kuryādityāha bhagavānācāryaḥ svāmī mama yenāhamajñānārṇavāduttāritaḥ | [GaṇaKārṬīkā zu GaṇaKār, 7.2 45]
ṭīkākārāstu sarvam ā paritoṣāt kartavyamityevaṃ pratipannāḥ | [GaṇaKārṬīkā zu GaṇaKār, 7.2 46]
tadevaṃ nirvartyopahāraṃ dhyāyannīśaṃ hasitagītanṛtyahuḍukkāranamaskārajapyaiḥ ṣaḍaṅgopahāraṃ bhagavanmahādeva yuṣmadanujñayā nirvartitavān aham avabhṛthasnānaṃ ca kariṣyāmītyevaṃ nivedayet | [GaṇaKārṬīkā zu GaṇaKār, 7.2 47]
tato niṣkramyeśaṃ praṇamya praṇāmāntaṃ pradakṣiṇatrayaṃ japann eva śanaiḥ kuryāt | [GaṇaKārṬīkā zu GaṇaKār, 7.2 48]
tato'vabhṛthasnānaṃ kṛtvā bhagavaṃllakulīśādīn rāśīkarāntāṃśca tīrthakarānanukrameṇa yathāvadbhaktyā namaskuryāt tadanu pradakṣiṇamekamiti | [GaṇaKārṬīkā zu GaṇaKār, 7.2 49]
anyadā tu yāvadicchaṃ pradakṣiṇaṃ japann eva kuryāt pañcamantrajapastu kevalo'pi dharmahetur iti | [GaṇaKārṬīkā zu GaṇaKār, 7.2 50]
athāyatanasaṃdhinaṃ deśaṃ divā parigṛhītasthāvarādidoṣavarjitatvena suparīkṣitaṃ saṃdhyāvasāne vastrāntādimṛdupavitreṇa vivecya bhasmanaiva śuciṃ kuryāt | [GaṇaKārṬīkā zu GaṇaKār, 7.2 51]
tadanu tatropaviśya vidhyabhiniviṣṭas tāvat tiṣṭhed yāvad atinidrābhibhūtaḥ śrāntaśca bhavati | [GaṇaKārṬīkā zu GaṇaKār, 7.2 52]
tataḥ punarutthāya vivecayet | [GaṇaKārṬīkā zu GaṇaKār, 7.2 53]
tadanu mantraiḥ saṃskṛtya bhasma prabhūtaṃ prastaret | [GaṇaKārṬīkā zu GaṇaKār, 7.2 54]
tatastatra pañca mantrānāvartayanneva svapet punarutthāyānenaiva vidhinā svapedyenāśveva śuddhivṛddhī bhavataḥ | [GaṇaKārṬīkā zu GaṇaKār, 7.2 55]
suptasyāpi prāṇātyaye cātigatiḥ syādanyathā vidhibhraṣṭasya saṃsārāpattir eveti | [GaṇaKārṬīkā zu GaṇaKār, 7.2 56]
evaṃ prathamāvasthāyāṃ vidhim anuṣṭhāya yadā khalu prāptajñānaḥ prakṣīṇakaluṣaḥ kṛtābhyanujñaśca bhavati tadāvasthāntaraṃ gatvā raṅgavadavasthiteṣu janeṣu madhye naṭavadavasthito vivecya vivecya krāthanādīni kuryāt | [GaṇaKārṬīkā zu GaṇaKār, 7.2 57]
tatrāsuptasyeva suptaliṅgapradarśanaṃ krāthanaṃ vāyvabhibhūtasyeva śarīrāvayavānāṃ kampanaṃ spandanam upahatapādendriyasyeva gamanaṃ mandanam | [GaṇaKārṬīkā zu GaṇaKār, 7.2 58]
yauvanasampannāṃ striyamavalokayan kāmukam ivātmānaṃ yair liṅgaiḥ pradarśayati tac chṛṅgāraṇaṃ kāryākāryavivekaśūnyasyeva lokaninditakaraṇam api tatkaraṇaṃ vyāhatāpārthakādiśabdoccāraṇam api tad bhāṣaṇam iti | [GaṇaKārṬīkā zu GaṇaKār, 7.2 59]
na caiṣāṃ kramo niyamyate | [GaṇaKārṬīkā zu GaṇaKār, 7.2 60]
kiṃtvapamānādiniṣpādakatvaṃ yena paribhavaṃ gacched ityupadeśād davāgnitulyatvenāpamānāder iṣṭatamatvād iti | [GaṇaKārṬīkā zu GaṇaKār, 7.2 61]
evaṃ tarhi hiṃsāsteyādikaraṇaduṣṭaśabdoccāraṇaprasaṅgo'pi syād apamānādiniṣpādakatvād iti | [GaṇaKārṬīkā zu GaṇaKār, 7.2 62]
nāpi tatkaraṇāpi tadbhāṣaṇo devāśeṣakriyāvyāptāvahiṃsādyavirodhajñāpanārthatvāt krāthanādyārambhasyeti | [GaṇaKārṬīkā zu GaṇaKār, 7.2 63.1]
devanityatve kastarhi upāya ityāha japadhyānam iti | [GaṇaKārṬīkā zu GaṇaKār, 7.2 63.2]
tatra tṛtīyacaturthakasya mantrasyāvartanaṃ japaḥ | [GaṇaKārṬīkā zu GaṇaKār, 7.2 64]
sa dvividhaḥ pratyāhāraphalaḥ samādhiphalaśceti | [GaṇaKārṬīkā zu GaṇaKār, 7.2 65]
tatrādyaḥ pratyāhāraphalastanniṣpattau ca kriyamāṇo japaḥ samādhiphala iti | [GaṇaKārṬīkā zu GaṇaKār, 7.2 66]
nanu cānyāsaktatve kriyamāṇo japaḥ saṃvatsaraśatenāpi na pratyāhāraṃ karotyapi tu doṣameva tasya janayatīti | [GaṇaKārṬīkā zu GaṇaKār, 7.2 67]
satyam evametat | [GaṇaKārṬīkā zu GaṇaKār, 7.2 68]
kiṃtu pratyāhāradvaividhyamiheṣṭaṃ parāparabhedāt | [GaṇaKārṬīkā zu GaṇaKār, 7.2 69]
tatrāntaḥkaraṇapūrvako 'paraḥ | [GaṇaKārṬīkā zu GaṇaKār, 7.2 70]
tatsahitena japena nirmalīkṛtaṃ cittaṃ prayatnanirapekṣamapi brahmaṇyevālātacakravad avatiṣṭhate yadā tadāsau paraḥ pratyāhāro japapūrvaka evāyam ityuktaḥ | [GaṇaKārṬīkā zu GaṇaKār, 7.2 71]
sa hy anekajanmopārjitaṃ karma lakṣaṇamātreṇa dagdhvā dhyeyatattve cittaṃ stambhanikṣiptāyaḥkīlakavan niścalīkaroti | [GaṇaKārṬīkā zu GaṇaKār, 7.2 72]
rudratattve sadṛśaścintāpravāho dhyānam | [GaṇaKārṬīkā zu GaṇaKār, 7.2 73]
tad dvividhaṃ japapūrvakaṃ dhāraṇāpūrvakaṃ ca | [GaṇaKārṬīkā zu GaṇaKār, 7.2 74]
tatra japapūrvakaṃ prasaṅgenaiva pūrvam uktaṃ dhāraṇāpūrvakaṃ tūcyate | [GaṇaKārṬīkā zu GaṇaKār, 7.2 75]
nirālambanaṃ cittamamūḍhasya dhāraṇam | [GaṇaKārṬīkā zu GaṇaKār, 7.2 76]
saṃhṛtamūrchādyavasthasyāpi cittaṃ vṛttālābhānnirālambanam astīti tannivṛttyartham amūḍhasyetyuktam | [GaṇaKārṬīkā zu GaṇaKār, 7.2 77]
yo vidyānugṛhītayā buddhyā svaṃ cittaṃ nirālambanaṃ karoti so 'mūḍha ityucyate | [GaṇaKārṬīkā zu GaṇaKār, 7.2 78]
tayā dhāraṇayā nirmalīkṛtaṃ cittaṃ rudratattve sthāpitaṃ sudīrghakālaṃ na cyavata ityanenaiva viśeṣeṇa pūrvadhyānāpekṣayedaṃ dhāraṇāsahitaṃ dhyānaṃ paramityuktaṃ śrīmadbhāṣyakṛtā paramayoginā | [GaṇaKārṬīkā zu GaṇaKār, 7.2 79]
yadyapyeva dīkṣāprabhṛti cittaṃ nirmalīkartuṃ na śakyate tathāpi dhānuṣkacitrakarādivad abhyāsārthaṃ sarvāvasthāsu yathāśaktyā dhyānaṃ kartavyaṃ mṛtyukālasyāniścitatvāt | [GaṇaKārṬīkā zu GaṇaKār, 7.2 80]
anyathā hi yuddhakāla eva aśvadamananyāyaḥ syāditi | [GaṇaKārṬīkā zu GaṇaKār, 7.2 81]
itthaṃ samyagvidhiṃ jñātvā yastu dhyāyati śaṃkaram | [GaṇaKārṬīkā zu GaṇaKār, 7.2 82.1]
niśādāv ardharātre ca niśānte cācyutavrataḥ | [GaṇaKārṬīkā zu GaṇaKār, 7.2 82.2]
yāmaṃ yāmaṃ tadarghaṃ yāvacchaktyā divāpi ca | [GaṇaKārṬīkā zu GaṇaKār, 7.2 83.1]
saṃtyajyāsaktim anyatra paśyanduḥkhamayaṃ bhavam | [GaṇaKārṬīkā zu GaṇaKār, 7.2 83.2]
paraṃ vairāgyamāsthāya laghvāhāro jitendriyaḥ | [GaṇaKārṬīkā zu GaṇaKār, 7.2 84.1]
utsāhātiśayaṃ kurvan śuddhotkarṣaṃ vivardhayan | [GaṇaKārṬīkā zu GaṇaKār, 7.2 84.2]
nairantaryeṇa ṣaṇmāsaṃ brahmahatyādimānapi | [GaṇaKārṬīkā zu GaṇaKār, 7.2 85.1]
ekaṃ saṃvatsaraṃ vāpi taccittastanmayo bhavet | [GaṇaKārṬīkā zu GaṇaKār, 7.2 85.2]
sa hatvā duṣkṛtaṃ ghoraṃ rāgādīnāṃ ca pañjaram | [GaṇaKārṬīkā zu GaṇaKār, 7.2 86.1]
paśyatyevākhilaṃ tattvaṃ sarvopādhisamanvitam | [GaṇaKārṬīkā zu GaṇaKār, 7.2 86.2]
sarvasattvādhipaṃ paśyann anantaṃ śivamavyayam | [GaṇaKārṬīkā zu GaṇaKār, 7.2 87.1]
yo na pāśupatādanyair yogīśairapi dṛśyate | [GaṇaKārṬīkā zu GaṇaKār, 7.2 87.2]
taṃ dṛṣṭvā paramaiśvaryaṃ labdhvā syānnirbhayaḥ sadā | [GaṇaKārṬīkā zu GaṇaKār, 7.2 88.1]
ajñātvāpi vidhānaṃ yasteṣu kāleṣu suvrataḥ | [GaṇaKārṬīkā zu GaṇaKār, 7.2 88.2]
sadbhaktyutsāhavairāgyair nityaṃ dhyāyati śaṃkaram | [GaṇaKārṬīkā zu GaṇaKār, 7.2 89.1]
tasyāpīśaḥ prasannastāṃ siddhiṃ dadyādanuttamām | [GaṇaKārṬīkā zu GaṇaKār, 7.2 89.2]
yāṃ prāpya tyaktasaṃsāraḥ svatantraḥ śivavadbhavet | [GaṇaKārṬīkā zu GaṇaKār, 7.2 90.1]
dhyāyanneva tamīśānaṃ yadi prāṇān vimuñcati | [GaṇaKārṬīkā zu GaṇaKār, 7.2 90.2]
tasya dehāntakāle vai dadyādīśaḥ parāṃ gatim | [GaṇaKārṬīkā zu GaṇaKār, 7.2 91.1]
abbhakṣā vāyubhakṣāśca ye cātyugratapaścarāḥ | [GaṇaKārṬīkā zu GaṇaKār, 7.2 91.2]
kṣityādīnāṃ ca dātāro yajñānuṣṭhāyinaśca ye | [GaṇaKārṬīkā zu GaṇaKār, 7.2 92.1]
saṃvatsarasahasreṇa yāṃ siddhiṃ prāpnuvanti te | [GaṇaKārṬīkā zu GaṇaKār, 7.2 92.2]
tāṃ prāpnotyardhayāmena japadhyāne rato yatiḥ | [GaṇaKārṬīkā zu GaṇaKār, 7.2 93.1]
jñātvaivaṃ yogamāhātmyaṃ dehādeḥ sthityaniścayam | [GaṇaKārṬīkā zu GaṇaKār, 7.2 93.2]
duḥkhārṇavaṃ ca saṃsāraṃ na kuryādanyathā matim | [GaṇaKārṬīkā zu GaṇaKār, 7.2 94.1]
śarīraṃ dhriyate yāvadyāvadbuddhirna hīyate | [GaṇaKārṬīkā zu GaṇaKār, 7.2 94.2]
tāvaddhyānaṃ japaṃ caiva yāvacchaktyā samabhyaset | [GaṇaKārṬīkā zu GaṇaKār, 7.2 95.1]
iṣṭaṃ dravyaṃ yathā naṣṭaṃ kaściddhyāyatyaharniśam | [GaṇaKārṬīkā zu GaṇaKār, 7.2 95.2]
tadvadvāgādyasaṃsṛṣṭaṃ śivaṃ dhyāyed anālasaḥ | [GaṇaKārṬīkā zu GaṇaKār, 7.2 95.3]
vivakṣor vāgviśuddhaḥ prāg yadvaccetasi bhāsate | [GaṇaKārṬīkā zu GaṇaKār, 7.2 96.1]
tadvattaṃ praṇidhānena divā rātrau ca cintayet | [GaṇaKārṬīkā zu GaṇaKār, 7.2 96.2]
guṇairdharmairviśiṣṭaṃ vā bhāvayitvāśu niścitaḥ | [GaṇaKārṬīkā zu GaṇaKār, 7.2 97.1]
paścāttaṃ kevalaṃ dhyāyedbuddhyā kṛtvā pṛthaktataḥ | [GaṇaKārṬīkā zu GaṇaKār, 7.2 97.2]
ityetat pāśupatayogavidhānaṃ paramottamaṃ surairapi alabhyaṃ paramaguhyam ā parameśvarād gurupāramparyopadeśaikasamadhigamyaṃ svalpaprajñānām anugrahārthaṃ vyaktam evopanyastam | [GaṇaKārṬīkā zu GaṇaKār, 7.2 98]
yastvevaṃ na śraddadhātyaparīkṣitebhyo vā dadāti tasya brahmahatyādibhyo 'pi garīyaḥ pātakaṃ syād ityataḥ śiṣyaparīkṣāyāṃ śraddhāyāṃ ca yatnaḥ kartavya iti | [GaṇaKārṬīkā zu GaṇaKār, 7.2 99]
sthiter upāyamāha | [GaṇaKārṬīkā zu GaṇaKār, 7.2 100]
sadārudrasmṛtis tathā iti | [GaṇaKārṬīkā zu GaṇaKār, 7.2 101]
devanityatvameva sadāsmṛtir ity ucyate | [GaṇaKārṬīkā zu GaṇaKār, 7.2 102]
sthitiṃ pratyupāyatvapratipādanārthaṃ saṃjñāntarābhidhānam iti | [GaṇaKārṬīkā zu GaṇaKār, 7.2 103]
tathāśabdaḥ samānārthaḥ | [GaṇaKārṬīkā zu GaṇaKār, 7.2 104]
yathā devanityatvaṃ pratyadhyayanadhyānayorevopāyatvaṃ dharmaṃ ca prati caryāyā eva tadanugrāhakatvenānusnānādiyamayantraṇādir apyupāyatvam upacaryate tathā sthitiṃ prati smṛtireva prādhānyenopāyas tadanugrāhakatvenendriyajayo 'pyupāyatvenokta ityato nendriyajayād ityanena virodhaḥ | [GaṇaKārṬīkā zu GaṇaKār, 7.2 105]
saṅgādinivṛtterupāyāntaramindriyajaya ityeke | [GaṇaKārṬīkā zu GaṇaKār, 7.2 106]
tanna pañcopāyatvavirodhāt tyāgādānasūtrabhāṣyavirodhāc ca | [GaṇaKārṬīkā zu GaṇaKār, 7.2 107]
devanityatvendriyajayayor abheda ityanye 'pi | [GaṇaKārṬīkā zu GaṇaKār, 7.2 108]
tadapi na | [GaṇaKārṬīkā zu GaṇaKār, 7.2 109]
lakṣaṇabhedādīndriyotsargagrahayoḥ prabhutvam indriyajayaḥ | [GaṇaKārṬīkā zu GaṇaKār, 7.2 110]
deve bhāvābhyāsataratvaṃ devanityatvamiti | [GaṇaKārṬīkā zu GaṇaKār, 7.2 111]
siddhestarhyupāyo vācya ityata āha | [GaṇaKārṬīkā zu GaṇaKār, 7.2 112]
prasādaś caiva iti | [GaṇaKārṬīkā zu GaṇaKār, 7.2 113]
kāraṇasya svaguṇaditsā prasāda ityucyate | [GaṇaKārṬīkā zu GaṇaKār, 7.2 114]
caśabdo nyūnādhikavyavacchedasūcakaḥ | [GaṇaKārṬīkā zu GaṇaKār, 7.2 115]
evaśabdaḥ prasādasyānyānapekṣatvam avadhārayati | [GaṇaKārṬīkā zu GaṇaKār, 7.2 116]
lābhānāmupāyā ityetad gamyamānārthasyāpyabhidhānaṃ śāstrāntaroktānāṃ mokṣopāyānām anupāyatvajñāpanārtham | [GaṇaKārṬīkā zu GaṇaKār, 7.2 117]
pañca ityupasaṃhārārtham | [GaṇaKārṬīkā zu GaṇaKār, 7.2 118]
niścitā ityāptairdṛṣṭā ityarthaḥ | [GaṇaKārṬīkā zu GaṇaKār, 7.2 119]
atha kimetairupāyaiḥ pañcalābhā eva prāptavyā iti na kiṃ tarhi malāśca pañca kṣapaṇīyāḥ | [GaṇaKārṬīkā zu GaṇaKār, 7.2 120]
ke punaste ityāha | [GaṇaKārṬīkā zu GaṇaKār, 7.2 121]
{GaṇaKārṬīkā zu GaṇaKār, 8.2}
tatra pramāṇābhāsajaṃ jñānaṃ mithyājñānam uktaṃ saṃśayaviparyayādilakṣaṇam | [GaṇaKārṬīkā zu GaṇaKār, 8.2 1]
śāstrāntarebhyo'pi tarhi saṃśayādinivṛtter aviśeṣaprasaṅga iti cen na śāstrāntarapraṇetṝṇām api viparyayānivṛttipratipādanād ācāryavaiśeṣyaprakaraṇe | [GaṇaKārṬīkā zu GaṇaKār, 8.2 2]
tanna śāstrāntarebhyo'pi saṃśayādinivṛttiriti | [GaṇaKārṬīkā zu GaṇaKār, 8.2 3]
kāmakrodhadveṣāḥ kaluṣaṃ tasyāpyajñāne 'ntarbhāvaḥ | [GaṇaKārṬīkā zu GaṇaKār, 8.2 4]
kasmāt | [GaṇaKārṬīkā zu GaṇaKār, 8.2 5]
avyaktāvasthāgamane pratyanīkatvāt | [GaṇaKārṬīkā zu GaṇaKār, 8.2 6]
tadidaṃ saṃśayādi kaluṣaṃ ca saha bījena mithyājñānam ityucyate | [GaṇaKārṬīkā zu GaṇaKār, 8.2 7]
dvitīyaṃ malaṃ darśayati adharmaśca iti | [GaṇaKārṬīkā zu GaṇaKār, 8.2 8]
pāpmabījaṃ pāpam evātrādharma ityabhipretam | [GaṇaKārṬīkā zu GaṇaKār, 8.2 9]
tasya savikārasyaikamalatvaṃ vikāravikāriṇorananyatvād iti | [GaṇaKārṬīkā zu GaṇaKār, 8.2 10]
saty apy ajñānakaluṣasaṅgacyutihetor adharmatve pāpākhya evātrādharmo 'bhipreta iti caḥ sūcayati | [GaṇaKārṬīkā zu GaṇaKār, 8.2 11]
tṛtīyaṃ malam āha | [GaṇaKārṬīkā zu GaṇaKār, 8.2 12]
saktihetuḥ iti | [GaṇaKārṬīkā zu GaṇaKār, 8.2 13]
saktiḥ saṅgaḥ viṣayāsaktilakṣaṇasukhaṃ bhāṣye sukhābhimāna ityanenoktam | [GaṇaKārṬīkā zu GaṇaKār, 8.2 14]
tasyaiva lakṣaṇārthaṃ bhāṣyam avivecanamiśraṇapreraṇalakṣaṇo vanagajavat iti | [GaṇaKārṬīkā zu GaṇaKār, 8.2 15]
tasya saṅgasya hetus tanmayakaraṇaṃ vidhyantaropārjito dharmaḥ saṅgakara iti ya uktaḥ saha vikāreṇāsau tṛtīyo mala iti | [GaṇaKārṬīkā zu GaṇaKār, 8.2 16]
caturthaṃ malam āha | [GaṇaKārṬīkā zu GaṇaKār, 8.2 17]
cyutis tathā iti | [GaṇaKārṬīkā zu GaṇaKār, 8.2 18]
rudratattvādīṣaccittaṃ cyavate viṣayaṃ na prāpnoti taccittacyavanaṃ cyutir ityucyate | [GaṇaKārṬīkā zu GaṇaKār, 8.2 19]
tathāśabdaḥ samānārthe | [GaṇaKārṬīkā zu GaṇaKār, 8.2 20]
yathā mithyājñānasya svabījena saha malatvam adharmasaṅgakarayoś ca savikāreṇa tathā cyuterapi ūṣmavad avasthitādharmākhyena svabījena saha malatvam iti | [GaṇaKārṬīkā zu GaṇaKār, 8.2 21]
atra bhāṣyavirodhānna mithyājñānakaluṣapāpmasaṅgacyutayaḥ puruṣasya bhāvāś cittavidyayor vā | [GaṇaKārṬīkā zu GaṇaKār, 8.2 22]
nāpi kaluṣamicchāyā bhāvaḥ kiṃtvadharmavikārā evaite jñānecchābhyāṃ saha kṣīrodakavad abhinnā iva gṛhyante | [GaṇaKārṬīkā zu GaṇaKār, 8.2 23]
tathā ca satkāryavicāre prapañcitametad iti | [GaṇaKārṬīkā zu GaṇaKār, 8.2 24]
pañcamaṃ malamāha paśutvam iti | [GaṇaKārṬīkā zu GaṇaKār, 8.2 25]
dharmādharmavyatiriktaḥ pratighātānumeyaḥ puruṣaguṇaḥ paśutvam | [GaṇaKārṬīkā zu GaṇaKār, 8.2 26]
tasya caturdaśalakṣaṇopetasya malatvam | [GaṇaKārṬīkā zu GaṇaKār, 8.2 27]
tāni ca lakṣaṇāny asarvajñatvādīny apatitvāntāni sarvajñatvādiviparyayeṇaiva vyākhyātānīti | [GaṇaKārṬīkā zu GaṇaKār, 8.2 28]
taccetthaṃbhūtaṃ paśutvaṃ saṃsārasyānādikāraṇaṃ pradhānabhūtam ityevaṃ matvāha mūlamiti | [GaṇaKārṬīkā zu GaṇaKār, 8.2 29]
tathāhi kaivalyagatānāmanyamalābhāve 'pi paśutvādeva punaḥ saṃsārāpattiriti | [GaṇaKārṬīkā zu GaṇaKār, 8.2 30]
pañca iti nyūnādhikavyavacchedenopasaṃhārārtham | [GaṇaKārṬīkā zu GaṇaKār, 8.2 31]
ete ityavadhāraṇārtham | [GaṇaKārṬīkā zu GaṇaKār, 8.2 32]
ete eva saṃsārabandhātmakā malā na tu śāstrāntaroktā bhoktṛbhogyasambandhādaya ityarthaḥ | [GaṇaKārṬīkā zu GaṇaKār, 8.2 33]
kva punaritthaṃbhūtā malāḥ prasiddhā ityāha | [GaṇaKārṬīkā zu GaṇaKār, 8.2 34]
tantre sākṣān maheśvarapraṇītam athaśabdādi śivāntaṃ śāstraṃ tantraṃ tasminnete pratipāditā ityarthaḥ | [GaṇaKārṬīkā zu GaṇaKār, 8.2 35]
dharmajñānāderapi tyajyamānatvād adharmāderiva malatvaṃ prāptamityāśaṅkyāha heyādhikārataḥ iti | [GaṇaKārṬīkā zu GaṇaKār, 8.2 36]
yeṣāṃ kardamādivadduḥkhahetutvaṃ matvā sādhakaḥ kṣapaṇārtham adhikriyate ta eva malā na tu yeṣāṃ puṣpādivad anicchato'pi vināśa ityato heyādhikārād ajñānādaya eva malā iti | [GaṇaKārṬīkā zu GaṇaKār, 8.2 37]
heyādhikārikā iti vā pāṭhastatrāpyayam arthaḥ | [GaṇaKārṬīkā zu GaṇaKār, 8.2 38]
heyatvena kṣapaṇīyatvenādhikāro yogyatāsti yeṣāṃ te heyādhikāriṇasta eva heyādhikārikāḥ | [GaṇaKārṬīkā zu GaṇaKār, 8.2 39]
svārthe kapratyayaḥ | [GaṇaKārṬīkā zu GaṇaKār, 8.2 40]
adhikāraśabdād vā ikaṅpratyaye kṛte heyapadena karmadhārayas tadayamartho yato heyādhikārikā evātra malā vivakṣitāḥ | [GaṇaKārṬīkā zu GaṇaKār, 8.2 41]
tasmānna dharmajñānavairāgyādayo'pi malā iti | [GaṇaKārṬīkā zu GaṇaKār, 8.2 42]
ityetatsarvamākhyātaṃ saṃkṣipyābdhisamaṃ mayā | [GaṇaKārṬīkā zu GaṇaKār, 8.2 43.1]
ācāryāṇāṃ prasādena jñānaṃ pañcārthalakṣaṇam | [GaṇaKārṬīkā zu GaṇaKār, 8.2 43.2]
kiṃ jñātairbahubhiḥ śāstraiḥ svānuṣṭhānāpahāribhiḥ | [GaṇaKārṬīkā zu GaṇaKār, 8.2 44.1]
idamevottamaṃ jñātvā yogābhyāsaratirbhavet | [GaṇaKārṬīkā zu GaṇaKār, 8.2 44.2]
kṛtakṛtyaṃ svamātmānaṃ śrutvaitanmanyate tu yaḥ | [GaṇaKārṬīkā zu GaṇaKār, 8.2 45.1]
tasmai deyamidaṃ jñānaṃ nānyasmin siddhimicchatā | [GaṇaKārṬīkā zu GaṇaKār, 8.2 45.2]
yastu maryādāhīnebhyo dadyātkenāpi hetunā | [GaṇaKārṬīkā zu GaṇaKār, 8.2 46.1]
sa guhyabhedato gacchetsaha śiṣyairadhogatim | [GaṇaKārṬīkā zu GaṇaKār, 8.2 46.2]
namaḥ sadgurave tasmai sarvavidyāntagāmine | [GaṇaKārṬīkā zu GaṇaKār, 8.2 47.1]
sacchlokair aṣṭabhir yena pañcārthābdhiḥ pradarśitaḥ | [GaṇaKārṬīkā zu GaṇaKār, 8.2 47.2]
