{VetPV, Intro}
praṇamya śirasā devaṃ gaṇanāthaṃ vināyakam | [VetPV, Intro 1.1]
lokānāṃ ca vinodāya kariṣyāmi kathām imām | [VetPV, Intro 1.2]
prārabhyate na khalu vighnabhayena nīcaiḥ | [VetPV, Intro 2.1]
ārabhya vighnavihitā viramanti madhyāḥ | [VetPV, Intro 2.2]
vighnaiḥ sahasraguṇitair api hanyamānāḥ | [VetPV, Intro 3.1]
prārabdham uttamaguṇā na parityajanti | [VetPV, Intro 3.2]
kecit prāñjalim icchanti kecid vakraṃ vaco budhāḥ | [VetPV, Intro 4.1]
kecit kathāṃ rasasphītām ataḥ sarvaṃ vidhīyate | [VetPV, Intro 4.2]
asti dakṣiṇāpathe janapade pratiṣṭhānaṃ nāma nagaram tatra vikramaseno nāma rājā | [VetPV, Intro 5.1]
kīdṛśo rājā | [VetPV, Intro 6.1]
sūryakoṭisamābhāso vidyujjyotiḥsamaprabhaḥ | [VetPV, Intro 6.2]
siṃhāsanavare ramye mantrivargapuraskṛtaḥ | [VetPV, Intro 6.3]
kandarpa iva rūpāḍhyo harivajjanavallabhaḥ | [VetPV, Intro 7.1]
samudra iva maryādī samānaḥ sarvadā satām | [VetPV, Intro 7.2]
himakundendutulyābhaḥ śaracchītāṃśunirmalaḥ | [VetPV, Intro 8.1]
sitapadmasamābhāsaḥ śuddhasphaṭikanirmalaḥ | [VetPV, Intro 8.2]
nānādānaparo nityaṃ nānādharmaparāyaṇaḥ | [VetPV, Intro 9.1]
pralayāgnisamaḥ kope taḍitkoṭisamaprabhaḥ | [VetPV, Intro 9.2]
prabhūtakāntitejasvī udyamī ca pratāpavan | [VetPV, Intro 10.1]
visphuradraśmitejāḍhyo babhūva kulanandanaḥ | [VetPV, Intro 10.2]
sādhūnāṃ pālanaṃ samyag duṣṭānāṃ nigrahas tathā | [VetPV, Intro 11.1]
eṣa rājñāṃ paro dharmaḥ paratreha ca śarmaṇe | [VetPV, Intro 11.2]
evaṃ guṇasamāviṣṭo rājā sarvāvasaram āsthāna upaviṣṭo'sti | [VetPV, Intro 12.1]
kasmiṃścid divase kuto 'pi sthānācchāntiśīlo nāma yogī digambaraḥ samāyātaḥ phalahastaḥ san sabhāṃ praviśya rājño haste phalaṃ dattavān | [VetPV, Intro 13.1]
rājñāsanaṃ dattaṃ tāmbūlaṃ ca | [VetPV, Intro 14.1]
sa tu kṣaṇam āsane sthitvā tato nijamārge gataḥ | [VetPV, Intro 15.1]
anayā rītyā rājño haste phalaṃ dattvā pratyahaṃ darśanaṃ karoti | [VetPV, Intro 16.1]
ekasmin divase rājño hastāt patitaṃ phalaṃ markaṭena vidāritam tanmadhyād ratnam ekaṃ bhūmau nipatitam tasya kāntyā mahān uddyoto jātaḥ sarve'pi lokāḥ savismayāḥ saṃjātāḥ | [VetPV, Intro 17.1]
tadā rājā sāścaryo babhūva rājñoktam bho digambara mahad ratnaṃ tvayā kena kāraṇenānītam | [VetPV, Intro 18.1]
tadā digambareṇoktam mahārāja śrūyatām śāstre kathitam asti | [VetPV, Intro 19.1]
riktapāṇir na paśyeta rājānaṃ bhiṣajaṃ gurum | [VetPV, Intro 19.2]
daivajñaṃ putrakaṃ mitraṃ phalena phalam ādiśet | [VetPV, Intro 19.3]
mahārāja mayā anekānīdṛśāni ratnāni phalamadhyasthitāni dvādaśavarṣaparyantaṃ tava haste samarpitāni | [VetPV, Intro 20.1]
tasya tad vacanaṃ śrutvā rājñā bhāṇḍāgārika ākāritaḥ | [VetPV, Intro 21.1]
rājñoktam bho bhāṇḍāgārika anena digambareṇa dattāni yāni phalāni tvayā bhāṇḍāgāre kṣiptāni tāni sarvāṇyānaya | [VetPV, Intro 22.1]
rājño vacanaṃ śrutvā tenānītāni pratyekam utkṛṣya dṛṣṭāni sarvāṇy api ratnaiḥ pūrṇāni rājā ca hṛṣṭamanāḥ saṃjātaḥ | [VetPV, Intro 23.1]
tato rājñā ratnasamūhaṃ dṛṣṭvā bhaṇitam bho digambara etāni sarvāṇi ratnāni bahumūlyāni kimartham ānītāni aham ekasyāpi ratnasya maulyaṃ dātum asamarthaḥ tvam ataḥ paraṃ kim abhilaṣasi tat kathaya | [VetPV, Intro 24.1]
yoginoktam | [VetPV, Intro 25.1]
api svalpataraṃ kāryaṃ yadi syāt pṛthivīpateḥ | [VetPV, Intro 25.2]
sabhāmadhye na vaktavyaṃ provācedaṃ bṛhaspatiḥ | [VetPV, Intro 25.3]
siddhamantrauṣadhaṃ dharmaṃ gṛhachidraṃ ca maithunam | [VetPV, Intro 26.1]
kubhuktaṃ kuśrutaṃ marma matimān na prakāśayet | [VetPV, Intro 26.2]
ṣaṭkarṇo bhidyate mantraś caturkarṇaḥ sthiro bhavet | [VetPV, Intro 27.1]
dvikarṇasya tu mantrasya brahmāpyantaṃ na gacchati | [VetPV, Intro 27.2]
giripṛṣṭhaṃ samāruhya prāsāde vā raho gataḥ | [VetPV, Intro 28.1]
araṇye nirjane sthāne tatra mantro vidhīyate | [VetPV, Intro 28.2]
deva ekānte vijñāpayiṣyāmi | [VetPV, Intro 29.1]
rājñā nirjanaṃ kṛtam yoginoktam deva asyāṃ kṛṣṇacaturdaśyāṃ godānadītīre mahāśmaśāne mantrasādhanaṃ kariṣyāmi | [VetPV, Intro 30.1]
sādhite sati aṣṭau mahāsiddhayo bhaviṣyanti | [VetPV, Intro 31.1]
aṇimā mahimā caiva laghimā garimā tathā | [VetPV, Intro 31.2]
prāptiḥ prākāmyam īśitvaṃ vaśitvaṃ cāṣṭa siddhayaḥ | [VetPV, Intro 31.3]
pumāṃstu dhairyasampanno bhavatyuttarasādhakaḥ | [VetPV, Intro 32.1]
yasmād adhīro mantrasya siddhasyāpi vināśakaḥ | [VetPV, Intro 32.2]
dhīras tu tvadṛte nānyaḥ puruṣaḥ pratibhāti me | [VetPV, Intro 33.1]
ato'haṃ kartum icchāmi tvām evottarasādhakam | [VetPV, Intro 33.2]
tadarthaṃ tvaṃ mamottarasādhako bhava | [VetPV, Intro 34.1]
rātrau sakhaḍgena bhavatā ekākinā matsamīpam āgantavyam | [VetPV, Intro 35.1]
rājñā pratipannam evam ahaṃ kariṣyāmi | [VetPV, Intro 36.1]
tadanantaraṃ sarvopaskaradravyāṇi gṛhītvā digambaraś caturdaśyāṃ mahāśmaśāne gataḥ | [VetPV, Intro 37.1]
rājāpi rajanyāṃ kṛṣṇavāsāṃsi gṛhītvā tatraiva samāyātaḥ | [VetPV, Intro 38.1]
so 'pi rājānaṃ dṛṣṭvā hṛṣṭaromā saṃjātaḥ | [VetPV, Intro 39.1]
yoginoktam bho rājan yojanārdhe mahāśmaśānam asti tatra śiṃśipāvṛkṣe mṛtakam avalambitam āste tatra gatvā tan mṛtakaṃ gṛhītvā śīghram āgaccha | [VetPV, Intro 40.1]
yadi vadasi tarhi tanmṛtakaṃ punar vṛkṣe yāsyati | [VetPV, Intro 41.1]
tad vacanam ākarṇya asamasāhasiko rājā śiṃśipāvṛkṣasyopari pracalitaḥ | [VetPV, Intro 42.1]
rājā śmaśānaṃ samprāpya niḥśaṅko dhūmasaṃkulam | [VetPV, Intro 43.1]
sarvopaskarasaṃyuktaṃ śmaśānaṃ bhāti bhūtale | [VetPV, Intro 43.2]
mastiṣkaliptaśubhrāsthiprākāraṃ lohitāśayam | [VetPV, Intro 44.1]
ākrīḍam iva kālasya kapālacaṣakākulam | [VetPV, Intro 44.2]
dhūmāndhakāramalinaṃ rakṣorāvābhigarjitam | [VetPV, Intro 45.1]
cañcaccitāgnitaḍitaṃ kālamegha ivotthitaḥ | [VetPV, Intro 45.2]
gṛdhrākṛṣṭāntramālābhiḥ kṛtaprālambavibhramam | [VetPV, Intro 46.1]
kāla ivotsave mattaḥ kṛttikānṛtyakampitam | [VetPV, Intro 46.2]
jīrṇāsthinalakachidrakṣiprasaṃjātamārutam | [VetPV, Intro 47.1]
saṃcaradyoginīvṛndanūpurair iva nāditam | [VetPV, Intro 47.2]
dikṣu pratiphaladghorakairavasphārahuṃkṛtam | [VetPV, Intro 48.1]
trijagatpralayārambhakṛtoṃkāra ivāntakaḥ | [VetPV, Intro 48.2]
maṇḍitaṃ muṇḍakhaṇḍaiś ca kaṅkālakulamālitam | [VetPV, Intro 49.1]
jvalanāṅgāramalinaṃ dvitīyam iva bhairavam | [VetPV, Intro 49.2]
karṇaśalyoddhatārāvaṃ duḥśāsanavadhākulaṃ | [VetPV, Intro 50.1]
saṃcaradbhīmapuruṣaṃ dvitīyam iva bhāratam | [VetPV, Intro 50.2]
bahuchalaṃ dyūtam iva strīcittam iva dāruṇam | [VetPV, Intro 51.1]
aviveka ivānekaśaṅkātaṅkaniketanam | [VetPV, Intro 51.2]
svarotkaṭajanasthānaṃ ghoraśūrpaṇakhīvṛtam | [VetPV, Intro 52.1]
daṇḍakāraṇyasadṛśaṃ mārīcacakitāntaram | [VetPV, Intro 52.2]
bhrāntākampanadhūmrākṣameghanādavibhīṣaṇam | [VetPV, Intro 53.1]
laṅkādāha ivotpanno jīvadrāvaṇavighnakam | [VetPV, Intro 53.2]
samagraduḥkhanilayaṃ bhūtasaṃghapradharṣaṇam | [VetPV, Intro 54.1]
bahuchidraghanāśliṣṭaṃ pretarāśinirantaram | [VetPV, Intro 54.2]
māṃsapūritavaktrāś ca madirānandacetasaḥ | [VetPV, Intro 55.1]
dṛśyante bahudhā tatra bhūtavetālarākṣasāḥ | [VetPV, Intro 55.2]
tatra gatvā rājñā śiṃśipāvṛkṣam āruhya churikayā pāśaṃ chittvā mṛtakaṃ bhūtale pātitam | [VetPV, Intro 56.1]
kīdṛśaṃ mṛtakam | [VetPV, Intro 57.1]
nīlajīmūtasaṃkāśam ūrdhvakeśaṃ bhayāvaham | [VetPV, Intro 57.2]
vartulākṣaṃ ca nirmāṃsaṃ pretamudrāvibhūṣitam | [VetPV, Intro 57.3]
uttīrṇo yāvad rājā tāvanmṛtakaṃ tatraiva śākhāyām avalambitam | [VetPV, Intro 58.1]
punar api rājā vṛkṣam āruhya mṛtakaṃ skandhe dhṛtvā uttīrya mārge calitaḥ | [VetPV, Intro 59.1]
mārge calite sati śavasaṃkramitena vetālena rājānaṃ pratyabhihitam bho rājan | [VetPV, Intro 60.1]
kāvyaśāstravinodena kālo gacchati dhīmatām | [VetPV, Intro 60.2]
vyasanena tu mūrkhāṇāṃ nidrayā kalahena vā | [VetPV, Intro 60.3]
vinayena vinā kā śrīḥ kā niśā śaśinā vinā | [VetPV, Intro 61.1]
rahitā satkavitvena kīdṛśī vāgvidagdhatā | [VetPV, Intro 61.2]
rājan śrūyatām tāvat kathām ekāṃ kathayāmi | [VetPV, Intro 62.1]
