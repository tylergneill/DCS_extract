{AvŚat, 1}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati veṇuvane kalandakanivāpe | [AvŚat, 1 1.1]
tatra bhagavato 'cirābhisaṃbuddhabodher yaśasā ca sarvaloka āpūrṇaḥ | [AvŚat, 1 1.2]
atha dakṣiṇāgiriṣu janapade saṃpūrṇo nāma brāhmaṇamahāśālaḥ prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [AvŚat, 1 2.1]
sa ca śrāddho bhadraḥ kalyāṇāśaya ātmahitaparahitapratipannaḥ kāruṇiko mahātmā dharmakāmaḥ prajāvatsalas tyāgaruciḥ pradānaruciḥ pradānābhirato mahati tyāge vartate | [AvŚat, 1 2.2]
yāvad asau sarvapāṣaṇḍikaṃ yajñam ārabdho yaṣṭum yatrānekāni tīrthikaśatasahasrāṇi bhuñjate sma | [AvŚat, 1 3.1]
yadā bhagavatā rājā bimbisāraḥ saparivāro vinītaḥ tasya ca vinayād bahūni prāṇiśatasahasrāṇi vinayam upagatāni tadā rājagṛhāt pūrṇasya jñātayo 'bhyāgatya pūrṇasya purastād buddhasya varṇaṃ bhāṣayituṃ pravṛttā dharmasya saṃghasya ca | [AvŚat, 1 3.2]
atha pūrṇo brāhmaṇamahāśālo bhagavato guṇasaṃkīrtanaṃ pratiśrutya mahāntaṃ prasādaṃ pratilabdhavān | [AvŚat, 1 3.3]
tataḥ śaraṇam abhiruhya rājagṛhābhimukhaḥ sthitvā ubhau jānumaṇḍale pṛthivyāṃ pratiṣṭhāpya puṣpāṇi kṣipan dhūpam udakaṃ ca bhagavantam āyācituṃ pravṛttaḥ āgacchatu bhagavān yajñaṃ me anubhavituṃ yajñavāṭam iti | [AvŚat, 1 3.4]
atha tāni puṣpāṇi buddhānāṃ buddhānubhāvena devatānāṃ ca devatānubhāvenopari bhagavataḥ puṣpamaṇḍapaṃ kṣiptvā tasthuḥ dhūpo 'bhrakūṭavad udakaṃ vaiḍūryaśalākavat | [AvŚat, 1 3.5]
athāyuṣmān ānandaḥ kṛtakarapuṭo bhagavantaṃ papraccha kuta idaṃ bhadanta nimantraṇam āyātam iti | [AvŚat, 1 4.1]
bhagavān āha dakṣiṇāgiriṣv ānanda janapade saṃpūrṇo nāma brāhmaṇamahāśālaḥ prativasati tatrāsmābhir gantavyam sajjībhavantu bhikṣava iti | [AvŚat, 1 4.2]
bhagavān bhikṣusahasraparivṛtto dakṣiṇāgiriṣu janapade cārikāṃ caritvā pūrṇasya brāhmaṇamahāśālasya yajñavāṭasamīpe sthitvā cintām āpede yannvahaṃ pūrṇabrāhmaṇam ṛddhiprātihāryeṇāvarjayeyam iti | [AvŚat, 1 4.3]
atha bhagavāṃs taṃ bhikṣusahasram antardhāpya ekaḥ pātracarakavyagrahastaḥ pūrṇasamīpe sthitaḥ | [AvŚat, 1 4.4]
atha pūrṇo brāhmaṇamahāśālo bhagavantaṃ dadarśa dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 1 4.5]
dṛṣṭvā ca punas tvaritatvaritaṃ bhagavataḥ samīpam upasaṃkramya bhagavantam uvāca svāgataṃ bhagavan niṣīdatu bhagavān kriyatāṃ āsanaparigraho mamānugrahārtham iti | [AvŚat, 1 4.6]
bhagavān āha yadi te parityaktaṃ dīyatām asmin pātra iti | [AvŚat, 1 4.7]
atha pūrṇo brāhmaṇamahāśālaḥ pañcamāṇavakaśataparivṛto bhagavato vividhabhakṣyabhojyakhādyalehyapeyacoṣyādibhir āhārair ārabdhaḥ pātraṃ paripūrayitum | [AvŚat, 1 4.8]
bhagavān api svakāt pātrād bhikṣupātreṣv āhāraṃ saṃkramayati | [AvŚat, 1 4.9]
yadā bhagavato viditaṃ pūrṇāni bhikṣusahasrasya pātrāṇīti tadā svapātraṃ pūrṇam ādarśitam | [AvŚat, 1 4.10]
tato bhikṣusahasraṃ pūrṇapātram ardhacandrākāreṇa darśitavān | [AvŚat, 1 4.11]
devatābhir apy ākāśasthābhiḥ śabdam udīritam pūrṇāni bhagavato bhikṣusahasrasya ca pātrāṇīti | [AvŚat, 1 4.12]
tataḥ prātihāryadarśanāt pūrṇaḥ prasādajāto mūlanikṛtta iva drumo hṛṣṭatuṣṭapramuditaḥ udagraprītisaumanasyajāto bhagavataḥ pādayor nipatya praṇidhiṃ kartum ārabdhaḥ anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 1 4.13]
atha bhagavān pūrṇasya brāhmaṇamahāśālasya hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 1 5.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 1 5.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣu uṣṇībhūtā nipatanti | [AvŚat, 1 5.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 1 5.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 1 5.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 1 5.6]
teṣāṃ nirmitaṃ dṛṣṭvaivaṃ bhavati na hyeva vayaṃ bhavantaḥ itaś cyutāḥ nāpy anyatropapannāḥ api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 1 5.7]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 1 5.8]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 1 5.9]
ārabhadhvaṃ niṣkrāmata yujyadhvaṃ buddhaśāsane | [AvŚat, 1 5.10]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 1 5.11]
yo hy asmin dharmavinaye apramattaś cariṣyati | [AvŚat, 1 6.1]
prahāya jātisaṃsāraṃ duḥkhasyāntaṃ kariṣyati | [AvŚat, 1 6.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 1 7.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 1 7.2]
anāgataṃ vyākartukāmo bhavati purastād antardhīyante | [AvŚat, 1 7.3]
narakopapattiṃ vyākartukāmo bhavati pādatale 'ntardhīyante | [AvŚat, 1 7.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 1 7.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 1 7.6]
manuṣyopapattiṃ vyākartukāmo bhavati jānunor antardhīyante | [AvŚat, 1 7.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 1 7.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 1 7.9]
devopapattiṃ vyākartukāmo bhavati nābhyām antardhīyante | [AvŚat, 1 7.10]
śrāvakabodhiṃ vyākartukāmo bhavati āsye 'ntardhīyante | [AvŚat, 1 7.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 1 7.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 1 7.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 1 8.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 1 8.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 1 8.3]
avabhāsitā yena diśaḥ samantād divākareṇodayatā yathaiva | [AvŚat, 1 8.4]
gāthāḥ ca bhāṣate | [AvŚat, 1 628004_1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 1 9.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 1 9.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 1 10.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 1 10.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 1 11.1]
yasya arthe smitam upadarśayanti dhīrāḥ tam śrotum samabhilaṣanti te jana oghāḥ | [AvŚat, 1 628010_1]
bhagavān āha evam etad ānanda evam etat | [AvŚat, 1 12.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 1 12.2]
eṣa ānanda pūrṇo brāhmaṇamahāśālaḥ | [AvŚat, 1 12.3]
anena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya pūrṇabhadro nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 1 12.4]
ayam asya deyadharmo yo mamāntike cittaprasāda iti | [AvŚat, 1 12.5]
bhūyas ca anena citrāṇi kuśala mūlāni samavaropitāni | [AvŚat, 1 628016_1]
tasmāt tarhi bhikṣava evaṃ śikṣitavyaṃ yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 1 14.1]
ity evaṃ vo bhikṣavaḥ śikṣitavyam | [AvŚat, 1 14.2]
idam avocat bhagavān | [AvŚat, 1 628019_1]
ātta manasaḥ te bhikṣavaḥ bhagavataḥ bhāṣitam abhyanandan | [AvŚat, 1 628020_1]
{AvŚat, 2}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho vaiśālīm upaniśritya viharati markaṭahradatīre kūṭāgāraśālāyām | [AvŚat, 2 1.1]
atha pūrvāhṇe nivāsya pātracīvaram ādāya bhikṣugaṇaparivṛto bhikṣusaṃghapuraskṛto vaiśālīṃ piṇḍāya prāvikṣat | [AvŚat, 2 1.2]
sāvadānīṃ vaiśālīṃ piṇḍāya caritvā yena siṃhasya senāpater niveśanaṃ tenopasaṃkrāntaḥ | [AvŚat, 2 1.3]
upasaṃkramya prajñapta evāsane niṣaṇṇaḥ | [AvŚat, 2 1.4]
atha siṃhasya senāpateḥ snuṣā yaśomatī nāma abhirūpā darśanīyā prāsādikā | [AvŚat, 2 2.1]
sā bhagavato vicitralakṣaṇojjvalakāyaṃ dṛṣṭvā atyarthaṃ prasādaṃ labdhavatī | [AvŚat, 2 2.2]
sā śvaśuraṃ papraccha asti kaścid upāyo yenāham apy evaṃguṇayuktā syām iti | [AvŚat, 2 2.3]
atha siṃhasya senāpater etad abhavat udārādhimuktā bateyaṃ dārikā | [AvŚat, 2 2.4]
yadi punar iyaṃ pratyayam āsādayet kuryād anuttarāyāṃ samyaksaṃbodhau praṇidhānam iti viditvoktavān dārike yadi hetuṃ samādāya vartiṣyasi tvam apy evaṃvidhā bhaviṣyasi yādṛśo bhagavān iti | [AvŚat, 2 2.5]
tataḥ siṃhena senāpatinā yaśomatyāḥ prasādābhivṛddhyarthaṃ prabhūtaṃ hiraṇyasuvarṇaṃ ratnāni ca dattāni | [AvŚat, 2 3.1]
tato yaśomatyā dārikayā bhagavān saśrāvakasaṃghaḥ śvo 'ntargṛhe bhaktenopanimantritaḥ | [AvŚat, 2 3.2]
adhivāsitaṃ ca bhagavatā tasyā anugrahārtham | [AvŚat, 2 3.3]
atha yaśomatī dārikā suvarṇamayāni puṣpāṇi kārayitvā rūpyamayāṇi ratnamayāni prabhūtagandhamālyavilepanasaṃgrahaṃ kṛtvā śatarasam āhāraṃ sajjīkṛtya bhagavato dūtena kālam ārocayati samayo bhadanta sajjaṃ bhaktaṃ yasyedānīṃ bhagavān kālaṃ manyata iti | [AvŚat, 2 4.1]
atha bhagavān bhikṣugaṇaparivṛto bhikṣusaṃghapuraskṛto yena siṃhasya senāpater niveśanaṃ tenopasaṃkrāntaḥ | [AvŚat, 2 4.2]
upasaṃkramya purastād bhikṣusaṃghasya prajñapta evāsane niṣaṇṇaḥ | [AvŚat, 2 4.3]
atha yaśomatī dārikā sukhopaniṣaṇṇaṃ buddhapramukhaṃ bhikṣusaṃghaṃ viditvā śatarasenāhāreṇa svahastaṃ saṃtarpya puṣpāṇi bhagavati kṣeptum ārabdhā | [AvŚat, 2 4.4]
atha tāni puṣpāṇi upari bhagavato ratnakūṭāgāro ratnacchatraṃ ratnamaṇḍapa ivāvasthitam yanna śakyaṃ suśikṣitena karmakāreṇa karmāntevāsinā vā kartum yathāpi tad buddhānāṃ buddhānubhāvena devatānāṃ ca devānubhāvena | [AvŚat, 2 4.5]
atha yaśomatī dārikā tad atyadbhutaṃ devamanuṣyāvarjanakaraṃ prātihāryaṃ dṛṣṭvā mūlanikṛtta iva drumaḥ sarvaśarīreṇa bhagavataḥ pādayor nipatya praṇidhānaṃ kartum ārabdhā anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 2 5.1]
atha bhagavān yaśomatyā dārikāyā hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 2 6.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 2 6.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakāsteṣu śītībhūtā nipatanti ye śītanarakās teṣu uṣṇībhūtā nipatanti | [AvŚat, 2 6.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 2 6.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 2 6.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 2 6.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavantaḥ itaś cyutāḥ nāpy anyatropapannāḥ api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 2 6.7]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 2 6.8]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 2 6.9]
ārabhadhvaṃ niṣkrāmata yujyadhvaṃ buddhaśāsane | [AvŚat, 2 6.10]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 2 6.11]
yo hy asmin dharmavinaye apramattaś cariṣyati | [AvŚat, 2 7.1]
prahāya jātisaṃsāraṃ duḥkhasyāntaṃ kariṣyati | [AvŚat, 2 7.2]
iti | [AvŚat, 2 7.3]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 2 8.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 2 8.2]
anāgataṃ vyākartukāmo bhavati purastād antardhīyante | [AvŚat, 2 8.3]
narakopapattiṃ vyākartukāmo bhavati pādatale 'ntardhīyante | [AvŚat, 2 8.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 2 8.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 2 8.6]
manuṣyopapattiṃ vyākartukāmo bhavati jānunor antardhīyante | [AvŚat, 2 8.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 2 8.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 2 8.9]
devopapattiṃ vyākartukāmo bhavati nābhyām antardhīyante | [AvŚat, 2 8.10]
śrāvakabodhiṃ vyākartukāmo bhavati āsye 'ntardhīyante | [AvŚat, 2 8.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 2 8.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 2 8.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 2 9.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 2 9.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 2 9.3]
avabhāsitā yena diśaḥ samantād divākareṇodayatā yathaiva | [AvŚat, 2 9.4]
gāthāś ca bhāṣate | [AvŚat, 2 10.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 2 10.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 2 10.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 2 11.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 2 11.2]
nākasmāl lavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 2 12.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 2 12.2]
iti | [AvŚat, 2 12.3]
bhagavān āha evam etad ānanda evam etat | [AvŚat, 2 13.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 2 13.2]
paśyasy ānanda anayā yaśomatyā dārikayā mamaivaṃvidhaṃ satkāraṃ kṛtam | [AvŚat, 2 13.3]
evaṃ bhadanta | [AvŚat, 2 13.4]
eṣā ānanda yaśomatī dārikā anena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya ratnamatir nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 2 13.5]
ayam asya deyadharmo yo mamāntike cittasyābhiprasāda iti | [AvŚat, 2 13.6]
idam avocad bhagavān | [AvŚat, 2 14.1]
āttamanasas te bhikṣavo bhagavato bhāṣitam abhyanandan | [AvŚat, 2 14.2]
{AvŚat, 3}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 3 1.1]
śrāvastyām anyatamaḥ śreṣṭhī prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [AvŚat, 3 2.1]
tena sadṛśāt kulāt kalatram ānītam | [AvŚat, 3 2.2]
sa tayā sārdhaṃ krīḍati ramate paricārayati | [AvŚat, 3 2.3]
tasya krīḍato ramamāṇasya paricārayato na putro na duhitā | [AvŚat, 3 2.4]
sa kare kapolaṃ dattvā cintāparo vyavasthitaḥ anekadhanasamuditaṃ me gṛham | [AvŚat, 3 2.5]
na me putro na duhitā | [AvŚat, 3 2.6]
mamātyayāt sarvasvāpateyam aputrakam iti kṛtvā rājavidheyaṃ bhaviṣyatīti | [AvŚat, 3 2.7]
sa śramaṇabrāhmaṇanaimittikasuhṛtsaṃbandhibāndhavair ucyate devatāyācanaṃ kuruṣveti | [AvŚat, 3 2.8]
asti caiṣa loke pravādo yadāyācanahetoḥ putrā jāyante duhitaraś ceti | [AvŚat, 3 3.1]
tacca naivam | [AvŚat, 3 3.2]
yady evam abhaviṣyat ekaikasya putrasahasram abhaviṣyat tadyathā rājñaś cakravartinaḥ | [AvŚat, 3 3.3]
api tu trayāṇāṃ sthānānāṃ saṃmukhībhāvāt putrā jāyante duhitaraś ca | [AvŚat, 3 3.4]
katameṣāṃ trayāṇām | [AvŚat, 3 3.5]
mātāpitarau raktau bhavataḥ saṃnipatitau | [AvŚat, 3 3.6]
mātā kalyā bhavati ṛtumatī | [AvŚat, 3 3.7]
gandharvaś ca pratyupasthito bhavati | [AvŚat, 3 3.8]
eṣāṃ trayāṇāṃ sthānānāṃ saṃmukhībhāvāt putrā jāyante duhitaraś ca | [AvŚat, 3 3.9]
tathā hy asau śramaṇabrāhmaṇanaimittikasuhṛtsaṃbandhibāndhavavipralabdho 'putraḥ putrābhinandī śivavaruṇakuberaśakrabrahmādīn anyāṃś ca devatāviśeṣān āyācate sma | [AvŚat, 3 3.10]
tadyathā ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | [AvŚat, 3 3.11]
sahajāḥ sahadharmikā nityānubandhā api devatā āyācate sma | [AvŚat, 3 3.12]
sa caivam āyācanaparas tiṣṭhati | [AvŚat, 3 3.13]
anyatamaś ca sattvo 'nyatamasmāt sattvanikāyāc cyutvā tasyāḥ prajāpatyāḥ kukṣim avakrāntaḥ | [AvŚat, 3 3.14]
pañcāveṇikā dharmā ekatye paṇḍitajātīye mātṛgrāme | [AvŚat, 3 3.15]
katame pañca | [AvŚat, 3 3.16]
raktaṃ puruṣaṃ jānāti viraktaṃ puruṣaṃ jānāti | [AvŚat, 3 3.17]
kālaṃ jānāti ṛtuṃ jānāti | [AvŚat, 3 3.18]
garbham avakrāntaṃ jānāti | [AvŚat, 3 3.19]
yasya sakāśād garbho 'vakrāmati taṃ jānāti | [AvŚat, 3 3.20]
dārakaṃ jānāti | [AvŚat, 3 3.21]
dārikāṃ jānāti | [AvŚat, 3 3.22]
saced dārako bhavati dakṣiṇaṃ kukṣiṃ niśritya tiṣṭhati | [AvŚat, 3 3.23]
saced dārikā bhavati vāmaṃ kukṣiṃ niśritya tiṣṭhati | [AvŚat, 3 3.24]
sā āttamanāttamanāḥ svāmina ārocayati diṣṭyā āryaputra vardhase | [AvŚat, 3 3.25]
āpannasattvāsmi saṃvṛttā | [AvŚat, 3 3.26]
yathā ca me dakṣiṇaṃ kukṣiṃ niśritya tiṣṭhati niyataṃ dārako bhaviṣyatīti | [AvŚat, 3 3.27]
so 'py āttamanāttamanāḥ pūrvakāyam atyunnamayya dakṣiṇaṃ bāhum abhiprasārya udānam udānayati apy evāhaṃ cirakālābhilaṣitaṃ putramukhaṃ paśyeyam | [AvŚat, 3 3.28]
jāto me syān nāvajātaḥ | [AvŚat, 3 3.29]
kṛtyāni me kurvīta | [AvŚat, 3 3.30]
bhṛtaḥ pratibibhṛyāt | [AvŚat, 3 3.31]
dāyād yaṃ pratipadyeta | [AvŚat, 3 3.32]
kulavaṃśo me cirasthitikaḥ syāt | [AvŚat, 3 3.33]
asmākaṃ cāpy atītakālagatānām alpaṃ vā prabhūtaṃ vā dānāni dattvā kṛtyāni kṛtvā asmākaṃ nāmnā dakṣiṇām ādekṣyati idaṃ tayor yatratatropapannayor gacchator anugacchatviti | [AvŚat, 3 3.34]
āpannasattvāṃ caināṃ viditvopariprāsādatalagatām ayantritāṃ dhārayati | [AvŚat, 3 3.35]
śīte śītopakaraṇair uṣṇe uṣṇopakaraṇair vaidyaprajñaptair āhārair nātitiktair nātyamlair nātilavaṇair nātimadhurair nātikaṭukair nātikaṣāyais tiktāmlalavaṇamadhurakaṭukakaṣāyavivarjitair āhārair hārārdhahāravibhūṣitagātrīm apsarasam iva nandanavanavicāriṇīṃ mañcān mañcaṃ pīṭhāt pīṭham anavatarantīmadharimāṃ bhūmim | [AvŚat, 3 3.36]
na cāsyāḥ kiṃcid amanojñaśabdaśravaṇaṃ yāvad eva garbhasya paripākāya | [AvŚat, 3 3.37]
sā aṣṭānāṃ vā navānāṃ vā māsānām atyayāt prasūtā | [AvŚat, 3 3.38]
dārako jātaḥ | [AvŚat, 3 3.39]
abhirūpo darśanīyaḥ prāsādikaḥ | [AvŚat, 3 3.40]
janmani cāsya tat kulaṃ nanditam | [AvŚat, 3 3.41]
tasya jātau jātimahaṃ kṛtvā nāmadheyaṃ vyavasthāpyate kiṃ bhavatu dārakasya nāmeti | [AvŚat, 3 3.42]
jñātayaḥ ūcuḥ yasmād asya janmani sarvakulaṃ nanditam tasmād bhavatu dārakasya nanda iti nāmeti | [AvŚat, 3 3.43]
tasya nanda iti nāma vyavasthāpitam | [AvŚat, 3 3.44]
so 'ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | [AvŚat, 3 4.1]
āśu vardhate hradastham iva paṅkajam | [AvŚat, 3 4.2]
yadā mahān saṃvṛttaḥ pañcavarṣaḥ ṣaḍvarṣo vā tadā kusīdaḥ saṃvṛttaḥ paramakusīdaḥ | [AvŚat, 3 4.3]
necchati śayanāsanād apy utthātum | [AvŚat, 3 4.4]
tena tīkṣṇaniśitabuddhitayā antargṛhasthenaiva śāstrāṇy adhītāni | [AvŚat, 3 4.5]
atha śreṣṭhina etad abhavat so 'pi me kadācit karhicid devatārādhanayā putro jātaḥ so 'pi kusīdaḥ paramakusīdaḥ | [AvŚat, 3 5.1]
śayanāsanād api nottiṣṭhate | [AvŚat, 3 5.2]
tat kiṃ mamānenedṛgjātīyena putreṇa yo nāma svasthaśarīro bhūtvā paśur iva saṃtiṣṭhatīti | [AvŚat, 3 5.3]
sa ca śreṣṭhī pūraṇābhiprasannaḥ | [AvŚat, 3 6.1]
tena ṣaṭ tīrthikāḥ śāstāraḥ svagṛham āhūtāḥ api nāmāyaṃ dārakas teṣāṃ darśanād gauravajātaḥ śayanāsanād api tāvad uttiṣṭhet | [AvŚat, 3 6.2]
atha kusīdo dārakas tāñśāstṝn dṛṣṭvā cakṣuḥsaṃprekṣaṇām api na kṛtavān kaḥ punar vāda utthāsyati vā abhivādayiṣyati vā āsanena vā upanimantrayiṣyati | [AvŚat, 3 6.3]
atha sa gṛhapatis tām evāvasthāṃ dṛṣṭvā suṣṭhutaram utkaṇṭhitaḥ kare kapolaṃ dattvā cintāparo vyavasthitaḥ | [AvŚat, 3 6.4]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 3 6.5]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ kam aham apāyād uddhṛtya svarge mokṣe ca pratiṣṭhāpayeyam | [AvŚat, 3 6.6]
kasya kāmapaṅkanimagnasya hastoddhāram anupradadyām | [AvŚat, 3 6.7]
kam āryadhanavirahitam āryadhanaiśvaryādhipatye pratiṣṭhāpayeyam | [AvŚat, 3 6.8]
kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 3 6.9]
kasyānavaropitāni kuśalamūlānyavaropayeyam | [AvŚat, 3 6.10]
kasyāvaropitāni paripācayeyam | [AvŚat, 3 6.11]
kasya paripakvāni vimocayeyam | [AvŚat, 3 6.12]
āha ca | [AvŚat, 3 6.13]
apyevātikramed velāṃ sāgaro makarālayaḥ | [AvŚat, 3 6.14]
na tu vaineyavatsānāṃ buddho velām atikramet | [AvŚat, 3 6.15]
paśyati bhagavān ayaṃ dārakaḥ kusīdo maddarśanād vīryam ārapsyate yāvad anuttarāyāṃ samyaksaṃbodhau cittaṃ pariṇāmayiṣyatīti | [AvŚat, 3 7.1]
tato bhagavatā tīrthyānāṃ madadarpacchittyarthaṃ dārakasya ca kuśalamūlasaṃjananārthaṃ sūryasahasrātirekaprabhāḥ kanakavarṇamarīcaya utsṛṣṭāḥ yais tad gṛhaṃ samantād avabhāsitam | [AvŚat, 3 7.2]
kalpasahasraparibhāvitāś ca maitryaṃśava utsṛṣṭāḥ yair asya spṛṣṭamātraṃ śarīraṃ prahlāditam | [AvŚat, 3 7.3]
sa itaś cāmutaś ca prekṣitum ārabdhaḥ kasya prabhāvān mama śarīraṃ prahlāditam iti | [AvŚat, 3 7.4]
tato bhagavān bhikṣugaṇaparivṛtas tad gṛhaṃ praviveśa | [AvŚat, 3 7.5]
dadarśa kusīdo buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtamaśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 3 7.6]
dṛṣṭvā ca punaḥ paraṃ prasādam āpannaḥ | [AvŚat, 3 7.7]
sahasā svayam evotthāya bhagavato 'rthe āsanaṃ prajñapayati | [AvŚat, 3 7.8]
evaṃ cāha etu bhagavān svāgataṃ bhagavataḥ niṣīdatu bhagavān prajñapta evāsana iti | [AvŚat, 3 7.9]
athāsya mātāpitarāv antarjanaś cādṛṣṭapūrvaprabhāvaṃ dṛṣṭvā paramaṃ vismayam āpannāḥ | [AvŚat, 3 7.10]
tataḥ kusīdo dārako harṣavikasitābhyāṃ nayanābhyāṃ bhagavataḥ pādābhivandanaṃ kṛtvā purastān niṣaṇṇo dharmaśravaṇāya | [AvŚat, 3 8.1]
tasmai bhagavatā anekaprakāraṃ kausīdyasyāvarṇo bhāṣitaḥ vīryārambhasya cānuśaṃsaḥ | [AvŚat, 3 8.2]
candanamayīṃ cāsya yaṣṭim anuprayacchati imāṃ dāraka yaṣṭim ākoṭayeti | [AvŚat, 3 8.3]
sa tām ākoṭayitum ārabdhaḥ | [AvŚat, 3 8.4]
athāsau yaṣṭir ākoṭyamānā manojñaśabdaśravaṇaṃ karoti vividhāni ca ratnanidhānāni paśyati | [AvŚat, 3 8.5]
tasyaitad abhavat mahān batāyaṃ vīryārambhe viśeṣo yannvahaṃ bhūyasyā mātrayā vīryam ārabheyeti | [AvŚat, 3 8.6]
sa śrāvastyāṃ ghaṇṭāvaghoṣaṇaṃ sārthavāham ātmānam udghoṣya ṣaḍvārān mahāsamudram avatīrṇaḥ | [AvŚat, 3 8.7]
tataḥ siddhayānapātreṇa mahāratnasaṃgrahaṃ kṛtvā bhagavān antarniveśane saśrāvakasaṃgho bhojitaḥ | [AvŚat, 3 8.8]
anuttarāyāṃ ca samyaksaṃbodhau praṇidhānaṃ kṛtam | [AvŚat, 3 8.9]
atha bhagavān kusīdasya dārakasya hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 3 9.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 3 9.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣu uṣṇībhūtā nipatanti tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 3 9.3]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 3 9.4]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 3 9.5]
teṣāṃ nirmitaṃ dṛṣṭvaivaṃ bhavati na hy eva vayaṃ bhavantaḥ itaś cyutāḥ nāpyanyatropapannāḥ | [AvŚat, 3 9.6]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 3 9.7]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 3 9.8]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 3 9.9]
ārabhadhvaṃ niṣkrāmata yujyadhvaṃ buddhaśāsane | [AvŚat, 3 9.10]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 3 9.11]
yo hy asmin dharmavinaye apramattaś cariṣyati | [AvŚat, 3 10.1]
prahāya jātisaṃsāraṃ duḥkhasyāntaṃ kariṣyati | [AvŚat, 3 10.2]
iti | [AvŚat, 3 10.3]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 3 11.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 3 11.2]
anāgataṃ vyākartukāmo bhavati purastād antardhīyante | [AvŚat, 3 11.3]
narakopapattiṃ vyākartukāmo bhavati pādatale 'ntardhīyante | [AvŚat, 3 11.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 3 11.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 3 11.6]
manuṣyopapattiṃ vyākartukāmo bhavati jānunor antardhīyante | [AvŚat, 3 11.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 3 11.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 3 11.9]
devopapattiṃ vyākartukāmo bhavati nābhyām antardhīyante | [AvŚat, 3 11.10]
śrāvakabodhiṃ vyākartukāmo bhavati āsye 'ntardhīyante | [AvŚat, 3 11.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 3 11.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 3 11.13]
atha ca tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 3 12.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 3 12.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 3 12.3]
avabhāsitā yena diśaḥ samantād divākareṇodayatā yathaiva | [AvŚat, 3 12.4]
gāthāś ca bhāṣate | [AvŚat, 3 13.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 3 13.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 3 13.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 3 14.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 3 14.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 3 15.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 3 15.2]
iti | [AvŚat, 3 15.3]
bhagavān āha evam etad ānanda evam etat | [AvŚat, 3 16.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 3 16.2]
paśyasy ānanda anena kusīdena dārakeṇa mamaivaṃvidhaṃ satkāraṃ kṛtam | [AvŚat, 3 16.3]
evaṃ bhadanta | [AvŚat, 3 16.4]
eṣa ānanda kusīdo dārako 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭpāramitāḥ paripūrya atibalavīryaparākramo nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 3 16.5]
ayam asya deyadharmo yo mamāntike cittaprasāda iti | [AvŚat, 3 16.6]
idam avocad bhagavān | [AvŚat, 3 17.1]
āttamanasas te ca bhikṣavo bhagavato bhāṣitam abhyanandan | [AvŚat, 3 17.2]
{AvŚat, 4}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 4 1.1]
śrāvastyām anyatamo mahāsārthavāho mahāsamudrād bhagnayānapātra āgataḥ | [AvŚat, 4 2.1]
sa dvir api trir api svadevatāyācanaṃ kṛtvā mahāsamudram avatīrṇo bhagnayānapātra evāgataḥ | [AvŚat, 4 2.2]
tato 'sya mahān kheda utpannaḥ | [AvŚat, 4 2.3]
sa imāṃ cintām āpede ko me upāyaḥ syādyena dhanārjanaṃ kuryām iti | [AvŚat, 4 2.4]
tasyaitad abhavat ayaṃ buddho bhagavān sarvadevaprativiśiṣṭataraḥ ātmahitaparahitapratipannaḥ kāruṇiko mahādharmakāmaḥ prajāvatsalaḥ yannvaham idānīm asya nāmnā punar api mahāsamudram avatareyam | [AvŚat, 4 2.5]
siddhayānapātras tv āgaccheyaṃ ced upārdhena dhanenāsya pūjāṃ kuryām iti | [AvŚat, 4 2.6]
sa evaṃ kṛtavyavasāyaḥ punar api mahāsamudram avatīrṇaḥ | [AvŚat, 4 3.1]
buddhānubhāvena ca ratnadvīpaṃ samprāpya mahāratnasaṃgrahaṃ kṛtvā kuśalasvastinā svagṛham anuprāptaḥ | [AvŚat, 4 3.2]
sa mārgaśramaṃ prativinodya bhāṇḍaṃ pratyavekṣitum ārabdhaḥ | [AvŚat, 4 3.3]
tasya nānāvicitrāṇi ratnāni dṛṣṭvā mahāṃllābha utpannaḥ | [AvŚat, 4 3.4]
cintayati ca mayā īdṛśānāṃ ratnānāṃ śramaṇasya gautamasya upārdhaṃ dātavyaṃ bhaviṣyati | [AvŚat, 4 3.5]
yannvaham etāni svasyāḥ patnyā āyaḥ | [AvŚat, 4 3.6]
tena kārṣāpaṇadvayena vikrīya bhagavato gandhaṃ dadyām iti | [AvŚat, 4 3.7]
sa kārṣāpaṇadvayenāgaruṃ krītvā jetavanaṃ gataḥ | [AvŚat, 4 3.8]
tato 'patrapamāṇarūpo dvārakoṣṭhake sthitvāgaruṃ dhūpitavān | [AvŚat, 4 3.9]
atha bhagavāṃstad rūpam ṛddhyabhisaṃskāram abhisaṃskṛtavān yena sa dhūpa upari vihāyasam abhyudgamya sarvāṃ ca śrāvastīṃ sphuritvā mahadabhrakūṭavad avasthitaḥ | [AvŚat, 4 4.1]
tasya tad atyadbhutaṃ devamanuṣyāvarjanakaraṃ prātihāryaṃ dṛṣṭvā mahān prasāda utpannaḥ | [AvŚat, 4 4.2]
sa svacittaṃ paribhāṣitavān naitan mama pratirūpaṃ syād yad ahaṃ bhagavantaṃ ratnair nābhyarcayeyam iti | [AvŚat, 4 4.3]
atha tena sārthavāhena bhagavān saśrāvakasaṃgho 'ntarniveśane bhaktenopanimantritaḥ | [AvŚat, 4 5.1]
tataḥ praṇītenāhāreṇa saṃtarpya mahāratnair avakīrṇaḥ | [AvŚat, 4 5.2]
tatas tāni ratnāni upari vihāyasam abhyudgamya mūrdhni bhagavato ratnakūṭāgāro ratnacchatraṃ ratnamaṇḍapaś cāvasthitaḥ yan na śakyaṃ suśikṣitena karmakāreṇa karmāntevāsinā vā kartum yathāpi tad buddhasya buddhānubhāvena devatānāṃ ca devatānubhāvena | [AvŚat, 4 5.3]
atha sārthavāho dviguṇajātaprasādas tatpratihāryadarśanān mūlanikṛtta iva drumo bhagavataḥ pādayor nipatya praṇidhānaṃ kartum ārabdhaḥ anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 4 6.1]
atha bhagavāṃs tasya sārthavāhasya hetuparaṃparāṃ karmaparaṃparāṃ ca jñātvā smitaṃ prāviṣkārṣīt | [AvŚat, 4 7.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 4 7.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 4 7.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 4 7.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 4 7.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 4 7.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavantaḥ itaś cyutā nāpy anyatropapannāḥ | [AvŚat, 4 7.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 4 7.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 4 7.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 4 7.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 4 7.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 4 7.12]
yo hy asmin dharmavinaye apramattaś cariṣyati | [AvŚat, 4 8.1]
prahāya jātisaṃsāraṃ duḥkhasyāntaṃ kariṣyati | [AvŚat, 4 8.2]
iti | [AvŚat, 4 8.3]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 4 9.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 4 9.2]
anāgataṃ vyākartukāmo bhavati purastād antardhīyante | [AvŚat, 4 9.3]
narakopapattiṃ vyākartukāmo bhavati pādatale 'ntardhīyante | [AvŚat, 4 9.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 4 9.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 4 9.6]
manuṣyopapattiṃ vyākartukāmo bhavati jānunor antardhīyante | [AvŚat, 4 9.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 4 9.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 4 9.9]
devopapattiṃ vyākartukāmo bhavati nābhyām antardhīyante | [AvŚat, 4 9.10]
śrāvakabodhiṃ vyākartukāmo bhavati āsye 'ntardhīyante | [AvŚat, 4 9.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 4 9.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 4 9.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 4 10.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 4 10.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 4 10.3]
avabhāsitā yena diśaḥ samantād divākareṇodayatā yathaiva | [AvŚat, 4 10.4]
gāthāś ca bhāṣate | [AvŚat, 4 11.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 4 11.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 4 11.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 4 12.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 4 12.2]
nākasmāl lavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 4 13.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 4 13.2]
iti | [AvŚat, 4 13.3]
bhagavān āha evam etad ānanda evam etat | [AvŚat, 4 14.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 4 14.2]
paśyasy ānanda anena sārthavāhena mamaivaṃvidhaṃ satkāraṃ kṛtam | [AvŚat, 4 14.3]
evaṃ bhadanta | [AvŚat, 4 14.4]
eṣa ānanda sārthavāho 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya ratnottamo nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 4 14.5]
ayam asya deyadharmo yo mamāntike cittasyābhiprasādaḥ | [AvŚat, 4 14.6]
idam avocad bhagavān | [AvŚat, 4 15.1]
āttamanasas te bhikṣavo bhagavato bhāṣitam abhyanandan | [AvŚat, 4 15.2]
{AvŚat, 6}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 6 1.1]
śrāvastyām anyatamo gṛhapatiḥ śreṣṭhī prativasati āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [AvŚat, 6 2.1]
tena sadṛśāt kulāt kalatram ānītam | [AvŚat, 6 2.2]
sa tayā sārdhaṃ krīḍati ramate paricārayati | [AvŚat, 6 2.3]
tasya krīḍato ramamāṇasya paricārayataḥ gṛhapateḥ patnī āpannasattvā saṃvṛttā | [AvŚat, 6 2.4]
sā navānāṃ māsānām atyayāt prasūtā | [AvŚat, 6 2.5]
dārako jāto abhirūpo darśanīyaḥ prāsādikaḥ | [AvŚat, 6 2.6]
tasya jātau jātimahaṃ kṛtvā vaḍika iti nāmadheyaṃ kṛtavān pitā | [AvŚat, 6 3.1]
vaḍiko dārako 'ṣṭābhyo dhātrībhyo dattaḥ aṃsadhātrībhyāṃ kṣīradhātrībhyāṃ maladhātrībhyāṃ krīḍanikābhyāṃ dhātrībhyām | [AvŚat, 6 3.2]
so 'ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍena anyaiś cottaptottaptair upakaraṇaviśeṣaiḥ | [AvŚat, 6 3.3]
āśu vardhate hradastham iva paṅkajam | [AvŚat, 6 3.4]
yadā mahān saṃvṛttaḥ pañcavarṣaḥ ṣaḍvarṣo vā tadā gurau bhaktiṃ kṛtvā sarvaśāstrāṇi adhītāni | [AvŚat, 6 3.5]
tīkṣṇabuddhitayā śīghraṃ sarvaśāstrasya pāraṃ gataḥ | [AvŚat, 6 3.6]
tad anantaraṃ tasya vaḍikasya kiṃcit pūrvajanmakṛtakarmavipākena śarīre kāyikaṃ duḥkhaṃ patitam iti duḥkhī bhūtaś cintāparaḥ sthitaḥ kiṃ pāpaṃ kṛtaṃ mayā yad idaṃ kāyikaṃ duḥkhaṃ mama śarīre jātam | [AvŚat, 6 4.1]
tataḥ sa vaidyas tasya rogacihnaṃ dṛṣṭvā cikitsāṃ kartum ārabdhaḥ | [AvŚat, 6 4.2]
tathāpi tasya rogaśāntir na bhavati punar vṛddhir bhavati | [AvŚat, 6 4.3]
pitā putrasya rogaṃ vṛddhaṃ jātaṃ dṛṣṭvā avaśyaṃ putro mariṣyati yad vaidyenāpi cāsya rogasya cikitsituṃ na śakyate iti mūrcchayā bhūmau patitaḥ | [AvŚat, 6 4.4]
taṃ dṛṣṭvā bhūyo 'pi putrasya cintā jātā | [AvŚat, 6 4.5]
bhūyo 'pi cintayā mānasī vyathā jātā | [AvŚat, 6 4.6]
sa dārako rogī bhūto 'śakyo 'pi vadituṃ kathaṃcit pitaraṃ babhāṣe mā tāta sāhasam | [AvŚat, 6 4.7]
dhairyam avalambyottiṣṭha | [AvŚat, 6 4.8]
mamātyayāśaṅkayā mā bhūs tvam api mādṛśaḥ | [AvŚat, 6 4.9]
mama nāmnā devānāṃ pūjāṃ kuru dānaṃ dehi | [AvŚat, 6 4.10]
tato mama svasthā bhaviṣyati | [AvŚat, 6 4.11]
sa gṛhapatir iti putrasya vaca ākarṇya sarvadevebhyaḥ pūjāṃ kṛtavān | [AvŚat, 6 4.12]
sarvabrāhmaṇatīrthikaparivrājakebhyo dānaṃ dattavān | [AvŚat, 6 4.13]
tathāpi tasya rogaśāntir na bhavati | [AvŚat, 6 4.14]
tadā tasya mahān mānaso duḥkho 'bhūt | [AvŚat, 6 4.15]
sarvadeveṣu pūjā kṛtā dāno 'pi dattaḥ pitrā mama tathāpi svasthā na bhavati | [AvŚat, 6 4.16]
tatas tathāgataguṇān anusmṛtya buddhaṃ namaskāraṃ kartum ārabdhaḥ | [AvŚat, 6 4.17]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 6 4.18]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ kam aham apāyād uddhṛtya svarge mokṣe ca pratiṣṭhāpayeyam | [AvŚat, 6 4.19]
kasya kāmapaṅkanimagnasya hastoddhāram anupradadyām | [AvŚat, 6 4.20]
kam āryadhanavirahitam āryadhanaiśvaryādhipatye pratiṣṭhāpayeyam | [AvŚat, 6 4.21]
kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 6 4.22]
kasyānavaropitāni kuśalamūlāny avaropayeyam | [AvŚat, 6 4.23]
kasyāvaropitāni paripācayeyam | [AvŚat, 6 4.24]
kasya paripakvāni vimocayeyam | [AvŚat, 6 4.25]
āha ca | [AvŚat, 6 4.26]
apy evātikramed velāṃ sāgaro makarālayaḥ | [AvŚat, 6 4.27]
na tu vaineyavatsānāṃ buddho velām atikramet | [AvŚat, 6 4.28]
tato bhagavatā vaḍikasya gṛhapateḥ putrasya tām avasthāṃ dṛṣṭvā sūryasahasrātirekaprabhāḥ kanakavarṇā marīcayaḥ sṛṣṭāḥ yais tad gṛhaṃ samantād avabhāsitam | [AvŚat, 6 5.1]
kalpasahasraparibhāvitāś ca maitryaṃśava utsṛṣṭāḥ yair asya spṛṣṭamātraṃ śarīraṃ prahlāditam | [AvŚat, 6 5.2]
tato bhagavāṃs tasya dvārakoṣṭhakam anuprāptaḥ | [AvŚat, 6 5.3]
dauvārikapuruṣeṇāsya niveditaṃ bhagavān dvāre tiṣṭhatīti | [AvŚat, 6 5.4]
atha vaḍikaḥ śreṣṭhiputro labdhaprasādo 'dhigatasamāśvāsa āha praviśatu bhagavān svāgataṃ bhagavate ākāṅkṣāmi bhagavato darśanam iti | [AvŚat, 6 5.5]
atha bhagavān praviśya prajñapta evāsane niṣaṇṇaḥ | [AvŚat, 6 5.6]
niṣadya bhagavān vaḍikam uvāca kiṃ te vaḍika bādhata iti | [AvŚat, 6 5.7]
vaḍika uvāca kāyikaṃ ca me duḥkhaṃ cetasikaṃ ceti | [AvŚat, 6 5.8]
tato 'sya bhagavatā sarvasatveṣu maitryupadiṣṭā ayaṃ te cetasikasya pratipakṣa iti | [AvŚat, 6 5.9]
laukikaṃ ca cittam utpādayāmāsa aho bata śakro devendro gandhamādanāt parvatāt kṣīrikām oṣadhīm ānayed iti | [AvŚat, 6 5.10]
sahacittotpādād bhagavataḥ śakro devendro gandhamādanāt parvatāt kṣīrikām oṣadhīm ānīya bhagavate dattavān | [AvŚat, 6 5.11]
bhagavatā ca svapāṇinā gṛhītvā vaḍikāya dattā iyaṃ te kāyikasya duḥkhasya paridāhaśamanīti | [AvŚat, 6 5.12]
sa kāyikaṃ prasrabdhisukhaṃ labdhvā bhagavato 'ntike cittaṃ prasādayāmāsa | [AvŚat, 6 6.1]
prasannacittaś ca rājñaḥ prasenajito nivedya bhagavantaṃ saśrāvakasaṃghaṃ bhojayitvā śatasahasreṇa vastreṇācchādya sarvapuṣpamālyair abhyarcitavān | [AvŚat, 6 6.2]
tataś cetanāṃ puṣṇāti sma praṇidhiṃ ca cakāra anenāhaṃ kuśalamūlena cittotpādena deyadharmaparityāgena yathaivāhaṃ bhagavatā anuttareṇa vaidyarājena cikitsitaḥ evam aham apy anāgate 'dhvani andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 6 6.3]
atha bhagavān vaḍikasya dhātuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 6 7.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 6 7.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣu uṣṇībhūtā nipatanti tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 6 7.3]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 6 7.4]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 6 7.5]
teṣāṃ nirmitaṃ dṛṣṭvaivaṃ bhavati na hy eva vayaṃ bhavantaḥ itaś cyutāḥ nāpy anyatropapannāḥ | [AvŚat, 6 7.6]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabhyante | [AvŚat, 6 7.7]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 6 7.8]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 6 7.9]
ārabhadhvaṃ niṣkrāmata yujyadhvaṃ buddhaśāsane | [AvŚat, 6 7.10]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 6 7.11]
yo hy asmin dharmavinaye apramattaś cariṣyati | [AvŚat, 6 8.1]
prahāya jātisaṃsāraṃ duḥkhasyāntaṃ kariṣyati | [AvŚat, 6 8.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 6 9.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 6 9.2]
anāgataṃ vyākartukāmo bhavati purastād antardhīyante | [AvŚat, 6 9.3]
narakopapattiṃ vyākartukāmo bhavati pādatale 'ntardhīyante | [AvŚat, 6 9.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 6 9.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 6 9.6]
manuṣyopapattiṃ vyākartukāmo bhavati jānunor antardhīyante | [AvŚat, 6 9.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 6 9.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 6 9.9]
devopapattiṃ vyākartukāmo bhavati nābhyām antardhīyante | [AvŚat, 6 9.10]
śrāvakabodhiṃ vyākartukāmo bhavati āsye 'ntardhīyante | [AvŚat, 6 9.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 6 9.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 6 9.13]
atha ca tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 6 10.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 6 10.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 6 10.3]
avabhāsitā yena diśaḥ samantād divākareṇodayatā yathaiva | [AvŚat, 6 10.4]
gāthāś ca bhāṣate | [AvŚat, 6 11.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 6 11.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 6 11.3]
tatkālaṃ svayam adhigamya dhīra buddhyā śrotṝṇāṃ śramaṇa jinendra kāṅkṣitānām | [AvŚat, 6 12.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 6 12.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 6 13.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 6 13.2]
bhagavān āha evam etad ānanda evam etat | [AvŚat, 6 14.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 6 14.2]
paśyasy anena vaḍikena gṛhapatiputreṇa mamaivaṃvidhaṃ satkāraṃ kṛtam | [AvŚat, 6 14.3]
evaṃ bhadanta | [AvŚat, 6 14.4]
eṣa ānanda vaḍiko gṛhapatiputro 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya śākyamunir nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 6 14.5]
ayam asya deyadharmo yo mamāntike cittaprasāda iti | [AvŚat, 6 14.6]
idam avocad bhagavān | [AvŚat, 6 15.1]
āttamanasas te ca bhikṣavo bhagavato bhāṣitam abhyanandan | [AvŚat, 6 15.2]
{AvŚat, 7}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 7 1.1]
yadā bhagavāṃl loke notpanna āsīt tadā rājā prasenajit tīrthikadevatārcanaṃ kṛtavān puṣpadhūpagandhamālyavilepanaiḥ | [AvŚat, 7 2.1]
yadā tu bhagavāṃl loke utpannaḥ rājā ca prasenajid daharasūtrodāharaṇena vinīto bhagavacchāsane śraddhāṃ pratilabdhavān tadā prītisaumanasyajātas trir bhagavantam upasaṃkramya dīpadhūpagandhamālyavilepanair abhyarcayati | [AvŚat, 7 2.2]
athānyatama ārāmiko navaṃ padmam ādāya rājñaḥ prasenajito 'rthaṃ śrāvastīṃ praviśati | [AvŚat, 7 3.1]
tīrthikopāsakena ca dṛṣṭaḥ pṛṣṭaś ca kim idaṃ padmaṃ vikrīṇīṣe sa kathayati āmeti | [AvŚat, 7 3.2]
sa kretukāmo yāvad anāthapiṇḍado gṛhapatis taṃ pradeśam anuprāptaḥ | [AvŚat, 7 3.3]
tena tasmād dviguṇena mūlyena vardhitam | [AvŚat, 7 4.1]
tataḥ parasparaṃ vardhamānau yāvacchatasahasraṃ vardhitavantau | [AvŚat, 7 4.2]
athārāmikasyaitad abhavat ayam anāthapiṇḍado gṛhapatir acañcalaḥ sthirasattvaḥ | [AvŚat, 7 4.3]
nūnam atra kāraṇena bhavitavyam iti | [AvŚat, 7 4.4]
tena saṃśayajātena sa tīrthikābhiprasannaḥ puruṣaḥ pṛṣṭaḥ kasyārthe bhavān evaṃ vardhata iti | [AvŚat, 7 4.5]
sa āha ahaṃ bhagavato nārāyaṇasyārthe iti | [AvŚat, 7 4.6]
anāthapiṇḍada āha ahaṃ bhagavato buddhasyārthe iti | [AvŚat, 7 5.1]
ārāmika āha ka eṣa buddho nāmeti tato 'nāthapiṇḍadena vistareṇāsya buddhaguṇā ākhyātāḥ | [AvŚat, 7 5.2]
tata ārāmiko 'nāthapiṇḍadam āha gṛhapate ahaṃ svayam eva taṃ bhagavantam abhyarcayiṣya iti | [AvŚat, 7 5.3]
tato 'nāthapiṇḍado gṛhapatir ārāmikam ādāya yena bhagavāṃs tenopasaṃkrāntaḥ | [AvŚat, 7 6.1]
dadarśārāmiko buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 7 6.2]
sahadarśanāc ca ārāmikeṇa tat padmaṃ bhagavati kṣiptam | [AvŚat, 7 6.3]
tataḥ kṣiptamātraṃ śakaṭacakramāṇaṃ bhūtvā upari bhagavataḥ sthitam | [AvŚat, 7 6.4]
atha sa ārāmikas tat pratihāryaṃ dṛṣṭvā mūlanikṛtta iva drumo bhagavataḥ pādayor nipatya kṛtakarapuṭaś cetanāṃ puṣṇāti praṇidhiṃ ca kartum ārabdhaḥ anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitāmuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 7 7.1]
atha bhagavāṃs tasyārāmikasya hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 7 8.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 7 8.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 7 8.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 7 8.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 7 8.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 7 8.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutā nāpy anyatropapannāḥ | [AvŚat, 7 8.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 7 8.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 7 8.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 7 8.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 7 8.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 7 8.12]
yo hy asmin dharmavinaye apramattaś cariṣyati | [AvŚat, 7 9.1]
prahāya jātisaṃsāraṃ duḥkhasyāntaṃ kariṣyati | [AvŚat, 7 9.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 7 10.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 7 10.2]
anāgataṃ vyākartukāmo bhavati purastād antardhīyante | [AvŚat, 7 10.3]
narakopapattiṃ vyākartukāmo bhavati pādatale 'ntardhīyante | [AvŚat, 7 10.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 7 10.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 7 10.6]
manuṣyopapattiṃ vyākartukāmo bhavati jānunor antardhīyante | [AvŚat, 7 10.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 7 10.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 7 10.9]
devopapattiṃ vyākartukāmo bhavati nābhyām antardhīyante | [AvŚat, 7 10.10]
śrāvakabodhiṃ vyākartukāmo bhavati āsye 'ntardhīyante | [AvŚat, 7 10.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 7 10.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 7 10.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 7 11.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 7 11.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 7 11.3]
avabhāsitā yena diśaḥ samantād divākareṇodayatā yathaiva | [AvŚat, 7 11.4]
gāthāś ca bhāṣate | [AvŚat, 7 12.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 7 12.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 7 12.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 7 13.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 7 13.2]
nākasmāl lavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 7 14.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 7 14.2]
bhagavān āha evam etad ānanda evam etat | [AvŚat, 7 15.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 7 15.2]
paśyasy ānanda anenārāmikeṇa prasādajātena mamaivaṃvidhāṃ pūjām kṛtām | [AvŚat, 7 15.3]
evaṃ bhadanta | [AvŚat, 7 15.4]
eṣa ārāmiko 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya padmottamo nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 7 15.5]
ayam asya deyadharmo yo mamāntike cittaprasāda iti | [AvŚat, 7 15.6]
idam avocad bhagavān | [AvŚat, 7 16.1]
āttamanasas te bhikṣavo bhagavato bhāṣitam abhyanandan | [AvŚat, 7 16.2]
{AvŚat, 8}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 8 1.1]
tena khalu samayenottarapañcālarājo dakṣiṇapañcālarājena saha prativiruddho babhūva | [AvŚat, 8 2.1]
atha rājā prasenajit kauśalyo yena bhagavāṃs tenopasaṃkrāntaḥ | [AvŚat, 8 2.2]
upasaṃkramya bhagavataḥ pādau śirasā vanditvā ekānte niṣaṇṇaḥ | [AvŚat, 8 2.3]
ekānte niṣaṇṇo rājā prasenajit kauśalyo bhagavantam idam avocat bhagavān nāma bhadanta anuttaro dharmarājo vyasanagatānāṃ sattvānāṃ paritrātā anyonyavairiṇāṃ vairapraśamayitā | [AvŚat, 8 2.4]
ayaṃ cottarapañcālo rājā dakṣiṇapañcālarājena saha prativiruddhaḥ | [AvŚat, 8 2.5]
tau parasparam eva mahājanavipraghātaṃ kurutaḥ | [AvŚat, 8 2.6]
tayor bhagavān dīrgharātrānugatasya vairasyopaśamaṃ kuryād anukampām upādāyeti | [AvŚat, 8 2.7]
adhivāsayati bhagavān rājñaḥ prasenajitaḥ kauśalyasya tūṣṇībhāvena | [AvŚat, 8 2.8]
atha rājā prasenajit kauśalyo bhagavatas tūṣṇībhāvenādhivāsanāṃ viditvā bhagavataḥ pādau śirasā vanditvotthāyāsanāt prakrāntaḥ | [AvŚat, 8 2.9]
atha bhagavāṃs tasyā eva rātrer atyayāt pūrvāhṇe nivāsya pātracīvaram ādāya yena vārāṇasī kāśīnāṃ nagaraṃ tena cārikāṃ prakrāntaḥ | [AvŚat, 8 3.1]
anupūrveṇa cārikāṃ caran vārāṇasīm anuprāpto vārāṇasyāṃ viharati ṛṣipatane mṛgadāve | [AvŚat, 8 3.2]
yāvat tayor viditaṃ bhagavān asmadvijitam anuprāpta iti | [AvŚat, 8 3.3]
yāvad bhagavatā ṛddhibalena caturaṅgabalakāyaṃ nirmāyottarapañcālarājas trāsitaḥ | [AvŚat, 8 3.4]
sa bhīta ekaratham abhiruhya bhagavatsakāśam upasaṃkrāntaḥ | [AvŚat, 8 3.5]
tasya bhagavatā vairapraśamāya dharmo deśitaḥ | [AvŚat, 8 3.6]
sa taṃ dharmaṃ śrutvā bhagavatsakāśe pravrajitaḥ | [AvŚat, 8 3.7]
tena yujyamānena ghaṭamānena vyāyacchamānena sarvakleśaprahāṇād arhattvaṃ sākṣātkṛtam | [AvŚat, 8 3.8]
dakṣiṇapañcālarājenāpi bhagavān saśrāvakasaṃghas traimāsyaṃ śatarasenāhāreṇopanimantritaḥ śatasahasreṇa ca vastreṇācchāditaḥ | [AvŚat, 8 4.1]
praṇidhānaṃ kṛtam anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitāmuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 8 4.2]
atha bhagavān dakṣiṇapañcālarājasya hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 8 5.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 8 5.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 8 5.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 8 5.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 8 5.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 8 5.6]
teṣāṃ nirmitaṃ dṛṣṭvā ca evaṃ bhavati na hy eva vayaṃ bhavanta itaś cyutā nāpy anyatropapannāḥ | [AvŚat, 8 5.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 8 5.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 8 5.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 8 5.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 8 5.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 8 5.12]
yo hy asmin dharmavinaye apramattaś cariṣyati | [AvŚat, 8 6.1]
prahāya jātisaṃsāraṃ duḥkhasyāntaṃ kariṣyati | [AvŚat, 8 6.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 8 7.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 8 7.2]
anāgataṃ vyākartukāmo bhavati purastād antardhīyante | [AvŚat, 8 7.3]
narakopapattiṃ vyākartukāmo bhavati pādatale 'ntardhīyante | [AvŚat, 8 7.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 8 7.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 8 7.6]
manuṣyopapattiṃ vyākartukāmo bhavati jānunor antardhīyante | [AvŚat, 8 7.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 8 7.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 8 7.9]
devopapattiṃ vyākartukāmo bhavati nābhyām antardhīyante | [AvŚat, 8 7.10]
śrāvakabodhiṃ vyākartukāmo bhavati āsye 'ntardhīyante | [AvŚat, 8 7.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 8 7.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 8 7.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 8 8.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 8 8.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 8 8.3]
avabhāsitā yena diśaḥ samantād divākareṇodayatā yathaiva | [AvŚat, 8 8.4]
gāthāś ca bhāṣate | [AvŚat, 8 9.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 8 9.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 8 9.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 8 10.1]
dhīrābhir munivṛṣa vāgbhir uttamābhirutpannaṃ vyapanaya saṃśayaṃ śubhābhiḥ | [AvŚat, 8 10.2]
nākasmāl lavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 8 11.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 8 11.2]
bhagavān āha evam etad ānanda evam etat | [AvŚat, 8 12.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 8 12.2]
paśyasy ānanda dakṣiṇapañcālarājena mamaivaṃvidhaṃ satkāraṃ kṛtam | [AvŚat, 8 12.3]
evaṃ bhadanta | [AvŚat, 8 12.4]
eṣa ānanda pañcālarājo 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya vijayo nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 8 12.5]
ayam asya deyadharmo yo mamāntike cittaprasādaḥ | [AvŚat, 8 12.6]
idam avocad bhagavān | [AvŚat, 8 13.1]
āttamanasas te bhikṣavo bhagavato bhāṣitam abhyanandan | [AvŚat, 8 13.2]
{AvŚat, 9}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 9 1.1]
tena khalu samayena śrāvastyāṃ dvau śreṣṭhinau | [AvŚat, 9 2.1]
tāv anyonyaṃ prativiruddhau babhūvatuḥ | [AvŚat, 9 2.2]
tābhyām ekaḥ pūraṇe 'bhiprasannaḥ dvitīyo buddhe bhagavati | [AvŚat, 9 2.3]
tatas tayoḥ parasparaṃ kathāsāṃkathyaviniścaye vartamāne pūraṇopāsaka āha buddhāt pūraṇo viśiṣṭatara iti | [AvŚat, 9 2.4]
buddhopāsaka āha bhagavān samyaksaṃbuddho viśiṣṭatara iti | [AvŚat, 9 2.5]
tatas tābhyāṃ sarvasvāpaharaṇe bandhanikṣepaḥ kṛtaḥ | [AvŚat, 9 2.6]
yāvad rājñaḥ prasenajitaḥ śrutam | [AvŚat, 9 3.1]
tenāmātyānām ājñā dattā tayor mīmāṃsā kartavyeti | [AvŚat, 9 3.2]
tatas tair amātyaiḥ sarvavijite ghaṇṭāvaghoṣaṇaṃ kāritam saptame divase buddhatīrthikopāsakayor mīmāṃsā bhaviṣyati ye cādbhutāni draṣṭukāmās te āgacchantv iti | [AvŚat, 9 3.3]
tataḥ saptame divase vistīrṇāvakāśe pṛthivīpradeśe 'nekeṣu prāṇiśatasahasreṣu saṃnipatiteṣu gaganatale cānekeṣu devatāsahasreṣu saṃnipatiteṣu gomayamaṇḍalake kﾱpte sarvagandhamālyeṣūpahṛteṣu pūrvataraṃ tīrthikopāsakena satyopayācanaṃ kṛtam yena satyena pūraṇaprabhṛtayaḥ ṣaṭ śāstāro loke śreṣṭhāḥ anena satyenemāni puṣpāṇi ayaṃ ca dhūpaḥ idaṃ ca pānīyaṃ tān upagacchantv iti | [AvŚat, 9 3.4]
tato mahājanakāyena kilakilāprakṣveḍoccair nādo muktaḥ yam abhivīkṣya tīrthyopāsakas tuṣṇībhūto maṅkubhūtaḥ srastaskandho 'dhomukho niṣpratibhānaḥ pradhyānaparamaḥ kare kapolaṃ dattvā cintāparo vyavasthitaḥ | [AvŚat, 9 4.1]
tato bhagavacchrāvakeṇa harṣotkaṇṭhajātena prasādavikasitābhyāṃ nayanābhyām ekāṃsam uttarāsaṅgaṃ kṛtvā dakṣiṇajānumaṇḍalaṃ pṛthivyāṃ pratiṣṭhāpya satyopayācanaṃ kṛtam yena satyena bhagavān sarvasattvānām agryaḥ anena satyenemāni puṣpāṇi dhūpa udakaṃ bhagavantam upagacchantv iti | [AvŚat, 9 5.1]
evaṃ pravyāhṛtamātre tāni puṣpāṇi haṃsapaṅktir ivākāśe jetavanābhimukhaṃ samprasthitāni dhūpo 'bhrakūṭavat udakaṃ vaiḍūryaśalākavat | [AvŚat, 9 5.2]
atha sa mahājanakāyas tat prātihāryaṃ dṛṣṭvā kilakilāprakṣveḍoccaiḥśabdaṃ kurvaṃs teṣāṃ samprasthitānāṃ pṛṣṭhataḥ pṛṣṭhataḥ samanubaddhaḥ | [AvŚat, 9 5.3]
tatas tāni puṣpāṇi bhagavata upari sthitāni dhūpa udakaṃ cāgrataḥ | [AvŚat, 9 6.1]
tataḥ sa mahājanakāyo labdhaprasādo bhagavataḥ pādābhivandanaṃ kṛtvā purastān niṣaṇṇo dharmaśravaṇāya | [AvŚat, 9 6.2]
teṣāṃ bhagavān idaṃ sūtraṃ bhāṣate sma | [AvŚat, 9 6.3]
tisra imā brāhmaṇagṛhapatayo 'graprajñaptayaḥ | [AvŚat, 9 6.4]
katamās tisraḥ buddhe agraprajñaptiḥ dharme saṃghe agraprajñaptiḥ | [AvŚat, 9 6.5]
buddhe agraprajñaptiḥ katamā ye kecid brāhmaṇagṛhapatayaḥ sattvā apadā vā dvipadā vā bahupadā vā rūpiṇo vā arūpiṇo vā saṃjñino vā asaṃjñino vā naivasaṃjñino nāsaṃjñinaḥ tathāgato 'rhan samyaksaṃbuddhas teṣām agra ākhyātaḥ | [AvŚat, 9 6.6]
ye kecid buddhe 'bhiprasannāḥ agre te 'bhiprasannāḥ | [AvŚat, 9 6.7]
teṣām agre 'bhiprasannānām agra eva vipākaḥ pratikāṅkṣitavyo deveṣu vā devabhūtānāṃ manuṣyeṣu vā manuṣyabhūtānām | [AvŚat, 9 6.8]
iyam ucyate brāhmaṇagṛhapatayo buddhe agraprajñaptiḥ | [AvŚat, 9 6.9]
dharme agraprajñaptiḥ katamā ye kecid dharmāḥ saṃskṛtā vā asaṃskṛtā vā virāgo dharmas teṣām agra ākhyātaḥ | [AvŚat, 9 6.10]
ye kecid dharme 'bhiprasannā agre te 'bhiprasannāḥ | [AvŚat, 9 6.11]
teṣām agre 'bhiprasannānām agra eva vipākaḥ pratikāṅkṣitavyo deveṣu vā devabhūtānāṃ manuṣyeṣu vā manuṣyabhūtānām | [AvŚat, 9 6.12]
iyam ucyate brāhmaṇagṛhapatayo dharme agraprajñaptiḥ | [AvŚat, 9 6.13]
saṃgheṣu agraprajñaptiḥ katamā ye kecit saṃghā vā gaṇā vā pūgā vā pariṣado vā tathāgataśrāvakasaṃghas teṣām agra ākhyātaḥ | [AvŚat, 9 6.14]
ye kecit saṃghe 'bhiprasannāḥ agre te 'bhiprasannāḥ | [AvŚat, 9 6.15]
teṣām agre 'bhiprasannānām agra eva vipākaḥ pratikāṅkṣitavyo deveṣu vā devabhūtānāṃ manuṣyeṣu vā manuṣyabhūtānām | [AvŚat, 9 6.16]
iyam ucyate brāhmaṇagṛhapatayaḥ saṃghe agraprajñaptiḥ | [AvŚat, 9 6.17]
asmin khalu dharmaparyāye bhāṣyamāṇe teṣāṃ brāhmaṇagṛhapatīnāṃ kaiścid buddhadharmasaṃgheṣu prasādaḥ pratilabdhaḥ kaiściccharaṇagamanaśikṣāpadāni gṛhītāni kaiścit pravrajya idam eva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikaraṇavidhvaṃsanadharmatayā parāhatya sarvakleśaprahāṇād arhattvaṃ sākṣātkṛtam | [AvŚat, 9 6.18]
tena ca tīrthyopāsakena tathāgatāntike prasādaḥ pratilabdhaḥ | [AvŚat, 9 6.19]
tato mūlanikṛtta iva drumaḥ bhagavataḥ pādayor nipatya praṇidhānaṃ kartum ārabdhaḥ anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 9 6.20]
atha bhagavāṃs tasya tīrthikopāsakasya hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 9 7.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 9 7.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakāsteṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 9 7.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 9 7.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 9 7.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 9 7.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutā nāpy anyatropapannāḥ | [AvŚat, 9 7.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 9 7.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 9 7.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 9 7.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 9 7.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 9 7.12]
yo hy asmin dharmavinaye apramattaś cariṣyati | [AvŚat, 9 8.1]
prahāya jātisaṃsāraṃ duḥkhasyāntaṃ kariṣyati | [AvŚat, 9 8.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 9 9.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 9 9.2]
anāgataṃ vyākartukāmo bhavati purastād antardhīyante | [AvŚat, 9 9.3]
narakopapattiṃ vyākartukāmo bhavati pādatale 'ntardhīyante | [AvŚat, 9 9.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 9 9.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 9 9.6]
manuṣyopapattiṃ vyākartukāmo bhavati jānunor antardhīyante | [AvŚat, 9 9.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 9 9.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 9 9.9]
devopapattiṃ vyākartukāmo bhavati nābhyām antardhīyante | [AvŚat, 9 9.10]
śrāvakabodhiṃ vyākartukāmo bhavati āsye 'ntardhīyante | [AvŚat, 9 9.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 9 9.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 9 9.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 9 10.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 9 10.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 9 10.3]
avabhāsitā yena diśaḥ samantād divākareṇodayatā yathaiva | [AvŚat, 9 10.4]
gāthāś ca bhāṣate | [AvŚat, 9 11.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 9 11.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 9 11.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 9 12.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 9 12.2]
nākasmāl lavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 9 13.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 9 13.2]
bhagavān āha evam etad ānanda evam etat | [AvŚat, 9 14.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 9 14.2]
paśyasy ānanda anena tīrthikopāsakena mamaivaṃvidhaṃ satkāraṃ kṛtam | [AvŚat, 9 14.3]
evaṃ bhadanta | [AvŚat, 9 14.4]
eṣa ānanda tīrthopāsako 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya acalo nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 9 14.5]
ayam asya deyadharmo yo mamāntike cittaprasāda iti | [AvŚat, 9 14.6]
idam avocad bhagavān | [AvŚat, 9 15.1]
āttamanasas te bhikṣavo bhagavato bhāṣitam abhyanandan | [AvŚat, 9 15.2]
{AvŚat, 10}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 10 1.1]
tena khalu samayena rājā prasenajit kauśalo rājā ca ajātaśatruḥ ubhāv apy etau parasparaṃ viruddhau babhūvatuḥ | [AvŚat, 10 1.2]
atha rājā ajātaśatruś caturaṅgabalakāyaṃ saṃnahya hastikāyam aśvakāyaṃ rathakāyaṃ pattikāyaṃ rājānaṃ prasenajitaṃ kauśalam abhiniryāto yuddhāya | [AvŚat, 10 1.3]
aśrauṣīd rājā prasenajit kauśalaḥ rājā ajātaśatruś caturaṅgabalakāyaṃ saṃnahya hastikāyam aśvakāyaṃ rathakāyaṃ pattikāyaṃ ca abhiniryāto yuddhāyeti | [AvŚat, 10 2.1]
śrutvā ca caturaṅgabalakāyaṃ saṃnahya hastikāyam aśvakāyaṃ rathakāyaṃ pattikāyaṃ rājānam ajātaśatruṃ pratyabhiniryāto yuddhāya | [AvŚat, 10 2.2]
atha rājñā ajātaśatruṇā rājñaḥ prasenajitaḥ kauśalasya sarvo hastikāyaḥ paryastaḥ aśvakāyo rathakāyaḥ pattikāyaḥ paryastaḥ | [AvŚat, 10 2.3]
rājā prasenajit kauśalo jito bhīto bhagnaḥ parājitaḥ parāpṛṣṭhīkṛta ekarathena śrāvastīṃ praviṣṭaḥ | [AvŚat, 10 2.4]
evaṃ yāvat trir api | [AvŚat, 10 2.5]
atha rājā prasenajit kauśalaḥ śokāgāraṃ praviśya kare kapolaṃ dattvā cintāparo vyavasthitaḥ | [AvŚat, 10 3.1]
tatra ca śrāvastyām anyatamaḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | [AvŚat, 10 3.2]
tena śrutaṃ yathā rājā prasenajit kauśalo jito bhagnaḥ parāpṛṣṭhīkṛtaḥ ekaratheneha praviṣṭa iti | [AvŚat, 10 3.3]
śrutvā ca punar yena rājā prasenajit kauśalas tenopasaṃkrāntaḥ | [AvŚat, 10 3.4]
upasaṃkramya rājānaṃ prasenajitaṃ kauśalaṃ jayenāyuṣā ca vardhayitvā ca kimarthaṃ deva śokaḥ kriyate ahaṃ devasya tāvat suvarṇam anuprayacchāmi yena devaḥ punar api yatheṣṭapracāraṇaṃ kariṣyatīti | [AvŚat, 10 3.5]
tena tasya mahān suvarṇarāśiḥ kṛtaḥ yatropaviṣṭaḥ puruṣa utthitaṃ puruṣaṃ na paśyati utthito vā upaviṣṭam | [AvŚat, 10 3.6]
atha rājñā prasenajitkauśalyena svaviṣaye carapuruṣāḥ samantata utsṛṣṭāḥ śṛṇuta janapravādān iti | [AvŚat, 10 4.1]
yāvaj jetavane dvau mallāv anyonyaṃ saṃjalpaṃ kurutaḥ asti kesarī nāma saṃgrāmaḥ | [AvŚat, 10 4.2]
tatra ye kātarāḥ puruṣās te saṃgrāmaśirasi sthāpyante ye madhyās te madhye ye utkṛṣṭāḥ śūrapuruṣās te pṛṣṭhata iti | [AvŚat, 10 4.3]
tatas te rājñe iti veditavantaḥ | [AvŚat, 10 4.4]
śrutvā ca rājā prasenajit kauśalas tathā caturaṅgabalakāyaṃ saṃnāhya hastikāyam aśvakāyaṃ rathakāyaṃ pattikāyaṃ ca rājānam ajātaśatrum abhiniryāto yuddhāya | [AvŚat, 10 4.5]
tato rājñā prasenajitā kauśalena rājño 'jātaśatror vaidehīputrasya sarvo hastikāyaḥ paryastaḥ aśvakāyo rathakāyaḥ pattikāyaḥ paryastaḥ | [AvŚat, 10 4.6]
rājānam apy ajātaśatruṃ vaidehīputraṃ jitaṃ bhītabhagnaparājitaṃ parāpṛṣṭhīkṛtaṃ jīvagrāhaṃ gṛhītvā ekarathe 'bhiropya yena bhagavāṃs tenopasaṃkrāntaḥ | [AvŚat, 10 4.7]
upasaṃkramya bhagavataḥ pādau śirasā vanditvā ekānte niṣīdati | [AvŚat, 10 4.8]
ekāntaniṣaṇṇo rājā prasenajitkauśalo bhagavantam ity avocat ayaṃ hi bhadanta rājā ajātaśatrur dīrgharātram avairasya me vairī asapatnasya sapatnaḥ | [AvŚat, 10 4.9]
na cecchāmy enaṃ jīvitād vyaparopayitum yasmād vayasyaputro 'yaṃ bhavati | [AvŚat, 10 4.10]
muñcāmy enam iti | [AvŚat, 10 4.11]
muñca mahārājety uktvā bhagavāṃstasyāṃ velāyāṃ gāthāṃ bhāṣate | [AvŚat, 10 4.12]
jayo vairaṃ prasavati duḥkhaṃ śete parājitaḥ | [AvŚat, 10 4.13]
upaśāntaḥ sukhaṃ śete hitvā jayaparājayam | [AvŚat, 10 4.14]
atha rājñaḥ prasenajitaḥ kauśalasyaitad abhavat yan mayā rājyaṃ pratilabdham tad asya śreṣṭhinaḥ prasādāt | [AvŚat, 10 5.1]
yannvaham enaṃ vareṇa pravārayeyam iti | [AvŚat, 10 5.2]
atha rājā prasenajit kauśalas taṃ śreṣṭhinaṃ vareṇa pravārayati | [AvŚat, 10 5.3]
sa kathayati ākāṅkṣāmi varam saptāhaṃ me yathābhirucitaṃ rājyam anuprayacchateti | [AvŚat, 10 5.4]
tato rājñā sarvavijite ghaṇṭāvaghoṣaṇaṃ kāritam dattaṃ me śreṣṭhine saptāham ekaṃ rājyam iti | [AvŚat, 10 5.5]
yāvat tena śreṣṭhinā buddhapramukho bhikṣusaṃghaḥ saptāhaṃ bhaktenopanimantritaḥ rājā ca prasenajit saparivāraḥ | [AvŚat, 10 5.6]
yāvantaś ca kāśikośaleṣu janakāyāḥ prativasanti teṣāṃ dūtasaṃpreṣaṇaṃ kṛtam saptāhaṃ yūyaṃ sakalā yatheṣṭacāriṇaḥ sukhasparśaṃ viharata | [AvŚat, 10 5.7]
kiṃcid āgatya buddhaṃ śaraṇaṃ gacchata dharmaṃ ca bhikṣusaṃghaṃ ca | [AvŚat, 10 5.8]
māmakaṃ ca bhojanaṃ bhuñjānās tathāgataṃ paryupāsadhvam iti | [AvŚat, 10 5.9]
tena saptāhaṃ bhagavān saśrāvakasaṃgho mahatā satkāreṇa satkṛtaḥ bahūni ca prāṇiśatasahasrāṇi kuśale niyojitāni | [AvŚat, 10 5.10]
saptāhasyātyayena bhagavataḥ pādayor nipatya cetanāṃ puṣṇāti praṇidhiṃ ca cakāra anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 10 5.11]
atha bhagavāṃs tasya śreṣṭhino hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 10 6.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 10 6.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 10 6.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 10 6.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 10 6.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 10 6.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutā nāpy anyatropapannāḥ | [AvŚat, 10 6.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 10 6.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 10 6.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 10 6.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 10 6.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 10 6.12]
yo hy asmin dharmavinaye apramattaś cariṣyati | [AvŚat, 10 7.1]
prahāya jātisaṃsāraṃ duḥkhasyāntaṃ kariṣyati | [AvŚat, 10 7.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 10 8.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 10 8.2]
anāgataṃ karma vyākartukāmo bhavati purastād antardhīyante | [AvŚat, 10 8.3]
narakopapattiṃ vyākartukāmo bhavati pādatale 'ntardhīyante | [AvŚat, 10 8.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 10 8.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 10 8.6]
manuṣyopapattiṃ vyākartukāmo bhavati jānunor antardhīyante | [AvŚat, 10 8.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 10 8.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 10 8.9]
devopapattiṃ vyākartukāmo bhavati nābhyām antardhīyante | [AvŚat, 10 8.10]
śrāvakabodhiṃ vyākartukāmo bhavati āsye 'ntardhīyante | [AvŚat, 10 8.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 10 8.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 10 8.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 10 9.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 10 9.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 10 9.3]
avabhāsitā yena diśaḥ samantād divākareṇodayatā yathaiva | [AvŚat, 10 9.4]
gāthāś ca bhāṣate | [AvŚat, 10 10.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 10 10.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 10 10.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 10 11.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 10 11.2]
nākasmāl lavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 10 12.1]
yasyārthe smitam upadarśayanti dhīrāḥ taṃ śrotuṃ samabhilaṣanti te janaughāḥ | [AvŚat, 10 12.2]
bhagavān āha evam etad ānanda evam etat | [AvŚat, 10 13.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 10 13.2]
paśyasi tvam ānanda anena śreṣṭhinā tathāgatasya saśrāvakasaṃghasyaivaṃvidhaṃ satkāraṃ kṛtam mahājanakāyaṃ ca kuśale niyuktam | [AvŚat, 10 13.3]
evaṃ bhadanta | [AvŚat, 10 13.4]
eṣa ānanda śreṣṭhī 'nena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya abhayaprado nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 10 13.5]
ayam asya deyadharmo yo mamāntike cittaprasāda iti | [AvŚat, 10 13.6]
idam avocad bhagavān | [AvŚat, 10 14.1]
āttamanasas te bhikṣavo bhagavato bhāṣitam abhyanandan | [AvŚat, 10 14.2]
{AvŚat, 11}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati nadyā ajiravatyā adhastān nāvikagrāme | [AvŚat, 11 1.1]
atha te nāvikā yena bhagavāṃs tenopasaṃkrāntāḥ | [AvŚat, 11 1.2]
upasaṃkramya bhagavataḥ pādau śirasā vanditvaikānte nyaṣīdan | [AvŚat, 11 1.3]
ekāntaniṣaṇṇāṃs tān nāvikān bhagavān dharmyayā kathayā saṃdarśayati samādāpayati samuttejayati saṃpraharṣayati | [AvŚat, 11 1.4]
anekaparyāyeṇa dharmyayā kathayā saṃdarśya samādāpya samuttejya saṃpraharṣya tūṣṇīm | [AvŚat, 11 1.5]
atha te nāvikā utthāyāsanād ekāṃsam uttarāsaṅgaṃ kṛtvā yena bhagavāṃs tenāñjaliṃ praṇamya bhagavantam ūcuḥ adhivāsayatu bhagavān asmākaṃ nadyā ajiravatyās tīre śvo bhaktena sārdhaṃ bhikṣusaṃghena | [AvŚat, 11 1.6]
nausaṃkrameṇottārayiṣyāma iti | [AvŚat, 11 1.7]
adhivāsayati bhagavān nāvikānāṃ tūṣṇībhāvena | [AvŚat, 11 1.8]
atha nāvikā nadyā ajiravatyās tīram apagatapāṣāṇaśarkarakaṭhallaṃ vyavasthāpayāmāsur ucchritacchatradhvajapatākaṃ nānāpuṣpāvakīrṇaṃ gandhaghaṭikāvadhūpitam | [AvŚat, 11 2.1]
praṇītam āhāraṃ kṛtavantaḥ | [AvŚat, 11 2.2]
prabhūtaṃ ca puṣpasaṃgrahaṃ kṛtvā nausaṃkramaṃ puṣpamaṇḍapair alaṃkārayāmāsuḥ | [AvŚat, 11 2.3]
bhagavataś ca dūtena kālam ārocayāmāsuḥ samayo bhadanta sajjaṃ bhaktam yasyedānīṃ bhagavān kālaṃ manyata iti | [AvŚat, 11 2.4]
atha bhagavān bhikṣugaṇaparivṛto bhikṣusaṃghapuraskṛto yena nāvikagrāmakas tenopasaṃkrāntaḥ | [AvŚat, 11 2.5]
upasaṃkramya purastād bhikṣusaṃghasya prajñapta evāsane nyaṣīdat | [AvŚat, 11 2.6]
atha te nāvikāḥ sukhopaniṣaṇṇaṃ buddhapramukhaṃ bhikṣusaṃghaṃ viditvā śucinā praṇītena khādanīyena bhojanīyena svahastaṃ saṃtarpayati saṃpravārayati | [AvŚat, 11 2.7]
anekaparyāyeṇa śucinā praṇītena khādanīyena bhojanīyena svahastaṃ saṃtarpya saṃpravārya bhagavantaṃ bhuktavantaṃ viditvā dhautahastam apanītapātraṃ nīcatarāṇy āsanāni gṛhītvā bhagavataḥ purastān niṣaṇṇā dharmaśravaṇāya | [AvŚat, 11 2.8]
atha bhagavāṃs teṣāṃ nāvikānām āśayānuśayaṃ dhātuṃ prakṛtiṃ ca jñātvā tādṛśīṃ caturāryasatyasaṃprativedhikīṃ dharmadeśanāṃ kṛtavān yāṃ śrutvā anekair nāvikaiḥ srotaāpattiphalāni prāptāni kaiścit sakṛdāgāmiphalāni kaiścid anāgāmiphalāni kaiścit pravrajya sarvakleśaprahāṇād arhattvaṃ sākṣātkṛtam kaiścicchrāvakabodhau cittāny utpāditāni kaiścit pratyekabodhau kaiścid anuttarāyāṃ samyaksaṃbodhau | [AvŚat, 11 2.9]
sarvā ca sā parṣad buddhanimnā dharmapravaṇā saṃghaprāgbhārā vyavasthitā | [AvŚat, 11 2.10]
tatas tair nāvikair bhagavān mahatā satkāreṇa nausaṃkrameṇottāritaḥ sārdhaṃ bhikṣusaṃghena | [AvŚat, 11 2.11]
bhikṣavo buddhapūjādarśanād āvarjitamanaso buddhaṃ bhagavantaṃ papracchuḥ kutremāni bhagavataḥ kuśalamūlāni kṛtānīti | [AvŚat, 11 3.1]
bhagavān āha tathāgatenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni yena tathāgatasyaivaṃvidhā pūjā | [AvŚat, 11 3.2]
icchatha bhikṣavaḥ śrotum evaṃ bhadanta | [AvŚat, 11 3.3]
tena hi bhikṣavaḥ śṛṇuta sādhu ca suṣṭhu ca manasi kuruta bhāṣiṣye | [AvŚat, 11 3.4]
bhūtapūrvaṃ bhikṣavo 'tīte 'dhvani bhāgīratho nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 11 4.1]
sa dvāṣaṣṭyarhatsahasraparivṛto janapadacārikāṃ caran gaṅgātīram anuprāptaḥ | [AvŚat, 11 4.2]
tasmin samaye 'nyataraḥ sārthavāho 'nekaśataparivāro nadyāṃ gaṅgāyāṃ sārtham uttārayati | [AvŚat, 11 4.3]
tasmiṃś ca pradeśe mahattaskarabhayam | [AvŚat, 11 4.4]
atha dadarśa sārthavāho bhāgīrathaṃ samyaksaṃbuddhaṃ dvāṣaṣṭyarhatsahasraparivṛtam | [AvŚat, 11 4.5]
dṛṣṭvā ca punaḥ cittaṃ prasādayāmāsa | [AvŚat, 11 4.6]
prasannacittaś ca bhagavantam āmantritavān tatprathamataram eva bhagavantaṃ tārayiṣyāmīti | [AvŚat, 11 4.7]
adhivāsayati bhāgīrathaḥ samyaksaṃbuddhaḥ sārthavāhasya tūṣṇībhāvena | [AvŚat, 11 4.8]
tatas tena sārthavāhena bhāgīrathaḥ samyaksaṃbuddhaḥ dvāṣaṣṭyarhatsahasraparivṛto mahatyā vibhūtyā nausaṃkrameṇottāritaḥ | [AvŚat, 11 4.9]
praṇītena cāhāreṇa saṃtarpyānuttarāyāṃ samyaksaṃbodhau praṇidhānaṃ kṛtam | [AvŚat, 11 4.10]
bhagavān āha kiṃ manyadhve bhikṣavo yo 'sau tena kālena tena samayena sārthavāho babhūva ahaṃ saḥ | [AvŚat, 11 5.1]
mayā sa bhāgīrathaḥ samyaksaṃbuddho dvāṣaṣṭyarhatsahasraparivṛto nausaṃkrameṇottāritaḥ praṇītenāhāreṇa saṃtarpitaḥ praṇidhānaṃ ca kṛtam | [AvŚat, 11 5.2]
tasya me karmaṇo vipākenānantasaṃsāre mahatsukham anubhūtam | [AvŚat, 11 5.3]
idānīm apy anuttarāṃ samyaksaṃbodhim abhisaṃbuddhasyaivaṃvidhā pūjā | [AvŚat, 11 5.4]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 11 5.5]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 11 5.6]
ity evaṃ vo bhikṣavaḥ śikṣitavyam | [AvŚat, 11 5.7]
idam avocad bhagavān | [AvŚat, 11 6.1]
āttamanasas te bhikṣavo bhagavato bhāṣitam abhyanandan | [AvŚat, 11 6.2]
{AvŚat, 12}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ kauravyeṣu janapadacārikāṃ caran kauravyaṃ nagaram anuprāptaḥ | [AvŚat, 12 1.1]
sa ca kauravyo janakāyo buddhavaineya udāracittaḥ pradānaruciś ca | [AvŚat, 12 1.2]
tato bhagavata etad abhavat yannvahaṃ śakraṃ devendraṃ marudgaṇaparivṛtam āhvayeyam yaddarśanād eṣāṃ kuśalamūlavivṛddhiḥ syād iti | [AvŚat, 12 1.3]
tato bhagavāṃllaukikaṃ cittam utpādayati aho bata śakro devendro marudgaṇasahāyo gośīrṣacandanamayaṃ stambham ādāya gacched iti | [AvŚat, 12 1.4]
sahacittotpādācchakro devendro marudgaṇaparivṛta āgato yatra viśvakarmā catvāraś ca mahārājā anekadevanāgayakṣakumbhāṇḍaparivṛto gośīrṣacandanastambham ādāya | [AvŚat, 12 2.1]
hāhākārakilakilāprakṣveḍoccair nādaṃ kurvāṇā bhagavato 'rthe gośīrṣacandanamayaṃ prāsādam abhisaṃskṛtavantaḥ | [AvŚat, 12 2.2]
tatas tasmin prāsāde śakreṇa devendreṇa bhagavān saśrāvakasaṃgho divyenāhāreṇa divyena śayanāsanena divyair gandhamālyapuṣpaiḥ satkṛto gurukṛto mānitaḥ pūjitaḥ | [AvŚat, 12 2.3]
atha kauravyo janakāyas tāṃ divyāṃ vibhūṣikāṃ dṛṣṭvā paraṃ vismayam āpanna imāṃ cintām āpede nūnaṃ buddho bhagavāṃl loke 'gryaḥ | [AvŚat, 12 3.1]
yat tu nāma sendrair devaiḥ pūjyata iti āvarjitamanā bhagavantam upasaṃkrāntaḥ | [AvŚat, 12 3.2]
bhagavataḥ pādābhivandanaṃ kṛtvaikānte nyaṣīdat | [AvŚat, 12 3.3]
ekāntaniṣaṇṇaḥ kauravyo janakāyas tasmin prāsāde 'tyarthaṃ prasādam utpādayati | [AvŚat, 12 3.4]
tena bhagavāṃs tat prāsādam antardhāpya anityatāpratisaṃyuktāṃ tādṛśīṃ dharmadeśanāṃ kṛtavān yāṃ śrutvā anekaiḥ kauravyanivāsibhir manuṣyaiḥ srotaāpattiphalāny anuprāptāni kaiścit sakṛdāgāmiphalāni kaiścid anāgāmiphalāni kaiścit pravrajya sarvakleśaprahāṇād arhattvaṃ sākṣātkṛtam kaiścicchrāvakabodhau cittāny utpāditāni kaiścit pratyekāyāṃ bodhau kaiścid anuttarāyāṃ samyaksaṃbodhau | [AvŚat, 12 4.1]
sarvā ca sā parṣad buddhanimnā dharmapravaṇā saṃghaprāgbhārā vyavasthitā | [AvŚat, 12 4.2]
tatas te bhikṣavo bhagavato divyapūjādarśanād āvarjitamanaso buddhaṃ bhagavantaṃ papracchuḥ kutremāni bhagavatā kuśalamūlāni kṛtānīti | [AvŚat, 12 4.3]
bhagavān āha tathāgatenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni yena tathāgatasyaivaṃvidhā pūjā | [AvŚat, 12 4.4]
icchatha bhikṣavaḥ śrotum evaṃ bhadanta | [AvŚat, 12 4.5]
tena hi bhikṣavaḥ śṛṇuta sādhu ca suṣṭhu ca manasi kuruta bhāṣiṣye | [AvŚat, 12 4.6]
bhūtapūrvaṃ bhikṣavo 'tīte 'dhvani brahmā nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 12 5.1]
atha brahmā samyaksaṃbuddho dvāṣaṣṭyarhatsahasraparivṛto janapadacārikāṃ carann anyatamāṃ rājadhānīm anuprāptaḥ | [AvŚat, 12 5.2]
aśrauṣīd rājā kṣatriyo mūrdhābhiṣiktaḥ brahmā samyaksaṃbuddho dvāṣaṣṭyarhatsahasraparivṛto janapadacārikāṃ carann asmākaṃ vijitam anuprāpta iti | [AvŚat, 12 5.3]
śrutvā ca punar mahatyā rājarddhyā mahatā rājānubhāvena yena bhagavān brahmā samyaksaṃbuddhas tenopasaṃkrāntaḥ | [AvŚat, 12 5.4]
upasaṃkramya brahmaṇaḥ samyaksaṃbuddhasya pādau śirasā vanditvaikānte nyaṣīdat | [AvŚat, 12 5.5]
ekāntaniṣaṇṇaṃ rājānaṃ kṣatriyaṃ mūrdhābhiṣiktaṃ bhagavān bodhikarakair dharmaiḥ samādāpayati | [AvŚat, 12 5.6]
atha sa labdhaprasāda utthāyāsanād ekāṃsam uttarāsaṅgaṃ kṛtvā yena bhagavāṃs tenāñjaliṃ praṇamya bhagavantam idam avocat adhivāsayatu me bhagavān asyāṃ rājadhānyāṃ traimāsyavāsāya | [AvŚat, 12 5.7]
ahaṃ bhagavantaṃ saśrāvakasaṃgham upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | [AvŚat, 12 5.8]
adhivāsayati brahmā samyaksaṃbuddho rājñas tūṣṇībhāvena | [AvŚat, 12 5.9]
atha sa rājā mūrdhābhiṣikto bhagavato 'rthe gośīrṣacandanamayaṃ prāsādaṃ kārayāmāsa | [AvŚat, 12 5.10]
sa taṃ vicitrair vastrālaṃkārair alaṃkṛtaṃ nānāpuṣpāvakīrṇaṃ gandhaghaṭikādhūpitaṃ bhagavataḥ saśrāvakasaṃghasya niryātya traimāsyaṃ praṇītenāhāreṇa saṃtarpya vividhair vastraviśeṣair ācchādyānuttarāyāṃ samyaksaṃbodhau praṇidhiṃ cakāra | [AvŚat, 12 5.11]
bhagavān āha kiṃ manyadhve bhikṣavo yo 'sau tena kālena tena samayena rājā kṣatriyo mūrdhābhiṣikto babhūva ahaṃ saḥ | [AvŚat, 12 6.1]
yan mayā brahmaṇaḥ samyaksaṃbuddhasyaivaṃvidhā pūjā kṛtā tasya me karmaṇo vipākenānantasaṃsāre mahatsukham anubhūtam | [AvŚat, 12 6.2]
idānīm apy anuttarāṃ samyaksaṃbodhim abhisaṃbuddhasyaivaṃvidhā pūjā | [AvŚat, 12 6.3]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 12 6.4]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 12 6.5]
ity evaṃ vo bhikṣavaḥ śikṣitavyam | [AvŚat, 12 6.6]
idam avocad bhagavān | [AvŚat, 12 7.1]
āttamanasas te bhikṣavo bhagavato bhāṣitam abhyanandan | [AvŚat, 12 7.2]
{AvŚat, 13}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 13 1.1]
tena khalu samayena śrāvastyāṃ pañcamātrāṇi vaṇikśatāni kāntāramārgapratipannāni | [AvŚat, 13 1.2]
te mārgāt paribhraṣṭā vālukāsthalam anuprāptāḥ | [AvŚat, 13 1.3]
te dharmaśramaparipīḍitāḥ kṣīṇapathyādanāś ca madhyāhnasamaye tīkṣṇakararaśmisaṃtāpitā jaloddhṛtā iva matsyāḥ pṛthivyām āvartante duḥkhāṃ tīvrāṃ kharāṃ kaṭukām amanāpāṃ vedanāṃ vedayamānāḥ | [AvŚat, 13 1.4]
tāni devatāsahasrāṇy āyācante tadyathā śivavaruṇakuberavāsavādīni | [AvŚat, 13 1.5]
na cainān kaścit paritrātuṃ samarthaḥ | [AvŚat, 13 1.6]
tatra cānyatara upāsako buddhaśāsanābhijñaḥ | [AvŚat, 13 2.1]
sa tān vaṇija āha bhavanto buddhaṃ śaraṇaṃ gacchantv iti | [AvŚat, 13 2.2]
tata ekaraveṇa sarva eva buddhaṃ śaraṇaṃ gatāḥ | [AvŚat, 13 2.3]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 13 3.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ | [AvŚat, 13 3.2]
kam aham apāyād uddhṛtya svarge mokṣe ca pratiṣṭhāpayeyam kasya kāmapaṅkanimagnasya hastoddhāram anupradadyām kam āryadhanavirahitam āryadhanaiśvaryādhipatye pratiṣṭhāpayeyam kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 13 3.3]
kasyānavaropitāni kuśalamūlānyavaropayeyam kasyāvaropitāni paripācayeyam kasya paripakvāni vimocayeyam | [AvŚat, 13 3.4]
āha ca | [AvŚat, 13 3.5]
apy evātikramed velāṃ sāgaro makarālayaḥ | [AvŚat, 13 3.6]
na tu vaineyavatsānāṃ buddho velām atikramet | [AvŚat, 13 3.7]
yāvat paśyati bhagavān saṃbahulān vaṇijo vyasanasaṃkaṭasaṃbādhaprāptān | [AvŚat, 13 4.1]
tataś cakṣuḥsaṃpreṣaṇamātreṇa jetavane 'ntarhito bhikṣugaṇaparivṛtas taṃ pradeśam anuprāptaḥ | [AvŚat, 13 4.2]
dadṛśus te vaṇijo bhagavantaṃ sabhikṣusaṃgham | [AvŚat, 13 4.3]
dṛṣṭvā ca uccair nādaṃ muktavantaḥ | [AvŚat, 13 4.4]
tato bhagavatā laukikaṃ cittam utpāditam aho bata śakro devendro māhendraṃ varṣam utsṛjatu śītalāś ca vāyavo vāntv iti | [AvŚat, 13 4.5]
sahacittotpādād bhagavataḥ śakreṇa māhendraṃ varṣam utsṛṣṭam śītalāś ca vāyavaḥ preṣitāḥ yatas teṣāṃ vaṇijāṃ tṛṣā vigatā dāhaś ca praśāntaḥ | [AvŚat, 13 4.6]
tatas tair vaṇigbhiḥ saṃjñā pratilabdhā | [AvŚat, 13 4.7]
bhagavatā caiṣāṃ mārga ākhyāto yena śrāvastīm anuprāptāḥ | [AvŚat, 13 4.8]
te mārgaśramaṃ prativinodya tato bhagavatsakāśam upasaṃkrāntāḥ | [AvŚat, 13 5.1]
teṣāṃ bhagavatā tādṛśī caturāryasatyasaṃprativedhikī dharmadeśanā kṛtā yāṃ śrutvā kaiścit srotaāpattiphalam adhigatam kaiścit sakṛdāgāmiphalam kaiścid anāgāmiphalam kaiścit pravrajya sarvakleśaprahāṇād arhattvaṃ sākṣātkṛtam kaiścicchrāvakabodhau cittāny utpāditāni kaiścit pratyekāyāṃ bodhau kaiścid anuttarāyāṃ samyaksaṃbodhau | [AvŚat, 13 5.2]
yadbhūyasā ca sā parṣad buddhanimnā dharmapravaṇā saṃghaprāgbhārā vyavasthitā | [AvŚat, 13 5.3]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ āścaryaṃ bhagavan yāvad ime vaṇijo bhagavatā kāntāramārgāt paritrātāḥ | [AvŚat, 13 6.1]
sahacittotpādāc ca māhendravarṣaṃ vṛṣṭam | [AvŚat, 13 6.2]
śītalāś ca vāyavaḥ pravātā iti | [AvŚat, 13 6.3]
bhagavān āha tathāgatenaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 13 6.4]
mayaitāni karmāṇi kṛtāny upacitāni | [AvŚat, 13 6.5]
ko 'nyaḥ pratyanubhaviṣyati na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 13 6.6]
na praṇaśyanti karmāṇy api kalpaśatair api | [AvŚat, 13 6.7]
sāmagrīṃ prāpya kālaṃ ca phalanti khalu dehinām | [AvŚat, 13 6.8]
bhūtapūrvaṃ bhikṣavo 'tīte 'dhvani candano nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 13 7.1]
atha candanaḥ samyaksaṃbuddho janapadacārikāṃ carann anyatamāṃ rājadhānīm anuprāptaḥ | [AvŚat, 13 7.2]
atha rājā kṣatriyo mūrdhābhiṣikto yena candanaḥ samyaksaṃbuddhas tenopasaṃkrāntaḥ | [AvŚat, 13 7.3]
upasaṃkramya candanasya samyaksaṃbuddhasya pādau śirasā vanditvaikānte nyaṣīdat | [AvŚat, 13 7.4]
ekānte niṣaṇṇaṃ rājānaṃ kṣatriyaṃ mūrdhābhiṣiktaṃ candanaḥ samyaksaṃbuddho bodhikarakair dharmaiḥ samādāpayati | [AvŚat, 13 7.5]
atha rājā kṣatriyo mūrdhābhiṣikta utthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena candanaḥ samyaksaṃbuddhas tenāñjaliṃ praṇamya candanaṃ samyaksaṃbuddham idam avocat adhivāsayatu me bhagavān asyāṃ rājadhānyāṃ traimāsyavāsāya sārdhaṃ bhikṣusaṃgheneti | [AvŚat, 13 7.6]
adhivāsayati candanaḥ samyaksaṃbuddho rājñas tūṣṇībhāvena | [AvŚat, 13 7.7]
tatra ca samayena mahatī anāvṛṣṭiḥ prādurbhūtā yayā nadyudapānāny alpasalilāni saṃvṛttāni puṣpaphalaviyuktāś ca pādapāḥ | [AvŚat, 13 7.8]
tato rājā candanaṃ samyaksaṃbuddham adhyeṣituṃ pravṛttaḥ | [AvŚat, 13 8.1]
bhagavann asmin nagaramadhye puṣkariṇīṃ gandhodakaparipūrṇāṃ kārayiṣyāmi yatra bhagavān saśrāvakasaṃghaḥ snāsyati | [AvŚat, 13 8.2]
apy eva nāma bhagavataḥ snānād asmin me vijite devo varṣed iti | [AvŚat, 13 8.3]
adhivāsayati bhagavāṃś candanaḥ samyaksaṃbuddho rājñas tuṣṇībhāvena | [AvŚat, 13 8.4]
tato rājñā kṣatriyeṇa mūrdhābhiṣiktenāmātyebhya ājñā dattā gandhodakaṃ sajjīkurvantu bhavantaḥ ratnamayāṃś ca kumbhān yena vayaṃ bhagavantaṃ saśrāvakasaṃghaṃ snāpayiṣyāma iti | [AvŚat, 13 8.5]
tato rājñā amātyagaṇaparivṛtena tan nagaram apagatapāṣāṇaśarkarakaṭhallaṃ vyavasthāpitam ucchritadhvajapatākaṃ nānāpuṣpāvakīrṇaṃ gandhodakapariṣiktaṃ vicitradhūpadhūpitam | [AvŚat, 13 8.6]
puṣkariṇī cāsya kāritā | [AvŚat, 13 8.7]
tato bhagavāṃś candanaḥ samyaksaṃbuddhaḥ sarvānugrahārtham ekacīvarakaḥ puṣkariṇyāṃ sthitaḥ | [AvŚat, 13 8.8]
tato rājñāmātyagaṇaparivṛtena candanaḥ samyaksaṃbuddhaḥ saśrāvakasaṃgho nānāgandhaparibhāvitenodakena snāpitaḥ | [AvŚat, 13 8.9]
sahasnānād eva candanasya samyaksaṃbuddhasya śakreṇa devendreṇa tathāvidhaṃ māhendraṃ varṣam utsṛṣṭaṃ yena sarvasasyāni niṣpannāni | [AvŚat, 13 8.10]
taddhaitukaṃ ca mahājanakāyena buddhe bhagavati śraddhā pratilabdhā | [AvŚat, 13 8.11]
aneke ca gandhastūpāḥ pratiṣṭhāpitāḥ | [AvŚat, 13 8.12]
ye ca tatra candanaṃ samyaksaṃbuddhaṃ śaraṇaṃ gatāḥ sarve te parinirvṛtāḥ | [AvŚat, 13 8.13]
aham ekas teṣām avaśiṣṭaḥ | [AvŚat, 13 8.14]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 13 8.15]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 13 8.16]
ity evaṃ vo bhikṣavaḥ śikṣitavyam | [AvŚat, 13 8.17]
idam avocad bhagavān | [AvŚat, 13 9.1]
āttamanasas te ca bhikṣavo bhagavato bhāṣitam abhyanandan | [AvŚat, 13 9.2]
{AvŚat, 14}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati veṇuvane kalandakanivāpe | [AvŚat, 14 1.1]
tasmiṃś ca nāḍakanthāyāṃ mahājanamarako babhūva | [AvŚat, 14 1.2]
tato janakāyo rogaiḥ pīḍitaḥ tāni tāni devatāsahasrāṇy āyācate śivavaruṇakuberavāsavādīni | [AvŚat, 14 1.3]
na cāsya sā ītir upaśamaṃ gacchati | [AvŚat, 14 1.4]
athānyatama upāsako nāḍakanthāyāṃ prativasati | [AvŚat, 14 1.5]
sa nāḍakantheyān brāhmaṇagṛhapatīn idam avocat eta yūyaṃ buddhaṃ śaraṇaṃ gacchata taṃ ca bhagavantam āyācadhvam ihāgamanāya | [AvŚat, 14 1.6]
apy eva bhagavatā svalpakṛcchreṇāsyā īter vyupaśamaḥ syād iti | [AvŚat, 14 1.7]
atha nāḍakantheyā brāhmaṇagṛhapatayo bhagavantam āyācituṃ pravṛttāḥ āgacchatu bhagavān asmād vyasanasaṃkaṭān mocanāyeti | [AvŚat, 14 1.8]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 14 2.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ | [AvŚat, 14 2.2]
kam aham apāyād uddhṛtya svarge mokṣe ca pratiṣṭhāpayeyam kasya kāmapaṅkanimagnasya hastoddhāram anupradadyām kam āryadhanavirahitam āryadhanaiśvaryādhipatye pratiṣṭhāpayeyam kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 14 2.3]
kasyānavaropitāni kuśalamūlāny avaropayeyam kasyāvaropitāni paripācayeyam kasya paripakvāni vimocayeyam | [AvŚat, 14 2.4]
āha ca | [AvŚat, 14 2.5]
apy evātikramed velāṃ sāgaro makarālayaḥ | [AvŚat, 14 2.6]
na tu vaineyavatsānāṃ buddho velām atikramet | [AvŚat, 14 2.7]
atha bhagavān pūrvāhṇe nivāsya pātracīvaram ādāya bhikṣugaṇaparivṛto bhikṣusaṃghapuraskṛto nāḍakanthām anuprāptaḥ | [AvŚat, 14 3.1]
tato bhagavatā tan nagaraṃ sarvaṃ hṛdimaitryā sphuṭam yato marakāḥ prakrāntāḥ ītiś ca vyupaśāntā | [AvŚat, 14 3.2]
tatas teṣāṃ brāhmaṇagṛhapatīnāṃ buddhadarśanān mahāprasāda utpannaḥ prasādajātaiś ca bhagavān saśrāvakasaṃghaḥ cīvarapiṇḍapātaśayanāsanaglānapratyayabhaiṣajyapariṣkāraiḥ saṃpravāritaḥ | [AvŚat, 14 3.3]
tatas tebhyo bhagavatā tādṛśī caturāryasatyasaṃprativedhikī dharmadeśanā kṛtā yāṃ śrutvā anekair brāhmaṇagṛhapatibhiḥ srotaāpattiphalam anuprāptam aparaiḥ sakṛdāgāmiphalam aparaiḥ anāgāmiphalam aparaiḥ pravrajya sarvakleśaprahāṇād arhattvaṃ sākṣātkṛtam | [AvŚat, 14 3.4]
sarvaṃ ca tan nagaraṃ buddhanimnaṃ dharmapravaṇaṃ saṃghaprāgbhāraṃ saṃvṛttam | [AvŚat, 14 3.5]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ āścaryaṃ bhadanta yāvad ime sattvā bhagavataḥ prasādād vyasanagatāḥ santo vyasanāt parimuktā iti | [AvŚat, 14 4.1]
bhagavān āha tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 14 4.2]
mayaitāni karmāṇi kṛtāny upacitāni | [AvŚat, 14 4.3]
ko 'nyaḥ pratyanubhaviṣyati na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 14 4.4]
na praṇaśyanti karmāṇi kalpakoṭiśatair api | [AvŚat, 14 4.5]
sāmagrīṃ prāpya kālaṃ ca phalanti khalu dehinām | [AvŚat, 14 4.6]
bhūtapūrvaṃ bhikṣavo 'tīte 'dhvani candro nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 14 5.1]
atha candraḥ samyaksaṃbuddho janapadacārikāṃ carann anyatamāṃ rājadhānīm anuprāptaḥ | [AvŚat, 14 5.2]
aśrauṣīd rājā kṣatriyo mūrdhābhiṣiktaḥ candraḥ samyaksaṃbuddho 'smākaṃ vijitam anuprāpta iti | [AvŚat, 14 5.3]
śrutvā ca punar mahatyā rājarddhyā mahatā rājānubhāvena samanvāgato yena candraḥ samyaksaṃbuddhas tenopasaṃkrāntaḥ | [AvŚat, 14 5.4]
upasaṃkramya candrasya samyaksaṃbuddhasya pādau śirasā vanditvaikānte nyaṣīdat | [AvŚat, 14 5.5]
ekāntaniṣaṇṇaṃ rājānaṃ kṣatriyaṃ mūrdhābhiṣiktaṃ candraḥ samyaksaṃbuddho bodhikarakair dharmaiḥ samādāpayati | [AvŚat, 14 5.6]
atha rājā kṣatriyo mūrdhābhiṣikto labdhaprasāda utthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena candraḥ samyaksaṃbuddhas tenāñjaliṃ praṇamya candraṃ samyaksaṃbuddham idam avocat adhivāsayatu me bhagavān iha vāsaṃ traimāsyaṃ sārdhaṃ bhikṣusaṃghena | [AvŚat, 14 5.7]
ahaṃ bhagavantaṃ upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | [AvŚat, 14 5.8]
adhivāsayati candraḥ samyaksaṃbuddho rājñas tūṣṇībhāvena | [AvŚat, 14 5.9]
tasya ca rājño nagare tena samayena mahājanamarako babhūva ītiś ca yena sa mahājanakāyo 'tīva saṃtarpyate | [AvŚat, 14 5.10]
tato rājñā vyādhipraśamanārthaṃ candraḥ samyaksaṃbuddho 'dhīṣṭaḥ | [AvŚat, 14 5.11]
sādhu bhagavan kriyatām asyā īter upaśamopāya iti | [AvŚat, 14 5.12]
tato bhagavāṃś candraḥ samyaksaṃbuddho rājānam uvāca gaccha mahārāja imāṃ saṃghāṭīṃ dhvajāgre baddhvā mahatā satkāreṇa sve vijite paryāṭaya asya ca mahāntam utsavaṃ kuru | [AvŚat, 14 5.13]
sarvaṃ ca mahājanakāyaṃ buddhānusmṛtau samādāpayeti | [AvŚat, 14 5.14]
te svastir bhaviṣyatīti | [AvŚat, 14 5.15]
tato rājñā yathānuśiṣṭaṃ sarvaṃ tathaiva ca kṛtam | [AvŚat, 14 5.16]
taddhetutatpratyayaṃ ca sarvā ītayaḥ praśāntāḥ | [AvŚat, 14 5.17]
tataḥ sa janakāyo labdhaprasādo rājāmātyapaurāś ca buddhaṃ śaraṇaṃ gatāḥ dharmaṃ saṃghaṃ ca śaraṇaṃ gatāḥ | [AvŚat, 14 5.18]
bhagavān āha kiṃ manyadhve bhikṣavo yo 'sau tena kālena tena samayena rājā babhūva ahaṃ saḥ | [AvŚat, 14 6.1]
mayāsau candrasya samyaksaṃbuddhasya mahatī pūjā kṛtā | [AvŚat, 14 6.2]
tasya me karmaṇo vipākena devamanuṣyasaṃprāpakaṃ saṃsāre mahatsukham anubhūtam | [AvŚat, 14 6.3]
idānīm api taddhaituky eva vibhūtiḥ yena yaccintayāmi yat prārthaye tat tathaiva sarvaṃ samṛdhyati | [AvŚat, 14 6.4]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 14 6.5]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 14 6.6]
ity evaṃ vo bhikṣavaḥ śikṣitavyam | [AvŚat, 14 6.7]
idam avocad bhagavān | [AvŚat, 14 7.1]
āttamanasas te ca bhikṣavo bhagavato bhāṣitam abhyanandan | [AvŚat, 14 7.2]
{AvŚat, 15}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati sma veṇuvane kalandakanivāpe | [AvŚat, 15 1.1]
yadā rājñā ajātaśatruṇā devadattavigrāhitena pitā dhārmiko dharmarājo jīvitād vyaparopitaḥ svayam eva ca rājye pratiṣṭhitaḥ tadā ye aśrāddhās te balavanto jātāḥ śrāddhās tu durbalāḥ saṃvṛttāḥ | [AvŚat, 15 1.2]
yāvad anyatamo vṛddhāmātyo 'śrāddho bhagavacchāsanavidveṣī sa brāhmaṇebhyo yajñam ārabdho yaṣṭum | [AvŚat, 15 1.3]
tatrānekāni brāhmaṇaśatasahasrāṇi saṃnipatitāni | [AvŚat, 15 1.4]
taiḥ kriyākāraḥ kṛtaḥ na kenacicchramaṇagautamaṃ darśanāyopasaṃkramitavyam | [AvŚat, 15 1.5]
atha te brāhmaṇāḥ kṛtāvayaḥ samagrāḥ saṃmodamānā vīthīmadhye vedoktena vidhinā śakram āyācituṃ pravṛttāḥ ehyehi ahalyājāra | [AvŚat, 15 1.6]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 15 2.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ | [AvŚat, 15 2.2]
kam aham apāyād uddhṛtya svarge mokṣe ca pratiṣṭhāpayeyam kasya kāmapaṅkanimagnasya hastoddhāram anupradadyām kam āryadhanavirahitam āryadhanaiśvaryādhipatye pratiṣṭhāpayeyam kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 15 2.3]
kasyānavaropitāni kuśalamūlāny avaropayeyam kasyāvaropitāni paripācayeyam kasya paripakvāni vimocayeyam | [AvŚat, 15 2.4]
āha ca | [AvŚat, 15 2.5]
apy evātikramed velāṃ sāgaro makarālayaḥ | [AvŚat, 15 2.6]
na tu vaineyavatsānāṃ buddho velām atikramet | [AvŚat, 15 2.7]
paśyati bhagavān ime brāhmaṇāḥ pūrvāvaropitakuśalamūlā gṛhītamokṣamārgāḥ svahitaiṣiṇo 'bhimukhā nirvāṇe bahirmukhāḥ saṃsārād akalyāṇamitrasaṃsargād idānīṃ macchāsanaṃ vidviṣanti yannvaham eṣāṃ vinayahetor autsukyam āpadyeyeti | [AvŚat, 15 3.1]
atha bhagavāñchakraveṣam abhinirmāya taṃ yajñavāṭaṃ divyenāvabhāsenāvabhāsya avataritum ārabdhaḥ | [AvŚat, 15 3.2]
tatas te brāhmaṇā hṛṣṭatuṣṭapramuditā udagraprītisaumanasyajātā ekasamūhenoktavantaḥ ehy ehi bhagavan svāgataṃ bhagavata iti | [AvŚat, 15 3.3]
tato bhagavān śakraveṣadhārī prajñapta evāsane niṣaṇṇaḥ | [AvŚat, 15 3.4]
eṣa śabdo rājagṛhe samantato visṛtaḥ yajñe śakro devendro 'vatīrṇa iti | [AvŚat, 15 3.5]
yaṃ śrutvānekāni prāṇiśatasahasrāṇi saṃnipatitāni | [AvŚat, 15 3.6]
tato bhagavān āvarjitā brāhmaṇā iti viditvā śakraveṣam antardhāpya buddhaveṣeṇaiva sthitvā tādṛśīṃ caturāryasatyasaṃprativedhikīṃ dharmadeśanāṃ kṛtavān yāṃ śrutvā ṣaṣṭyā brāhmaṇasahasrair viṃśatiśikharasamudgataṃ satkāyadṛṣṭiśailaṃ jñānavajreṇa bhittvā srotaāpattiphalaṃ sākṣātkṛtam anekaiś ca prāṇiśatasahasrairbhagavati śraddhā pratilabdhā | [AvŚat, 15 3.7]
tato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ āścaryaṃ bhadanta yāvad ebhir brāhmaṇair bhagavantam āgatya satyadarśanaṃ kṛtam anekaiś ca prāṇiśatasahasrair mahān prasādo 'dhigata iti | [AvŚat, 15 4.1]
bhagavān āha tathāgatenaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 15 4.2]
mayaitāni karmāṇi kṛtāny upacitāni | [AvŚat, 15 4.3]
ko 'nyaḥ pratyanubhaviṣyati na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 15 4.4]
na praṇaśyanti karmāṇi kalpakoṭiśatair api | [AvŚat, 15 4.5]
sāmagrīṃ prāpya kālaṃ ca phalanti khalu dehinām | [AvŚat, 15 4.6]
bhūtapūrvaṃ bhikṣavo 'tīte 'dhvani indradamano nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 15 5.1]
sa janapadacārikāṃ carann anyatamāṃ rājadhānīm anuprāptaḥ | [AvŚat, 15 5.2]
sā rājadhānī tīrthikāvaṣṭabdhā | [AvŚat, 15 5.3]
aśrauṣīd anyatamo rājā kṣatriyo mūrdhābhiṣiktaḥ indradamanaḥ samyaksaṃbuddho 'smākaṃ vijitam anuprāpta iti | [AvŚat, 15 5.4]
śrutvā ca punar mahatyā rājarddhyā mahatā rājānubhāvena samanvāgato yenendradamanaḥ samyaksaṃbuddhastenopasaṃkrāntaḥ | [AvŚat, 15 5.5]
upasaṃkramya bhagavata indradamanasya samyaksaṃbuddhasya pādau śirasā vanditvaikānte niṣaṇṇaḥ | [AvŚat, 15 5.6]
ekānte niṣaṇṇaṃ rājānaṃ kṣatriyaṃ mūrdhābhiṣiktam indradamanaḥ samyaksaṃbuddho bodhikarakair dharmaiḥ samādāpayati | [AvŚat, 15 5.7]
atha sa rājā labdhaprasāda utthāyāsanād ekāṃsam uttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yenendradamanaḥ samyaksaṃbuddhas tenāñjaliṃ praṇamya indradamanaṃ samyaksaṃbuddham idam avocat adhivāsayatu me bhagavāṃstraimāsyavāsāya | [AvŚat, 15 5.8]
ahaṃ bhagavantaṃ upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | [AvŚat, 15 5.9]
bhagavān āha asti te mahārāja vijite kaścid vihāro yatrāgantukā gamikāś ca bhikṣavo vāsaṃ kalpayiṣyantīti rājovāca nāsti bhagavan kiṃ tarhi tiṣṭhatu bhagavān ahaṃ vihāraṃ kārayiṣyāmi yatrāgantukā gamikāś ca bhikṣavo vāsaṃ kalpayiṣyantīti | [AvŚat, 15 5.10]
tato rājñā tathāgatasyārthe vihāraḥ kāritaḥ aviddhaprākāratoraṇo gavākṣaniryūhajālārdhacandravedikāpratimaṇḍita āstaraṇopeto jalādhārasampūrṇas tarugaṇaparivṛto nānāpuṣpaphalopetaḥ | [AvŚat, 15 5.11]
kṛtvā ca bhagavataḥ saśrāvakasaṃghasya niryātitaḥ | [AvŚat, 15 5.12]
adhīṣṭaś ca bhagavān mahāprātihāryaṃ prati | [AvŚat, 15 5.13]
tato bhagavatā indradamanena samyaksaṃbuddhena rājño 'dhyeṣayā mahāprātihāryaṃ vidarśitaṃ buddhāvataṃsakavikrīḍitam yaddarśanād rājā sāmātyanaigamajānapadaḥ sarve ca nāgarāḥ suprasannāḥ śāsane saṃraktatarāḥ saṃvṛttāḥ | [AvŚat, 15 5.14]
bhagavān āha kiṃ manyadhve bhikṣavo yo 'sau tena kālena tena samayena rājā babhūva ahaṃ saḥ | [AvŚat, 15 6.1]
mayā sā indradamanasya samyaksaṃbuddhasyaivaṃvidhā pūjā kṛtā | [AvŚat, 15 6.2]
tasya me karmaṇo vipākena saṃsāre 'nantaṃ sukham anubhūtam | [AvŚat, 15 6.3]
idānīṃ me tathāgatasya sata iyaṃ śāsanaśobhā | [AvŚat, 15 6.4]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 15 6.5]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 15 6.6]
ity evaṃ vo bhikṣavaḥ śikṣitavyam | [AvŚat, 15 6.7]
idam avocad bhagavān | [AvŚat, 15 7.1]
āttamanasas te ca bhikṣavo bhagavato bhāṣitam abhyanandan | [AvŚat, 15 7.2]
{AvŚat, 16}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati sma veṇuvane kalandakanivāpe | [AvŚat, 16 1.1]
yadā devadattena mohapuruṣeṇa bhagavacchāsane 'narthasahasrāṇi kṛtāni na ca śakitaṃ bhagavato romeñjanam api kartum tadā rājānam ajātaśatrum āmantritavān kriyatāṃ rājagṛhe kriyākāro na kenacicchramaṇasya gautamasyopasaṃkramitavyam piṇḍakena vā pratipādayitavyaḥ | [AvŚat, 16 1.2]
evam ayam alabdhalābho 'labdhasaṃmāno niyatam anyadeśaṃ saṃkrāntiṃ kariṣyatīti | [AvŚat, 16 1.3]
rājñā tathā kāritam | [AvŚat, 16 1.4]
tatra ye upāsakā dṛṣṭasatyās te rodituṃ pravṛttāḥ hā kaṣṭam anāthībhūtaṃ rājagṛhanagaraṃ yatra hi nāmodumbarapuṣpadurlabhaprādurbhāvaṃ buddhaṃ bhagavantam āsādya tasya na śakyate saṃgrahaḥ kartum iti | [AvŚat, 16 1.5]
eṣa śabdaḥ śrutiparaṃparayā bhikṣubhiḥ śrutaḥ | [AvŚat, 16 1.6]
tata āyuṣmatānandena yathāśrutaṃ bhagavato niveditaḥ | [AvŚat, 16 1.7]
bhagavān āha alpotsukastvam ānanda bhava tathāgatā evātra kālajñāḥ | [AvŚat, 16 1.8]
api tu yāvacchāsanaṃ me tāvacchrāvakāṇām upakaraṇavaikalyaṃ na bhaviṣyati prāg evedānīm iti | [AvŚat, 16 1.9]
atrāntare śakrasya devānām indrasyādhastāj jñānadarśanaṃ pravartate | [AvŚat, 16 2.1]
sa paśyati bhagavacchāsanasyaivaṃvidhāṃ vikṛtim | [AvŚat, 16 2.2]
sahadarśanād eva dāyakadānapatīnāṃ utsāhasaṃjananārthaṃ buddhotpādasya māhātmyasaṃjananārtham ajātaśatror devadattasya ca madadarpacchittyartham ātmanaś ca prasādasaṃjananārthaṃ sakalaṃ rājagṛham udāreṇāvabhāsenāvabhāsyoccaiḥśabdam udāharitavān eṣo 'ham adyāgreṇa bhagavantaṃ saśrāvakasaṃghaṃ divyaiś cīvarapiṇḍapātaśayanāsanaglānapratyayabhaiṣajyapariṣkārair upasthāsyāmi | [AvŚat, 16 2.3]
ity uktvā yena bhagavāṃstenopasaṃkrāntaḥ | [AvŚat, 16 2.4]
upasaṃkramya bhagavataḥ pādau śirasā vanditvaikānte sthitaḥ | [AvŚat, 16 2.5]
atha śakro devendro bhagavantam idam avocat adhivāsayatu me bhagavān asminn eva rājagṛhe nagare | [AvŚat, 16 2.6]
ahaṃ bhagavantam upasthāsyāmi cīvarapiṇḍapātaśayanāsanaglānapratyayabhaiṣajyapariṣkārair iti | [AvŚat, 16 2.7]
bhagavān āha alaṃ kauśika kṛtam etad yāvad eva cittam abhiprasannam | [AvŚat, 16 2.8]
bahavo hi loke puṇyakāmā iti | [AvŚat, 16 2.9]
śakraḥ prāha adhivāsayatu me bhagavān pañca varṣāṇi | [AvŚat, 16 2.10]
tathāgatasyārthe pañcavārṣikaṃ kariṣyāmīti | [AvŚat, 16 2.11]
bhagavān āha alaṃ kauśika kṛtam etad yāvaccittam abhiprasannam | [AvŚat, 16 2.12]
bahavo hi loke puṇyakāmā iti | [AvŚat, 16 2.13]
śakraḥ prāha adhivāsayatu me bhagavān pañca divasān iti | [AvŚat, 16 2.14]
tato bhagavān svapuṇyabalapratyakṣīkaraṇārthaṃ śakrasya ca devendrasyānugrahārtham anāgatapañcavārṣikaprabandhahetoś cādhivāsitavāṃstūṣṇībhāvena | [AvŚat, 16 2.15]
atha śakro devendro bhagavatas tūṣṇībhāvenādhivāsanāṃ viditvā tad veṇuvanaṃ vaijayantaṃ prāsādaṃ pradarśitavān divyāni cāsanāni divyāḥ puṣkariṇīr divyaṃ ca bhojanam | [AvŚat, 16 3.1]
atha bhagavān prajñapta eva āsane niṣaṇṇaḥ | [AvŚat, 16 3.2]
tataḥ śakro devendraḥ sukhopaniṣaṇṇaṃ buddhapramukhaṃ bhikṣusaṃghaṃ viditvā anekadevatāsahasraparivṛtaḥ svahastaṃ saṃtarpayati saṃpravārayati | [AvŚat, 16 3.3]
anekaparyāyeṇa svahastaṃ saṃtarpya saṃpravārya bhagavantaṃ bhuktavantaṃ viditvā dhautahastam apanītapātraṃ nīcataram āsanaṃ gṛhītvā bhagavataḥ purastān niṣaṇṇo dharmaśravaṇāya | [AvŚat, 16 3.4]
tato bhagavān śakraṃ devendraṃ saparivāraṃ dharmyayā kathayā saṃdarśayati samādāpayati samuttejayati saṃpraharṣayati | [AvŚat, 16 3.5]
paśyati ca rājā ajātaśatrur upariprāsādatalagataḥ san bhagavato veṇuvane evaṃvidhāṃ pūjāṃ | [AvŚat, 16 3.6]
dṛṣṭvā ca punar vipratisārajāto mahāntaṃ prasādaṃ praveditavān | [AvŚat, 16 3.7]
rājagṛhanivāsinaś ca paurā dharmavegaprāptā rājānam upasaṃkramyaivam ūcuḥ muṣyante deva mahārāja rājagṛhanivāsinaḥ paurāḥ yatra nāma devāḥ pramattāḥ santaḥ pramādavihāriṇo divyān viṣayān apahāya bhagavantaṃ pūjayanti | [AvŚat, 16 3.8]
sādhu deva udghāṭyatāṃ kriyākāra iti | [AvŚat, 16 3.9]
tato rājñā ajātaśatruṇā kriyākāram udghāṭya rājagṛhe nagare ghaṇṭāvaghoṣaṇaṃ kāritam kriyatāṃ bhagavataḥ satkāro yathāsukham iti | [AvŚat, 16 4.1]
tato rājagṛhanivāsinaḥ paurāḥ saparivārā hṛṣṭatuṣṭapramuditā udagraprītisaumanasyajātāḥ puṣpagandhamālyāny ādāya bhagavantaṃ darśanāyopasaṃkrāntāḥ | [AvŚat, 16 4.2]
tato devair manuṣyaiś ca bhagavato mahān satkāraḥ kṛtaḥ bhagavatā ca tad adhiṣṭhānaṃ devamanuṣyāṇāṃ tādṛśī caturāryasatyasaṃprativedhikī dharmadeśanā kṛtā yāṃ śrutvā anekair devamanuṣyaiḥ satyadarśanaṃ kṛtam | [AvŚat, 16 4.3]
bhikṣavo bhagavataḥ pūjāṃ dṛṣṭvā saṃśayajātā buddhaṃ bhagavantaṃ papracchuḥ āścaryaṃ bhadanta yad bhagavataḥ śāsane evaṃvidha utsava iti | [AvŚat, 16 5.1]
bhagavān āha tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 16 5.2]
mayaitāni karmāṇi kṛtāny upacitāni | [AvŚat, 16 5.3]
ko 'nyaḥ pratyanubhaviṣyati na bhikṣavaḥ karmāṇi kṛtānyupacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 16 5.4]
na praṇaśyanti karmāṇi kalpakoṭiśatair api | [AvŚat, 16 5.5]
sāmagrīṃ prāpya kālaṃ ca phalanti khalu dehinām | [AvŚat, 16 5.6]
bhūtapūrvaṃ bhikṣavo 'tīte 'dhvani ratnaśailo nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 16 6.1]
sa janapadacārikāṃ carann anyatamāṃ rājadhānīm anuprāptaḥ | [AvŚat, 16 6.2]
tasyāṃ ca rājadhānyāṃ dharmabuddhir nāma rājā rājyaṃ kārayati tasyāṃ ca rājadhānyāṃ mahatī ītiḥ | [AvŚat, 16 6.3]
tatas tena rājñā ītipraśamanahetor bhagavān śrāvakasaṃghatraimāsye bhaktenopanimantritaḥ | [AvŚat, 16 6.4]
tato rājño nāgaraiś cāvarjitamānasaistathāgatasya saśrāvakasaṃghasya pañcavārṣikaṃ kṛtam | [AvŚat, 16 6.5]
āha ca | [AvŚat, 16 6.6]
rājabhūtena ānanda ratnaśailo mahādyutiḥ | [AvŚat, 16 6.7]
adhīṣṭaḥ śāntikāmena akārṣīt pañcavārṣikam | [AvŚat, 16 6.8]
kiṃ manyadhve bhikṣavo yo 'sau tena kālena tena samayena rājā babhūva ahaṃ saḥ | [AvŚat, 16 7.1]
yan mayā ratnaśailasya tathāgatasya pañcavārṣikaṃ kṛtam tena me saṃsāre mahatsukham anubhūtam | [AvŚat, 16 7.2]
taddhaitukaś cedānīṃ tathāgatasyaivaṃvidhaḥ satkāraḥ | [AvŚat, 16 7.3]
parinirvṛtasya ca me śāsane anekāni pañcavārṣikaśatāni bhaviṣyati | [AvŚat, 16 7.4]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 16 7.5]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 16 7.6]
ity evaṃ vo bhikṣavaḥ śikṣitavyam | [AvŚat, 16 7.7]
idam avocad bhagavān | [AvŚat, 16 8.1]
āttamanasas te ca bhikṣavo bhagavato bhāṣitam abhyanandan | [AvŚat, 16 8.2]
{AvŚat, 17}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 17 1.1]
tena khalu samayena śrāvastyāṃ pañcamātrāṇi gāndharvikaśatāni goṣṭhikānāṃ prativasanti | [AvŚat, 17 1.2]
tatra ca kāle supriyo nāma gāndharvikarājo 'bhyāgataḥ | [AvŚat, 17 1.3]
tasyaivaṃvidhā śaktiḥ ekasyāṃ tantryāṃ sapta svarān ādarśayati ekaviṃśatiṃ mūrcchanāḥ | [AvŚat, 17 1.4]
sa ṣaṇmahānagarāṇy apaṭukāny udghoṣayamāṇaḥ śrāvastīm anuprāptaḥ | [AvŚat, 17 1.5]
śrāvastīnivāsibhiś ca gāndharvikai rājñe niveditam | [AvŚat, 17 1.6]
rājāha alpotsukā bhavantu bhavantaḥ vayam atra kālajñā bhaviṣyāma iti | [AvŚat, 17 1.7]
atha supriyasya gāndharvikarājasyaitad abhavat evam anuśrūyate rājā prasenajid gāndharve 'tīva kuśalaḥ | [AvŚat, 17 2.1]
yannvaham anena saha vādam ārocayeyam iti | [AvŚat, 17 2.2]
tataḥ supriyo gāndharvikarājo yena rājā prasenajit kauśalas tenopasaṃkrāntaḥ | [AvŚat, 17 2.3]
upasaṃkramya rājānaṃ prasenajitaṃ kauśalam idam avocat śrutaṃ me rājan yathā tvaṃ gāndharvakuśala iti | [AvŚat, 17 2.4]
yadi te aguru mīmāṃsasveti | [AvŚat, 17 2.5]
tato rājñā prasenajitā tasya vikṣepaḥ kṛtaḥ | [AvŚat, 17 2.6]
uktaś ca sādho asti me gurur jetavane sthito 'nuttaro gāndharvikarājaḥ | [AvŚat, 17 2.7]
ehi tatsamīpaṃ yāsyāma iti | [AvŚat, 17 2.8]
atha rājā prasenajit kauśalaḥ pañcamātrair gāndharvikaśataiḥ parivṛtaḥ supriyeṇa gāndharvikarājenānekaiś ca prāṇiśatasahasrair jetavanaṃ gataḥ | [AvŚat, 17 2.9]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 17 3.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ | [AvŚat, 17 3.2]
kam aham apāyād uddhṛtya svarge mokṣe ca pratiṣṭhāpayeyam kasya kāmapaṅkanimagnasya hastoddhāram anupradadyām kam āryadhanavirahitam āryadhanaiśvaryādhipatye pratiṣṭhāpayeyam kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 17 3.3]
kasyānavaropitāni kuśalamūlānyavaropayeyam kasyāvaropitāni paripācayeyam kasya paripakvāni vimocayeyam | [AvŚat, 17 3.4]
āha ca | [AvŚat, 17 3.5]
apy evātikramed velāṃ sāgaro makarālayaḥ | [AvŚat, 17 3.6]
na tu vaineyavatsānāṃ buddho velām atikramet | [AvŚat, 17 3.7]
tato bhagavān vaineyajanānugrahārthaṃ laukikaṃ cittam utpāditavān | [AvŚat, 17 4.1]
aho bata pañcaśikho gandharvaputraḥ saptagandharvasahasraparivṛto vaiḍūryadaṇḍāṃ vīṇām ādāya matsakāśam upasaṃkrāmed iti | [AvŚat, 17 4.2]
sahacittotpādāt pañcaśikho gandharvaputraḥ saptagandharvasahasraparivṛto bhagavantaṃ yathāvad abhyarcya bhagavato vaiḍūryadaṇḍāṃ vīṇām upanayati sma | [AvŚat, 17 4.3]
tataḥ supriyo gandharvarājo bhagavataḥ purastād vīṇām anuśrāvitum ārabdhaḥ | [AvŚat, 17 4.4]
yata ekasyāṃ tantryāṃ sapta svarāṇi ekaviṃśatiṃ mūrcchanāś ca darśayitum ārabdhaḥ yacchravaṇād rājā prasenajid anyatamaś ca mahājanakāyaḥ paraṃ vismayam āpannaḥ | [AvŚat, 17 4.5]
tato bhagavān api vaiḍūryadaṇḍāṃ vīṇām āśrāvitavān yata ekaikasyāṃ tantryām aneke svaraviśeṣā mūrcchanāś ca bahuprakārā darśitāḥ te ca śūnyākāreṇaiva | [AvŚat, 17 4.6]
idaṃ ca śarīraṃ vīṇāvad ādarśitavān svarān indriyavat mūrcchanāś cittadhātuvat | [AvŚat, 17 4.7]
yacchravaṇād āvarjitaḥ supriyo gandharvarājo vīṇāṃ gandhakuṭyāṃ niryātya bhagavatsakāśe pravrajitaḥ | [AvŚat, 17 4.8]
tena yujyamānena ghaṭamānena vyāyacchamānena idam eva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā parāhatya sarvakleśaprahāṇād arhattvaṃ sākṣātkṛtam | [AvŚat, 17 4.9]
arhan saṃvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparāṅmukhaḥ | [AvŚat, 17 4.10]
sendropendrāṇāṃ devānāṃ pūjyo mānyo 'bhivādyaś ca saṃvṛttaḥ | [AvŚat, 17 4.11]
tata āvarjitā devanāgayakṣāsuragaruḍakinnaramahoragā bhagavacchāsane rakṣāvaraṇaguptiṃ kartum ārabdhāḥ | [AvŚat, 17 5.1]
pañcānām api gāndharvikaśatānāṃ prītisaumanasyajātānām etad abhavat vayaṃ nīce karmaṇi vartāmahe kṛcchravṛttayaś ca | [AvŚat, 17 5.2]
yannu vayaṃ rājānaṃ vijñāpya bhagavantaṃ saśrāvakasaṃghaṃ nagarapraveśenopanimantrayemahīti | [AvŚat, 17 5.3]
yāvat tair gāndharvikair labdhānujñair bhagavān saśrāvakasaṃgho nagarapraveśenopanimantritaḥ | [AvŚat, 17 5.4]
adhivāsitaṃ ca bhagavatā teṣāṃ gāndharvikāṇāṃ tūṣṇībhāvena | [AvŚat, 17 5.5]
tatas tair gāndharvikair rājāmātyapaurajanapadasahāyaiḥ sarvā śrāvastī nagarī apagatapāṣāṇaśarkarakaṭhallā gandhodakapariṣiktā nānāpuṣpāvakīrṇā vicitradhūpadhūpitā puṣpavitānamaṇḍitā | [AvŚat, 17 5.6]
te ca gāndharvikāḥ svayam eva vīṇām ādāya mṛdaṅgaveṇupaṇavādiviśeṣair upasthānaṃ cakruḥ praṇītena cāhāreṇa bhagavantaṃ saśrāvakasaṃghaṃ saṃtarpayāmāsuḥ | [AvŚat, 17 5.7]
tato bhagavān smitam akārṣīt | [AvŚat, 17 6.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 17 6.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 17 6.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 17 6.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 17 6.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 17 6.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutāḥ nāpy anyatropapannāḥ | [AvŚat, 17 6.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 17 6.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 17 6.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 17 6.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 17 6.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 17 6.12]
yo hy asmin dharmavinaye apramattaś cariṣyati | [AvŚat, 17 7.1]
prahāya jātisaṃsāraṃ duḥkhasyāntaṃ kariṣyati | [AvŚat, 17 7.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 17 8.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 17 8.2]
anāgataṃ karma vyākartukāmo bhavati purastād antardhīyante | [AvŚat, 17 8.3]
narakopapattiṃ vyākartukāmo bhavati pādatale 'ntardhīyante | [AvŚat, 17 8.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 17 8.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 17 8.6]
manuṣyopapattiṃ vyākartukāmo bhavati jānunor antardhīyante | [AvŚat, 17 8.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 17 8.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 17 8.9]
devopapattiṃ vyākartukāmo bhavati nābhyām antardhīyante | [AvŚat, 17 8.10]
śrāvakabodhiṃ vyākartukāmo bhavati āsye 'ntardhīyante | [AvŚat, 17 8.11]
pratyekāṃ bodhiṃ vyākartukāmo bhavati ūrṇāyām antardhīyante | [AvŚat, 17 8.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 17 8.13]
atha tā arciṣo bhagavantaṃ triḥ pradakṣiṇīkṛtya bhagavata ūrṇāyām antarhitāḥ | [AvŚat, 17 9.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 17 9.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 17 9.3]
avabhāsitā yena diśaḥ samantād divākareṇodayatā yathaiva | [AvŚat, 17 9.4]
gāthāś ca bhāṣate | [AvŚat, 17 10.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 17 10.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 17 10.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 17 11.1]
dhīrābhir munivṛṣa vāgbhir uttamābhirutpannaṃ vyapanaya saṃśayaṃ śubhābhiḥ | [AvŚat, 17 11.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 17 12.1]
yasyārthe smitam upadarśayanti dhīrāstaṃ śrotuṃ samabhilaṣanti te janaughāḥ | [AvŚat, 17 12.2]
bhagavān āha evam etad ānanda evam etat | [AvŚat, 17 13.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 17 13.2]
paśyasy ānanda ebhir gāndharvikair mamaivaṃvidhaṃ satkāraṃ kṛtam | [AvŚat, 17 13.3]
evaṃ bhadanta | [AvŚat, 17 13.4]
ete ānanda gāndharvikāḥ anena kuśalamūlena cittotpādena deyadharmaparityāgena ca yathākālānugatāṃ pratyekāṃ bodhiṃ samudānīya anāgate 'dhvani varṇasvarā nāma pratyekabuddhā bhaviṣyanti hīnadīnānukampakāḥ prāntaśayanāsanabhaktā ekadakṣiṇīyā lokasya | [AvŚat, 17 13.5]
ayam eṣāṃ deyadharmo yo mamāntike cittaprasāda iti | [AvŚat, 17 13.6]
bhikṣavaḥ saṃśayajātāḥ sarvasaṃśayānāṃ chettāraṃ buddhaṃ bhagavantaṃ papracchuḥ kāni bhadanta bhagavatā kuśalamūlāni kṛtāni yeṣām ayam anubhāva iti | [AvŚat, 17 14.1]
bhagavān āha tathāgatenaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 17 14.2]
mayaitāni karmāṇi kṛtāny upacitāni | [AvŚat, 17 14.3]
ko 'nyaḥ pratyanubhaviṣyati na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 17 14.4]
na praṇaśyanti karmāṇi kalpakoṭiśatair api | [AvŚat, 17 15.1]
sāmagrīṃ prāpya kālaṃ ca phalanti khalu dehinām | [AvŚat, 17 15.2]
bhūtapūrvaṃ bhikṣavo 'tīte 'dhvani prabodhano nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 17 16.1]
sa janapadacārikāṃ carann anyatamāṃ rājadhānīm anuprāptaḥ | [AvŚat, 17 16.2]
atha rājña udyānaṃ sarvakuśalasampannaṃ babhūva | [AvŚat, 17 16.3]
atha sa bhagavāṃs tad udyānaṃ praviśya rājānugrahārtham anyatamaṃ vṛkṣam upaniśritya niṣaṇṇaḥ | [AvŚat, 17 16.4]
tataḥ saṃstaraṃ prajñapya tejodhātuṃ samāpannaḥ | [AvŚat, 17 16.5]
atha rājā kṣatriyo mūrdhābhiṣiktaḥ strīmayena tūryeṇa vādyamānenodyānaṃ praviṣṭaḥ | [AvŚat, 17 16.6]
atha sa rājā tad udyānam anuvicaran dadarśa bhagavantaṃ prabodhanaṃ samyaksaṃbuddhaṃ prāsādikaṃ prasādanīyaṃ śāntamānasaṃ parameṇa cittadamavyupaśamena samanvāgataṃ suvarṇayūpam iva śriyā jvalantam | [AvŚat, 17 16.7]
dṛṣṭvā ca punaḥ prasādajātaḥ sa rājā sāntaḥpuro vividhena vādyena vādyamānena bhagavantaṃ tataḥ samādheḥ prabodhayāmāsa praṇītena cāhāreṇa pratipāditavān anuttarāyāṃ ca samyaksaṃbodhau kṛtavān | [AvŚat, 17 16.8]
kiṃ manyadhve bhikṣavo yo 'sau tena kālena tena samayena rājā babhūva ahaṃ saḥ | [AvŚat, 17 17.1]
yan mayā prabodhanasya samyaksaṃbuddhasya pūjā kṛtā tenaiva hetunā idānīṃ mama gāndharvikair evaṃvidhaḥ satkāraḥ kṛtaḥ | [AvŚat, 17 17.2]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 17 17.3]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 17 17.4]
ity evaṃ vo bhikṣavaḥ śikṣitavyam | [AvŚat, 17 17.5]
idam avocad bhagavān | [AvŚat, 17 18.1]
āttamanasas te bhikṣavo bhagavato bhāṣitam abhyanandan | [AvŚat, 17 18.2]
{AvŚat, 18}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 18 1.1]
atha śrāvastyām anyatamaḥ pāradāriko maline karmaṇi vartate | [AvŚat, 18 1.2]
sa rājapuruṣair gṛhītvā rājña upanāmitaḥ | [AvŚat, 18 1.3]
tato rājñā aparādhika iti kṛtvā vadhya utsṛṣṭaḥ | [AvŚat, 18 1.4]
sa rājapuruṣair nīlāmbaravasanair udyataśastraiḥ karavīramālābaddhakaṇṭheguṇo rathyāvīthīcatvaraśṛṅgāṭakeṣv anuśrāvyamāṇo dakṣiṇena nagaradvāreṇa apanīyate | [AvŚat, 18 1.5]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 18 2.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ | [AvŚat, 18 2.2]
kam aham apāyād uddhṛtya svarge mokṣe ca pratiṣṭhāpayeyam kasya kāmapaṅkanimagnasya hastoddhāram anupradadyām kam āryadhanavirahitam āryadhanaiśvaryādhipatye pratiṣṭhāpayeyam kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 18 2.3]
kasyānavaropitāni kuśalamūlānyavaropayeyam kasyāvaropitāni paripācayeyam kasya paripakvāni vimocayeyam | [AvŚat, 18 2.4]
āha ca | [AvŚat, 18 2.5]
apyevātikramed velāṃ sāgaro makarālayaḥ | [AvŚat, 18 2.6]
na tu vaineyavatsānāṃ buddho velām atikramet | [AvŚat, 18 2.7]
atha bhagavān pūrvāhṇe nivāsya pātracīvaram ādāya śrāvastīṃ piṇḍāya prāvikṣat | [AvŚat, 18 3.1]
dadarśa sa puruṣo buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 18 3.2]
dṛṣṭvā ca punar bhagavataḥ pādayor nipatya bhagavantam idam avocat varāho 'smi bhagavan iṣṭaṃ me jīvitaṃ prayaccheti | [AvŚat, 18 3.3]
tato bhagavān āyuṣmantam ānandam āmantrayate gaccha ānanda rājānaṃ prasenajitam | [AvŚat, 18 3.4]
vada anuprayaccha me etaṃ puruṣam pravrājayāmīti | [AvŚat, 18 3.5]
athāyuṣmān ānando yena rājā prasenajit kauśalas tenopasaṃkrāntaḥ | [AvŚat, 18 3.6]
upasaṃkramya rājānaṃ prasenajitaṃ kauśalaṃ bhagavadvacanenovāca anujānīhi bhagavān etaṃ puruṣaṃ pravrājayatīti | [AvŚat, 18 3.7]
bhavyarūpa iti viditvā rājñā prasenajitkauśalenānujñātaḥ | [AvŚat, 18 3.8]
sa bhagavatā pravrājita upasaṃpāditaś ca | [AvŚat, 18 3.9]
tena yujyamānena ghaṭamānena vyāyacchamānena idam eva pañcagaṇḍakaṃ saṃsāracakraṃ calācalaṃ viditvā sarvasaṃskāragatīḥ śatanapatanavikiraṇavidhvaṃsanadharmatayā parāhatya sarvakleśaprahāṇād arhattvaṃ sākṣātkṛtam | [AvŚat, 18 3.10]
arhan saṃvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṃvitprāpto bhavalābhalobhasatkāraparāṅmukhaḥ | [AvŚat, 18 3.11]
sendropendrāṇāṃ devānāṃ pūjyo mānyo 'bhivādyaś ca saṃvṛttaḥ | [AvŚat, 18 3.12]
bhikṣavaḥ saṃśayajātāḥ sarvasaṃśayānāṃ chettāraṃ buddhaṃ bhagavantaṃ papracchuḥ āścaryaṃ bhadanta yad bhagavatā sarvaṃ cintitamātraṃ samṛdhyatīti | [AvŚat, 18 4.1]
bhagavān āha tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 18 4.2]
mayaitāni karmāṇi kṛtāny upacitāni | [AvŚat, 18 4.3]
ko 'nyaḥ pratyanubhaviṣyati na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 18 4.4]
na praṇaśyanti karmāṇi kalpakoṭiśatair api | [AvŚat, 18 4.5]
sāmagrīṃ prāpya kālaṃ ca phalanti khalu dehinām | [AvŚat, 18 4.6]
bhūtapūrvaṃ bhikṣavo 'tīte 'dhvani indradhvajo nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 18 5.1]
sa janapadacārikāṃ carann anyatamāṃ rājadhānīm anuprāptaḥ | [AvŚat, 18 5.2]
tasyāṃ rājadhānyāṃ brāhmaṇo vedavedāṅgapārago rājño 'grāsanikaḥ | [AvŚat, 18 5.3]
athendradhvajaḥ samyaksaṃbuddhāḥ pūrvāhṇe nivāsya pātracīvaram ādāya tāṃ rājadhānīṃ piṇḍāya prāvikṣat | [AvŚat, 18 5.4]
adrākṣīt sa brāhmaṇa indradhvajaṃ samyaksaṃbuddhaṃ dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 18 5.5]
dṛṣṭvā ca punar mūlanikṛtta iva drumo bhagavataḥ pādayor nipatyovāca varāho 'smi sugata niṣīdatu bhagavān agrāsana iti | [AvŚat, 18 5.6]
atha bhagavān indradhvajaḥ samyaksaṃbuddhas tasyānugrahārtham agrāsane niṣaṇṇaḥ | [AvŚat, 18 5.7]
agrāsane niṣaṇṇaś cendradhvajaḥ samyaksaṃbuddhas tena brāhmaṇena padaśatena stutaḥ praṇītena cāhāreṇa pratipāditaḥ anuttarāyāṃ ca samyaksaṃbodhau praṇidhānaṃ kṛtam | [AvŚat, 18 5.8]
taddhaitukaṃ yāvad āvarjitā rājāmātyapaurāḥ | [AvŚat, 18 5.9]
tat kiṃ manyadhve bhikṣavo yo 'sau tena kālena tena samayena brāhmaṇo babhūva ahaṃ saḥ | [AvŚat, 18 6.1]
yan me indradhvajasya tathāgatasya pūjā kṛtā taddhaitukaṃ ca me saṃsāre anantaṃ sukham anubhūtam | [AvŚat, 18 6.2]
api yac cintayāmi yat prārthaye tat sarvaṃ samṛdhyati | [AvŚat, 18 6.3]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 18 6.4]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 18 6.5]
ity evaṃ vo bhikṣavaḥ śikṣitavyam | [AvŚat, 18 6.6]
idam avocad bhagavān | [AvŚat, 18 7.1]
āttamanasas te bhikṣavo bhagavato bhāṣitam abhyanandan | [AvŚat, 18 7.2]
{AvŚat, 19}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛham upaniśritya viharati sma veṇuvane kalandakanivāpe | [AvŚat, 19 1.1]
yadā rājñā bimbisāreṇānekaprāṇiśatasahasraparivāreṇa satyāni dṛṣṭāni tadā tena kṛtapratyupakārasaṃdarśanārthaṃ buddhapūjāsaṃvartanārthaṃ gṛhavistarasaṃdarśanārthaṃ buddhotpādabahumānasaṃjananārthaṃ ca bhagavān saśrāvakasaṃgho rājakule bhaktenopanimantritaḥ māgadhakānāṃ ca paurāṇām ājñā dattā bhagavato nagarapraveśe puṣpagandhamālyavilepanaiḥ pūjā kartavyā sarvaṃ ca rājagṛhaṃ nagaram apagatapāṣāṇaśarkarakaṭhallaṃ vyavasthāpayitavyam nānāpuṣpāvakīrṇam ucchritadhvajapatākaṃ yāvac ca veṇuvanaṃ yāvac ca rājagṛham atrāntarā sarvo mārgo vicitrair vastrair ācchādayitavya iti | [AvŚat, 19 1.2]
amātyaiś ca sarvam anuṣṭhitam | [AvŚat, 19 1.3]
tato rājā bimbisāraḥ svayam eva bhagavato mūrdhni śataśalākaṃ chatraṃ dhārayati pariśeṣāḥ paurāḥ bhikṣusahasrasya | [AvŚat, 19 1.4]
atha bhagavān dānto dāntaparivāraḥ śāntaḥ śāntaparivāro mukto muktaparivāra āśvasta āśvastaparivāro vinīto vinītaparivāro 'rhann arhatparivāro vītarāgo vītarāgaparivāraḥ prāsādikaḥ prāsādikaparivāro vṛṣabha iva gogaṇaparivṛto gaja iva kalabhagaṇaparivṛtaḥ siṃha iva daṃṣṭrigaṇaparivṛto haṃsa iva haṃsagaṇaparivṛtaḥ suparṇīva pakṣigaṇaparivṛto vipra iva śiṣyagaṇaparivṛtaḥ svaśva iva turagagaṇaparivṛtaḥ śūra iva yodhagaṇaparivṛto deśika ivādhvagagaṇaparivṛtaḥ sārthavāha iva vaṇiggaṇaparivṛtaḥ śreṣṭhīva paurajanaparivṛtaḥ koṭṭarāja iva mantrigaṇaparivṛtaś cakravartīva putrasahasraparivṛtaś candra iva nakṣatragaṇaparivṛtaḥ sūrya iva raśmisahasraparivṛto dhṛtarāṣṭra iva gandharvagaṇaparivṛto virūḍha iva kumbhāṇḍagaṇaparivṛto virūpākṣa iva nāgagaṇaparivṛto dhanada iva yakṣagaṇaparivṛto vemacitrīvāsuragaṇaparivṛtaḥ śakra iva tridaśagaṇaparivṛto brahmā iva brahmakāyikaparivṛtaḥ stimita iva jalanidhiḥ sajala iva jaladharo vimada iva gajapatiḥ sudāntair indriyair asaṃkṣobhiteryāpathapracāro 'nekair āveṇikair buddhadharmaiḥ parivṛto bhagavāṃs tat puraṃ praviśati | [AvŚat, 19 2.1]
yadā ca bhagavatā indrakīle pādo nyastaḥ tadeyaṃ mahāpṛthivī ṣaḍvikāraṃ prakampitā | [AvŚat, 19 3.1]
bhagavataḥ purapraveśe evaṃrūpāṇy adbhutāni bhavantyanyāni ca | [AvŚat, 19 3.2]
tadyathā saṃkṣiptāni viśālībhavanti hastinaḥ krośanti aśvāś ca heṣante ṛṣabhā nardante gṛhagatāni vividhavādyabhāṇḍāni svayaṃ nadanti andhāś cakṣūṃṣi pratilabhante badhirāḥ śrotraṃ mūkāḥ pravyāharaṇasamarthā bhavanti pariśiṣṭendriyavikalā indriyāṇi paripūrṇāni pratilabhante madyamadākṣiptā vimadībhavanti viṣapītā nirviṣībhavanti anyonyavairiṇo maitrīṃ pratilabhante gurviṇyaḥ svastinā prajāyante bandhanabaddhā vimucyante adhanā dhanāni pratilabhante āntarikṣāś ca devāsuragaruḍakinnaramahoragā divyaṃ puṣpam utsṛjanti | [AvŚat, 19 3.3]
atha bhagavān evaṃvidhayā vibhūtyā rājakulaṃ praveṣṭum ārabdhaḥ | [AvŚat, 19 4.1]
rājā ca bimbisāraḥ svayam eva bahirdvāraśālastho gośīrṣacandanodakena pādyaṃ gṛhītvā bhagavataḥ pādau bhikṣusaṃghasya ca prakṣālayati | [AvŚat, 19 4.2]
sukhopaniṣaṇṇaṃ buddhapramukhaṃ bhikṣusaṃghaṃ viditvā śatarasenāhāreṇa pratipādayāmāsa | [AvŚat, 19 4.3]
bhuktavantaṃ kāśikavastrair ācchāditavān | [AvŚat, 19 4.4]
taddhaitukaṃ ca āvarjitā māgadhakāḥ paurāḥ | [AvŚat, 19 4.5]
tato bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ kutremāni bhagavatā kuśalamūlāni kṛtāni yato bhagavata evaṃvidhā pūjā bhikṣusaṃghasya ceti | [AvŚat, 19 5.1]
bhagavān āha tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 19 5.2]
mayaitāni karmāṇi kṛtānyupacitāni | [AvŚat, 19 5.3]
ko 'nyaḥ pratyanubhaviṣyati na bhikṣavaḥ karmāṇi kṛtānyupacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhānyaśubhāni ca | [AvŚat, 19 5.4]
na praṇaśyanti karmāṇi kalpakoṭiśatair api | [AvŚat, 19 5.5]
sāmagrīṃ prāpya kālaṃ ca phalanti khalu dehinām | [AvŚat, 19 5.6]
bhūtapūrvaṃ bhikṣavo 'tīte 'dhvani kṣemaṃkaro nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 19 6.1]
sa janapadacārikāṃ carann anyatamāṃ rājadhānīm anuprāptaḥ | [AvŚat, 19 6.2]
aśrauṣīd rājā kṣatriyo mūrdhābhiṣiktaḥ kṣemaṃkaraḥ samyaksaṃbuddho janapadacārikāṃ carann asmākaṃ rājadhānīm anuprāpta iti | [AvŚat, 19 6.3]
śrutvā ca mahatyā rājarddhyā mahatā rājānubhāvena samanvāgataḥ | [AvŚat, 19 6.4]
yena bhagavān kṣemaṃkaraḥ samyaksaṃbuddhas tenopasaṃkrāntaḥ | [AvŚat, 19 6.5]
upasaṃkramya kṣemaṃkarasya samyaksaṃbuddhasya pādau śirasā vanditvaikānte niṣaṇṇaḥ | [AvŚat, 19 6.6]
ekānte niṣaṇṇaṃ rājānaṃ kṣatriyaṃ mūrdhābhiṣiktam kṣemaṃkaraḥ samyaksaṃbuddho bodhikarakair dharmaiḥ samādāpayati | [AvŚat, 19 6.7]
atha sa rājā labdhaprasādaḥ kṣemaṃkaraṃ samyaksaṃbuddhaṃ rājakule nimantrya śatarasenāhāreṇa pratipādayāmāsa | [AvŚat, 19 6.8]
śatasāhasreṇa ca vastreṇāchādayāmāsa | [AvŚat, 19 6.9]
parinirvṛtasya ca samantayojanaṃ stūpaṃ kāritavān krośam uccatvena | [AvŚat, 19 6.10]
kiṃ manyadhve bhikṣavo yo 'sau tena kālena tena samayena rājā babhūva ahaṃ saḥ | [AvŚat, 19 7.1]
yan mayā kṣemaṃkarasya samyaksaṃbuddhasyaivaṃvidhā pūjā kṛtā tena mayā saṃsāre 'nantaṃ sukham anubhūtam | [AvŚat, 19 7.2]
idānīṃ tenaiva hetunā rājñā bimbisāreṇāpi tathāgatasya me evaṃvidhā pūjā kṛtā | [AvŚat, 19 7.3]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 19 7.4]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 19 7.5]
ityevaṃ vo bhikṣavaḥ śikṣitavyam | [AvŚat, 19 7.6]
idam avocad bhagavān | [AvŚat, 19 8.1]
āttamanasas te bhikṣavo bhagavato bhāṣitam abhyanandan | [AvŚat, 19 8.2]
{AvŚat, 20}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛhe viharati veṇuvane kalandakanivāpe | [AvŚat, 20 1.1]
tatra anyataraḥ śreṣṭhī āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī tīrthyābhiprasannaś ca | [AvŚat, 20 1.2]
sa āyuṣmatā mahāmaudgalyāyanenāvarjitaḥ śāsane ca avatārito bhagavatyatyartham abhiprasannaḥ | [AvŚat, 20 1.3]
sa ca gṛhapatir udārādhimuktaḥ | [AvŚat, 20 1.4]
tenāyuṣmān mahāmaudgalyāyana uktaḥ sahāyo me bhava icchāmi bhagavataḥ pūjāṃ kartum iti | [AvŚat, 20 1.5]
adhivāsayaty āyuṣmān mahāmaudgalyāyanas tasya gṛhapates tūṣṇībhāvena athāyuṣmān mahāmaudgalyāyanas taṃ gṛhapatim ādāya yena bhagavāṃstenopasaṃkrāntaḥ upasaṃkramya bhagavataḥ pādau śirasā vanditvaikānte niṣaṇṇaḥ | [AvŚat, 20 1.6]
ekāntaniṣaṇṇa āyuṣmān mahāmaudgalyāyano bhagavantam idam avocat ayaṃ bhadanta gṛhapatir ākāṅkṣati bhagavantaṃ saśrāvakasaṃghaṃ bhojayitum | [AvŚat, 20 1.7]
tad asya bhagavān adhivāsayed anukampām upādāyeti | [AvŚat, 20 1.8]
adhivāsayati bhagavāṃs tasya gṛhapates tūṣṇībhāvena | [AvŚat, 20 1.9]
atha sa gṛhapatir bhagavatas tūṣṇībhāvenādhivāsanāṃ viditvā śatarasam āhāraṃ samudānayati puṣpagandhamālyavilepanāni ca | [AvŚat, 20 1.10]
āyuṣmatāpi mahāmaudgalyāyanena śakro devendro 'dhīṣṭaḥ kriyatām asya gṛhapater upasaṃhāra iti | [AvŚat, 20 1.11]
tataḥ śakreṇa devendreṇa veṇuvanaṃ nandavanam abhinirmitam airāvaṇasupratiṣṭhitasadṛśāni ca nāgasahasrāṇi [... au3 letterausjhjh] vālavyajanena vījayanti | [AvŚat, 20 1.12]
supriyapañcaśikhatumbaruprabhṛtīni cānekāni gandharvasahasrāṇy upanītāni ye vicitrair vādyaviśeṣair vādyaṃ kurvanti divyaṃ ca sudhābhojanam | [AvŚat, 20 1.13]
tataḥ sa gṛhapatir divyamānuṣair upakaraṇair bhagavantam upasthāya sarvāṅgeṇa bhagavataḥ pādayor nipatya praṇīdhānaṃ kartum ārabdhaḥ anenāhaṃ kuśalamūlena cittotpādena deyadharmaparityāgena ca andhe loke anāyake apariṇāyake buddho bhūyāsam atīrṇānāṃ sattvānāṃ tārayitā amuktānāṃ mocayitā anāśvastānām āśvāsayitā aparinirvṛtānāṃ parinirvāpayiteti | [AvŚat, 20 1.14]
atha bhagavāṃs tasya gṛhapater hetuparaṃparāṃ karmaparaṃparāṃ ca jñātvā smitaṃ prāvirakārṣīt | [AvŚat, 20 2.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 20 2.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakāsteṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 20 2.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 20 2.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 20 2.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 20 2.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutā nāpy anyatropapannāḥ | [AvŚat, 20 2.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 20 2.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 20 2.9]
yā upariṣṭād gacchanti tāś cāturmahārājikāṃstrayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 20 2.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 20 2.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 20 2.12]
yo hy asmin dharmavinaye apramattaś cariṣyati | [AvŚat, 20 3.1]
prahāya jātisaṃsāraṃ duḥkhasyāntaṃ kariṣyati | [AvŚat, 20 3.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 20 4.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 20 4.2]
anāgataṃ vyākartukāmo bhavati purastād antardhīyante | [AvŚat, 20 4.3]
narakopapattiṃ vyākartukāmo bhavati pādatale 'ntardhīyante | [AvŚat, 20 4.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 20 4.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 20 4.6]
manuṣyopapattiṃ vyākartukāmo bhavati jānunor antardhīyante | [AvŚat, 20 4.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 20 4.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 20 4.9]
devopapattiṃ vyākartukāmo bhavati nābhyām antardhīyante | [AvŚat, 20 4.10]
śrāvakabodhiṃ vyākartukāmo bhavati āsye 'ntardhīyante | [AvŚat, 20 4.11]
pratyekāṃ bodhiṃ vyākartukāmo bhavati ūrṇāyām antardhīyante | [AvŚat, 20 4.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 20 4.13]
atha tā arciṣo bhagavantaṃ triḥ pradakṣiṇīkṛtya bhagavata uṣṇīṣe 'ntarhitāḥ | [AvŚat, 20 5.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 20 5.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 20 5.3]
avabhāsitā yena diśaḥ samantād divākareṇodayatā yathaiva | [AvŚat, 20 5.4]
gāthāś ca bhāṣate | [AvŚat, 20 6.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 20 6.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 20 6.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 20 7.1]
dhīrābhir munivṛṣa vāgbhir uttamābhir utpannaṃ vyapanaya saṃśayaṃ śubhābhiḥ | [AvŚat, 20 7.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 20 8.1]
yasyārthe smitam upadarśayanti dhīrāstaṃ śrotuṃ samabhilaṣanti te janaughāḥ | [AvŚat, 20 8.2]
bhagavān āha evam etad ānanda evam etat | [AvŚat, 20 9.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 20 9.2]
paśyasy ānanda anena gṛhapatinā mamaivaṃvidhaṃ satkāraṃ kṛtam | [AvŚat, 20 9.3]
evaṃ bhadanta | [AvŚat, 20 9.4]
eṣa ānanda gṛhapatir anena kuśalamūlena cittotpādena deyadharmaparityāgena ca trikalpāsaṃkhyeyasamudānītāṃ bodhiṃ samudānīya mahākaruṇāparibhāvitāḥ ṣaṭ pāramitāḥ paripūrya divyānnado nāma samyaksaṃbuddho bhaviṣyati daśabhir balaiś caturbhir vaiśāradyais tribhir āveṇikaiḥ smṛtyupasthānair mahākaruṇayā ca | [AvŚat, 20 9.5]
ayam asya deyadharmo yo mamāntike cittaprasādaḥ | [AvŚat, 20 9.6]
etacca prakaraṇaṃ rājā bimbisāro māgadhakāś ca paricārakāḥ śrutvā paraṃ vismayam āpannāḥ | [AvŚat, 20 9.7]
bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ paśya bhagavan yāvad anena gṛhapatinā bhagavān saśrāvakasaṃgho divyamānuṣībhir ṛddhibhir abhyarcita iti | [AvŚat, 20 10.1]
bhagavān āha tathāgatenaivaitāni bhikṣavaḥ pūrvam anyāsu jātiṣu karmāṇi kṛtāny upacitāni labdhasaṃbhārāṇi pariṇatapratyayāni oghavat pratyupasthitāny avaśyaṃbhāvīni | [AvŚat, 20 11.1]
mayaitāni karmāṇi kṛtāny upacitāni | [AvŚat, 20 11.2]
ko 'nyaḥ pratyanubhaviṣyati na bhikṣavaḥ karmāṇi kṛtāny upacitāni bāhye pṛthivīdhātau vipacyante nābdhātau na tejodhātau na vāyudhātau api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca | [AvŚat, 20 11.3]
na praṇaśyanti karmāṇi kalpakoṭiśatair api | [AvŚat, 20 11.4]
sāmagrīṃ prāpya kālaṃ ca phalanti khalu dehinām | [AvŚat, 20 11.5]
bhūtapūrvaṃ bhikṣavo 'tīte 'dhvani pūrṇo nāma samyaksaṃbuddho loka udapādi tathāgato 'rhan samyaksaṃbuddho vidyācaraṇasampannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṃ buddho bhagavān | [AvŚat, 20 12.1]
atha pūrṇaḥ samyaksaṃbuddho janapadacārikāṃ carann anyatamāṃ rājadhānīm anuprāptaḥ | [AvŚat, 20 12.2]
aśrauṣīd rājā kṣatriyo mūrdhābhiṣiktaḥ pūrṇaḥ samyaksaṃbuddho janapadacārikāṃ carann asmākaṃ rājadhānīm anuprāpta iti | [AvŚat, 20 12.3]
śrutvā ca punar mahatyā rājarddhyā mahatā rājānubhāvena samanvāgato yena bhagavān pūrṇaḥ samyaksaṃbuddhastenopasaṃkrāntaḥ | [AvŚat, 20 12.4]
upasaṃkramya pūrṇasya samyaksaṃbuddhasya pādau śirasā vanditvaikānte niṣaṇṇaḥ | [AvŚat, 20 12.5]
ekānte niṣaṇṇaṃ rājānaṃ kṣatriyaṃ mūrdhābhiṣiktaṃ pūrṇaḥ samyaksaṃbuddho bodhikarakair dharmaiḥ samādāpayati | [AvŚat, 20 12.6]
atha rājā kṣatriyo mūrdhābhiṣiktaḥ pūrṇaṃ samyaksaṃbuddhaṃ saśrāvakasaṃghaṃ traimāsyaṃ cīvarapiṇḍapātaśayanāsanaglānapratyayabhaiṣajyapariṣkārair upanimantritavān | [AvŚat, 20 12.7]
adhivāsitaṃ ca pūrṇena samyaksaṃbuddhena rājñas tūṣṇībhāvena | [AvŚat, 20 12.8]
atha rājā kṣatriyo mūrdhābhiṣiktaḥ pūrṇasya samyaksaṃbuddhasya tūṣṇībhāvenādhivāsanāṃ viditvā traimāsyaṃ cīvarapiṇḍapātaśayanāsanaglānapratyayabhaiṣajyapariṣkārair upasthāpya bhagavato ratnamayapratimāṃ kārayitvā buddhaharṣaṃ kāritavān yatrānekaiḥ prāṇiśatasahasrair mahāprasādo labdhaḥ | [AvŚat, 20 12.9]
taddhetu tatpratyayaṃ ca te parinirvṛtāḥ | [AvŚat, 20 12.10]
kiṃ manyadhve bhikṣavo yo 'sau tena kālena tena samayena rājā babhūva ahaṃ saḥ | [AvŚat, 20 13.1]
yan mayā pūrṇasya samyaksaṃbuddhasya tādṛśī pūjā kṛtā tena me saṃsāre 'nantaṃ sukham anubhūtam tenaiva ca hetunā tathāgatasya ca me śreṣṭhinā śakreṇa ca īdṛśī pūjā kṛtā | [AvŚat, 20 13.2]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 20 13.3]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 20 13.4]
ity evaṃ vo bhikṣavaḥ śikṣitavyam | [AvŚat, 20 13.5]
idam avocad bhagavān | [AvŚat, 20 14.1]
āttamanasas te bhikṣavo bhagavato bhāṣitam abhyanandan | [AvŚat, 20 14.2]
{AvŚat, 21}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho magadheṣu janapadeṣu cārikāṃ caran gaṅgātīram anuprāptaḥ | [AvŚat, 21 1.1]
tena khalu punaḥ samayena gaṅgātīrasya nātidūre stūpam avarugṇaṃ vātātapābhyāṃ pariśīrṇam bhikṣubhir dṛṣṭvā bhagavān pṛṣṭaḥ kasya bhagavann ayaṃ stūpa iti | [AvŚat, 21 1.2]
bhagavān āha candano nāma pratyekabuddho babhūva tasyeti | [AvŚat, 21 1.3]
bhikṣava ūcuḥ kuto bhagavaṃś candanasya pratyekabuddhasyotpattir nāmābhinirvṛttiś ceti | [AvŚat, 21 1.4]
bhagavān āha icchatha yūyaṃ bhikṣavaḥ śrotuṃ yathā candanasya pratyekabuddhasyotpattir nāmābhinirvṛttiś ca evaṃ bhadanta | [AvŚat, 21 1.5]
tena hi bhikṣavaḥ śṛṇuta sādhu ca suṣṭhu ca manasi kuruta bhāṣiṣye | [AvŚat, 21 1.6]
bhūtapūrvaṃ bhikṣavo 'tīte 'dhvani vārāṇasyāṃ nagaryāṃ brahmadatto nāma rājā rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ ca ākīrṇabahujanamanuṣyaṃ ca praśāntakalikalahaḍimbaḍamaraṃ taskararogāpagataṃ śālīkṣugomahiṣīsampannam | [AvŚat, 21 2.1]
dhārmiko dharmarājo dharmeṇa rājyaṃ kārayati | [AvŚat, 21 2.2]
so 'putraḥ putrābhinandī śivavaruṇakuberaśakrabrahmādīn anyāṃś ca devatāviśeṣān āyācate tadyathā ārāmadevatā vanadevatāś catvaradevatāḥ śṛṅgāṭakadevatā balipratigrāhikā devatāḥ | [AvŚat, 21 2.3]
sahajāḥ sahadhārmikā nityānubaddhā api devatā āyācate | [AvŚat, 21 2.4]
asti caiṣa loke pravādo yadāyācanahetoḥ putrā jāyante duhitaraś ca | [AvŚat, 21 2.5]
tac ca naivam | [AvŚat, 21 2.6]
yady evam abhaviṣyad ekaikasya putrasahasram abhaviṣyat tadyathā rājñaś cakravartinaḥ | [AvŚat, 21 2.7]
api tu trayāṇāṃ sthānānāṃ saṃmukhībhāvāt putrā jāyante duhitaraś ca | [AvŚat, 21 2.8]
katameṣāṃ trayāṇām | [AvŚat, 21 2.9]
mātāpitarau raktau bhavataḥ saṃnipatitau mātā ca kalyā bhavati ṛtumatī gandharvaś ca pratyupasthito bhavati | [AvŚat, 21 2.10]
eṣāṃ trayāṇāṃ sthānānāṃ saṃmukhībhāvāt putrā jāyante duhitaraś ca | [AvŚat, 21 2.11]
sa caivam āyācanaparas tiṣṭhati | [AvŚat, 21 2.12]
tasya codyāne mahāpadmini tatra padmam atipramāṇaṃ jātam | [AvŚat, 21 2.13]
tad divase divase vardhate na tu phullati | [AvŚat, 21 2.14]
tata ārāmikeṇa rājñe niveditam | [AvŚat, 21 2.15]
rājñā uktaḥ parīkṣyatām etat padmam iti | [AvŚat, 21 2.16]
yāvad apareṇa samayena sūryodaye tat padmaṃ vikasitam | [AvŚat, 21 2.17]
tasya ca padmasya karṇikāyāṃ dārakaḥ paryaṅkaṃ baddhvāvasthitaḥ abhirūpo darśanīyaḥ prāsādiko gauraḥ kanakavarṇaś chatrākāraśirāḥ pralambabāhur vistīrṇalalāṭaḥ uccaghoṣaḥ saṃgatabhrūs tuṅganāsaḥ dvātriṃśatā mahāpuruṣalakṣaṇaiḥ samalaṃkṛtagātro 'śītyānuvyañjanair virājitagātraḥ | [AvŚat, 21 2.18]
tasya mukhāt padmagandho vāti śarīrācca candanagandhaḥ | [AvŚat, 21 2.19]
tata ārāmikeṇa rājñe niveditam | [AvŚat, 21 2.20]
tato rājā sāmātyaḥ sāntaḥpuraś ca tad udyānaṃ gataḥ | [AvŚat, 21 2.21]
sahadarśanāt tena dārakeṇa rājā saṃbhāṣitaḥ ehi tāta ahaṃ te 'putrasya putra iti | [AvŚat, 21 2.22]
tato rājā hṛṣṭatuṣṭapramudita uvāca evam eva putra yathā vadasīti | [AvŚat, 21 2.23]
tato rājā padminīm avagāhya taṃ dārakaṃ padmakarṇikāyāṃ gṛhītvā pāṇitale sthāpitavān | [AvŚat, 21 2.24]
yatra yatra sa dārakaḥ pādau sthāpayati tatra tatra padmāni prādurbhavanti | [AvŚat, 21 2.25]
tatas tasya candana iti nāma kṛtam | [AvŚat, 21 2.26]
yadā candano dārako 'nupūrveṇa mahān saṃvṛttaḥ tadā nāgarai rājā vijñaptaḥ ihāsmākaṃ deva nagaraparva pratyupasthitam | [AvŚat, 21 3.1]
tad arhati devaś candanaṃ kumāram utsraṣṭum | [AvŚat, 21 3.2]
rājāha evam astv iti | [AvŚat, 21 3.3]
tataś candanaḥ sarvālaṃkāravibhūṣito 'mātyaputraparivṛto vividhair vādyair vādyamānai rājakulād bahir upayāti nagaraparva pratyanubhavitum | [AvŚat, 21 3.4]
tatra tasya gacchataḥ padavinyāse padavinyāse padmāni prādurbhavanti darśanīyāni manoramāṇi ca | [AvŚat, 21 3.5]
tāny arkaraśmibhiḥ spṛṣṭamātrāṇi mlāyanti śuṣyanti | [AvŚat, 21 3.6]
atha tasya śuddhasattvasya kalyāṇāśayasya pūrvabuddhāvaropitakuśalamūlasya taddarśanād yoniśo manasikāra utpannaḥ yathemāni padmāni utpannamātrāṇi śobhante arkaraśmiparitāpitāni mlāyanti śuṣyanti evam etad api śarīram iti | [AvŚat, 21 4.1]
tasyaivaṃ cintayatas tulayata uparīkṣamāṇasya saptatriṃśad bodhipakṣyadharmā abhimukhībhūtāḥ | [AvŚat, 21 4.2]
tena tasyaiva janakāyasya madhye sthitena pratyekabodhiḥ sākṣātkṛtā | [AvŚat, 21 4.3]
yāvacchuddhāvāsakāyikair devais tasmai kāṣāyāṇy upanāmitāni | [AvŚat, 21 4.4]
tāni ca prāvṛtya gaganatalam utpatitaḥ vicitrāṇi ca prātihāryāṇi kartuṃ pravṛttaḥ yaddarśanād rājñāmātyanaigamasahāyena mahān prasādaḥ pratilabdho vicitrāṇi ca kuśalamūlāny avaropitāni | [AvŚat, 21 4.5]
bhagavān āha ataś candanasya pratyekabuddhasyotpattirnāmābhinirvṛttiś ceti | [AvŚat, 21 4.6]
bhikṣavo bhagavantaṃ papracchuḥ kāni bhadanta candanena pratyekabuddhena karmāṇi kṛtāni yenāsya śarīraṃ sugandhi tīkṣṇendriyaś ceti | [AvŚat, 21 5.1]
bhagavān āha kāśyape bhagavati pravrajito babhūva tatrānena keśanakhastūpe gandhāvasekaḥ kṛtaḥ puṣpāṇi cāvaropitāni pratyekabodhau cānena mārgo bhāvitaḥ | [AvŚat, 21 5.2]
tasmāt tarhi bhikṣava evaṃ śikṣitavyam yacchāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | [AvŚat, 21 5.3]
śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | [AvŚat, 21 5.4]
ity evaṃ vo bhikṣavaḥ śikṣitavyam | [AvŚat, 21 5.5]
idam avocad bhagavān | [AvŚat, 21 6.1]
āttamanasas te bhikṣavo bhagavato bhāṣitam abhyanandan | [AvŚat, 21 6.2]
{AvŚat, 22}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane 'nāthapiṇḍadasyārāme | [AvŚat, 22 1.1]
ācaritam etan madhyadeśe yadārāmikāḥ padmāny ādāya vīthīṃ gatvā vikrīṇate | [AvŚat, 22 1.2]
atha bhagavān pūrvāhṇe nivāsya pātracīvaram ādāya śrāvastīṃ piṇḍāya prāvikṣat | [AvŚat, 22 1.3]
anyatamā ca strī dārakaṃ svabhujābhyām ādāya vīthīm avatīrṇā | [AvŚat, 22 1.4]
dadarśa ca sa dārako buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 22 1.5]
dṛṣṭvā ca punaḥ prasādajātaḥ sahasā bāhum abhiprasārya ārāmikasakāśāt padmaṃ gṛhītvā bhagavato mūrdhni prakṣiptavān | [AvŚat, 22 1.6]
tatas tat padmaṃ śakaṭacakramātraṃ bhūtvopari vihāyasi sthitam | [AvŚat, 22 1.7]
bhagavantaṃ ca gacchantam anugacchati tiṣṭhantaṃ tiṣṭhati | [AvŚat, 22 1.8]
tato bhagavatā padmarāgasadṛśā prabhā utsṛṣṭā sakalā śrāvastī avabhāsitā taddhaitukaṃ ca rājāmātyapaurāḥ āvarjitāḥ | [AvŚat, 22 1.9]
tato bhagavatā smitam upadarśitam | [AvŚat, 22 2.1]
dharmatā khalu yasmin samaye bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 22 2.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 22 2.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 22 2.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 22 2.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 22 2.6]
teṣāṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutāḥ nāpy anyatropapannāḥ | [AvŚat, 22 2.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 22 2.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 22 2.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 22 2.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 22 2.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 22 2.12]
yo hy asmin dharmavinaye apramattaś cariṣyati | [AvŚat, 22 3.1]
prahāya jātisaṃsāraṃ duḥkhasyāntaṃ kariṣyati | [AvŚat, 22 3.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 22 4.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 22 4.2]
anāgataṃ vyākartukāmo bhavati purastād antardhīyante | [AvŚat, 22 4.3]
narakopapattiṃ vyākartukāmo bhavati pādatale 'ntardhīyante | [AvŚat, 22 4.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 22 4.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 22 4.6]
manuṣyopapattiṃ vyākartukāmo bhavati jānunor antardhīyante | [AvŚat, 22 4.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 22 4.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 22 4.9]
devopapattiṃ vyākartukāmo bhavati nābhyām antardhīyante | [AvŚat, 22 4.10]
śrāvakabodhiṃ vyākartukāmo bhavati āsye 'ntardhīyante | [AvŚat, 22 4.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 22 4.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 22 4.13]
atha tā arciṣo bhagavantaṃ triḥ pradakṣiṇīkṛtya bhagavata ūrṇāyām antarhitāḥ | [AvŚat, 22 5.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 22 5.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 22 5.3]
avabhāsitā yena diśaḥ samantād divākareṇodayatā yathaiva | [AvŚat, 22 5.4]
gāthāś ca bhāṣate | [AvŚat, 22 6.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 22 6.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 22 6.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 22 7.1]
dhīrābhir munivṛṣa vāgbhir uttamābhirutpannaṃ vyapanaya saṃśayaṃ śubhābhiḥ | [AvŚat, 22 7.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 22 8.1]
yasyārthe smitam upadarśayanti dhīrāstaṃ śrotuṃ samabhilaṣanti te janaughāḥ | [AvŚat, 22 8.2]
bhagavān āha evam etad ānanda evam etat | [AvŚat, 22 9.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 22 9.2]
paśyasy ānanda anena dārakeṇa prasādajātena tathāgatasya padmaṃ kṣiptam | [AvŚat, 22 9.3]
evaṃ bhadanta | [AvŚat, 22 9.4]
eṣa ānanda dārako 'nena kuśalamūlena cittotpādena deyadharmaparityāgena ca pañcadaśa kalpān vinipātaṃ na gamiṣyati | [AvŚat, 22 9.5]
divyamānuṣasukham anubhūya padmottaro nāma pratyekabuddho bhaviṣyati | [AvŚat, 22 9.6]
ayam asya deyadharmo yo mamāntike cittaprasādaḥ | [AvŚat, 22 9.7]
tasmāt tarhi bhikṣava evaṃ śikṣitavyam yad buddhapratyekabuddhaśrāvakeṣu kārān kariṣyāmaḥ | [AvŚat, 22 9.8]
ity evaṃ vo bhikṣavaḥ śikṣitavyam | [AvŚat, 22 9.9]
idam avocad bhagavān | [AvŚat, 22 10.1]
āttamanasas te bhikṣavo bhagavato bhāṣitam abhyanandan | [AvŚat, 22 10.2]
{AvŚat, 23}
buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃgho rājagṛhe viharati veṇuvane kalandakanivāpe | [AvŚat, 23 1.1]
rājagṛhe 'nyatamaḥ sārthavāho mahāsamudram avatīrṇaḥ | [AvŚat, 23 1.2]
tasya bhāryā yauvanavatī | [AvŚat, 23 1.3]
sā svāmino 'rthe utkaṇṭhati paritapyati na cāsyā bhartā āgacchati | [AvŚat, 23 1.4]
tayā nārāyaṇasya praṇipatya pratijñātam yadi me śīghram āgacchati ahaṃ te sauvarṇacakraṃ pradāsyāmīti | [AvŚat, 23 1.5]
tatas tasyāḥ svāmī svastikṣemābhyāṃ mahāsamudrād āśu pratyāgataḥ | [AvŚat, 23 1.6]
tayā sauvarṇacakraṃ kāritam | [AvŚat, 23 1.7]
sā dāsīgaṇaparivṛtā cakram ādāya gandhadhūpapuṣpaṃ ca devakulaṃ sampratiṣṭhitā | [AvŚat, 23 1.8]
atrāntare nāsti kiṃcid buddhānāṃ bhagavatām ajñātam adṛṣṭam aviditam avijñātam | [AvŚat, 23 2.1]
dharmatā khalu buddhānāṃ bhagavatāṃ mahākāruṇikānāṃ lokānugrahapravṛttakānām ekārakṣāṇāṃ śamathavipaśyanāvihāriṇāṃ tridamathavastukuśalānāṃ caturoghottīrṇānāṃ caturṛddhipādacaraṇatalasupratiṣṭhitānāṃ caturṣu saṃgrahavastuṣu dīrgharātrakṛtaparicayānāṃ pañcāṅgaviprahīṇānāṃ pañcagatisamatikrāntānāṃ ṣaḍaṅgasamanvāgatānāṃ ṣaṭpāramitāparipūrṇānāṃ saptabodhyaṅgakusumāḍhyānām aṣṭāṅgamārgadeśikānāṃ navānupūrvavihārasamāpattikuśalānāṃ daśabalabalināṃ daśadiksamāpūrṇayaśasāṃ daśaśatavaśavartiprativiśiṣṭānāṃ trī rātres trir divasasya ca buddhacakṣuṣā lokaṃ vyavalokya jñānadarśanaṃ pravartate ko hīyate ko vardhate kaḥ kṛcchraprāptaḥ kaḥ saṃkaṭaprāptaḥ kaḥ saṃbādhaprāptaḥ kaḥ kṛcchrasaṃkaṭasaṃbādhaprāptaḥ ko 'pāyanimnaḥ ko 'pāyapravaṇaḥ ko 'pāyaprāgbhāraḥ | [AvŚat, 23 2.2]
kam aham apāyād uddhṛtya svarge mokṣe ca pratiṣṭhāpayeyam kasya kāmapaṅkanimagnasya hastoddhāram anupradadyām kam āryadhanavirahitam āryadhanaiśvaryādhipatye pratiṣṭhāpayeyaṃ kasyājñānatimirapaṭalaparyavanaddhanetrasya jñānāñjanaśalākayā cakṣur viśodhayāmi | [AvŚat, 23 2.3]
kasyānavaropitāni kuśalamūlāny avaropayeyam kasyāvaropitāni paripācayeyam kasya paripakvāni vimocayeyam | [AvŚat, 23 2.4]
āha ca | [AvŚat, 23 2.5]
apy evātikramed velāṃ sāgaro makarālayaḥ | [AvŚat, 23 2.6]
na tu vaineyavatsānāṃ buddho velām atikramet | [AvŚat, 23 2.7]
paśyati bhagavān iyaṃ dārikā maddarśanāt pratyekabodheḥ kuśalamūlāny avaropayiṣyatīti | [AvŚat, 23 3.1]
tataḥ pūrvāhṇe nivāsya pātracīvaram ādāya bhikṣugaṇaparivṛto bhikṣusaṃghapuraskṛto rājagṛhaṃ piṇḍāya prāvikṣat | [AvŚat, 23 3.2]
athāsau dārikā dadarśa buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam | [AvŚat, 23 3.3]
sahadarśanācca labdhaprasādā bhavati sauvarṇacakraṃ kṣeptum ārabdhaḥ | [AvŚat, 23 3.4]
tataś ceṭikayā vāryate nāyaṃ nārāyaṇa iti sā vāryamāṇāpi tīvraprasādā āvarjitamānasā buddhasya bhagavata upari sauvarṇacakraṃ nikṣipya gandhamālyaṃ ca dattavatī | [AvŚat, 23 3.5]
tato bhagavatā smitaṃ vidarśitam | [AvŚat, 23 4.1]
dharmatā khalu yasmin samaye buddhā bhagavantaḥ smitaṃ prāviṣkurvanti tasmin samaye nīlapītalohitāvadātā arciṣo mukhān niścārya kāścid adhastād gacchanti kāścid upariṣṭād gacchanti | [AvŚat, 23 4.2]
yā adhastād gacchanti tāḥ saṃjīvaṃ kālasūtraṃ saṃghātaṃ rauravaṃ mahārauravaṃ tapanaṃ pratāpanam avīcim arbudaṃ nirarbudaṃ aṭaṭaṃ hahavaṃ huhuvam utpalaṃ padmaṃ mahāpadmaṃ narakān gatvā ye uṣṇanarakās teṣu śītībhūtā nipatanti ye śītanarakās teṣūṣṇībhūtā nipatanti | [AvŚat, 23 4.3]
tena teṣāṃ sattvānāṃ kāraṇāviśeṣāḥ pratiprasrabhyante | [AvŚat, 23 4.4]
teṣām evaṃ bhavati kiṃ nu vayaṃ bhavanta itaś cyutāḥ āhosvid anyatropapannā iti | [AvŚat, 23 4.5]
teṣāṃ prasādasaṃjananārthaṃ bhagavān nirmitaṃ visarjayati | [AvŚat, 23 4.6]
teṣāṃ taṃ nirmitaṃ dṛṣṭvaivaṃ bhavati na hy eva vayaṃ bhavanta itaś cyutāḥ nāpy anyatropapannāḥ | [AvŚat, 23 4.7]
api tv ayam apūrvadarśanaḥ sattvaḥ asyānubhāvenāsmākaṃ kāraṇāviśeṣāḥ pratiprasrabdhā iti | [AvŚat, 23 4.8]
te nirmite cittam abhiprasādya tan narakavedanīyaṃ karma kṣapayitvā devamanuṣyeṣu pratisandhiṃ gṛhṇanti yatra satyānāṃ bhājanabhūtā bhavanti | [AvŚat, 23 4.9]
yā upariṣṭād gacchanti tāś cāturmahārājikāṃs trayastriṃśān yāmāṃs tuṣitān nirmāṇaratīn paranirmitavaśavartino brahmakāyikān brahmapurohitān mahābrahmaṇaḥ parīttābhān apramāṇābhān ābhāsvarān parīttaśubhān apramāṇaśubhāñ śubhakṛtsnān anabhrakān puṇyaprasavān bṛhatphalān abṛhān atapān sudṛśān sudarśanān akaniṣṭhān devān gatvā anityaṃ duḥkhaṃ śūnyam anātmety udghoṣayanti gāthādvayaṃ ca bhāṣante | [AvŚat, 23 4.10]
ārabhadhvaṃ niṣkrāmata yujyadhvaṃ buddhaśāsane | [AvŚat, 23 4.11]
dhunīta mṛtyunaḥ sainyaṃ naḍāgāram iva kuñjaraḥ | [AvŚat, 23 4.12]
yo hy asmin dharmavinaye apramattaś cariṣyati | [AvŚat, 23 5.1]
prahāya jātisaṃsāraṃ duḥkhasyāntaṃ kariṣyati | [AvŚat, 23 5.2]
atha tā arciṣas trisāhasramahāsāhasraṃ lokadhātum anvāhiṇḍya bhagavantam eva pṛṣṭhataḥ pṛṣṭhataḥ samanugacchanti | [AvŚat, 23 6.1]
tad yadi bhagavān atītaṃ karma vyākartukāmo bhavati bhagavataḥ pṛṣṭhato 'ntardhīyante | [AvŚat, 23 6.2]
anāgataṃ karma vyākartukāmo bhavati purastād antardhīyante | [AvŚat, 23 6.3]
narakopapattiṃ vyākartukāmo bhavati pādatale 'ntardhīyante | [AvŚat, 23 6.4]
tiryagupapattiṃ vyākartukāmo bhavati pārṣṇyām antardhīyante | [AvŚat, 23 6.5]
pretopapattiṃ vyākartukāmo bhavati pādāṅguṣṭhe 'ntardhīyante | [AvŚat, 23 6.6]
manuṣyopapattiṃ vyākartukāmo bhavati jānunor antardhīyante | [AvŚat, 23 6.7]
balacakravartirājyaṃ vyākartukāmo bhavati vāme karatale 'ntardhīyante | [AvŚat, 23 6.8]
cakravartirājyaṃ vyākartukāmo bhavati dakṣiṇe karatale 'ntardhīyante | [AvŚat, 23 6.9]
devopapattiṃ vyākartukāmo bhavati nābhyām antardhīyante | [AvŚat, 23 6.10]
śrāvakabodhiṃ vyākartukāmo bhavati āsye 'ntardhīyante | [AvŚat, 23 6.11]
pratyekabodhiṃ vyākartukāmo bhavati ūrṇāyām antardhīyante | [AvŚat, 23 6.12]
anuttarāṃ samyaksaṃbodhiṃ vyākartukāmo bhavati uṣṇīṣe antardhīyante | [AvŚat, 23 6.13]
atha tā arciṣo bhagavantaṃ triḥ pradakṣiṇīkṛtya bhagavata ūrṇāyām antarhitāḥ | [AvŚat, 23 7.1]
athāyuṣmān ānandaḥ kṛtakarapuṭo bhagavantaṃ papraccha | [AvŚat, 23 7.2]
nānāvidho raṅgasahasracitro vaktrāntarān niṣkasitaḥ kalāpaḥ | [AvŚat, 23 7.3]
avabhāsitā yena diśaḥ samantād divākareṇodayatā yathaiva | [AvŚat, 23 7.4]
gāthāś ca bhāṣate | [AvŚat, 23 8.1]
vigatodbhavā dainyamadaprahīṇā buddhā jagaty uttamahetubhūtāḥ | [AvŚat, 23 8.2]
nākāraṇaṃ śaṅkhamṛṇālagauraṃ smitam upadarśayanti jinā jitārayaḥ | [AvŚat, 23 8.3]
tatkālaṃ svayam adhigamya vīra buddhyā śrotṝṇāṃ śramaṇa jinendra kāṅkṣitānām | [AvŚat, 23 9.1]
dhīrābhir munivṛṣa vāgbhir uttamābhirutpannaṃ vyapanaya saṃśayaṃ śubhābhiḥ | [AvŚat, 23 9.2]
nākasmāllavaṇajalādrirājadhairyāḥ saṃbuddhāḥ smitam upadarśayanti nāthāḥ | [AvŚat, 23 10.1]
yasyārthe smitam upadarśayanti dhīrāstaṃ śrotuṃ samabhilaṣanti te janaughāḥ | [AvŚat, 23 10.2]
bhagavān āha evam etad ānanda evam etat | [AvŚat, 23 11.1]
nāhetvapratyayam ānanda tathāgatā arhantaḥ samyaksaṃbuddhāḥ smitaṃ prāviṣkurvanti | [AvŚat, 23 11.2]
paśyasy ānanda anayā dārikayā tathāgatasya sauvarṇacakraṃ kṣiptam | [AvŚat, 23 11.3]
evaṃ bhadanta | [AvŚat, 23 11.4]
eṣā ānanda dārikā anena kuśalamūlena cittotpādena deyadharmaparityāgena ca pañcadaśa kalpān vinipātaṃ na gamiṣyati divyaṃ mānuṣaṃ sukham anubhūya ca cakrāntaro nāma pratyekabuddho bhaviṣyati | [AvŚat, 23 11.5]
ayam asya deyadharmo yo mamāntike cittaprasādaḥ iti | [AvŚat, 23 11.6]
tasmāt tarhi bhikṣava evaṃ śikṣitavyam yad buddhapratyekabuddhaśrāvakeṣu kārān kariṣyāmaḥ | [AvŚat, 23 11.7]
ity evaṃ vo bhikṣavaḥ śikṣitavyam | [AvŚat, 23 11.8]
idam avocad bhagavān | [AvŚat, 23 12.1]
āttamanasas te bhikṣavo bhagavato bhāṣitam abhyanandan | [AvŚat, 23 12.2]
