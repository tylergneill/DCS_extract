{RSS, 1}
rasendramiva niḥśeṣajarāvyādhivināśanam | [RSS, 1 1.1]
praṇamāmi guruṃ bhaktyā śaṅkaraṃ yogasādhanam | [RSS, 1 1.2]
natvā gurupadadvandvaṃ dṛṣṭvā tantrāṇyanekaśaḥ | [RSS, 1 2.1]
śrīlagopālakṛṣṇena kriyate rasasaṃgrahaḥ | [RSS, 1 2.2]
siddhayogāśca ye kecitkṛtisādhyā bhavanti hi | [RSS, 1 3.1]
ekīkṛtya tu te sarve likhyante yatnato mayā | [RSS, 1 3.2]
alpamātropayogitvād arucer aprasaṅgataḥ | [RSS, 1 4.1]
kṣipram ārogyadāyitvād auṣadhebhyo'dhiko rasaḥ | [RSS, 1 4.2]
sādhyeṣu bheṣajaṃ sarvamīritaṃ tattvavedinā | [RSS, 1 5.1]
asādhyeṣvapi dātavyo raso'taḥ śreṣṭha ucyate | [RSS, 1 5.2]
hato hanti jarāvyādhiṃ mūrchito vyādhighātakaḥ | [RSS, 1 6.1]
baddhaḥ khecaratāṃ dhatte ko'nyaḥ sūtātkṛpākaraḥ | [RSS, 1 6.2]
rasendraḥ pāradaḥ sūtaḥ sūtarājaśca sūtakaḥ | [RSS, 1 7.1]
śivatejo rasaḥ sapta nāmānyevaṃ rasasya tu | [RSS, 1 7.2]
śivabījaṃ rasaḥ sūtaḥ pāradaśca rasendrakaḥ | [RSS, 1 8.1]
etāni rasanāmāni tathānyāni yathā śive | [RSS, 1 8.2]
antaḥ sunīlo bahirujjvalo yo madhyāhnasūryapratimaprakāśaḥ | [RSS, 1 9.1]
śasto'tha dhūmraḥ paripāṇḍuraśca citro na yojyo rasakarmasiddhau | [RSS, 1 9.2]
nāgo vaṅgo malo vahniścāñcalyaṃ ca viṣaṃ giriḥ | [RSS, 1 10.1]
asahyāgnirmahādoṣā nisargāḥ pārade sthitāḥ | [RSS, 1 10.2]
vraṇaṃ kuṣṭhaṃ tathā jāḍyaṃ dāhaṃ vīryasya nāśanam | [RSS, 1 11.1]
maraṇaṃ jaḍatāṃ sphoṭaṃ kurvantyete kramānnṛṇām | [RSS, 1 11.2]
tasmādrasasya saṃśuddhiṃ vidadhyādbhiṣajāṃ varaḥ | [RSS, 1 12.1]
śuddho'yamamṛtaḥ sākṣāddoṣayukto raso viṣam | [RSS, 1 12.2]
doṣahīno yadā sūtastadā mṛtyujvarāpahaḥ | [RSS, 1 13.1]
śuddho'yamamṛtaḥ sākṣāddoṣayukto raso viṣam | [RSS, 1 13.2]
athātaḥ sampravakṣyāmi pāradasya viśodhanam | [RSS, 1 14.1]
raso grāhyaḥ sunakṣatre palānāṃ śatamātrakam | [RSS, 1 14.2]
pañcāśatpañcaviṃśadvā daśapañcaikameva vā | [RSS, 1 15.1]
palāddhīno na kartavyo rasasaṃskāra uttamaḥ | [RSS, 1 15.2]
śataṃ pañcaśataṃ vāpi pañcaviṃśaddaśaiva ca | [RSS, 1 16.1]
pañcaikaṃ vā palaṃ caiva palārddhaṃ karṣameva ca | [RSS, 1 16.2]
karṣānnyūno na kartavyo rasasaṃskāra uttamaḥ | [RSS, 1 17.1]
prayogeṣu ca sarveṣu yathālābhaṃ prakalpayet | [RSS, 1 17.2]
śubhe'hni viṣṇuṃ paricintya kuryātsamyakkumārīvaṭukārcanaṃ ca | [RSS, 1 18.1]
sulauhapāṣāṇasamudbhave'smin dṛḍhe ca vedāṅguligarbhamātre | [RSS, 1 18.2]
sutaptakhalle nijamantrayuktāṃ vidhāya rakṣāṃ sthirasārabuddhiḥ | [RSS, 1 19.1]
ananyacittaḥ śivabhaktiyuktaḥ samācaretkarma rasasya tajjñaḥ | [RSS, 1 19.2]
aghorebhyo'tha ghorebhyo ghoraghoratarebhyaśca | [RSS, 1 20.1]
sarvebhyaḥ śarva śarvebhyo namaste rudrarūpebhyaḥ | [RSS, 1 20.2]
ajāśakṛttuṣāgniṃ ca bhūgarte tritayaṃ kṣipet | [RSS, 1 21.1]
tasyopari sthitaṃ khallaṃ taptakhallamiti smṛtam | [RSS, 1 21.2]
snuhyarkasambhavaṃ kṣīraṃ brahmabījaṃ ca gugguluḥ | [RSS, 1 22.1]
saindhavaṃ dviguṇaṃ mardyaṃ nigaḍo'yaṃ mahottamaḥ | [RSS, 1 22.2]
ṣoḍaśāṃśair bhiṣakcūrṇair ekatra mardayed rasam | [RSS, 1 23.1]
pratyekaṃ pratyahaṃ dattvā saptavāraṃ vimardayet | [RSS, 1 23.2]
sorṇair niśeṣṭakādhūmajambīrāmbubhir ā dinam | [RSS, 1 24.1]
marditaḥ kāñjikair dhauto nāgadoṣaṃ rasastyajet | [RSS, 1 24.2]
viśālāṅkoṭhacūrṇena vaṅgadoṣaṃ vimuñcati | [RSS, 1 25.1]
rājavṛkṣo malaṃ hanti citrako vahnidūṣaṇam | [RSS, 1 25.2]
cāñcalyaṃ kṛṣṇadhustūraṃ triphalā viṣanāśinī | [RSS, 1 26.1]
kaṭutrayaṃ giriṃ hanti asahyāgniṃ trikaṇṭakaḥ | [RSS, 1 26.2]
pratidoṣaṃ kalāṃśena tattaccūrṇaṃ sakanyakam | [RSS, 1 27.1]
uddhṛtyoṣṇāranālena mṛtpātre kṣālayetsudhīḥ | [RSS, 1 27.2]
evaṃ saṃśodhitaḥ sūtaḥ saptakañcukavarjitaḥ | [RSS, 1 27.3]
śrīkhaṇḍaṃ devakāṣṭhaṃ ca kākajaṅghājayādravaiḥ | [RSS, 1 28.1]
karkaṭīmūsalīkanyādravaṃ dattvā vimardayet | [RSS, 1 28.2]
dinaikaṃ pātayetpaścāttaṃ śuddhaṃ viniyojayet | [RSS, 1 28.3]
kumāryā ca niśācūrṇairdinaṃ sūtaṃ vimardayet | [RSS, 1 29.1]
pātayetpātanāyantre samyakśuddho bhaved rasaḥ | [RSS, 1 29.2]
rasasya dvādaśāṃśena gandhaṃ dattvā vimardayet | [RSS, 1 30.1]
jambīrotthairdravair yāmaṃ pācyaṃ pātanayantrake | [RSS, 1 30.2]
punarmardyaṃ punaḥ pācyaṃ saptavāraṃ viśuddhaye | [RSS, 1 30.3]
jayantyā vardhamānasya cārdrakasya rasena ca | [RSS, 1 31.1]
vāyasyāścānupūrvyaivaṃ mardanaṃ rasaśodhanam | [RSS, 1 31.2]
eṣāṃ pratyekaśastāvanmardayetsvarasena ca | [RSS, 1 32.1]
yāvacca śuṣkatāṃ yāti saptavāraṃ vicakṣaṇaḥ | [RSS, 1 32.2]
uddhṛtyoṣṇāranālena mṛdbhāṇḍe kṣālayetsudhīḥ | [RSS, 1 33.1]
sarvadoṣavinirmuktaḥ saptakañcukavarjitaḥ | [RSS, 1 33.2]
jāyate śuddhasūto'yaṃ yujyate sarvakarmasu | [RSS, 1 33.3]
niśeṣṭakādhūmarajo'mlapiṣṭo vikañcukaḥ syāddhi tataśca sorṇaḥ | [RSS, 1 34.1]
varāranālānalakanyakābhiḥ satryūṣaṇābhirmṛditastu sūtaḥ | [RSS, 1 34.2]
dinaikaṃ mardayetsūtaṃ kumārīsambhavairdravaiḥ | [RSS, 1 35.1]
tathā citrakajaiḥ kvāthairmardayed ekavāsaram | [RSS, 1 35.2]
kākamācīrasaiḥ sārddhaṃ dinamekaṃ tu mardayet | [RSS, 1 35.3]
rasonasvarasaiḥ sūto nāgavallīdalotthitaiḥ | [RSS, 1 36.1]
triphalāyāstathā kvāthai raso mardyaḥ prayatnataḥ | [RSS, 1 36.2]
tatastebhyaḥ pṛthakkṛtvā sūtaṃ prakṣālya kāñjikaiḥ | [RSS, 1 37.1]
sarvadoṣavinirmuktaṃ yojayedrasakarmasu | [RSS, 1 37.2]
bhāgastrayo rasasyārkabhāgamekaṃ vimardayet | [RSS, 1 38.1]
jambīradravayogena yāvad āyāti piṇḍatām | [RSS, 1 38.2]
tatpiṇḍaṃ talabhāṇḍasthamūrdhvabhāṇḍe jalaṃ kṣipet | [RSS, 1 39.1]
kṛtvālavālakaṃ vāpi tataḥ sūtaṃ samuddharet | [RSS, 1 39.2]
ūrdhvapātanamityuktaṃ bhiṣagbhiḥ sūtaśodhane | [RSS, 1 39.3]
navanītāhvayaṃ gandhaṃ ghṛṣṭvā jambhāmbhasā dinam | [RSS, 1 40.1]
vānarīśigruśikhibhiḥ saindhavāsurisaṃyutaiḥ | [RSS, 1 40.2]
naṣṭapiṣṭaṃ rasaṃ kṛtvā lepayed ūrdhvabhāṇḍake | [RSS, 1 41.1]
ūrdhvabhāṇḍodaraṃ liptvādhobhāṇḍaṃ jalasaṃyutam | [RSS, 1 41.2]
sandhilepaṃ dvayoḥ kṛtvā tad yantraṃ bhuvi pūrayet | [RSS, 1 42.1]
upariṣṭāt puṭe datte jale patati pāradaḥ | [RSS, 1 42.2]
adhaḥpātanamityuktaṃ siddhādyaiḥ sūtakarmaṇi | [RSS, 1 42.3]
ghaṭe rasaṃ vinikṣipya sajalaṃ ghaṭam anyakam | [RSS, 1 43.1]
tiryaṅmukhaṃ dvayoḥ kṛtvā tanmukhaṃ rodhayet sudhīḥ | [RSS, 1 43.2]
rasādho jvālayedagniṃ yāvatsūto jalaṃ viśet | [RSS, 1 44.1]
tiryakpātanamityuktaṃ siddhairnāgārjunādibhiḥ | [RSS, 1 44.2]
evaṃ kadarthitaḥ sūtaḥ ṣaṇḍhatvamadhigacchati | [RSS, 1 45.1]
tanmuktaye'sya kriyate bodhanaṃ kathyate hi tat | [RSS, 1 45.2]
viśvāmitrakapāle vā kācakūpyām athāpi vā | [RSS, 1 46.1]
sūte jalaṃ vinikṣipya tatra tanmajjanāvadhi | [RSS, 1 46.2]
pūrayettridinaṃ bhūmyāṃ gajahastapramāṇataḥ | [RSS, 1 47.1]
anena sūtarājo 'yaṃ ṣaṇḍhabhāvaṃ vimuñcati | [RSS, 1 47.2]
athavā hiṅgulātsūtaṃ grāhayettannigadyate | [RSS, 1 48.1]
jambīranimbunīreṇa mardito hiṅgulo dinam | [RSS, 1 48.2]
ūrdhvapātanayantreṇa grāhyaḥ syānnirmalo rasaḥ | [RSS, 1 49.1]
kañcukairnāgavaṅgādyairnirmukto rasakarmaṇi | [RSS, 1 49.2]
vinā karmāṣṭakenaiva sūto'yaṃ sarvakarmakṛt | [RSS, 1 49.3]
svedanaṃ mardanaṃ caiva mūrchanotthāpane tathā | [RSS, 1 50.1]
pātanaṃ bodhanaṃ caiva niyāmanamataḥ param | [RSS, 1 50.2]
dīpanaṃ ceti saṃskārāḥ sūtasyāṣṭau prakīrtitāḥ | [RSS, 1 50.3]
daradaṃ taṇḍulasthūlaṃ kṛtvā mṛtpātrake tridinam | [RSS, 1 51.1]
bhāvyaṃ jambīrarasaiścāṅgeryā vā rasairbahudhā | [RSS, 1 51.2]
tataśca jambīravāriṇā cāṅgeryāśca rasena pariplutam | [RSS, 1 52.1]
kṛtvā sthālīmadhye nidhāya tadupari kaṭhinīghṛṣṭam | [RSS, 1 52.2]
uttānaṃ cāruśarāvaṃ tatra triṃśadvāraṃ jalaṃ deyam | [RSS, 1 53.1]
uṣṇaṃ heyaṃ tathaiva tadūrdhvapātanena nirmmalaḥ śivajaḥ | [RSS, 1 53.2]
pāribhadrarasaiḥ peṣyaṃ hiṅgulaṃ yāmamātrakam | [RSS, 1 54.1]
jambīrāṇāṃ rasairvātha pacetpātanayantrake | [RSS, 1 54.2]
taṃ sūtaṃ yojayed yoge saptakañcukavarjitam | [RSS, 1 55.1]
saṃśuddhim antareṇāpi śuddho'yaṃ rasakarmaṇi | [RSS, 1 55.2]
gandhakena rasaṃ prājñaḥ sudṛḍhaṃ mardayed bhiṣak | [RSS, 1 56.1]
kajjalābho yadā sūto vihāya ghanacāpalam | [RSS, 1 56.2]
dṛśyate'sau tadā jñeyo mūrchito rasakovidaiḥ | [RSS, 1 57.1]
asau rogacayaṃ hanyād anupānasya yogataḥ | [RSS, 1 57.2]
dvipalaṃ śuddhasūtasya sūtārdhaṃ gandhakaṃ tathā | [RSS, 1 58.1]
kanyānīreṇa saṃmardya dinamekaṃ nirantaram | [RSS, 1 58.2]
ruddhvā tadbhūdhare yantre dinaikaṃ mārayetpuṭe | [RSS, 1 58.3]
bhujaṅgavallīnīreṇa mardayetpāradaṃ dṛḍham | [RSS, 1 59.1]
karkaṭīkandamūṣāyāṃ sampuṭasthaṃ puṭedraje | [RSS, 1 59.2]
bhasma tadyogavāhi syātsarvakarmasu yojayet | [RSS, 1 59.3]
śvetāṅkoṭhajaṭānīrair mardyaḥ sūto dinatrayam | [RSS, 1 60.1]
puṭettaṃ cāndhamūṣāyāṃ sūto bhasmatvam āpnuyāt | [RSS, 1 60.2]
devadālī haṃsapadī yamaciñcā punarnavā | [RSS, 1 61.1]
ebhiḥ sūto vighṛṣṭavyaḥ puṭanānmriyate dhruvam | [RSS, 1 61.2]
bhāgo rasasya traya eva bhāgā gandhasya māṣaḥ pavanāśanasya | [RSS, 1 62.1]
saṃmardya gāḍhaṃ sakalaṃ subhāṇḍe tāṃ kajjalīṃ kācaghaṭe nidadhyāt | [RSS, 1 62.2]
saṃrudhya mṛtkarpaṭakair ghaṭīṃ tāṃ mukhe sucūrṇāṃ khaṭikāṃ ca dattvā | [RSS, 1 63.1]
kramāgninā trīṇi dināni paktvā tāṃ vālukāyantragatāṃ tataḥ syāt | [RSS, 1 63.2]
bandhūkapuṣpāruṇam īśajasya bhasma prayojyaṃ sakalāmayeṣu | [RSS, 1 64.1]
nijānupānair maraṇaṃ jarāṃ ca hantyasya vallaḥ kramasevanena | [RSS, 1 64.2]
palamātraṃ rasaṃ śuddhaṃ tāvanmātraṃ tu gandhakam | [RSS, 1 65.1]
vidhivatkajjalīṃ kṛtvā nyagrodhāṅkuravāribhiḥ | [RSS, 1 65.2]
bhāvanātritayaṃ dattvā sthālīmadhye nidhāpayet | [RSS, 1 66.1]
viracya kavacīyantraṃ vālukābhiḥ prapūrayet | [RSS, 1 66.2]
dadyāttadanu mandāgniṃ bhiṣag yāmacatuṣṭayam | [RSS, 1 67.1]
jāyate rasasindūraṃ taruṇādityasannibham | [RSS, 1 67.2]
anupānaviśeṣeṇa karoti vividhān guṇān | [RSS, 1 67.3]
pṛthak samaṃ samaṃ kṛtvā pāradaṃ gandhakaṃ tathā | [RSS, 1 68.1]
narasāraṃ dhūmasāraṃ sphaṭikaṃ yāmamātrakam | [RSS, 1 68.2]
nimbūrasena saṃmardya kācakūpyāṃ niveśayet | [RSS, 1 69.1]
mukhe pāṣāṇakhaṭikāṃ dattvā mudrāṃ pralepayet | [RSS, 1 69.2]
saptabhirmṛttikāvastraiḥ pṛthak saṃśoṣya veṣṭayet | [RSS, 1 70.1]
sacchidrāyāṃ mṛdaḥ sthālyāṃ kupikāṃ tāṃ niveśayet | [RSS, 1 70.2]
pūrayet sikatāpūrair ā galaṃ matimān bhiṣak | [RSS, 1 71.1]
niveśya cullyāṃ dahanaṃ mandaṃ madhyaṃ kharaṃ kramāt | [RSS, 1 71.2]
prajvālya dvādaśaṃ yāmaṃ svāṅgaśītaṃ samuddharet | [RSS, 1 72]
sphoṭayitvā tu muktābhamūrdhvalagnaṃ baliṃ tyajet | [RSS, 1 72.1]
adhaḥsthaṃ rasasindūraṃ sarvarogeṣu yojayet | [RSS, 1 72.2]
ṭaṅkaṇaṃ madhu lākṣā ca ūrṇāguñjāyuto rasaḥ | [RSS, 1 73.1]
mardito bhṛṅgajadrāvair dinaikaṃ cālayet punaḥ | [RSS, 1 73.2]
dhmāto bhasmatvamāpnoti śuddhakarpūrasannibham | [RSS, 1 73.3]
piṣṭaṃ pāṃśupaṭupragāḍham amalaṃ vajryambunā naikaśaḥ sūtaṃ dhātugataṃ khaṭīkavalitaṃ taṃ sampuṭe rodhayet | [RSS, 1 74.1]
antaḥsthaṃ lavaṇasya tasya ca tale prajvālya vahniṃ dṛḍhaṃ ghasraṃ grāhyamathendukundadhavalaṃ bhasmoparisthaṃ śanaiḥ | [RSS, 1 74.2]
tadvalladvitayaṃ lavaṅgasahitaṃ prātaḥ prabhuktaṃ nṛṇām ūrdhvaṃ recayati dviyāmamasakṛtpeyaṃ jalaṃśītalam | [RSS, 1 75.1]
etaddhanti ca vatsarādhikaviṣaṃ ṣāṇmāsikaṃ māsikaṃ śailotthaṃ garalaṃ mṛgendrakuṭilodbhūtaṃ ca tātkālikam | [RSS, 1 75.2]
mardayedrasagandhau ca hastiśuṇḍīdravair dṛḍham | [RSS, 1 76.1]
bhūdhātrikārasair vāpi paryantaṃ dinasaptataḥ | [RSS, 1 76.2]
vighṛṣya vālukāyantre mūṣāyāṃ saṃniveśayet | [RSS, 1 77.1]
dinamekaṃ dahedagnau mandaṃ mandaṃ niśāvadhi | [RSS, 1 77.2]
evaṃ niṣpādyate pītaḥ śītaḥ sūtastu gṛhyate | [RSS, 1 78.1]
pūrṇakhaṇḍena tadguñjāṃ bhakṣayetsatataṃ hitām | [RSS, 1 78.2]
kṣudbodhaṃ kurute pūrvamudarāṇi vināśayet | [RSS, 1 79.1]
jarāṇāṃ nāśanaḥ śreṣṭhas tadvacchrīsukhakārakaḥ | [RSS, 1 79.2]
hṛdayotsāhajananaḥ surūpatanayapradaḥ | [RSS, 1 80.1]
balapradaḥ sadā dehe jarānāśanatatparaḥ | [RSS, 1 80.2]
aṅgabhaṅgādikaṃ doṣaṃ sarvaṃ nāśayati kṣaṇāt | [RSS, 1 81.1]
etasmānnāparaḥ sūto rasātsarvāṅgasundarāt | [RSS, 1 81.2]
dhānyābhrakaṃ rasaṃ tulyaṃ mārayenmārakadravaiḥ | [RSS, 1 82.1]
dinaikaṃ tena kalkena vastraṃ liptvā tu varttikām | [RSS, 1 82.2]
vilipya tailairvartiṃ tām eraṇḍotthaiḥ punaḥ punaḥ | [RSS, 1 83.1]
tadājyabhāṇḍe prajvālya gṛhṇīyātpatitaṃ ca yat | [RSS, 1 83.2]
kṛṣṇabhasma bhavettacca punarmardyaṃ niyāmakaiḥ | [RSS, 1 84.1]
dinaikaṃ pātayedyantre kaṇṭukākhye na saṃśayaḥ | [RSS, 1 84.2]
mṛtaḥ sūto bhavettacca tattadrogeṣu yojayet | [RSS, 1 84.3]
śvetaṃ pītaṃ raktaṃ kṛṣṇaṃ ceti caturvidham | [RSS, 1 85.1]
lakṣaṇaṃ bhasmasūtānāṃ śreṣṭhaṃ syāduttarottaram | [RSS, 1 85.2]
dvau bhāgau tuṣadagdhasya caikā valmīkamṛttikā | [RSS, 1 86.1]
lauhakiṭṭasya bhāgaikaṃ śvetapāṣāṇabhāgikam | [RSS, 1 86.2]
narakeśasamaṃ kiṃcicchāgakṣīreṇa peṣayet | [RSS, 1 87.1]
yāmamātraṃ dṛḍhaṃ mardyaṃ tena mūṣāṃ prakalpayet | [RSS, 1 87.2]
śoṣayitvā rasaṃ kṣiptvā tatkalkaiḥ saṃnirodhayet | [RSS, 1 88.1]
vajramūṣeyamākhyātā samyakpāradasādhikā | [RSS, 1 88.2]
sarpākṣī vanyakarkoṭī kañcukī yamaciñcikā | [RSS, 1 89.1]
śatāvarī śaṅkhapuṣpī śarapuṅkhā punarnavā | [RSS, 1 89.2]
maṇḍūkaparṇī matsyākṣī brahmadaṇḍī śikhaṇḍinī | [RSS, 1 90.1]
anantā kākajaṅghā ca kākamācī ca potikā | [RSS, 1 90.2]
viṣṇukrāntā sahacarā sahadevī mahābalā | [RSS, 1 91.1]
balā nāgabalā mūrvā cakramardakarañjakau | [RSS, 1 91.2]
pāṭhā tāmalakā nīlī jālinī padmacāriṇī | [RSS, 1 91.3]
ghaṇṭā vighaṇṭā gojihvā kokilākṣo ghanadhvaniḥ | [RSS, 1 92.1]
ākhukarṇī kṣīriṇī ca tripuṭī meṣaśṛṅgikā | [RSS, 1 92.2]
kṛṣṇavarṇā ca tulasī siṃhī ca girikarṇikā | [RSS, 1 93.1]
etā niyāmakauṣadhyaḥ puṣpamūladalānvitāḥ | [RSS, 1 93.2]
ghanavacācitrakagokṣurāḥ kaṭutumbī dantikā jātī | [RSS, 1 94.1]
sarpākṣī śarapuṅkhā kanyā cāṇḍālinīkandam | [RSS, 1 94.2]
viṣamuṣṭivajravallyau lajjā lākṣā ca devadālī ca | [RSS, 1 95.1]
sahadevī nīpakaṇā nirguṇḍī cakralāṅgalike ca | [RSS, 1 95.2]
māṇārkacandrarekhā ravibhaktā kākamācikā cārkaḥ | [RSS, 1 96.1]
viṣṇukrāntā vāyasatuṇḍī vajrī balā ca śuṇḍī ca | [RSS, 1 96.2]
koṣātakī jayantī vārāhī hastiśuṇḍikā rambhā | [RSS, 1 97.1]
matsyākṣī yamaciñcā haridre dve punarnavādvitayam | [RSS, 1 97.2]
dhustūrakākajaṅghe śatāvarī kañcukī ca vandhyā ca | [RSS, 1 98.1]
tilabhekaparṇidūrvā mūrvā ca harītakī tulasī | [RSS, 1 98.2]
gokaṇṭakākhuparṇyau karkaṭīkandavargalatā ca | [RSS, 1 99.1]
musalī hiṅguguḍūcī śigrurgirikarṇikā mahārāṣṭrī | [RSS, 1 99.2]
mārkavasaindhavasaraṇīsomalatāḥ śvetasarṣapo 'sanakaḥ | [RSS, 1 100.1]
haṃsapadī vyāghrapādī kiṃśukabhallātakendravāruṇikāḥ | [RSS, 1 100.2]
sarvaṃ cārddhāṃśaṃ vā aṣṭādaśādhikaṃ vāpi dravyam | [RSS, 1 101.1]
rasamāraṇamūrcchādau yuktijñairvidhivad upayojyam | [RSS, 1 101.2]
amlavetasajambīraluṅgāmlacaṇakāmlakāḥ | [RSS, 1 102.1]
nāgaraṅgaṃ tintiḍī ca ciñcāpatraṃ ca nimbukam | [RSS, 1 102.2]
cāṅgerī dāḍimaṃ caiva karamardaṃ tathaiva ca | [RSS, 1 103.1]
eṣa cāmlagaṇaḥ prokto vetasāmlasamāyutaḥ | [RSS, 1 103.2]
lavaṇāni ca kathyante sāmudraṃ saindhavaṃ viḍam | [RSS, 1 104.1]
sauvarcalaṃ romakaṃ ca cullikālavaṇaṃ tathā | [RSS, 1 104.2]
mūtrāṇi hastikarabhamahiṣīkharavājinām | [RSS, 1 105.1]
go'jāvīnāṃ striyāḥ puṃsāṃ mūtravarga udāhṛtaḥ | [RSS, 1 105.2]
guñjāṭaṅkaṇamadhvājyaguḍā drāvakapañcakāḥ | [RSS, 1 106]
pittaṃ pañcavidhaṃ matsyagavāśvarurubarhijam | [RSS, 1 107]
svarjikā ṭaṅkaṇaṃ caiva yavakṣāra udāhṛtaḥ | [RSS, 1 108]
prātareva purato virecanaṃ taddinopavasanaṃ vidhāya ca | [RSS, 1 109.1]
tatpare'hani pathyasevanaṃ tatpare'hani rasendrasevanam | [RSS, 1 109.2]
buddhismṛtiprabhākāntibalaṃ caiva rasastathā | [RSS, 1 110.1]
vardhante sarva evaite rasasevāvidhau nṛṇām | [RSS, 1 110.2]
hitaṃ mudgāmbu dugdhājyaṃ śālyannaṃ ca viśeṣataḥ | [RSS, 1 111.1]
śākaṃ paunarnavaṃ vāstu meghanādaṃ ca yūthikām | [RSS, 1 111.2]
lavaṇaṃ māgadhīṃ mustaṃ padmamūlāni bhakṣayet | [RSS, 1 112.1]
anupānaṃ tu dātavyaṃ jñātvā rogādikaṃ bhiṣak | [RSS, 1 112.2]
kūṣmāṇḍaṃ karkaṭaṃ caiva kaliṅgaṃ kāravellakam | [RSS, 1 113.1]
kusumbhikā ca karkoṭī kalambī kākamācikā | [RSS, 1 113.2]
kakārāṣṭakametaddhi varjayed rasabhakṣakaḥ | [RSS, 1 113.3]
gandhako vajravaikrāntaṃ vajrābhratālakaṃ śilā | [RSS, 1 114.1]
kharparaṃ śikhituṇḍaṃ ca vimalaṃ hemamākṣikam | [RSS, 1 114.2]
kāśīśaṃ kāntapāṣāṇaṃ varāṭāñjanahiṅgulam | [RSS, 1 115.1]
gairikaṃ śaṅkhabhūnāgaṃ ṭaṅgaṇaṃ ca śilājatu | [RSS, 1 115.2]
ete coparasāḥ proktāḥ śodhyā māryā vidhānataḥ | [RSS, 1 115.3]
śvetadvīpe purā devyāḥ krīḍantyāḥ prasṛtaṃ rajaḥ | [RSS, 1 116.1]
kṣīrārṇave tu snātāyā dukūlaṃ rajasānvitam | [RSS, 1 116.2]
dhautaṃ tatsalile tasmingandhako gandhavat smṛtaḥ | [RSS, 1 116.3]
caturdhā gandhakaḥ prokto raktaḥ pītaḥ sito'sitaḥ | [RSS, 1 117.1]
rakto hemakriyāsūktaḥ pītaśvetau rasāyane | [RSS, 1 117.2]
vraṇādilepane śvetaḥ kṛṣṇaḥ śreṣṭhaḥ sudurlabhaḥ | [RSS, 1 117.3]
aśuddhagandhaḥ kurute tu tāpaṃ kuṣṭhaṃ bhramaṃ pittarujāṃ karoti | [RSS, 1 118.1]
rūpaṃ balaṃ vīryasukhaṃ nihanti tasmātsuśuddho viniyojanīyaḥ | [RSS, 1 118.2]
gandhako gandhapāṣāṇaḥ śukapucchaḥ sugandhakaḥ | [RSS, 1 119.1]
saugandhikaḥ śulbaripuḥ pāmārir navanītakaḥ | [RSS, 1 119.2]
sājyaṃ bhāṇḍe payaḥ kṣiptvā mukhaṃ vastreṇa bandhayet | [RSS, 1 120.1]
tatpṛṣṭhe gandhakaṃ kṣiptvā śarāveṇa pidhāpayet | [RSS, 1 120.2]
bhāṇḍaṃ nikṣipya bhūmyantarūrdhve deyaṃ puṭaṃ laghu | [RSS, 1 121.1]
tataḥ kṣīre drutaṃ gandhaṃ śuddhaṃ yogeṣu yojayet | [RSS, 1 121.2]
lauhapātre vinikṣipya ghṛtamagnau pratāpayet | [RSS, 1 122.1]
tapte ghṛte tatsamānaṃ kṣipedgandhakajaṃ rajaḥ | [RSS, 1 122.2]
vidrutaṃ gandhakaṃ dṛṣṭvā dugdhamadhye vinikṣipet | [RSS, 1 123.1]
evaṃ gaṃdhakaśuddhiḥ syāt sarvarogeṣu yojayet | [RSS, 1 123.2]
śuddhagandho haredrogān kuṣṭhamṛtyujvarādikān | [RSS, 1 124.1]
agnikārī mahānuṣṇo vīryyavṛddhiṃ karoti ca | [RSS, 1 124.2]
gaṃdhaścātirasāyanaḥ sumadhuraḥ pāke kaṭūṣṇānvitaḥ kaṇḍūkuṣṭhavisarpadarpadalano dīptānalaḥ pācanaḥ | [RSS, 1 125.1]
āmonmanthanaśodhano viṣaharaḥ sūtācca vīryapradaḥ gaurīpuṣpabhavas tathā krimiharaḥ svarṇādhikaṃ vīryyakṛt | [RSS, 1 125.2]
pārśvapīḍāṃ pāṃḍurogaṃ hṛllāsaṃ dāhasaṃtatim | [RSS, 1 126.1]
rogānīkaṃ gurutvaṃ ca dhatte vajramaśodhitam | [RSS, 1 126.2]
vyāghrīkaṃdagataṃ vajraṃ dolāyantre vipācitam | [RSS, 1 127.1]
saptāhaṃ kodravakvāthe kaulatthe vimalaṃ bhavet | [RSS, 1 127.2]
vyāghrīkaṃdagataṃ vajraṃ dolāyantre vipācayet | [RSS, 1 128.1]
ahorātrātsamuddhṛtya hayamūtreṇa secayet | [RSS, 1 128.2]
vajrīkṣīreṇa vā siñcetkuliśaṃ vimalaṃ bhavet | [RSS, 1 128.3]
trivarṣārūḍhakārpāsamūlam ādāya peṣayet | [RSS, 1 129.1]
trivarganāgavallyāstu nijadrāvaiḥ prapeṣayet | [RSS, 1 129.2]
tadgolake kṣipedvajraṃ ruddhvā gajapuṭe pacet | [RSS, 1 130.1]
evaṃ saptapuṭenaiva mriyate kuliśaṃ dhruvam | [RSS, 1 130.2]
kāṃsyapātre tu bhekasya mūtre vajraṃ tu nikṣipet | [RSS, 1 131.1]
triḥsaptakṛtvaḥ saṃtaptaṃ vajramevaṃ mṛtaṃ bhavet | [RSS, 1 131.2]
triḥsaptakṛtvaḥ saṃtaptaṃ kharamūtreṇa secayet | [RSS, 1 132.1]
mudgaraistālakaṃ piṣṭvā tadgole kuliśaṃ kṣipet | [RSS, 1 132.2]
pradhmātaṃ vājimūtreṇa siktaṃ pūrvakrameṇa tu | [RSS, 1 133.1]
bhasmībhavati tadvajraṃ vajravatkurute tanum | [RSS, 1 133.2]
āyuṣyaṃ saukhyajananaṃ balarūpapradaṃ tathā | [RSS, 1 134.1]
rogaghnaṃ mṛtyuharaṇaṃ vajrabhasma bhavatyalam | [RSS, 1 134.2]
vaikrāntaṃ vajravacchodhyaṃ dhmātaṃ taddhayamūtrake | [RSS, 1 135.1]
himaṃ tadbhasma saṃyojyaṃ vajrasthāne vicakṣaṇaiḥ | [RSS, 1 135.2]
vaikrāntaṃ vajravacchodhyaṃ māraṇaṃ caiva tasya tat | [RSS, 1 136.1]
hayamūtreṇa tatsecyaṃ taptaṃ taptaṃ trisaptadhā | [RSS, 1 136.2]
tataścottaravāruṇyāḥ pañcāṅgaṃ golake kṣipet | [RSS, 1 137.1]
ruddhvā mūṣāpuṭe pācyaṃ uddhṛtya golake punaḥ | [RSS, 1 137.2]
kṣiptvā ruddhvā pacedevaṃ yāvattadbhasmatāṃ vrajet | [RSS, 1 138.1]
bhasmībhūtaṃ ca vaikrāntaṃ vajrasthāne niyojayet | [RSS, 1 138.2]
abhrakaṃ girijābījam amalaṃ gaganāhvayam | [RSS, 1 139]
tatra kṛṣṇābhrake vajraṃ pītātmani tu grāhikam | [RSS, 1 140.1]
sitātmake tārake syādbhīrukaṃ raktake varam | [RSS, 1 140.2]
supraśastaṃ kaṭhorāṅgaṃ guru kajjalasannibham | [RSS, 1 141.1]
yanna śabdāyate vahnau naivocchūnaṃ bhaved api | [RSS, 1 141.2]
sadākarasamudbhūtaṃ vajreti prathitaṃ ghanam | [RSS, 1 141.3]
pinākaṃ darduraṃ nāgaṃ vajraṃ ceti caturvidham | [RSS, 1 142.1]
dhmātamabhraṃ dalacayaṃ pinākaṃ visṛjatyalam | [RSS, 1 142.2]
phutkāraṃ bhujagaḥ kuryād darduraṃ bhekaśabdavat | [RSS, 1 143.1]
caturthaṃ ca varaṃ jñeyaṃ na vahnau vikṛtiṃ vrajet | [RSS, 1 143.2]
kuṣṭhapradaṃ pinākaṃ syāddarduraṃ maraṇapradam | [RSS, 1 144.1]
nāgaṃ dehagataṃ nityaṃ vyādhiṃ kuryād bhagandaram | [RSS, 1 144.2]
rase rasāyane caiva yojyaṃ vajrābhrakaṃ priye | [RSS, 1 145.1]
tasmādvajrābhrakaṃ grāhyaṃ vyādhivārddhakyamṛtyujit | [RSS, 1 145.2]
aśuddhābhraṃ nihantyāyur vardhayenmārutaṃ kapham | [RSS, 1 146.1]
ahataṃ chedayedgātraṃ mandāgnikrimivardhanam | [RSS, 1 146.2]
pādāṃśaṃ śālisaṃyuktam abhrakaṃ kambalodare | [RSS, 1 147.1]
trirātraṃ sthāpayennīre tatklinnaṃ mardayeddṛḍham | [RSS, 1 147.2]
kambalādgalitaṃ ślakṣṇaṃ vālukārahitaṃ ca yat | [RSS, 1 148.1]
taddhānyābhram iti proktam abhramāraṇasiddhaye | [RSS, 1 148.2]
triphalākvāthagomūtrakṣīrakāñjikasecitam | [RSS, 1 149.1]
bhastrāgnau saptadhā vyoma taptaṃ taptaṃ viśudhyati | [RSS, 1 149.2]
athavā badarīkvāthe dhmātamabhraṃ vinikṣipet | [RSS, 1 150.1]
marditaṃ pāṇinā śuṣkaṃ dhānyābhrādatiricyate | [RSS, 1 150.2]
agastyapuṣpatoyena piṣṭaṃ śūraṇakandagam | [RSS, 1 151.1]
goṣṭhabhūmigataṃ māsaṃ jāyate rasasannibham | [RSS, 1 151.2]
vajrābhrakaṃ samādāya nikṣipya sthālikodare | [RSS, 1 152.1]
rambhādikṣāratoyena pacedgomayavahninā | [RSS, 1 152.2]
yāvatsindūrasaṅkāśaṃ na bhavetsthālikābahiḥ | [RSS, 1 153.1]
secanīyaṃ tataḥ kṣīraistataḥ sūkṣmaṃ vicūrṇayet | [RSS, 1 153.2]
dhānyābhrakaṃ samādāya mustākvāthaiḥ puṭatrayam | [RSS, 1 154.1]
tadvat punarnavānīraiḥ kāsamardarasaistathā | [RSS, 1 154.2]
nāgavallīrasaiḥ saryyakṣīrair deyaṃ pṛthak pṛthak | [RSS, 1 155.1]
dinaṃ dinaṃ mardayitvā kvāthairvaṭajaṭodbhavaiḥ | [RSS, 1 155.2]
dattvā puṭatrayaṃ paścāttriḥ puṭenmusalījalaiḥ | [RSS, 1 156.1]
trirgokṣurakaṣāyeṇa triḥ puṭedvānarīrasaiḥ | [RSS, 1 156.2]
mocakandarasaiḥ pācyaṃ trirātraṃ kokilākṣakaiḥ | [RSS, 1 157.1]
rasaiḥ puṭellodhrakaistu kṣīrādekaṃ puṭetpunaḥ | [RSS, 1 157.2]
dadhnā ghṛtena madhunā svacchayā sitayā tathā | [RSS, 1 158.1]
ekamekaṃ puṭaṃ dadyādabhrasyaivaṃ mṛtir bhavet | [RSS, 1 158.2]
sarvarogaharaṃ vyoma jāyate yogavāhikam | [RSS, 1 159.1]
kāminīmadadarpaghnaṃ śastaṃ puṃstvopaghātinām | [RSS, 1 159.2]
vṛṣyam āyuṣkaraṃ śukravṛddhisantānakārakam | [RSS, 1 159.3]
taṇḍulīyakabṛhatīnāgavallītagarapunarnavāśca | [RSS, 1 160.1]
hilamocikā ca maṇḍūkaparṇī tiktākhukarṇikā | [RSS, 1 160.2]
madanārkāvapi lakṣasutamātṛkābhiḥ sudhābhiruditam | [RSS, 1 160.3]
rambhādinābhraṃ lavaṇena piṣṭvā cakrīkṛtaṃ taddalamadhyavarti | [RSS, 1 161.1]
dagdhendhaneṣu vyajanānilena snuhyarkamūlāmbupuṭena siddham | [RSS, 1 161.2]
dhānyābhrakasya bhāgaikaṃ bhāgau dvau ṭaṅkaṇasya ca | [RSS, 1 162.1]
piṣṭvā tadandhamūṣāyāṃ ruddhvā tīvrāgninā pacet | [RSS, 1 162.2]
svabhāvaśītalaṃ cūrṇaṃ sarvayogeṣu yojayet | [RSS, 1 162.3]
dhānyābhrakaṃ dṛḍhaṃ mardyamarkakṣīrairdināvadhi | [RSS, 1 163.1]
veṣṭayedarkapatreṇa cakrākāraṃ tu kārayet | [RSS, 1 163.2]
kuñjarākhye puṭe dagdhvā saptavārān punaḥ punaḥ | [RSS, 1 164.1]
tato vaṭajaṭākvāthaistadvad deyaṃ puṭatrayam | [RSS, 1 164.2]
mriyate nātra sandehaḥ sarvayogeṣu yojayet | [RSS, 1 164.3]
dugdhatrayaṃ kumāryambu gaṅgāpattraṃ nṛmūtrakam | [RSS, 1 165.1]
vaṭaśuṅgam ajāraktam ebhir abhraṃ vimardayet | [RSS, 1 165.2]
śatadhā puṭitaṃ bhasma jāyate padmarāgavat | [RSS, 1 166.1]
niścandrakaṃ bhavedvyoma śuddhadehe rasāyanam | [RSS, 1 166.2]
niścandramāritaṃ vyoma rūpaṃ vīryyaṃ dṛḍhaṃ tanum | [RSS, 1 167.1]
kurute nāśayenmṛtyuṃ jarārogakadambakam | [RSS, 1 167.2]
haritālaṃ tālamālaṃ mālaṃ śailūṣabhūṣaṇam | [RSS, 1 168.1]
piñjakaṃ romaharaṇaṃ tālakaṃ pītamityapi | [RSS, 1 168.2]
tālakaṃ paṭalaṃ piṇḍaṃ dvidhā tatrādyamuttamam | [RSS, 1 168.3]
aśuddhatālam āyurghnaṃ kaphamārutamehakṛt | [RSS, 1 169.1]
tāpasphoṭāṅgasaṅkocān kurute tena śodhayet | [RSS, 1 169.2]
śuddhaṃ syāttālakaṃ svinnaṃ kūṣmāṇḍasalile tataḥ | [RSS, 1 170.1]
cūrṇodake pṛthaktaile tasminpūte na doṣakṛt | [RSS, 1 170.2]
tālakaṃ kaṇaśaḥ kṛtvā daśāṃśena ca ṭaṅkaṇam | [RSS, 1 171.1]
jambīrotthair dravaiḥ kṣālyaṃ kāñjikaiḥ kṣālayetpunaḥ | [RSS, 1 171.2]
vastre caturguṇe baddhvā dolāyaṃtre dinaṃ pacet | [RSS, 1 172.1]
saṃcūrṇya āranālena dinaṃ kūṣmāṇḍajai rasaiḥ | [RSS, 1 172.2]
svedyaṃ vā śālmalītoyaistālakaṃ śuddhimāpnuyāt | [RSS, 1 172.3]
tālakaṃ poṭṭalīṃ baddhvā sacūrṇe kāṃjike pacet | [RSS, 1 173.1]
dolāyantreṇa yāmaikaṃ tataḥ kūṣmāṇḍaje rase | [RSS, 1 173.2]
tilataile pacedyāmaṃ yāmaṃ tattraiphale jale | [RSS, 1 174.1]
dolāyantre caturyāmaṃ pācyaṃ śudhyati tālakam | [RSS, 1 174.2]
tālakaṃ kaṇaśaḥ kṛtvā suśuddhaṃ haṇḍikāntare | [RSS, 1 175.1]
cūrṇodakena sampiṣṭam apāmārgajaṭodbhavaiḥ | [RSS, 1 175.2]
kṣārodakaiśca sampiṣṭam ūrdhvādho yāvaśūkajam | [RSS, 1 176.1]
cūrṇaṃ dattvā nirudhyātha kūṣmāṇḍaiśca prapūrayet | [RSS, 1 176.2]
punarmukhaṃ nirudhyātha caturyāmaṃ kramāgninā | [RSS, 1 177.1]
pacedevaṃ hi taccūrṇaṃ kuṣṭhādau pariyojayet | [RSS, 1 177.2]
haritālaṃ kaṭu snigdhaṃ kaṣāyaṃ ca visarpanut | [RSS, 1 178.1]
tālakaṃ harate rogānkuṣṭhamṛtyujvarādikān | [RSS, 1 178.2]
saṃśuddhaṃ kāntivīryyaujaḥ kurute mṛtyunāśanam | [RSS, 1 178.3]
tathaiva nimbunīreṇa tataścūrṇodakena ca | [RSS, 1 179]
prakṣālya śālmalīkṣārairdviguṇaiḥ khātamadhyagam | [RSS, 1 180.1]
vidhāya kavacīyantraṃ vālukābhiḥ prapūrayet | [RSS, 1 180.2]
dvādaśapraharaṃ paktvā svāṅgaśītaṃ ca cūrṇayet | [RSS, 1 181.1]
khādayedraktikāmekāṃ kuṣṭhaślīpadaśāntaye | [RSS, 1 181.2]
tālakaṃ vaṃśapattrākhyaṃ kūṣmāṇḍasalile kṣipet | [RSS, 1 182.1]
saptadhā vā tridhā vāpi dadhnā cāmlena vā punaḥ | [RSS, 1 182.2]
śodhayitvā punaḥ śuṣkaṃ cūrṇayettaṇḍulākṛti | [RSS, 1 183.1]
tataḥ śarāvakaṃ pātre sthāpayetkuśalo bhiṣak | [RSS, 1 183.2]
badarīpallavotthena kalkena lepayedbhiṣak | [RSS, 1 184.1]
aruṇābhamadhaḥ pātraṃ tāvajjvālā pradīyate | [RSS, 1 184.2]
svāṅgaśītaṃ samuddhṛtya māṇikyābhaṃ bhaved dhruvam | [RSS, 1 185.1]
tadraktidvitayaṃ khādedghṛtabhrāmaramarditam | [RSS, 1 185.2]
sampūjya devadeveśaṃ kuṣṭharogādvimucyate | [RSS, 1 186.1]
sphuṭitaṃ galitaṃ yacca vātaraktaṃ bhagandaram | [RSS, 1 186.2]
nāḍīvraṇaṃ vraṇaṃ duṣṭam upadaṃśaṃ vicarcikām | [RSS, 1 187.1]
nāsāsyasambhavān rogān kṣatān hanti sudāruṇān | [RSS, 1 187.2]
puṇḍarīkaṃ ca carmākhyaṃ visphoṭaṃ maṇḍalaṃ tathā | [RSS, 1 187.3]
manaḥśilā ca naipālī śilāhvā nāgajihvikā | [RSS, 1 188.1]
manohvā kunaṭī goṇī karañjī karavīrikā | [RSS, 1 188.2]
manohvā tvoṇḍrapuṣpābhā śasyate sarvakarmasu | [RSS, 1 188.3]
manaḥśilā mandabalaṃ ca nūnaṃ karoti jantoḥ śubhapākahīnā | [RSS, 1 189.1]
malaṃ tu baddhaṃ kurute ca nūnaṃ saśarkaraṃ kṛcchragadaṃ karoti | [RSS, 1 189.2]
aśmarīmūtrahṛdrogam aśuddhā kurute śilā | [RSS, 1 190.1]
mandāgniṃ maladuṣṭiṃ ca śuddhā sarvarujāpahā | [RSS, 1 190.2]
jayantībhṛṅgarājotthai raktāgastyarasaiḥ śilā | [RSS, 1 191.1]
dolāyantrair dinaṃ pācyā yāmaṃ chāgasya mūtrake | [RSS, 1 191.2]
kṣālayedāranālena sarvarogeṣu yojayet | [RSS, 1 191.3]
mātuluṅgarasaiḥ piṣṭā jayānīrair manaḥśilā | [RSS, 1 192.1]
śṛṅgaverarasair vāpi viśudhyati manaḥśilā | [RSS, 1 192.2]
kaṭuḥ snigdhā śilā tiktā kaphaghnī lekhanī sarā | [RSS, 1 193.1]
bhūtāveśabhayaṃ hanti kāsaśvāsaharā śubhā | [RSS, 1 193.2]
puṣpāṇāṃ raktapītānāṃ rasaiḥ piṣṭvā ca bhāvayet | [RSS, 1 194.1]
naramūtraiśca gomūtrair yavāmlaiśca sasaindhavaiḥ | [RSS, 1 194.2]
saptāhaṃ tridinaṃ vāpi paścācchudhyati kharparaḥ | [RSS, 1 194.3]
kharparaḥ parisaṃtaptaḥ saptavārānnimajjitaḥ | [RSS, 1 195.1]
nimbubījarase cāntarnirmalatvam avāpnuyāt | [RSS, 1 195.2]
kharparaṃ pāradenaiva vālukāyantragaṃ pacet | [RSS, 1 196.1]
cūrṇayitvā dinaṃ yāvacchobhanaṃ bhasma jāyate | [RSS, 1 196.2]
mūtrarogaharaḥ kledī kṣayahā kharparo guruḥ | [RSS, 1 196.3]
tutthake tu śikhigrīvaṃ hemasāraṃ mayūrakam | [RSS, 1 197.1]
viṣṭhayā mardayettutthaṃ mārjārakakapotayoḥ | [RSS, 1 197.2]
daśāṃśaṃ ṭaṅkaṇaṃ dattvā pācyaṃ mṛdupuṭe tataḥ | [RSS, 1 198.1]
puṭaṃ dadyātpaṭukṣaudraiḥ kila tutthaviśuddhaye | [RSS, 1 198.2]
otorviṣṭhāsamaṃ tutthaṃ sakṣaudraṃ ṭaṅkaṇāṅghriyuk | [RSS, 1 199.1]
tridhā supuṭitaṃ śuddhaṃ vāntibhrāntivivarjitam | [RSS, 1 199.2]
gandhakena samaṃ tutthaṃ tutthārdhenārdhayāmakam | [RSS, 1 200.1]
vāntibhrāntī yadā na stastadā siddhiṃ vinirdiśet | [RSS, 1 200.2]
tutthaṃ sakaṭukakṣāraṃ kaṣāyaṃ viśadaṃ laghu | [RSS, 1 201.1]
lekhanaṃ bhedi cakṣuṣyaṃ kaṇḍūkrimiviṣāpaham | [RSS, 1 201.2]
mūtrāranālataileṣu godugdhe kadalīrase | [RSS, 1 202.1]
kaulatthe kodravakvāthe mākṣikaṃ vimalaṃ tathā | [RSS, 1 202.2]
muhuḥ śūraṇakandasthaṃ svedayedvaravahninā | [RSS, 1 203.1]
kṣārāmlalavaṇaiścaiva tailasarpiḥsamanvitam | [RSS, 1 203.2]
puṭatrayaṃ pradātavyaṃ tatastu śodhitaṃ bhavet | [RSS, 1 203.3]
jambīrasya rasaiḥ svinno meṣaśṛṅgīrasaistathā | [RSS, 1 204.1]
rambhātoyena vā pācyaṃ ghasraṃ vimalaśuddhaye | [RSS, 1 204.2]
mākṣikaṃ dhātumākṣikaṃ taptaṃ tāpīsamudbhavam | [RSS, 1 205.1]
garuḍo mākṣikaḥ pakṣī bṛhadvarṇa iti smṛtaḥ | [RSS, 1 205.2]
bhaṃge suvarṇasaṅkāśo manākkṛṣṇacchavirbahiḥ | [RSS, 1 206.1]
bṛhadvarṇa iti khyāto mākṣikaḥ śreṣṭha ucyate | [RSS, 1 206.2]
mandāgniṃ balahāniṃ ca vraṇaṃ viṣṭambhagātraruk | [RSS, 1 207.1]
kurute mākṣiko mṛtyumaśuddho nātra saṃśayaḥ | [RSS, 1 207.2]
svarṇamākṣikacūrṇaṃ tu vastre baddhvā vipācayet | [RSS, 1 208.1]
kālamāriṣaśāliṃ ca kvāthe dolāvidhānataḥ | [RSS, 1 208.2]
tadadhaḥ patitaṃ śastamevaṃ śudhyati mākṣikam | [RSS, 1 208.3]
mākṣikasya trayo bhāgā bhāgaikaṃ saindhavasya ca | [RSS, 1 209.1]
mātuluṅgadravair vātha jambīrotthadravaiḥ pacet | [RSS, 1 209.2]
lauhapātre pacettāvallauhadarvyā ca cālayet | [RSS, 1 210.1]
bhāsavarṇamayo yāvattāvacchudhyati mākṣikam | [RSS, 1 210.2]
mākṣikasya caturthāṃśaṃ gandhaṃ dattvā vimardayet | [RSS, 1 211.1]
urubūkasya tailena tataḥ kuryācca cakrikām | [RSS, 1 211.2]
śarāvasampuṭe kṛtvā puṭedgajapuṭena tu | [RSS, 1 212.1]
sindūrābhaṃ bhavedbhasma mākṣikasya na saṃśayaḥ | [RSS, 1 212.2]
mākṣikaṃ tiktamadhuraṃ mehārśaḥkrimikuṣṭhanut | [RSS, 1 213.1]
kaphapittaharaṃ balyaṃ yogavāhi rasāyanam | [RSS, 1 213.2]
kāśīśe dhātukāśīśaṃ khecaraṃ dantarañjanam | [RSS, 1 214.1]
sakṛdbhṛṅgāmbunā svinnaṃ kāśīśaṃ nirmalaṃ bhavet | [RSS, 1 214.2]
kāśīśaṃ nirmalaṃ snigdhaṃ śvitranetrarujāpaham | [RSS, 1 215.1]
pittāpasmāraśamanaṃ rasavad guṇakārakam | [RSS, 1 215.2]
rājapaṭṭaṃ mahāpaṭṭaṃ śikhigrīvaṃ virāṭakam | [RSS, 1 216.1]
cūrṇitaṃ kāntapāṣāṇaṃ mahiṣīkṣīrasaṃyutam | [RSS, 1 217.1]
vipacedāyase pātre goghṛtena samāhitam | [RSS, 1 217.2]
lavaṇe ca tathā kṣāre śobhāñjanarase kṣipet | [RSS, 1 218.1]
amlavargasya toyena dinaṃ gharme vibhāvayet | [RSS, 1 218.2]
tathaiva dolikāyantre dvivāraṃ pācayetsudhīḥ | [RSS, 1 219.1]
kāntapāṣāṇaśuddhau tu rasakarma samācaret | [RSS, 1 219.2]
pītābhā granthilā pṛṣṭhe dīrghavṛntā varāṭikā | [RSS, 1 220.1]
sārdhaniṣkabharā śreṣṭhā niṣkabhārā ca madhyamā | [RSS, 1 220.2]
pādonaniṣkabhārā ca kaniṣṭhā parikīrtitā | [RSS, 1 221.1]
rasavaidyair vinirdiṣṭā sā varāṭakasaṃjñikā | [RSS, 1 221.2]
varāṭī kāñjike svinnā yāvacchuddhimavāpnuyāt | [RSS, 1 222.1]
pariṇāmādiśūlaghnī kṣayahā grahaṇīharā | [RSS, 1 222.2]
kaṭūṣṇā dīpanī vṛṣyā tiktā vātakaphāpahā | [RSS, 1 222.3]
bhūgartte ca same śuddhe pattanaṃ sthāpayet sudhīḥ | [RSS, 1 223.1]
tuṣeṇa pūrayettasyāḥ kiṃcinmadhyaṃ bhiṣagvaraḥ | [RSS, 1 223.2]
varāṭapūritāṃ mūṣāṃ tanmadhye viniveśayet | [RSS, 1 224.1]
karīṣāgniṃ tato dadyātpālikāyantram uttamam | [RSS, 1 224.2]
anena mriyate nūnaṃ varāṭaṃ sarvarogajit | [RSS, 1 224.3]
nīlāñjanaṃ cūrṇayitvā jambīradravabhāvitam | [RSS, 1 225.1]
dinaikam ātape śuddhaṃ tataḥ kāryeṣu yojayet | [RSS, 1 225.2]
hiṅgulo hiṅgulur yāti daradaḥ śukatuṇḍakaḥ | [RSS, 1 226.1]
rasagandhakasambhūto hiṅgulo daityaraktakaḥ | [RSS, 1 226.2]
amlavargadravaiḥ piṣṭvā darado māhiṣeṇa ca | [RSS, 1 227.1]
dugdhena saptadhā piṣṭaḥ śuṣkībhūto viśudhyati | [RSS, 1 227.2]
meṣīdugdhena daradam amlavargair vibhāvitam | [RSS, 1 228.1]
saptavāraṃ prayatnena śuddhimāyāti niścitam | [RSS, 1 228.2]
daradaṃ dolikāyantre pakvaṃ jambīrajair dravaiḥ | [RSS, 1 229.1]
saptavāramajāmūtrair bhāvitaṃ śuddhimeti hi | [RSS, 1 229.2]
ārdrakair lakucadrāvaiḥ saptadhā bhāvito yadi | [RSS, 1 230.1]
hiṃgulaḥ śuddhatāṃ yāti nirdoṣo jāyate khalu | [RSS, 1 230.2]
bimbyābhaṃ hiṅgulaṃ divyaṃ rasagandhakasambhavam | [RSS, 1 231.1]
mehakuṣṭhaharaṃ rucyaṃ balyaṃ medhāgnivardhanam | [RSS, 1 231.2]
śilājatuni śaileyam adryaṃ girijam aśmajam | [RSS, 1 232.1]
dhātujam aśmajatukaṃ śailajaṃ cāśmasambhavam | [RSS, 1 232.2]
godugdhatriphalābhṛṅgadravaiḥ piṣṭaṃ śilājatu | [RSS, 1 233.1]
dinaikaṃ lauhaje pātre śuddhimāyātyasaṃśayam | [RSS, 1 233.2]
śilājatu bhavettiktaṃ kaṭukaṃ ca rasāyanam | [RSS, 1 234.1]
kṣayaśothodarārśāṃsi hanti bastirujāṃ jayet | [RSS, 1 234.2]
sauvīraṃ ṭaṅkaṇaṃ śaṅkhaṃ kaṃkuṣṭhaṃ gairikaṃ tathā | [RSS, 1 235.1]
ete varāṭavacchodhyā bhaveyur doṣavarjitāḥ | [RSS, 1 235.2]
kaṃkuṣṭhaṃ gairikaṃ śaṃkhaṃ kāśīśaṃ ṭaṅgaṇaṃ tathā | [RSS, 1 236.1]
nīlāñjanaṃ śuktibhedāḥ śulbakāḥ savarāṭakāḥ | [RSS, 1 236.2]
jambīravāriṇā svinnāḥ kṣālitāḥ koṣṇavāriṇā | [RSS, 1 237.1]
śuddhimāyāntyamī yojyā bhiṣagbhiryogasiddhaye | [RSS, 1 237.2]
ṭaṅkaṇaṃ krāmaṇaṣṭaṅgaḥ samyakkṣāraśca pācanaḥ | [RSS, 1 238.1]
subhago mālatījāto drāvī lauhaviśuddhidaḥ | [RSS, 1 238.2]
ādau ṭaṅkaṇamādāya kāñjikāmle vinikṣipet | [RSS, 1 239.1]
ekarātrātsamuddhṛtya raudrayantre vibhāvayet | [RSS, 1 239.2]
naramūtragataṃ ṭaṃgaṃ gavāṃ mūtragataṃ tathā | [RSS, 1 240.1]
dinānte tatsamuddhṛtya jambīrāmbugataṃ tataḥ | [RSS, 1 240.2]
jambīrāmlāt samuddhṛtya nārikelasya pātrake | [RSS, 1 241.1]
marīcacūrṇasaṃyuktaṃ kṣālayecchītalāmbunā | [RSS, 1 241.2]
evaṃ ṭaṅkaṃ samādāya sarvarogeṣu yojayet | [RSS, 1 241.3]
ṭaṃkaṇo'gnikaro rūkṣaḥ kaphaghno recano laghuḥ | [RSS, 1 242]
andhamūṣāgataṃ śaṅkhaṃ palamekaṃ vicakṣaṇaḥ | [RSS, 1 243.1]
māṣārdhaṭaṅkaṇair miśraṃ daṇḍayantreṇa mārayet | [RSS, 1 243.2]
śaṅkhaḥ sarvarujo hanti viśeṣādudarāmayam | [RSS, 1 244.1]
śūlāmlapittaviṣṭambhamehahṛd vahnidīpanaḥ | [RSS, 1 244.2]
hemādilauhakiṭṭāntaṃ śodhanaṃ māraṇaṃ śṛṇu | [RSS, 1 245.1]
taile takre gavāṃ mūtre kāñjike'tha kulatthaje | [RSS, 1 245.2]
taptataptāni siñcet tattaddrāve ca saptadhā | [RSS, 1 246.1]
evaṃ svarṇādilauhāni śuddhim āyāntyasaṃśayam | [RSS, 1 246.2]
saukhyaṃ vīryyaṃ balaṃ hanti nānārogaṃ karoti ca | [RSS, 1 247.1]
aśuddhamamṛtaṃ svarṇaṃ tasmācchuddhaṃ tu mārayet | [RSS, 1 247.2]
mṛttikāmātuluṃgāmlair bhāvitaṃ pañcavāsaram | [RSS, 1 248.1]
mṛdbhasmalavaṇārdhama śodhayetpuṭayettataḥ | [RSS, 1 248.2]
valmīkamṛttikā dhūmaṃ gairikaṃ ceṣṭakā paṭu | [RSS, 1 249.1]
ityetā mṛttikāḥ pañca jambīrairāranālakaiḥ | [RSS, 1 249.2]
piṣṭvā lepyaṃ svarṇapatraṃ puṭena tu viśudhyati | [RSS, 1 250.1]
dhārayet svarṇapattrībhis tridinaṃ pañcamṛttikāḥ | [RSS, 1 250.2]
mākṣikaṃ nāgacūrṇaṃ ca piṣṭamarkarasena ca | [RSS, 1 251.1]
hemapatraṃ puṭenaiva mriyate kṣaṇamātrataḥ | [RSS, 1 251.2]
suśuddhaṃ pāradaṃ dattvā kuryādyatnena pīṭhikām | [RSS, 1 252.1]
dattvordhvādho nāgacūrṇaṃ puṭena mriyate dhruvam | [RSS, 1 252.2]
galitasya suvarṇasya ṣoḍaśāṃśena sīsakam | [RSS, 1 253.1]
yojayitvā samuddhṛtya nimbunīreṇa mardayet | [RSS, 1 253.2]
golaṃ kṛtvā gandhacūrṇaṃ samaṃ dadyāttadopari | [RSS, 1 254.1]
śarāvasampuṭe kṛtvā puṭet triṃśadvanopalaiḥ | [RSS, 1 254.2]
evaṃ munipuṭairhema notthānaṃ labhate punaḥ | [RSS, 1 254.3]
śuddhasūtasamaṃ svarṇaṃ khalle kṛtvā tu golakam | [RSS, 1 255.1]
ūrdhvādho gandhakaṃ dattvā sarvatulyaṃ nirudhya ca | [RSS, 1 255.2]
triṃśadvanopalairdadyāt puṭānyevaṃ caturdaśa | [RSS, 1 256.1]
nirutthaṃ jāyate bhasma gandho deyaḥ punaḥ punaḥ | [RSS, 1 256.2]
kaṣāyatiktamadhuraṃ suvarṇaṃ guru lekhanam | [RSS, 1 257.1]
hṛdyaṃ rasāyanaṃ balyaṃ cakṣuṣyaṃ kāntidaṃ śuci | [RSS, 1 257.2]
āyurmedhāvayaḥsthairyavāgviśuddhismṛtidam | [RSS, 1 258.1]
kṣayonmādagaṇānāṃ ca kuṣṭhānāṃ nāśanaṃ param | [RSS, 1 258.2]
dagdhottīrṇaṃ suśītaṃ yannirmalaṃ kundasannibham | [RSS, 1 259.1]
guru snigdhaṃ kumāraṃ ca tāramuttamamiṣyate | [RSS, 1 259.2]
āyuḥ śukraṃ balaṃ hanti rogasaṃghaṃ karoti ca | [RSS, 1 260.1]
aśuddhaṃ ca mṛtaṃ tāraṃ śuddhaṃ māryamato budhaiḥ | [RSS, 1 260.2]
nāgena kṣārarājena drāvitaṃ śuddhimṛcchati | [RSS, 1 261.1]
rajataṃ doṣanirmuktaṃ kiṃvā kṣārāmlapācitam | [RSS, 1 261.2]
mākṣikaṃ gandhakaṃ caivam arkakṣīreṇa mardayet | [RSS, 1 262.1]
tena liptaṃ rūpyapatraṃ puṭena mriyate dhruvam | [RSS, 1 262.2]
kaṇṭavedhye tārapatre dattvā dviguṇahiṃgulam | [RSS, 1 263.1]
pātayantre raso grāhyo rajataṃ mṛtamucyate | [RSS, 1 263.2]
tālaṃ gandhaṃ raupyapatraṃ mardayennimbukadravaiḥ | [RSS, 1 264.1]
tripuṭaiśca bhavedbhasma yojyametadrasādiṣu | [RSS, 1 264.2]
tārapatraṃ caturbhāgaṃ bhāgaikaṃ śuddhatālakam | [RSS, 1 265.1]
mardyaṃ jambīrajair drāvaistārapatrāṇi lepayet | [RSS, 1 265.2]
ruddhvā tribhiḥ puṭaiḥ pācyaṃ pañcaviṃśadvanopalaiḥ | [RSS, 1 266.1]
mriyate nātra sandeho gandho deyaḥ punaḥ punaḥ | [RSS, 1 266.2]
śītaṃ kaṣāyaṃ madhuramamlaṃ vātaprakopajit | [RSS, 1 267.1]
dīpanaṃ balakṛt snigdhaṃ gulmājīrṇavināśanam | [RSS, 1 267.2]
āyuṣyaṃ dīrgharogaghnaṃ rajataṃ lekhanaṃ smṛtam | [RSS, 1 267.3]
na viṣaṃ viṣamityāhustāmraṃ ca viṣamucyate | [RSS, 1 268.1]
eko doṣo viṣe tvaṣṭau doṣāstāmre prakīrtitāḥ | [RSS, 1 268.2]
bhramo mūrcchā vidāhaśca utkledaśoṣavāntayaḥ | [RSS, 1 269.1]
aruciścittasaṃtāpa ete doṣā viṣopamāḥ | [RSS, 1 269.2]
tasmādviśuddhaṃ tāmraṃ hi grāhyaṃ rogopaśāntaye | [RSS, 1 269.3]
paṭunā ravidugdhena tāmrapatrāṇi lepayet | [RSS, 1 270.1]
agnau saṃtāpya nirguṇḍīrase siñcetpunaḥ punaḥ | [RSS, 1 270.2]
gomūtreṇa pacedyāmaṃ tāmrapatraṃ dṛḍhāgninā | [RSS, 1 271.1]
śudhyate nātra sandeho māraṇaṃ cātra kathyate | [RSS, 1 271.2]
sūtamekaṃ dvidhā gandhaṃ yāmaṃ mardyaṃ tu kanyayā | [RSS, 1 272.1]
dvayostulyaṃ tāmrapatraṃ liptvā sthālyāṃ nidhāpayet | [RSS, 1 272.2]
samyak śūraṇajaiḥ sārddhaṃ pārśve bhasma nidhāpayet | [RSS, 1 273.1]
caturyāmaṃ paceccullyāṃ pātrapṛṣṭhe sagomaye | [RSS, 1 273.2]
jalaṃ punaḥ punardeyaṃ svāṅgaśītaṃ vimardayet | [RSS, 1 274.1]
mriyate nātra sandehaḥ sarvarogeṣu yojayet | [RSS, 1 274.2]
jambhāmbhasā saindhavasaṃyutena sagandhakaṃ sthāpaya śulvapatram | [RSS, 1 275.1]
pakvāyamānaṃ puṭayetsuyuktvā vāntyādikaṃ yāvad upaiti śāntim | [RSS, 1 275.2]
śuddhaṃ tāmradalaṃ vimardya paṭunā kṣāreṇa jambīrajair nīrair ghasram idaṃ snugarkapayasā liptaṃ dhametsaptadhā | [RSS, 1 276.1]
nirguṇḍyambu himaṃ rasendrakalitaṃ dugdhājyagandhena tattulyenātha mṛtaṃ bhavetsupuṭitaṃ pañcāmṛtena tridhā | [RSS, 1 276.2]
vāntibhrāntivivarjitaṃ jayarujā kuṣṭhāni pāṇḍvāmayaṃ śūlaṃ mehagudāṅkurānilagadān uktānupānair jayet | [RSS, 1 277.1]
guñjāmātram idaṃ tato dviguṇitaṃ tacchuddhakāyena ced bhuktaṃ sthaulyajarāpamṛtyuśamanaṃ pathyāśinā vatsarāt | [RSS, 1 277.2]
tāmram uṣṇaṃ garaharaṃ yakṛtplīhodarāpaham | [RSS, 1 278.1]
krimiśūlāmavātaghnaṃ grahaṇyarśo'mlapittajit | [RSS, 1 278.2]
nāgavaṅge ca galite ravidugdhena secite | [RSS, 1 279]
trivārān śuddhim āyātaḥ sacchidre haṇḍikāntare | [RSS, 1 280]
vaṅgaṃ cūrṇodake svinnaṃ yāmārddhena viśudhyati | [RSS, 1 281]
bhujaṅgamam agastyaṃ ca piṣṭvā patraṃ pralepayet | [RSS, 1 282.1]
tatra saṃvidrute nāge vāsāpāmārgasambhavam | [RSS, 1 282.2]
kṣāraṃ vimiśrayettatra caturthāṃśaṃ gurūktitaḥ | [RSS, 1 283.1]
praharaṃ pācayeccullyāṃ vāsādarvyā ca cālayet | [RSS, 1 283.2]
tata uddhṛtya taccūrṇaṃ vāsānīreṇa mardayet | [RSS, 1 284.1]
evaṃ saptapuṭair nāgaṃ sindūraṃ jāyate dhruvam | [RSS, 1 284.2]
tribhiḥ kumbhīpuṭairnāgo vāsārasavimarditaḥ | [RSS, 1 285.1]
saśilo bhasmatāmeti tadrajaḥ sarvamehajit | [RSS, 1 285.2]
daśanāgabalaṃ dhatte vīryyāyuḥkāntivarddhanam | [RSS, 1 286.1]
mehānhanti hataṃ nāgaṃ sevyaṃ vaṅgaṃ ca tadguṇam | [RSS, 1 286.2]
tārasya rañjano nāgo vātapittakaphāpahaḥ | [RSS, 1 287.1]
grahaṇīkuṣṭhagulmārśaḥśoṣavraṇaviṣāpahaḥ | [RSS, 1 287.2]
vaṅgaṃ satālamarkasya piṣṭvā dugdhena saṃpuṭet | [RSS, 1 288.1]
śuṣkāśvatthabhavair valkaiḥ saptadhā bhasmatāṃ nayet | [RSS, 1 288.2]
viśuddhavaṅgapatrāṇi drāvayeddhaṇḍikāntare | [RSS, 1 289.1]
apāmārgodbhavaṃ cūrṇaṃ tattulyaṃ tatra melayet | [RSS, 1 289.2]
sthūlāgrayā lauhadarvyā śanais tad abhimardayet | [RSS, 1 290.1]
yāvadbhasmatvamāpnoti tāvanmardyaṃ tu pūrvavat | [RSS, 1 290.2]
tatastvekīkṛtaṃ cūrṇaṃ kṛtvā cāṅgāravarjitam | [RSS, 1 291.1]
nūtanena śarāveṇa rodhayecca bhiṣagvaraḥ | [RSS, 1 291.2]
paścāttīvrāgninā pakvaṃ vaṅgabhasma bhaveddhruvam | [RSS, 1 291.3]
vaṅgaṃ kharparake kṛtvā cullyāṃ saṃsthāpayetsudhīḥ | [RSS, 1 292.1]
dravībhūte punastasmin cūrṇānyetāni dāpayet | [RSS, 1 292.2]
prathame rajanīcūrṇaṃ dvitīye ca yamānikām | [RSS, 1 293.1]
tṛtīye jīrakaṃ caiva tataściñcātvagudbhavam | [RSS, 1 293.2]
aśvatthavalkalotthaṃ ca cūrṇaṃ tatra vinikṣipet | [RSS, 1 294.1]
evaṃ vidhānato vaṅgaṃ mriyate nātra saṃśayaḥ | [RSS, 1 294.2]
vaṅgaṃ tiktāmlakaṃ rūkṣaṃ kiṃcid vātaprakopanam | [RSS, 1 295.1]
medaḥśleṣmāmayaghnaṃ ca krimighnaṃ mehanāśanam | [RSS, 1 295.2]
taptāni sarvalauhāni kadalīmūlavāriṇi | [RSS, 1 296.1]
saptadhā tvabhiṣiktāni śuddhimāyāntyanuttamām | [RSS, 1 296.2]
triphalāṣṭaguṇe toye triphalā ṣoḍaśaṃ palam | [RSS, 1 297.1]
tatkvāthe pādaśeṣe tu lauhasya palapañcakam | [RSS, 1 297.2]
kṛtvā ca taptapatrāṇi saptavāraṃ niṣecayet | [RSS, 1 298.1]
evaṃ pralīyate doṣo girije lauhasambhavaḥ | [RSS, 1 298.2]
bhānupākāttathā sthālīpākācca puṭapākataḥ | [RSS, 1 299.1]
niruttho jāyate lauho yathoktaphalado bhavet | [RSS, 1 299.2]
lauhe dṛṣadi lauhaṃ ca mudgareṇa hataṃ muhuḥ | [RSS, 1 300.1]
kṛtvāmbugalitaṃ śuddhaṃ jalena traiphalena vā | [RSS, 1 300.2]
kṣālayedbahuśaḥ paścātkṛtvā dravyāntaraṃ pṛthak | [RSS, 1 301.1]
śoṣitaṃ bhānubhir bhānor bhānupāke prayojayet | [RSS, 1 301.2]
kṣālane bhānupāke tu lauhatulyaṃ phalatrikam | [RSS, 1 302.1]
jalaṃ dviguṇitaṃ dattvā caturbhāgāvaśeṣitam | [RSS, 1 302.2]
evamuktaṃ phalakvāthajalaṃ dattvā punaḥ punaḥ | [RSS, 1 303.1]
śoṣayet sūryatejobhir nirantaram ahastrayam | [RSS, 1 303.2]
athavā tatra tatkvāthaṃ dattvā dattvā bhiṣagvaraḥ | [RSS, 1 304.1]
saptasaptavidhaireva saptavārānviśodhayet | [RSS, 1 304.2]
ittham ādityapākānte sthālyāṃ pākamupācaret | [RSS, 1 305.1]
sthālīpāke phalaṃ grāhyamayasastriguṇīkṛtam | [RSS, 1 305.2]
tasya ṣoḍaśikaṃ toyamaṣṭabhāgāvaśeṣitam | [RSS, 1 306.1]
mṛdumadhyakaṭhorāṇām anyeṣām ayasā samam | [RSS, 1 306.2]
kvathanīyaṃ samādāya caturaṣṭau ca ṣoḍaśa | [RSS, 1 307.1]
guṇānāṃ sthāpyate toyaṃ śeṣayedayasā samam | [RSS, 1 307.2]
svarasasyāpi lauhena sthālīpāke samānatā | [RSS, 1 308.1]
sthālyāṃ kvāthādikaṃ dattvā yathāvidhi vinirmitam | [RSS, 1 308.2]
pākena kṣīyate yasmāt sthālīpāka iti smṛtaḥ | [RSS, 1 308.3]
hastikarṇapalāśasya mūlaṃ ca śatamūlikā | [RSS, 1 309.1]
bhṛṅgarājākhyarājānām eṣāṃ nijarasaiḥ saha | [RSS, 1 309.2]
militvā vā vidhātavyaṃ sthālīpāke phalādanu | [RSS, 1 310.1]
yathādoṣauṣadhenāpi sthālīpāko vidhīyate | [RSS, 1 310.2]
sthālīpāke susampakvaṃ prakṣālya svacchavāriṇā | [RSS, 1 311.1]
śuṣkaṃ saṃcūrṇya yatnena puṭapāke prayojayet | [RSS, 1 311.2]
puṭāddoṣavināśaḥ syātpuṭādeva guṇodayaḥ | [RSS, 1 312.1]
mriyate ca puṭāllauhastasmātpuṭaṃ samācaret | [RSS, 1 312.2]
yathā yathā pradīyante puṭāḥ subahuśo yadi | [RSS, 1 313.1]
tathā tathā prakurvanti guṇāneva sahasraśaḥ | [RSS, 1 313.2]
puṭapākena pakvaṃ tu śasyate rasakarmmasu | [RSS, 1 314.1]
daśādiśataparyyanto gade puṭavidhirmataḥ | [RSS, 1 314.2]
śatādistu sahasrāntaḥ puṭo deyo rasāyane | [RSS, 1 315.1]
vājikarmaṇi vijñeyo daśādiśatapañcakaḥ | [RSS, 1 315.2]
tāvadeva puṭellohaṃ yāvaccūrṇīkṛtaṃ jale | [RSS, 1 316.1]
nistaraṅge laghutvena samuttarati haṃsavat | [RSS, 1 316.2]
puṭapākauṣadhasyāpi kvātho vā svaraso'pi vā | [RSS, 1 317.1]
vakṣyamāṇapramāṇena kartavyo bhiṣajāṃ varaiḥ | [RSS, 1 317.2]
rasābhāve tu sarveṣāṃ kvātho grāhyo manīṣibhiḥ | [RSS, 1 318.1]
abhāve svarasasyāpi kvātha eva phalatrikāt | [RSS, 1 318.2]
triphalā trivṛtā dantī kaṭukī tālamūlikā | [RSS, 1 319.1]
vṛddhadāraśca vṛścīravṛṣapatrakacitrakāḥ | [RSS, 1 319.2]
śṛṅgaveraviḍaṅgau ca bhṛṅgabhallātakauṣadham | [RSS, 1 320.1]
dāḍimasya ca patrāṇi śatapattrī punarnavā | [RSS, 1 320.2]
kuṭhārakrāmakau kandaḥ tantrī bhekasya parṇikā | [RSS, 1 321.1]
hastikarṇapalāśaśca kuliśaḥ keśarājakaḥ | [RSS, 1 321.2]
māṇaḥ khaṇḍitakarṇaṃ ca gojihvā lohamārakaḥ | [RSS, 1 322.1]
giriśāntanakaḥ proktastriphalādirayaṃ gaṇaḥ | [RSS, 1 322.2]
sāmānyapuṭapākārtham etānicchanti sūrayaḥ | [RSS, 1 322.3]
viśeṣapuṭapākāya gaṇānanyān śṛṇūditān | [RSS, 1 323.1]
eraṇḍaḥ śārivā drākṣā śirīṣaṃ ca prasāriṇī | [RSS, 1 323.2]
māṣamudgākhyaparṇinyau vidārīkandaketakī | [RSS, 1 324.1]
eraṇḍādigaṇo hyeṣa sarvavātavikāranut | [RSS, 1 324.2]
kirātam amṛtā nimbakustumburuśatāvarī | [RSS, 1 325.1]
paṭolaṃ candanaṃ padmaṃ śālmalyuḍumbarī jaṭā | [RSS, 1 325.2]
paittikāmayahantāyaṃ kirātādigaṇo mataḥ | [RSS, 1 325.3]
śṛṅgaverasya mūlāni nirguṇḍī kauṭajaṃ phalam | [RSS, 1 326.1]
karañjadvitayaṃ mūrvā śobhāñjanaśirīṣakau | [RSS, 1 326.2]
varuṇaścārkaparṇaśca paṭolaṃ kaṇṭakārikā | [RSS, 1 327.1]
śṛṅgaverādiko hyeṣa gaṇaḥ śleṣmagadāpahaḥ | [RSS, 1 327.2]
gokṣurakṣurakau vyāghrī siṃhapucchīdvayaṃ sthirā | [RSS, 1 328.1]
gokṣurādiriti prokto vātaśleṣmaharo gaṇaḥ | [RSS, 1 328.2]
paṭolapattrakośīraṃ kāsamardāparājitāḥ | [RSS, 1 329.1]
lodhrendīvarakahlāravārāhī kāntayā saha | [RSS, 1 329.2]
paṭolādiriti jñeyaḥ pittaśleṣmagadāpahaḥ | [RSS, 1 329.3]
kiṃśukaḥ kāśmarī viśvam agnimanthas trikaṇṭakaḥ | [RSS, 1 330.1]
śyonākaḥ śālaparṇī ca siṃhapucchīdvayaṃ sthirā | [RSS, 1 330.2]
pāṭalā kaṇṭakārī ca bṛhatī bilva eva ca | [RSS, 1 331.1]
kiṃśukādigaṇo hyeṣa doṣatrayaharo mataḥ | [RSS, 1 331.2]
śatāvarī balā dhātrī guḍūcīvṛddhadārakaiḥ | [RSS, 1 332.1]
vānarībhṛṅgarājākhyavidārīgokṣurakṣuraiḥ | [RSS, 1 332.2]
vājigandhākaṇāyuktair vājīkarmasu śasyate | [RSS, 1 332.3]
vidārīkandapiṇḍāhvabhṛṅgarājaśatāvarī | [RSS, 1 333.1]
muṇḍirīkeśarājaiśca puṭo deyo rasāyane | [RSS, 1 333.2]
sāmānye ca viśeṣe ca puṭe yadyatprakīrtitam | [RSS, 1 334.1]
militairekaśo vā tairyatheṣṭaṃ puṭayettataḥ | [RSS, 1 334.2]
puṭapāke phalādīnāmayasā grahaṇaṃ samam | [RSS, 1 334.3]
hastamātramite garte karīṣeṇārddhapūrite | [RSS, 1 335.1]
athavā tuṣakāṣṭhābhyāṃ pūrite'rdhe nidhāpayet | [RSS, 1 335.2]
lauhamagniṃ tato dattvā tathaivordhvaṃ prapūrayet | [RSS, 1 335.3]
divā vā yadi vā rātrau vidhinānena pācayet | [RSS, 1 336.1]
caturbhiḥ praharaireva puṭapākena mārayet | [RSS, 1 336.2]
puṭapāke kṣaṇād ūrdhvaṃ sthito bhavati bhasmasāt | [RSS, 1 337.1]
adhastādapakṛṣṭastu mando bhavati vīryyataḥ | [RSS, 1 337.2]
kuṇḍastho bhasmanācchanna ākraṣṭavyaḥ suśītalaḥ | [RSS, 1 338.1]
samākṛṣṭasya taptasya guṇahāniḥ prajāyate | [RSS, 1 338.2]
śuddhasya sūtarājasya bhāgo bhāgadvayaṃ baleḥ | [RSS, 1 339.1]
dvayoḥ samaṃ lauhacūrṇaṃ mardayet kanyakādravaiḥ | [RSS, 1 339.2]
yāmadvayaṃ tato golaṃ sthāpayettāmrabhājane | [RSS, 1 340.1]
ācchādyairaṇḍajaiḥ patrair uṣṇo yāmadvayādbhavet | [RSS, 1 340.2]
trirātraṃ dhānyarāśisthaṃ tattato mardayed dṛḍham | [RSS, 1 341.1]
rajastadvastragalitaṃ nīre tarati haṃsavat | [RSS, 1 341.2]
tīkṣṇaṃ muṇḍaṃ kāntalauhaṃ nirutthaṃ jāyate mṛtam | [RSS, 1 341.3]
kṣipedvā dvādaśāṃśena daradaṃ tīkṣṇacūrṇataḥ | [RSS, 1 342.1]
kanyānīreṇa saṃmardya yāmayugmaṃ ca saṃpuṭet | [RSS, 1 342.2]
evaṃ saptapuṭe mṛtyuṃ lauhacūrṇam avāpnuyāt | [RSS, 1 342.3]
sarvametanmṛtaṃ lauhaṃ paktavyaṃ mitrapañcakaiḥ | [RSS, 1 343.1]
yadyevaṃ syānnirutthaṃ ca sevyaṃ rakticatuṣṭayam | [RSS, 1 343.2]
madhu sarpistathā guñjā ṭaṅgaṇaṃ guggulustathā | [RSS, 1 344.1]
mitrapañcakametattu gaṇitaṃ dhātumelane | [RSS, 1 344.2]
goghṛtaṃ gandhakaṃ lauhaṃ taptakhalle vimardayet | [RSS, 1 345.1]
dinaikaṃ kanyakādrāvai ruddhvā gajapuṭe pacet | [RSS, 1 345.2]
ityevaṃ sarvalauhānāṃ kartavyaṃ syānnirutthitam | [RSS, 1 345.3]
mardayecca lauhabhasma guñjāmadhvājyaṭaṅgaṇaiḥ | [RSS, 1 346.1]
dhamedvahnau punarlauhaṃ tadā yojyaṃ rasāyane | [RSS, 1 346.2]
kṛṣṇāyaḥ śothaśūlārśaḥkrimipāṇḍutvaśoṣanut | [RSS, 1 347.1]
vayasyaṃ guru cakṣuṣyaṃ sarvamedo'nilāpaham | [RSS, 1 347.2]
āyuḥpradātā balavīryyakartā rogāpahartā madanasya kartā | [RSS, 1 348.1]
ayaḥsamānaṃ nahi kiṃcid asti rasāyanaṃ śreṣṭhatamaṃ narāṇām | [RSS, 1 348.2]
kūṣmāṇḍaṃ tilatailaṃ ca rasonaṃ rājikāṃ tathā | [RSS, 1 349.1]
madyam amlarasaṃ caiva tyajellauhasya sevakaḥ | [RSS, 1 349.2]
sāmānyāddviguṇaṃ krauñcaṃ kāliṅgo'ṣṭaguṇastataḥ | [RSS, 1 350.1]
kaleḥ śataguṇaṃ bhadraṃ bhadrādvajraṃ sahasradhā | [RSS, 1 350.2]
vajrācchataguṇaṃ pāṇḍir niraṅgaṃ daśabhirguṇaiḥ | [RSS, 1 351.1]
tataḥ koṭisahasrairvā kāntalauhaṃ mahāguṇam | [RSS, 1 351.2]
ye guṇā mārite muṇḍe te guṇā muṇḍakiṭṭake | [RSS, 1 352.1]
tasmāt sarvatra maṇḍūraṃ rogaśāntyai prayojayet | [RSS, 1 352.2]
śatordhvamuttamaṃ kiṭṭaṃ madhyaṃ cāśītivārṣikam | [RSS, 1 353.1]
adhamaṃ ṣaṣṭivarṣīyaṃ tato hīnaṃ viṣopamam | [RSS, 1 353.2]
dagdhvākṣakāṣṭhair malam āyasaṃ tu gomūtranirvāpitam aṣṭavārān | [RSS, 1 354.1]
vicūrṇya līḍhaṃ madhunācireṇa kumbhāhvayaṃ pāṇḍugadaṃ nihanti | [RSS, 1 354.2]
kiṭṭāddaśaguṇaṃ muṇḍaṃ muṇḍāttīkṣṇaṃ śatādhikam | [RSS, 1 355.1]
tīkṣṇāllakṣaguṇaṃ kāntaṃ bhakṣaṇātkurute guṇam | [RSS, 1 355.2]
nāgaiḥ suvarṇaṃ rajataṃ ca tāpyair gandhena tāmraṃ śilayā ca nāgam | [RSS, 1 356.1]
tālena vaṅgaṃ vividhaṃ ca lauhaṃ nārīpayo hanti ca hiṅgulena | [RSS, 1 356.2]
svedayeddolikāyantre jayantyāḥ svarasena ca | [RSS, 1 357.1]
maṇimuktāpravālāni yāmaikena ca śodhayet | [RSS, 1 357.2]
muktāphalāni śuddhāni khalle piṣṭvā puṭellaghu | [RSS, 1 358.1]
evaṃ bhasmatvamāpnoti vajrakaṃ kāñjiyogataḥ | [RSS, 1 358.2]
kumāryā taṇḍulīyena tulyena ca niṣecayet | [RSS, 1 359.1]
pratyekaṃ saptavārāṃśca taptataptāni kṛtsnaśaḥ | [RSS, 1 359.2]
mauktikāni pravālāni tathā ratnānyaśeṣataḥ | [RSS, 1 360.1]
kṣaṇādvividhavarṇāni mriyante nātra saṃśayaḥ | [RSS, 1 360.2]
strīdugdhena pravālaṃ ca bhāvayitvā tu haṇḍike | [RSS, 1 361.1]
madhye'pi takrasahitaṃ sthāpayettāṃ nirodhayet | [RSS, 1 361.2]
cullyāmagnipratāpena mriyate praharadvaye | [RSS, 1 361.3]
kulatthasya palaśataṃ vāridroṇena pācayet | [RSS, 1 362.1]
tasminpādāvaśeṣe ca kvāthe'ṣṭau maṇayaḥ śilāḥ | [RSS, 1 362.2]
ātape tridinaṃ śodhyāḥ kvāthasiktāḥ punaḥ punaḥ | [RSS, 1 363.1]
śudhyante sarvaratnāni maṇayaśca na saṃśayaḥ | [RSS, 1 363.2]
kṛtvā caṇakasaṃsthānaṃ gomūtrair bhāvayet tryaham | [RSS, 1 364.1]
samaṭaṅgaṇasampiṣṭaṃ mṛtamityucyate viṣam | [RSS, 1 364.2]
athavā traiphale kvāthe viṣaṃ śudhyati pācitam | [RSS, 1 365.1]
dolāyāṃ triphalākvāthe chāgīkṣīre ca pācitam | [RSS, 1 365.2]
gomūtrapūrṇapātre ca dolāyantre viṣaṃ pacet | [RSS, 1 366.1]
daśatolakamānena cādau vaidyo divāniśam | [RSS, 1 366.2]
viṣabhāgāṃścaṇakavat sthūlān kṛtvā tu bhājane | [RSS, 1 367.1]
tatra gomūtrakaṃ dattvā pratyahaṃ nityanūtanam | [RSS, 1 367.2]
śoṣayettridinādūrdhvaṃ dhṛtvā tīvrātape tataḥ | [RSS, 1 368.1]
prayogeṣu prayuñjīta bhāgamānena tadvidham | [RSS, 1 368.2]
arkasehuṇḍadhustūralāṅgalīkaravīrakāḥ | [RSS, 1 369.1]
guñjāhiphenāvityetāḥ saptopaviṣajātayaḥ | [RSS, 1 369.2]
dhustūrasya ca yad bījam anyaccopaviṣaṃ ca yat | [RSS, 1 370.1]
tacchodhyaṃ dolikāyantre kṣīrapūrṇe'tha pātrake | [RSS, 1 370.2]
nistuṣaṃ jayapālaṃ ca dvidhā kṛtvā vicakṣaṇaḥ | [RSS, 1 371.1]
etadbījasya madhyaṃ tu patravatparivarjayet | [RSS, 1 371.2]
aṣṭamāṃśena cūrṇena ṭaṅgaṇasya ca melayet | [RSS, 1 372.1]
keśayantre ca tadbhāvyaṃ pācyaṃ dugdhena saṃplutam | [RSS, 1 372.2]
trirātraṃ śuddhimāyāti jaipālamamṛtopamam | [RSS, 1 372.3]
ciñcāpatrarase karṣe vastrapūte paladvayam | [RSS, 1 373.1]
snuhīkṣīraṃ raudrayantre bhāvayed yatnataḥ sudhīḥ | [RSS, 1 373.2]
drave śuṣke samuttārya sarvayogeṣu yojayet | [RSS, 1 373.3]
cirantanīṃ jalaukāṃ tu tāmrapātreṣu rakṣayet | [RSS, 1 374.1]
caturmāṣaṃ niśācūrṇaṃ jalāṣṭakapale kṣipet | [RSS, 1 374.2]
tasminkṣipet jalaukāṃ tāṃ svayaṃ lālāṃ parityajet | [RSS, 1 375.1]
tyaktalālā jalaukā ca sā yojyā raktamokṣaṇe | [RSS, 1 375.2]
romapṛṣṭhā ca kapilā raktarekhā ca durbalā | [RSS, 1 376.1]
varjanīyā viśeṣeṇa bhiṣajā kīrtimicchatā | [RSS, 1 376.2]
bījamādau samādāya raudrayantre viśoṣayet | [RSS, 1 377.1]
īṣat saindhavayuktena draveṇa yatnataḥ sudhīḥ | [RSS, 1 377.2]
apāmārgasya vā toyair vārddhakyabījaśodhanam | [RSS, 1 377.3]
vṛddhadārakabījaṃ tu palaṃ dolākṛtaṃ pacet | [RSS, 1 378.1]
dugdhapūrṇeṣu pātreṣu tataḥ śudhyati niścitam | [RSS, 1 378.2]
apāmārgakaṣāyeṇa nimbubījaṃ viśodhayet | [RSS, 1 379.1]
mūlakvāthaiḥ kumāryāśca jaipālabījaśodhanam | [RSS, 1 379.2]
indravāruṇikakvāthai rājavṛkṣasya bījakam | [RSS, 1 380.1]
samūlottaravāruṇyā dhustūrabījaśodhanam | [RSS, 1 380.2]
śigrukārpāsabījāni apāmārgasya bījakam | [RSS, 1 381.1]
gharmeṇa śodhanaṃ teṣāṃ na dadyātsaindhavaṃ tataḥ | [RSS, 1 381.2]
tiktā koṣātakī dantī paṭolī cendravāruṇī | [RSS, 1 382.1]
kaṭutumbī devadālī kākatuṇḍī ca śudhyati | [RSS, 1 382.2]
dhātrīphalarasenaiva mahākālasya śodhanam | [RSS, 1 383]
karañjayugmayor bījaṃ bhṛṅgarājena śodhayet | [RSS, 1 384.1]
guñjādisarvabījānāṃ naramūtraiḥ paṭu vinā | [RSS, 1 384.2]
nārikelāmbunā śodhyaṃ phalaṃ bhallātakodbhavam | [RSS, 1 385]
guḍūcītriphalākvāthe kṣīre caiva viśeṣataḥ | [RSS, 1 386.1]
paktvā ca khaṇḍaśaḥ śuddhaṃ gṛhṇīyānmṛdu guggulum | [RSS, 1 386.2]
