{SātT, 1}
śrīsūta uvāca | [SātT, 1 1.1]
ya eko bahudhā kṛṣṇaḥ sṛṣṭyādau bahudheyate | [SātT, 1 1.2]
tam ahaṃ śaraṇaṃ yāmi paramānandavigraham | [SātT, 1 1.3]
kailāsaśikharāsīnaṃ śivaṃ śivakaraṃ param | [SātT, 1 2.1]
nāradaḥ paripapraccha sarvabhūtahite rataḥ | [SātT, 1 2.2]
bhagavan śrotum icchāmi harer adbhutakarmaṇaḥ | [SātT, 1 3.1]
śrīkṛṣṇasyāprameyasya nānā līlātanūr vibhoḥ | [SātT, 1 3.2]
yadarthaṃ yatsvarūpaṃ ca yadyat kāle yathā rataḥ | [SātT, 1 4.1]
gṛhṇāti bhagavān svasthas tan mamākhyātum arhasi | [SātT, 1 4.2]
avatāranimittaṃ yac cirād vigrahasambhavam | [SātT, 1 5.1]
prathamaṃ tattvato brūhi tvaṃ parāparavittamaḥ | [SātT, 1 5.2]
śrīśiva uvāca | [SātT, 1 6.1]
pṛṣṭaṃ mahābhāga tvayā bhāgavatottama | [SātT, 1 6.2]
yad ahaṃ noditaḥ samyagbhagavadvīryavarṇane | [SātT, 1 6.3]
śrīviṣṇor avatārāṇāṃ virājaś ca mahāmate | [SātT, 1 7.1]
kathane naiva paśyāmi pāraṃ varṣaśatair api | [SātT, 1 7.2]
tathāpi sāram uddhṛtya tantrarūpeṇa nārada | [SātT, 1 7.3]
varṇayāmi yathaivoktam īśvareṇa dayālunā | [SātT, 1 8.1]
jayapūrvaṃ namaskṛtya goparūpiṇam īśvaram | [SātT, 1 8.2]
vakṣye sātvatatantrākhyaṃ bhagavadbhaktivardhanam | [SātT, 1 9.1]
yadāsīd ekam avyaktaṃ nityaṃ cidrūpam avyayam | [SātT, 1 9.2]
brahmeti yad vidur vijñā bhagavān iti sātvatāḥ | [SātT, 1 10.1]
tadāsantam ivātmānaṃ matvā dṛśya vinā vibhuḥ | [SātT, 1 10.2]
dviprakāram abhūt satyaṃ sattābhūtvā svayaṃ svayam | [SātT, 1 11.1]
tac cicchaktisvarūpeṇa prakṛtiḥ puruṣo mahān | [SātT, 1 11.2]
sarvalokaikanilayo bhagavān iti śabdyate | [SātT, 1 12.1]
tasyaiva śaktiḥ prakṛtiḥ kāryakāraṇarūpiṇī | [SātT, 1 12.2]
guṇatrayasvarūpeṇa yā svayaṃ bhidyate punaḥ | [SātT, 1 13.1]
yaḥ kālas taṃ vadanty eke hareś ceṣṭāṃ duranvayām | [SātT, 1 13.2]
yasmād guṇatrayakṣobhāt pṛthagbhūto 'bhavat purā | [SātT, 1 14.1]
jīvasya yasmād bhavati śubhāśubhaphalagrahaḥ | [SātT, 1 14.2]
tat karma mahato janmahetur avyaktamūrtimat | [SātT, 1 15.1]
bhāvānāṃ pariṇāmo hi yato bhavati sarvadā | [SātT, 1 15.2]
tam evāhur vedavidaḥ sūkṣmarūpaṃ svabhāvakam | [SātT, 1 16.1]
ukto 'yaṃ puruṣaḥ sākṣād īśvaro bhagavattanuḥ | [SātT, 1 16.2]
kālakarmasvabhāvasthaḥ prakṛtiṃ prati noditaḥ | [SātT, 1 17.1]
puruṣādhiṣṭhitā devī prakṛtir guṇasaṃgrahā | [SātT, 1 17.2]
mahattattvam abhūt tattatparijñānakriyātmakam | [SātT, 1 18.1]
tasmāj jāto hy ahaṃkāras trividho daivanoditāt | [SātT, 1 18.2]
vaikārikas taijasaś ca tāmasaś ceti yaṃ viduḥ | [SātT, 1 19.1]
vaikārikān manodevā jātā jñānakriyādhipāḥ | [SātT, 1 19.2]
marutkeśau diśaḥ sūryo nāsatyo jñānanodakāḥ | [SātT, 1 20.1]
vahnīndramitrakopetā ete karmāpanodakāḥ | [SātT, 1 20.2]
rājasād viṣayagrāhajñānakarmasvarūpiṇaḥ | [SātT, 1 21.1]
tvagrasajñā śrutiś cakṣur ghrāṇaṃ buddhiś ca tanmayāḥ | [SātT, 1 21.2]
vākpāṇipāyūpasthāś ca gatiś ceti kriyātmakāḥ | [SātT, 1 22.1]
tāmasāt pañcabhūtāni tanmātrāṇi ca bhāgaśaḥ | [SātT, 1 22.2]
prathamaṃ tāmasāj jajñe śabdas tasmād abhūn nabhaḥ | [SātT, 1 23.1]
śabdarūpāt tu nabhasaḥ sparśas tasmād abhūn marut | [SātT, 1 23.2]
maruto 'bhūt tatas tejas tejaso rūpam uttamam | [SātT, 1 24.1]
rūpamātrād raso jajñe tasmād āpo 'bhavan śucīḥ | [SātT, 1 24.2]
adbhyo jāto gandhaguṇo gandhād bhūmir ajāyata | [SātT, 1 25.1]
mahattattvam ahaṃkāraḥ saśabdasparśatejasaḥ | [SātT, 1 25.2]
rasagandhāv ime sarve smṛtāḥ prakṛtivikriyāḥ | [SātT, 1 26.1]
śabdasya prakṛter eva saṃdṛśyante yato budhaiḥ | [SātT, 1 26.2]
ato 'bhavan prakṛtayo vikārān vikṛtīr viduḥ | [SātT, 1 27.1]
ākāśe śabdamātraṃ syād vāyau sparśaḥ saśabdakaḥ | [SātT, 1 27.2]
rūpaṃ tejasi śabdaś ca sparśaś caiva jale tathā | [SātT, 1 28.1]
rasaśabdasparśarūpaṃ pṛthivyāṃ sarvam eva hi | [SātT, 1 28.2]
kāraṇānāṃ yataḥ kārye samanvayavidhis tataḥ | [SātT, 1 29.1]
dṛśyate tv adhikas tatra guṇo yāvati kaśca ha | [SātT, 1 29.2]
mahadādīni tattvāni puruṣasya mahātmanaḥ | [SātT, 1 30.1]
kāryāvatārarūpāṇi jānīhi dvijasattama | [SātT, 1 30.2]
sarvāṇy etāni saṃgṛhya puruṣasyecchayā yā | [SātT, 1 31.1]
aṃśair utpādayāmāsur virājaṃ bhuvanātmakam | [SātT, 1 31.2]
tasya cāntargataṃ chidraṃ pañcāśatkoṭivistṛtam | [SātT, 1 32.1]
daśottarādhikair etaiḥ saptabhir bahir āvṛtam | [SātT, 1 32.2]
tam āhuḥ puruṣasyaiva gehaṃ yatrāviśat svayam | [SātT, 1 33.1]
yato 'cetanam evāsīt kevalaṃ sarvavistaram | [SātT, 1 33.2]
narād utpannatattvānāṃ saṃgrahe nārasaṃjñake | [SātT, 1 34.1]
ayanaṃ tasya yad abhūt tasmān nārāyaṇaḥ smṛtaḥ | [SātT, 1 34.2]
virāḍdehe yad avasad bhagavān purasaṃjñake | [SātT, 1 35.1]
ataḥ puruṣanāmānam avāpa puruṣaḥ paraḥ | [SātT, 1 35.2]
yadā sa bhagavān devo mūlaprakṛtivistaraḥ | [SātT, 1 36.1]
nārāyaṇena rūpeṇa virajam aviśat svayam | [SātT, 1 36.2]
tadā cetanam āpādya cirād vigraha utthitaḥ | [SātT, 1 37.1]
samaṣṭiśabdatāvācyo dvisaptabhuvanāśrayaḥ | [SātT, 1 37.2]
yasmin carācaraṃ bhūtaṃ sraṣṭā brahmā hares tanūḥ | [SātT, 1 38.1]
tatra lokamayaṃ yāvat taṃ virājaṃ vido viduḥ | [SātT, 1 38.2]
tasyābhimāninaṃ jīvaṃ vairājaṃ puruṣābhidham | [SātT, 1 39.1]
tadantaryāmiṇaṃ devaṃ nārāyaṇam anāmayam | [SātT, 1 39.2]
sarvajīvaikanilayaṃ bhagavantaṃ pracakṣate | [SātT, 1 40.1]
avatārasahasrāṇāṃ nidhānaṃ bījam avyayam | [SātT, 1 40.2]
yasyāṃśena rajoyuktaḥ sṛṣṭau brahmā vyajāyata | [SātT, 1 41.1]
viṣṇuḥ sattvaguṇādhīśaḥ sthitau sthāpayituṃ jagat | [SātT, 1 41.2]
tamasā rudrarūpo 'bhūt pratisaṃcaraṇo vibhuḥ | [SātT, 1 42.1]
ete viṣṇor guṇamayā avatārāḥ kriyākṛtāḥ | [SātT, 1 42.2]
eṣām aṃśāvatārān me nibodha gadato mama | [SātT, 1 43.1]
brahmaṇo 'ṃśena samabhūn marīcir atrir aṅgirāḥ | [SātT, 1 43.2]
pulastyaḥ pulahaś caiva kratur dakṣo dvijottama | [SātT, 1 44.1]
bhṛgur vasiṣṭho 'tharvā ca kardamādyāḥ prajeśvarāḥ | [SātT, 1 44.2]
eṣāṃ putrāś ca pautrāś ca prapautrāś ca mahaujasaḥ | [SātT, 1 45.1]
sṛṣṭyartham udgatāḥ sarve bhagavadvīryasaṃyutāḥ | [SātT, 1 45.2]
viṣṇor aṃśena samabhūd dharmo yajño bṛhattrivṛt | [SātT, 1 46.1]
svāyambhuvādyā manavo dvisaptā lokaviśrutāḥ | [SātT, 1 46.2]
eṣāṃ putrāś ca pautrāś ca tathendrādyāś ca devatāḥ | [SātT, 1 47.1]
viṣṇvaṃśayuktā lokānāṃ pālakāḥ kathitā mayā | [SātT, 1 47.2]
rudrasyāṃśena śataśo jātā rudragaṇāḥ pṛthak | [SātT, 1 48.1]
sarpāś ca śataśo jātā ye ca hiṃsrāḥ svabhāvataḥ | [SātT, 1 48.2]
ete saṃkṣepataḥ proktā rudrasyāṃśās tamojuṣaḥ | [SātT, 1 49.1]
saṃhāriṇo 'sya jagato ghorarūpā vilakṣaṇāḥ | [SātT, 1 49.2]
atha te sampravakṣyāmi līlādehān hareḥ pṛthak | [SātT, 1 50.1]
śuddhasattvamayān śāntān lokapremāspadān śṛṇu | [SātT, 1 50.2]
ya īśa eko bhagavān ananto brahmasvarūpī puruṣo 'dhiyajñaḥ | [SātT, 1 51.1]
pātuṃ punar viśvam asau svakāryaṃ bheje tanūs taṃ praṇamāmi kṛṣṇam | [SātT, 1 51.2]
iti śrīsātvatatantre śivanāradasaṃvāde prathamaḥ paṭalaḥ | [SātT, 1 52.1]
{SātT, 2}
śrīśiva uvāca | [SātT, 2 1.1]
sākṣād babhūva bhagavān paripātum īśo vedān yugādisamaye hayaśīrṣanāmā | [SātT, 2 1.2]
hatvā suretaravarau madhukaiṭabhākhyau nastaś cakāra viśrutīḥ śrutibhir vimṛgyaḥ | [SātT, 2 1.3]
lokān nivṛttiparatāṃ pracikīrṣur ādau bhūtvā catuḥsanatayā bhagavān vimuktyai | [SātT, 2 2.1]
provāca yogam amalaṃ viśadāśayebhyo bhogān viraktiparatāṃ svayam ācacāra | [SātT, 2 2.2]
deveṣu nāradatanur bhagavān viśuddhaṃ naiṣkarmyayogam avahat khalu pāñcarātram | [SātT, 2 3.1]
dharmaṃ tathā bhagavatā kathitaṃ viśeṣaśiṣyeṣv asau paramanirvṛtim ādadhānam | [SātT, 2 3.2]
ādau dadhāra dharaṇīdharaṇāya dhātuḥ svāyambhuvoktiparipālakakāla eva | [SātT, 2 4.1]
nārāyaṇo 'khilagurur gurukoladehaṃ tenāhanad ditisutaṃ daśanāgraghātaiḥ | [SātT, 2 4.2]
bhūmer adho dharaṇimaṇḍalam aprameyaḥ śeṣākhya āsa jagataḥ sthitaye nitāntam | [SātT, 2 5.1]
yasmin kalārpitam idaṃ likhivac cakāsti nāgādhipair munigaṇaiḥ parisevitāṅghriḥ | [SātT, 2 5.2]
tasmād adhaḥ kamaṭha āsa viśālarūpī brahmāṇḍabhāṇḍaparivistṛtādivyakāyaḥ | [SātT, 2 6.1]
śeṣo 'pi yatra paribhāti sutantutulyo yaṃ cāryamā pitṛpatiḥ samupāsate vai | [SātT, 2 6.2]
dṛṣṭvā dṛśārdhavayasāpi vihāya mātur dehaṃ dhruvaṃ madhuvane tapasābhitaptam | [SātT, 2 7.1]
bhūtvā kṛpāmayavapur bhagavān svalokaṃ prādāt stuvanti yatayo munayo 'pi yaṃ vai | [SātT, 2 7.2]
ālokya kardamatapo bhagavān vibhūtyai saṃśuddhadivyavapuṣāvirabhūt saśuklaḥ | [SātT, 2 8.1]
tasmā adād varamajātmajaputrarūpam ānandabindupayasā ca cakāra tīrtham | [SātT, 2 8.2]
yajñe sa eva rucinā manuputriputra āhūtisūtir asurāraṇivahnikalpaḥ | [SātT, 2 9.1]
trailokyagopanavidhau suranātha īśa nāmnā suyajña iti viśrutakīrtir āśiḥ | [SātT, 2 9.2]
siddheśvaraś ca samabhūt kapilākhya īśaḥ śrīdevahūtitanayo vitatāna tasyai | [SātT, 2 10.1]
yogaṃ svaśaktisahitaṃ cidacidvibhāgaṃ sāṃkhyaṃ tathā svabhimukheṣu jagāda śuddham | [SātT, 2 10.2]
yogeśvaro 'tritanayo bhagavān ananto dattākhya āsa samatāvavadat svacaryām | [SātT, 2 11.1]
prahlādahaihayayaduṣv aparāyaṇeṣu śiṣyeṣu śikṣitakathāṃ kathayan gurubhyaḥ | [SātT, 2 11.2]
nārāyaṇo nara ṛṣipravarāvabhūtāṃ dharmasya dakṣaduhitary adhimūrtipatnyām | [SātT, 2 12.1]
dhīropakārakaruṇāśayakāyaśuddhaṃ tīvraṃ tapaḥ pracaratāṃ surarājatāpam | [SātT, 2 12.2]
nābher abhūd ṛṣabhasaṃjñasadāptakāmo yogeśvaraḥ sutaśatair avadat prajābhyaḥ | [SātT, 2 13.1]
dharmaṃ tataḥ paramayogijanāvacaryāṃ naiṣkarmyalakṣaṇaparāṃ svayam ācacāra | [SātT, 2 13.2]
dhātrantike susanakādibhir īryamāṇe cetoguṇān vigalituṃ bhagavān sa haṃsaḥ | [SātT, 2 14.1]
provāca tattvam amalaṃ sadayārdracittā yasmād guṇāguṇavibhāgam abhūn munīnām | [SātT, 2 14.2]
vene mṛte dvijajanair anu bāhuyugmaṃ saṃmathyamānasamaye pṛthurūpa āsīt | [SātT, 2 15.1]
lokakṣudhāṃ praśamayan pṛthivīṃ dudoha sarvāṇi bhūtikaraṇāni ca sarvabhūtyai | [SātT, 2 15.2]
dakṣasya yajñavihite śivaśaktihetoḥ prāptājyabhāmam adhikaṃ bhṛguṇābhidattam | [SātT, 2 16.1]
tatrāṣṭabāhur abhavad bhagavān bhavāya prāptā nutiḥ suranarādikṛtāpi tena | [SātT, 2 16.2]
jātaḥ priyavratakule gaya ity udārakīrtiṃ tatāna bhagavān tanuvāṅmanobhiḥ | [SātT, 2 17.1]
tenāpi yajñatanur īśvara indrarūpī spardhāṃ cakāra mahatāṃ madam ādadhānaḥ | [SātT, 2 17.2]
saṃvatsarasya tanayaḥ sa ha yāminīnām ālokanādivividhaṃ mudam ācikīrṣuḥ | [SātT, 2 18.1]
śrīkāmadevavapuṣā hy avatīrya devo devyomayā madanakelibhir ārarāma | [SātT, 2 18.2]
prācīnabarhitanayāṃs tapasā sutaptān dṛṣṭvā svaśāntavapuṣāvirabhūd anantaḥ | [SātT, 2 19.1]
dattvā svapādabhajanaṃ vasatāṃ gṛheṣu kanyāṃ ca vṛkṣajanitām adiśad dayāluḥ | [SātT, 2 19.2]
svārociṣe tuṣitayā dvijavedaśīrṣāj jāto vibhuḥ sakaladharmabhṛtāṃ variṣṭhaḥ | [SātT, 2 20.1]
yad brahmacaryāniyamān ṛṣayo 'py aśikṣan sākṣāj jagadgurutayāvacacāra śuddhān | [SātT, 2 20.2]
dharmād abhūt sutatayā bhagavāṃs tṛtīye manvantare trijagataḥ sthitaye kṛpāluḥ | [SātT, 2 21.1]
śrīsatyasena iti durjanayakṣarakṣān yas tān apāharad asau suranāthamitraḥ | [SātT, 2 21.2]
turye 'ntare sarasi vāraṇarājarājaṃ grāheṇa tīvrabalinā parikarṣayantam | [SātT, 2 22.1]
nārāyaṇety abhihite harir uddadhāra tasmād bhavārṇavajalād api devarājaḥ | [SātT, 2 22.2]
vaikuṇṭha āsa bhagavān dvijavarya mudrā devyā mayā tadanurūpajayābhidhānaḥ | [SātT, 2 23.1]
vaikuṇṭhadarśanam akārayad aprameyas tasyāḥ pañcamamanoḥ samaye prasiddham | [SātT, 2 23.2]
ṣaṣṭhe 'ntare tu bhagavān dvijaśāpakhinnadehān surān avanatān avalokya sannaḥ | [SātT, 2 24.1]
vairājavipratanayo 'jitasaṃjña īśo devāsurair amathayat sahasā payodhim | [SātT, 2 24.2]
devāsure jalanidher mathanād viṣaṣṇe hastāc cyute girivare sahasārdracittaḥ | [SātT, 2 25.1]
bhūtvā tu kūrmavapur adbhutam uddadhāra mene ca parvatavivartanagātrakaṇḍūm | [SātT, 2 25.2]
dugdhāmbudhāv ururujāṃ pracikīrṣur īśa ādāya pūrṇakalaśaṃ sudhayā nitāntam | [SātT, 2 26.1]
āyurvidhānanigamaṃ khalu yajñabhoktā dhanvantariḥ samabhavad bhagavān narāṇām | [SātT, 2 26.2]
dhanvantarer amṛtapūrṇaghaṭe svavārā cūrṇīyamāna amare śaraṇaṃ praviṣṭe | [SātT, 2 27.1]
mohiny abhūt sa bhagavān asurāsurāṇāṃ mohāya tāpaviramāya sadāptakāmaḥ | [SātT, 2 27.2]
satyavratāya janatarpaṇataḥ svarūpaṃ mātsyaṃ mahākaruṇayā pravitatya sadyaḥ | [SātT, 2 28.1]
kalpārṇave 'py avadad acyuta ātmatattvaṃ bhūrūpanāvivasate viharan dvijebhyaḥ | [SātT, 2 28.2]
trailokyaduḥkhadalanāya nṛsiṃharūpaṃ kṛtvā svabhaktam avituṃ kila lāṅgalāgraiḥ | [SātT, 2 29.1]
dhṛtvāsurendram asurendraviśālatīvravakṣaḥsthalaṃ sthalam ivāgranakhair dadāra | [SātT, 2 29.2]
yasmin prapaśyati baliḥ sagaṇaṃ trilokaṃ tenāpi vāmanatanuṃ bhagavān gṛhītvā | [SātT, 2 30.1]
saṃyācya saṃmitapadatritayaṃ baleḥ svaṃ kṛtvā triviṣṭapam adād aditeḥ sutebhyaḥ | [SātT, 2 30.2]
bhaktān ahaṃ samanuvarta iti svavācaṃ sākṣāt prakartum iva bhūvivare praviṣṭaḥ | [SātT, 2 31.1]
vairocaner gṛham arakṣayad aprameyo nāmnā gadādhara iti kṣapayan dayāvān | [SātT, 2 31.2]
bhūtvā tu bhārgavakule nijatātanāśād rāmo mahāparaśukaṃ parigṛhya tīkṣṇam | [SātT, 2 32.1]
kṣatraṃ nivārya kṣititalaṃ parihṛtya bhūyo dattvā dvijāya hy avasat sa mahendrapṛṣṭhe | [SātT, 2 32.2]
vṛndārakaiḥ pariniṣevitapādapadmaḥ śrīrāmacandra iti sūryakulābdhijātaḥ | [SātT, 2 33.1]
devārināśanavidhau kuśikānvayena nīto maheśadhanur ājagavaṃ babhañja | [SātT, 2 33.2]
jñātvā tato bhṛgukulodbhavadhīravīraṃ rāmaṃ sugaurarucirāṃ pariṇīya sītām | [SātT, 2 34.1]
gatvā gṛhān gṛhapateḥ pitur āptajāyāvācaṃ niśamya vanavāsam agāt sabhāryaḥ | [SātT, 2 34.2]
tīrtvā gāṅgapayo 'nujānugamanāc chrīcitrakūṭaṃ giriṃ tyaktvā duṣṭavirādharādhadamano dhāvan dhanur dhārayan | [SātT, 2 35.1]
hatvā krūrasurendravairihariṇaṃ mārīcasaṃjñaṃ tato laṅkeśāhṛtasītayā khalu punaḥ prāpto dṛśām īdṛśām | [SātT, 2 35.2]
candraṃ caṇḍakaraṃ pracaṇḍapavanaṃ mene sumandānilaṃ mālāṃ mālatimallikāṃ śucikalāṃ gītaṃ sphuliṅgāyitam | [SātT, 2 36.1]
ity evaṃ vanitāparāyaṇanaraṃ hāsyann ivālokayan ṛkṣaṃ manmathasāyakāhṛtamano reme priyāśaṅkayā | [SātT, 2 36.2]
gatvā vānararājavālinamahāmitreṇa setuṃ tato baddhvā vāridhim ātarat taratamaṃ sākaṃ plavaṃgair mudā | [SātT, 2 37.1]
chittvā rākṣasayakṣalakṣam amalā sītā saputrānujaṃ laṅkeśaṃ jvaladagninā bhagavatā cāptā punaḥ sā purī | [SātT, 2 37.2]
sūryādiśaktim avihṛtya śaśāsa bhūmiṃ govipraprājñaparisevanasarvadharmaḥ | [SātT, 2 38.1]
udriktabhaktinamitān anayat svanāthān sarvān vanādhivasataḥ svapadaṃ suśāntam | [SātT, 2 38.2]
tasyānujo bharatasaṃjña udārabuddhī rāmājñayā nijagṛhe nivasann api śrīm | [SātT, 2 39.1]
tyaktvā vanasthavratavān abhavat tato vai gandharvakoṭimathanaṃ viharaṃś cakāra | [SātT, 2 39.2]
śrīlakṣmaṇas tadavaro vanam etya rāmaṃ sītāṃ niṣecya bahukaṣṭa āsīt | [SātT, 2 40.1]
bāhye 'pi cāsya vacasā vanam etya dehaṃ saṃtyajya tatpadam agād arisainyavahniḥ | [SātT, 2 40.2]
śatrughnasaṃjña uruvikramaśuddhabuddhiḥ śauryeṇa darpadalano dviṣatāṃ dayāluḥ | [SātT, 2 41.1]
dīneṣu daityalavaṇāntaka āryasevī svānyeṣu sāmyam atirājanatābhirāmaḥ | [SātT, 2 41.2]
mārkaṇḍanāmamunaye bhuvanāni deṣṭuṃ māyālaye tanutare jaṭhare mukundaḥ | [SātT, 2 42.1]
nyagrodhapattrapuṭakośaśayāna āsīd aṅguṣṭhapānaparamaḥ śiśur aprameyaḥ | [SātT, 2 42.2]
vṛtrasya ghoravapuṣā paritāpitānāṃ saṃrakṣaṇāya bhagavān yudhi nirjarāṇām | [SātT, 2 43.1]
ādyo hy abhūd garuḍakiṃnaragītakīrtis teṣāṃ suduḥkhabhayaśokavināśaśīlaḥ | [SātT, 2 43.2]
aṅguṣṭhaparvasumitān śramaṇān dvijāgryān dṛṣṭvā tu goṣpadapayogatasarvadehān | [SātT, 2 44.1]
brahmaṇya indrahasitān samidaṃśuhastān gurvarcanāya kṛpayāvad amūn prapannān | [SātT, 2 44.2]
duṣyantabījam adhigamya śakuntalāyāṃ jāto hy ajo 'pi bhagavān adhiyajñakartṝn | [SātT, 2 45.1]
vismāpayan bahunṛpān bahuvājimedhān sākṣād iyāja bahu dānam adād ameyaḥ | [SātT, 2 45.2]
sarvān janān kaliyuge balabuddhihīnān dṛṣṭvā kṛpāparavaśo vasuvīryajāyām | [SātT, 2 46.1]
jātaḥ parāśarasakāśata ādidevo vedān samāhitatayā vibhajiṣyati sma | [SātT, 2 46.2]
vṛṣṇeḥ kule tu bhagavān baladevanāmā yasmād balān atibalān adalat surārīn | [SātT, 2 47.1]
yal lāṅgalāgrakalanāt kururājadhānī dhāneva dhāmasahitā calitātibhītā | [SātT, 2 47.2]
bhūmer janasya nijapādaparāyaṇasya vṛṣṇer ajo 'pi bhagavān sukham ādadhānaḥ | [SātT, 2 48.1]
jāto bhaviṣyati yaśo vipulaṃ prakartuṃ śrīkṛṣṇa ity abhihito 'khilaśaktipūrṇaḥ | [SātT, 2 48.2]
jāto nijena vapuṣā vasudevagehe gatvā tu gokulam atho viharan vinodaiḥ | [SātT, 2 49.1]
bālākṛtir viśadabālakabhāṣāhāsair gogopagopavanitāmudam āśu kartā | [SātT, 2 49.2]
kaṃsānuśiṣṭasuraśatrugaṇān ulūkīmukhyān haniṣyati vrajasthitaye mahādrim | [SātT, 2 50.1]
dhṛtvocchilīndhram iva sapta dināni vāmahaste pragṛhya suranāthamadaṃ pramārṣṭā | [SātT, 2 50.2]
dhātrā yadā sapaśugopaśiśau praṇīte buddher bhramo halabhṛto 'bhavad aprameyaḥ | [SātT, 2 51.1]
tat saṃharan sapaśupālakulasvarūpaṃ kṛtvā vidhiṃ vividhamohamalāt sa dhartā | [SātT, 2 51.2]
vṛndāvane surabhivādyavilāsagītair godhugvadhūjanamanojajavaṃ dadhānaḥ | [SātT, 2 52.1]
kartā mahāmadanakelivihāragoṣṭhīvismāpanaṃ niśi niśācarakhecarāṇām | [SātT, 2 52.2]
kaṃsasya raṅgasadanaṃ sabale praṇīte svāphalkinā bhavadhanus tarasā vibhajya | [SātT, 2 53.1]
cāṇūraśūraśamanaṃ sahakaṃsam ājau kartā dvipaṃ kuvalayaṃ sahasā nihatya | [SātT, 2 53.2]
sāṃdīpanaṃ mṛtasutaṃ gurudakṣiṇārthī dattvā jarāsutabalaṃ yavanaṃ ca hatvā | [SātT, 2 54.1]
śrīrukmiṇīprabhṛtidāraśataṃ vivāhya tābhyaḥ sutān daśadaśānu janiṣyati sma | [SātT, 2 54.2]
bhaumaṃ nihatya sagaṇaṃ divi devamātur dātuṃ tadīyamaṇikuṇḍalam ādidevaḥ | [SātT, 2 55.1]
gatvā surendratarurājavaraṃ priyāyāḥ prītau samuddharaṇato ditijān sa jetā | [SātT, 2 55.2]
bāṇāsurasya samare mama vīryanāśāl labdhāmaratvam adhikaṃ yudhi bhūpabandhūn | [SātT, 2 56.1]
jitvā yudhiṣṭhiranṛpakratunā vivāhabījaṃ nipātya gurubhārataraṃ prahartā | [SātT, 2 56.2]
loke pradarśya sutarāṃ dvijadevapūjāṃ svasyāpy apārakaruṇāṃ nijasevakebhyaḥ | [SātT, 2 57.1]
trātvā parīkṣitanṛpaṃ paramāstradagdhaṃ pārthāya bhūtim avalokayitā dvijārthe | [SātT, 2 57.2]
kāmena snehabhayarāgakuṭumbasaṃdhe yasmin mano nivasataḥ śamalaṃ nirasya | [SātT, 2 58.1]
dātā svarūpam amalaṃ pariśuddhabhāvaḥ sākṣāt svarūpaniratasya ca kiṃ nu vakṣye | [SātT, 2 58.2]
yat pādapaṅkajaparāgaparāyaṇānām agre cakāsti na ca muktisukhaṃ nitāntam | [SātT, 2 59.1]
kiṃ vānyadarpitabhayaṃ khalu kālavegaiḥ sākṣān mahāsukhasamudragatāntarāṇām | [SātT, 2 59.2]
gaṅgāditīrthatapahomavratādikebhyaḥ kīrtiṃ svakīyam adhikāṃ samudīrya loke | [SātT, 2 60.1]
atyunnataṃ dvijakulaṃ dvijaśāpavyājāddhatvā svalokam amalaṃ tanunābhigantā | [SātT, 2 60.2]
tasmād bhaviṣyati sutaḥ sukhado janānāṃ pradyumnasaṃjña urugāyaguṇānurūpaḥ | [SātT, 2 61.1]
kartā mudaṃ muditavaktrasucārugātraiḥ pātrair ivāmṛtapayo manujān pracchan | [SātT, 2 62.1]
tatrāpy ajo 'nujanitāpyaniruddhanāmānāmnāṃ pravartakatayā manasīśvaro 'pi | [SātT, 2 62.2]
yasmād uṣāharaṇato bhujavīryanāśād bāṇo bhaviṣyati śivānugaśāntadehaḥ | [SātT, 2 63.1]
vyāsād bhaviṣyati [... au2 Zeichenjh] bhagavān araṇyāṃ yogī janān prati gadiṣyati vedasāram | [SātT, 2 63.2]
śrīmatsuśāntam amalaṃ bhagavatpraṇītaṃ yacchraddhayā kalijanā api yānti śāntim | [SātT, 2 64.1]
buddhāvatāram adhigamya kalāv alakṣair veṣair mater ativimohakaraṃ pralobham | [SātT, 2 64.2]
pākhaṇḍaśāstram adhikalpya suradviṣāṇāṃ kartā jinasya tanayo bhagavān gayāyām | [SātT, 2 65.1]
pākhaṇḍaśāstrabahule nijavedamārge naṣṭe dvijātibhir asatpathi vartamāne | [SātT, 2 65.2]
kalkyāvatārataraṇis taruṇāndhakāratulyaṃ tudan nṛpagaṇaṃ kṛtadharmagoptā | [SātT, 2 66.1]
sākṣād bhaviṣyati sarasvatisaṃjñitāyāṃ śrīsārvabhauma iti vedagupo dvijāgryāt | [SātT, 2 66.2]
kṛtvā puraṃdaraśriyaṃ balaye 'tidāsyan goptāṣṭame manuyuge viditānubhāvaḥ | [SātT, 2 67.1]
āyuḥkaro navamanoḥ samaye janānāṃ nītiṃ vidhātum amarārivināśanāya | [SātT, 2 67.2]
goptā bhaviṣyati jagajjanadhārayāsau bhūtvā śrutendrasahito bhagavān apāraḥ | [SātT, 2 68.1]
bhūtvā viśūcisadane dvijarājaśambhoḥ sāhityakarmaparavān daśame 'ntare saḥ | [SātT, 2 68.2]
pātāmarān [... au3 Zeichenjh] viśvak [... au1 Zeichenjh] senasaṃjño yat sainyapūgasamarād amarārināśaḥ | [SātT, 2 69.1]
manvantaraikadaśame 'rthakariprapautraḥ śrīdharmasetur iti viśruta ādidevaḥ | [SātT, 2 69.2]
hatvāsurān surapatau vidhṛter apatye dātā tṛtīyabhavanaṃ bhagavān svayambhūḥ | [SātT, 2 70.1]
jāto dviṣaṇmanuyuge yugapālanāya viprāt svaśaktimahasaḥ sunṛtākhyato vai | [SātT, 2 70.2]
khyāto bhaviṣyati tato bhagavān svadhāmā yasmāj janā jagati saukhyam apāram āpuḥ | [SātT, 2 71.1]
bhāvye trayodaśayuge bhavitādidevaḥ śrīdevahotratanayo bhagavān bṛhatyām | [SātT, 2 71.2]
yogeśvaro divi divaspatiśakramitro yogād ameyavapuṣā sa vitānatulyaḥ | [SātT, 2 72.1]
sattrāyaṇasya sadane bhagavān anādidevo 'pi devavanitātanayo 'bhijātaḥ | [SātT, 2 72.2]
ante 'ntare karaṇakarmavitānatantūn vistārayiṣyati jagaddhitakāmaśīlaḥ | [SātT, 2 73.1]
ete mayā bhagavataḥ kathitā dvijāte śuddhāvatāranicayā jagato hitārthāḥ | [SātT, 2 73.2]
sampūrṇatāṃśakalayā paribhāvanīyā jñānakriyābalasamādibhir abhivyaktāḥ | [SātT, 2 73.3]
yal līlātanubhir nityaṃ pālyate sacarācaram | [SātT, 2 74.1]
tam ahaṃ śaraṇaṃ yāmi kṛṣṇaṃ brahmāṇḍanāyakam | [SātT, 2 74.2]
{SātT, 3}
śrīnārada uvāca | [SātT, 3 1.1]
kathitā bhagavān viṣṇor avatārā mahātmanaḥ | [SātT, 3 1.2]
sampūrṇāṃśakalābhedair bhāvanīyās tvayā prabho | [SātT, 3 1.3]
nirvikalpasya kṛṣṇasya brahmaṇaḥ paramātmanaḥ | [SātT, 3 2.1]
katham aṃśakalābhāga etad varṇaya no vibho | [SātT, 3 2.2]
śrīśiva uvāca | [SātT, 3 3.1]
satyam uktaṃ tvayā brahman kṛṣṇasya jagadātmanaḥ | [SātT, 3 3.2]
avatāreṣu sarveṣu bhedād aṃśakalāḥ svataḥ | [SātT, 3 3.3]
na varṇayanti nipuṇā jñānino bhagavatparāḥ | [SātT, 3 4.1]
avikārād acyutāc ca nirbhedād brahmarūpiṇaḥ | [SātT, 3 4.2]
kiṃtu jñānaprabhāvādeḥ pūrṇāṃśāṃśānudarśanāt | [SātT, 3 5.1]
pūrṇam aṃśakalābhāgaṃ vadanti jagadīśituḥ | [SātT, 3 5.2]
santi yady api sarvatra jñānavīryaguṇādayaḥ | [SātT, 3 6.1]
tathāpi kāryataḥ kecid dṛśyante na hi sarvataḥ | [SātT, 3 6.2]
aiśvaryajñānadharmāś ca vairāgyaṃ śrīr yaśas tathā | [SātT, 3 7.1]
eṣāṃ saṃdarśanāt sākṣāt pūrṇo vidvadbhir ucyate | [SātT, 3 7.2]
eteṣām api bhāgānām alpālpadarśanād asau | [SātT, 3 8.1]
vibhāty aṃśakalābhedo bhagavān bhagabhedadhṛk | [SātT, 3 8.2]
aṃśas turīyo bhāgaḥ syāt kalā tu ṣoḍaśī matā | [SātT, 3 9.1]
śatabhāgo vibhūtiś ca varṇyate kavibhiḥ pṛthak | [SātT, 3 9.2]
ato jñānasya dharmasya vairāgyaiśvaryayoḥ śriyaḥ | [SātT, 3 10.1]
yaśasaḥ pṛthagbhedaṃ mattaḥ śṛṇu dvijottama | [SātT, 3 10.2]
utpattipralayau caiva vidyāvidye gatāgatī | [SātT, 3 11.1]
eṣāṃ jñānaṃ vadanty aṅga jñānaṃ ṣaḍvidham uttamam | [SātT, 3 11.2]
satyaṃ śaucaṃ dayā maunaṃ dharmaś cāturvidhaḥ smṛtaḥ | [SātT, 3 12.1]
amāno vyatirekaś ca aindriyas tu vaśīkṛtaḥ | [SātT, 3 12.2]
evaṃ caturvidho bhadra vairāgyaḥ samudāhṛtaḥ | [SātT, 3 13.1]
aṇimā laghimā caiva mahimā tadanantaram | [SātT, 3 13.2]
prākāmyaṃ caiva prāptiś ca īśitā vaśitā tathā | [SātT, 3 14.1]
kāmasyāvasitā hy ete aṣṭaiśvaryāḥ prakīrtitāḥ | [SātT, 3 14.2]
bhṛtyāmātyasuhṛdbandhuputrapautrakalatrakāḥ | [SātT, 3 15.1]
vāsobhūṣaṇakośāś ca senikā caturaṅgiṇī | [SātT, 3 15.2]
gṛhā bhūr astraśastre ca durgādyāḥ śriya īritāḥ | [SātT, 3 16.1]
yaśas tu puṃso bhavati karmato guṇatas tathā | [SātT, 3 16.2]
karma caturvidhaṃ proktaṃ sṛṣṭisthitilayātmakam | [SātT, 3 17.1]
tayā līlāvatārāṇāṃ caritaṃ paramādbhutam | [SātT, 3 17.2]
guṇāny aparimeyāṇi kīrtitāni manīṣibhiḥ | [SātT, 3 18.1]
tathāpy ahaṃ dviṣaṣṭhīṃ te varṇayāmy anupūrvaśaḥ | [SātT, 3 18.2]
brahmaṇyaś ca śaraṇyaś ca bhaktavātsalyam eva ca | [SātT, 3 19.1]
dātṛtvaṃ satyasaṃdhatvaṃ vikrāntatvaṃ niyamyatā | [SātT, 3 19.2]
durjayatvaṃ duḥsaratvaṃ niṣevyatvaṃ sahiṣṇutā | [SātT, 3 20.1]
akṣobhyatvaṃ svatantratvaṃ nairapekṣyaṃ svasauṣṭhavam | [SātT, 3 20.2]
śauryam audāryam āstikyaṃ sthairyaṃ dhairyaṃ prasannatā | [SātT, 3 21.1]
gāmbhīryaṃ praśrayaḥ śīlaṃ prāgalbhyam ṛtamaṅgalam | [SātT, 3 21.2]
śamo damo balaṃ dākṣyaṃ kṣemaṃ harṣo 'nahaṃkṛtiḥ | [SātT, 3 22.1]
saṃtoṣa ārjavaṃ sāmyaṃ manobhāgyaṃ śrutaṃ sukham | [SātT, 3 22.2]
tyāgo bhayaṃ pāvanaṃ ca tejaḥ kauśalam āśrayaḥ | [SātT, 3 23.1]
dhṛtiḥ kṣamā smṛtir lajjā śraddhā maitrī dayonnatiḥ | [SātT, 3 23.2]
śāntiḥ puṣṭiḥ svavākśuddhir buddhir vidyā svarakṣatā | [SātT, 3 24.1]
ete te bhagabhedās tu kathitā hy anupūrvaśaḥ | [SātT, 3 24.2]
eṣāṃ prakāśo yatrāsīt sa pūrṇaḥ parikīrtitaḥ | [SātT, 3 25.1]
aṃśaprakāśād aṃśaḥ syāt kalāyās tu kalā smṛtā | [SātT, 3 25.2]
vibhūtes tu vibhūtiḥ syād eṣa bhedo na hi svataḥ | [SātT, 3 26.1]
nirvikalpasya satyasya parabrahmasvarūpiṇaḥ | [SātT, 3 26.2]
nārāyaṇasya śuddhasya śrīkṛṣṇasya mahātmanaḥ | [SātT, 3 27.1]
yataḥ kṛṣṇāvatāreṇa bhagabhedāḥ pṛthak pṛthak | [SātT, 3 27.2]
saṃdarśitāḥ pṛthakkārye tasmāt sampūrṇa ucyate | [SātT, 3 28.1]
hayagrīvādyavatāre tasmād alpatarā yataḥ | [SātT, 3 28.2]
darśitā bhagabhedā vai tasmād aṃśāḥ prakīrtitāḥ | [SātT, 3 29.1]
yato rāmo matsyakūrmavarāhā narakesarī | [SātT, 3 29.2]
manvantarāvatārāś ca yajñādyā hayaśīrṣavān | [SātT, 3 30.1]
tathā śuklādayo hy āvirbhāvā ṛṣabha ātmavān | [SātT, 3 30.2]
naranārāyaṇo dattaḥ kalau ca buddhakalkinau | [SātT, 3 31.1]
jñānakarmaprabhāvādyair aṃśā viṣṇoḥ prakīrtitāḥ | [SātT, 3 31.2]
kumāranāradavyāsā brahmarātādayaḥ kalāḥ | [SātT, 3 32.1]
jñānāṃśayuktāḥ śrīviṣṇor avatārā mahātmanaḥ | [SātT, 3 32.2]
gayaḥ pṛthuś ca bharataḥ śaktiyuktāḥ kalā matāḥ | [SātT, 3 33.1]
guṇāvatārā brahmādyās tadaṃśā ye vibhūtayaḥ | [SātT, 3 33.2]
eṣā mayā te kathitā sampūrṇāṃśakalābhidā | [SātT, 3 34.1]
kāryānurūpā viprendra bhagabhedapradarśanāt | [SātT, 3 34.2]
na brahmaṇo bhidā vipra śrīkṛṣṇasya ca sattama | [SātT, 3 35.1]
nārāyaṇasya vā saumya hy avatārisvarūpiṇaḥ | [SātT, 3 35.2]
śrīnārada uvāca | [SātT, 3 36.1]
avatārisvarūpaṃ me varṇayasva sadāśiva | [SātT, 3 36.2]
kiṃ brahma paramaṃ sākṣāt kiṃ vā nārāyaṇo vibhuḥ | [SātT, 3 36.3]
kiṃ vā vaikuṇṭhalokeśaḥ śrīkṛṣṇaḥ puruṣottamaḥ | [SātT, 3 37.1]
kim ekatattvam eteṣām athavā kiṃ pṛthak pṛthak | [SātT, 3 37.2]
śrīśiva uvāca | [SātT, 3 38.1]
śṛṇu tat paramaṃ guhyaṃ brahmadāyāda sattama | [SātT, 3 39.1]
avatārisvarūpaṃ me yathā varṇayato dvija | [SātT, 3 39.2]
ekam eva paraṃ tattvam avatāri sanātanam | [SātT, 3 40.1]
śrīkṛṣṇabrahmapuruṣaiḥ saṃjñābhir dīyate pṛthak | [SātT, 3 40.2]
yathā bhānoḥ prakāśasya maṇḍalasyāpṛthaksthitiḥ | [SātT, 3 41.1]
tathā śrīkṛṣṇadevasya brahmaṇaḥ puruṣasya ca | [SātT, 3 41.2]
ataḥ sātvatatantrajñā bhaktiniṣṭhā vilakṣaṇāḥ | [SātT, 3 42.1]
śrīkṛṣṇākhyaṃ paraṃ dhāma paramānandam uttamam | [SātT, 3 42.2]
vaikuṇṭhalokanilayaṃ śuddhasattvātmavigraham | [SātT, 3 43.1]
vadanti śāśvataṃ satyaṃ svabhaktagaṇasevitam | [SātT, 3 43.2]
vedāntino jñānaniṣṭhā jñānaśāstrānusārataḥ | [SātT, 3 44.1]
vadanti brahma paramaṃ prakāśātmakam avyayam | [SātT, 3 44.2]
apāṇipādanayanaśrotratvagghrāṇavigraham | [SātT, 3 45.1]
sarvaśaktiyutaṃ tejomayaṃ vāṅmanasāpadam | [SātT, 3 45.2]
ānandamātraṃ saṃśuddhaṃ cidvyaktaṃ sarvakāraṇam | [SātT, 3 46.1]
hairaṇyagarbhās traividyā nārāyaṇam anāmayam | [SātT, 3 46.2]
sahasraśirasaṃ devaṃ paramānandam avyayam | [SātT, 3 47.1]
anantaśaktiṃ sarveṣāṃ puruṣaṃ prakṛteḥ param | [SātT, 3 47.2]
vadanti karmaparamāḥ sthityutpattyantabhāvanam | [SātT, 3 48.1]
sarvānandakaraṃ śāntaṃ saṃsārārṇavatārakam | [SātT, 3 48.2]
ataḥ kṛṣṇasya devasya brahmaṇaḥ puruṣasya ca | [SātT, 3 49.1]
vastuto naiva bhedo hi varṇyate tair api dvija | [SātT, 3 49.2]
yathārtho bahudhā bhāti nānākaraṇavṛttibhiḥ | [SātT, 3 50.1]
tathā sa bhagavān kṛṣṇo nāneva paricakṣate | [SātT, 3 50.2]
ataḥ sarvam etenāpi śrīkṛṣṇaḥ puruṣottamaḥ | [SātT, 3 51.1]
līlāmānuṣarūpeṇa devakījaṭharaṃ gataḥ | [SātT, 3 51.2]
ataḥ sarvāvatārāṇāṃ kāraṇaṃ kṛṣṇa ucyate | [SātT, 3 52.1]
sṛṣṭyādyanekakāryāṇi darśitāni yataḥ svataḥ | [SātT, 3 52.2]
sa eva sarvalokānām ārādhyaḥ puruṣottamaḥ | [SātT, 3 53.1]
muktyādyarthaṃ nṛlokasya mānuṣatvaṃ yato gataḥ | [SātT, 3 53.2]
atas taṃ puruṣā nityaṃ bhaktibhedena nityadā | [SātT, 3 54.1]
bhajanti hy apavargeśaṃ pareśaṃ tadakāmyayā | [SātT, 3 54.2]
mayā te kathitā vipra avatārā mahātmanaḥ | [SātT, 3 55.1]
kim anyat kathayāmy adya tvaṃ hi bhāgavatottamaḥ | [SātT, 3 55.2]
{SātT, 4}
śrīnārada uvāca | [SātT, 4 1.1]
nāsti tṛptiḥ śṛṇvato me tava vāgamṛtaṃ hareḥ | [SātT, 4 1.2]
yaśaḥ paramakalyāṇam avatārakathāśrayam | [SātT, 4 1.3]
tathāpi sāmprataṃ hy etac chrutvā kautūhalaṃ mama | [SātT, 4 2.1]
bhaktibhedaṃ bhagavato bhāvanīyaṃ sadā nṛbhiḥ | [SātT, 4 2.2]
brūhi me bhagavan viṣṇor bhaktibhedaṃ sadāśiva | [SātT, 4 3.1]
yaj jñātvā hy añjasā viṣṇoḥ sāmyaṃ yāti janaḥ prabho | [SātT, 4 3.2]
śrīśiva uvāca | [SātT, 4 4.1]
sādhu pṛṣṭaṃ tvayā sādho paraṃ guhyatamaṃ yataḥ | [SātT, 4 4.2]
anyasmai na mayā proktaṃ vinā bhāgavatān narāt | [SātT, 4 4.3]
yadaivāvocaṃ māṃ kṛṣṇo dhyānāt tuṣṭamanā vibhuḥ | [SātT, 4 5.1]
tadaivāhaṃ niṣiddho 'smi abhaktoktau kṛpālunā | [SātT, 4 5.2]
tadā cāhaṃ tasya pādapaṅkaje śirasā nataḥ | [SātT, 4 6.1]
babhāṣa etad bhagavān bhaktān nirdeṣṭum arhasi | [SātT, 4 6.2]
tadā prītamanā devo mām uvāca satāṃ gatiḥ | [SātT, 4 7.1]
śṛṇuṣva śiva bhadraṃ te bhaktān vakṣyāmi sātvatān | [SātT, 4 7.2]
maddhyānaniṣṭhān matprāṇān madyaśaḥśravaṇotsukān | [SātT, 4 8.1]
bhaktān jānīhi me deva sarvalokapraṇāmakān | [SātT, 4 8.2]
tebhyaḥ paramasaṃtuṣṭo bhaktibhedaṃ sasādhanam | [SātT, 4 9.1]
bravīmi śiva te bhaktis tenaiva saṃprasidhyati | [SātT, 4 9.2]
yadi tvadvākyaniṣṭhaḥ syād yo 'pi ko 'pi sadāśiva | [SātT, 4 10.1]
tasmai prītamanā vācyo bhaktibhedaḥ sasādhanaḥ | [SātT, 4 10.2]
tad idaṃ te pravakṣyāmi bhaktibhedaṃ sasādhanam | [SātT, 4 11.1]
yato bhāgavataśreṣṭho bhagavatkīrtanapriyaḥ | [SātT, 4 11.2]
ekaiva bhaktiḥ śrīviṣṇoḥ prītir ity ucyate budhaiḥ | [SātT, 4 12.1]
nirguṇatvād akhaṇḍatvād ānandatvād dvijottama | [SātT, 4 12.2]
kiṃtu jñānakriyālīlābhedaiḥ sā trividhā matā | [SātT, 4 13.1]
tān śṛṇuṣvānupūrvyeṇa mattaḥ svavahito dvija | [SātT, 4 13.2]
sarvāntaryāmiṇi harau manogatir avicyutā | [SātT, 4 14.1]
sā nirguṇajñānamayī sākṣād api garīyasī | [SātT, 4 14.2]
sarvendriyāṇāṃ sarveśe viṣṇau gatir anuttamā | [SātT, 4 15.1]
svābhāvikī bhāgavatī karmajā muktihelinī | [SātT, 4 15.2]
harilīlāśrutoccāre jātā premamayī tu yā | [SātT, 4 16.1]
satsaṅgajā nyāsād grāhyā sarvadā sā hy anuttamā | [SātT, 4 16.2]
tāsāṃ sādhanasāmagrī kramataḥ śṛṇu sattama | [SātT, 4 17.1]
yām āśritya samāpnoti jano bhaktiṃ janārdane | [SātT, 4 17.2]
svānurūpasvadharmeṇa vāsudevārpaṇena ca | [SātT, 4 18.1]
hiṃsārahitayogena bhagavatpratimādiṣu | [SātT, 4 18.2]
śrutidṛṣṭisparśapūjāstutipratyabhinandanaiḥ | [SātT, 4 19.1]
viṣayāṇāṃ virāgeṇa svaguroḥ paricaryayā | [SātT, 4 19.2]
nivṛttiśāstraśravaṇair uttameṣu kṣamādibhiḥ | [SātT, 4 20.1]
sameṣu mitrabhāvena dīneṣu dayayā tathā | [SātT, 4 20.2]
bhagavanmūrtyabhidhyānair yaśasāṃ śrutikīrtanāt | [SātT, 4 21.1]
bhūteṣu bhagavaddṛṣṭyā nirguṇā bhaktir ucyate | [SātT, 4 21.2]
labdhvā tāṃ nirguṇāṃ bhaktiṃ muktiṃ cāpi na manyate | [SātT, 4 22.1]
muktiḥ saivety abhihitā bhagavadbhāvakāriṇī | [SātT, 4 22.2]
atha bhāgavatībhakteḥ sādhanaṃ śṛṇu sattama | [SātT, 4 23.1]
yat sarvayatnataḥ kāryaṃ puruṣeṇa manīṣiṇā | [SātT, 4 23.2]
śrīguror upadeśena bhagavadbhaktitatparaiḥ | [SātT, 4 24.1]
yathākāryaṃ svakaraṇair bhagavatpādasevanam | [SātT, 4 24.2]
vācoccāro harer nāmnāṃ karṇābhyāṃ karmaṇāṃ śrutiḥ | [SātT, 4 25.1]
hastābhyāṃ bhagavaddehapratimādiṣu sevanam | [SātT, 4 25.2]
jihvayā bhagavaddattanaivedyaharaṇaṃ mudā | [SātT, 4 26.1]
nāsayā kṛṣṇapādābjalagnagandhānujighraṇam | [SātT, 4 26.2]
bhagavadgātranirmālyaharaṇaṃ śirasā tathā | [SātT, 4 27.1]
dṛṣṭvā viṣṇujanādīnām īkṣaṇaṃ sādareṇa ca | [SātT, 4 27.2]
manasā bhagavadrūpacintanaṃ śirasorasā | [SātT, 4 28.1]
bāhupādādibhir viṣṇor vandanaṃ parayā mudā | [SātT, 4 28.2]
arthādīnām ānayanam īśvarārthena sarvaśaḥ | [SātT, 4 29.1]
etaiḥ svasādhanair nityaṃ bhagavatpādasevanam | [SātT, 4 29.2]
āśu sampadyate bhaktiḥ kṛṣṇe bhāgavatī satī | [SātT, 4 30.1]
yadendriyāṇāṃ sarveṣāṃ kṛṣṇe paramapūruṣe | [SātT, 4 30.2]
svābhāvikī ratir abhūt sā vai bhāgavatī matā | [SātT, 4 31.1]
etadbhaktiparo vipra cāturvargyaṃ na manyate | [SātT, 4 31.2]
tasyām antaḥ sarvasukham adhikaṃ vāpi labhyate | [SātT, 4 32.1]
atha premamayībhakteḥ kāraṇaṃ dvijasattama | [SātT, 4 32.2]
śṛṇu viśvāsam āpanno niścayātmikayā dhiyā | [SātT, 4 33.1]
sadguror upadeśena labdhvā satsaṅgam ādṛtaḥ | [SātT, 4 33.2]
caturvidhānāṃ śrīviṣṇoḥ karmaṇāṃ śravaṇaṃ satām | [SātT, 4 34.1]
teṣv evaṃ kīrtanaṃ teṣāṃ manasā cāpi cintanam | [SātT, 4 34.2]
vacasā grahaṇaṃ teṣāṃ tatparāṇāṃ praśaṃsanam | [SātT, 4 35.1]
yady aśakto bhavet kīrtau smaraṇe cāpi sarvaśaḥ | [SātT, 4 35.2]
tadā tu bhagavannāmnām āvṛttau vṛttayet sadā | [SātT, 4 36.1]
sadā śaśvat prītiyukto yaḥ kuryād etad anvaham | [SātT, 4 36.2]
tasyāśu bhaktiḥ śrīkṛṣṇe jāyate sadbhir ādṛtā | [SātT, 4 37.1]
evaṃ premamayīṃ labdhvā bhittvā saṃsāram ātmanaḥ | [SātT, 4 37.2]
āśu sampadyate śāntiṃ paramānandadāyinīm | [SātT, 4 38.1]
labdhvāpi bhaktā bhagavadrūpaśīlaguṇakriyāḥ | [SātT, 4 38.2]
nānusaṃdhatta etā vai vinā bhaktiṃ janārdane | [SātT, 4 39.1]
yady anyasādhanāny anyabhaktau kuryād atantritaḥ | [SātT, 4 39.2]
na tatra kaścid doṣaḥ syāddharisevā yataḥ kṛtā | [SātT, 4 40.1]
kiṃtu yad bhaktiniṣṭhā syāt tām evāpnoti mānavaḥ | [SātT, 4 40.2]
phalabhedena bhedaḥ syāt sādhanena na bhidyate | [SātT, 4 41.1]
pṛthag eṣa mayākhyāto bhaktibhedaḥ sasādhanaḥ | [SātT, 4 41.2]
niṣkāmaḥ phalarūpaś ca nityo mokṣasukhādhikaḥ | [SātT, 4 42.1]
sakāmaḥ saguṇo vipra bahudhokto maharṣibhiḥ | [SātT, 4 42.2]
kiṃ bhūyaḥ kathayāmy adya vada māṃ dvijasattama | [SātT, 4 43.1]
śrīnārada uvāca | [SātT, 4 43.2]
vidheyaṃ kathitaṃ sarvaṃ tvayā me surasattama | [SātT, 4 43.3]
niṣedhanīyaṃ kiṃ cātra bhaktistambhakaraṃ ca yat | [SātT, 4 43.4]
hānivṛddhikaraṃ cāpi mukhyasādhanam eva ca | [SātT, 4 44.1]
kathayasva mahādeva śraddhāsevāparāya me | [SātT, 4 44.2]
śrīśiva uvāca | [SātT, 4 45.1]
bhaktīnāṃ sādhanānāṃ yad bahirbhūtaṃ mahāmune | [SātT, 4 45.2]
niṣedhanīyaṃ tat tāsāṃ bhaktānāṃ puruṣottame | [SātT, 4 45.3]
dehapravāhād ādhikyaṃ viṣayādaraṇaṃ ca yat | [SātT, 4 46.1]
bhaktistambhakaraṃ proktaṃ bhaktiniṣṭhe dvijottama | [SātT, 4 46.2]
samāsena mayā proktaṃ niṣedhastambhanaṃ tava | [SātT, 4 47.1]
bhaktighnadoṣaṃ śṛṇu taṃ sarvathā varjanaṃ nṛṇām | [SātT, 4 47.2]
nirguṇāyāṃ prāṇihiṃsā bhāgavatyām ahaṃkṛtiḥ | [SātT, 4 48.1]
premamayyāṃ satāṃ dveṣo bhaktināśakarā ime | [SātT, 4 48.2]
sarvabhaktivyatikaraḥ svaguror vāganādaraḥ | [SātT, 4 49.1]
dveṣeṇa narakaṃ yāti kurvan bhaktim api dvijaḥ | [SātT, 4 49.2]
doṣadṛṣṭyā doṣavān syāt tatra doṣaphalaṃ bhavet | [SātT, 4 50.1]
martyadṛṣṭyā kṛtaṃ sarvaṃ bhavet kuñjaraśaucavat | [SātT, 4 50.2]
sarvasādhanamukhyā hi gurusevā sadādṛtā | [SātT, 4 51.1]
yayā bhaktir bhagavati hy añjasā syāt sukhāvahā | [SātT, 4 51.2]
tasmāt sarvaprayatnena guror vāgādareṇa vai | [SātT, 4 52.1]
kāryā saiva tu tat sarvā bhagavadbhaktivardhinī | [SātT, 4 52.2]
nirguṇā bhaktiniṣṭhena kāryā bhūtadayā sadā | [SātT, 4 53.1]
bhāgavatyāṃ kāyamanovacasāṃ pariniṣṭhitā | [SātT, 4 53.2]
premamayyāṃ satāṃ prītyā śravaṇaṃ yaśasāṃ hareḥ | [SātT, 4 54.1]
mukhyāḥ sādhanasampattyaḥ kathitās te dvijottama | [SātT, 4 54.2]
sarvamūlaṃ kṛṣṇapādaśaraṇaṃ parikīrtitam | [SātT, 4 55.1]
yadvinā sravate bhaktir āmabhāṇḍāt payo yathā | [SātT, 4 55.2]
śrīnārada uvāca | [SātT, 4 56.1]
kṛṣṇapādābjaśaraṇaṃ vada me bahuvittama | [SātT, 4 56.2]
vinā yena pumān yāti kurvan bhaktim api śramam | [SātT, 4 56.3]
śrīśiva uvāca | [SātT, 4 57.1]
kāyavāṅmanasāṃ sākṣāt kṛṣṇe paramapūruṣe | [SātT, 4 57.2]
pariniṣṭhāśrayaṃ yad vai śaraṇaṃ parikīrtitam | [SātT, 4 57.3]
etad vai trividhaṃ proktaṃ vedavidbhir dvijottama | [SātT, 4 58.1]
prathamaṃ madhyamaṃ śreṣṭhaṃ kramaśaḥ śṛṇu tan mune | [SātT, 4 58.2]
dharme tīrthe ca devādau rakṣakatvamaghāditaḥ | [SātT, 4 59.1]
yad buddhiniṣṭhitaṃ kṛṣṇe kṛtaṃ tat prathamaṃ smṛtam | [SātT, 4 59.2]
kalatraputramitreṣu dhane gehagavādiṣu | [SātT, 4 60.1]
yan mamatvāśrayaṃ kṛṣṇe kṛtaṃ tan madhyamaṃ smṛtam | [SātT, 4 60.2]
dehādāv ātmano yāvad ātmatvāśrayaṇādi yat | [SātT, 4 61.1]
tat sarvaṃ kṛṣṇapādābje kṛtaṃ śreṣṭhaṃ prakīrtitam | [SātT, 4 61.2]
īśvaraṃ tadadhīnaṃ ca taddharmaṃ ca sanātanam | [SātT, 4 62.1]
hitvānyad āśrayaṃ tasya vastuto naiva dṛśyate | [SātT, 4 62.2]
etaccharaṇasampanno bhaktimān puruṣottame | [SātT, 4 63.1]
punāti sarvabhuvanaṃ hṛdisthenācyutena saḥ | [SātT, 4 63.2]
tasmād bhaktādṛter viṣṇor deho 'pi naiva satpriyaḥ | [SātT, 4 64.1]
kimutānye vibhūtādyāḥ paramānandarūpiṇaḥ | [SātT, 4 64.2]
śrīnārada uvāca | [SātT, 4 65.1]
bhaktānāṃ lakṣaṇaṃ sākṣād brūhi me surattama | [SātT, 4 65.2]
tathaiva teṣv ahaṃ prītiṃ kariṣyāmi samāhitaḥ | [SātT, 4 65.3]
śrīśiva uvāca | [SātT, 4 66.1]
bhaktānāṃ lakṣaṇaṃ sākṣād durvijñeyaṃ nṛbhir mune | [SātT, 4 66.2]
vaiṣṇavair eva tad vedyaṃ padāny ahir aher iva | [SātT, 4 66.3]
tathāpi sāratas teṣāṃ lakṣaṇaṃ yad alaukikam | [SātT, 4 67.1]
vakṣye tat te muniśreṣṭha viṣṇubhakto yato bhavān | [SātT, 4 67.2]
maccittā nirahaṃkārā mamakāravivarjitāḥ | [SātT, 4 68.1]
śāstrānuvartinaḥ śāntāḥ suhṛdaḥ sarvadehinām | [SātT, 4 68.2]
yadā sarveṣu bhūteṣu hiṃsantam api kaṃcana | [SātT, 4 69.1]
na hiṃsanti tadā muktā nirguṇā bhagavatparāḥ | [SātT, 4 69.2]
harisevāṃ vinā kiṃcin manyante nātmanaḥ priyam | [SātT, 4 70.1]
vāsudevaparā dehageha indriyavṛttayaḥ | [SātT, 4 70.2]
rāgadveṣādirahitā mānāmānavivarjitāḥ | [SātT, 4 71.1]
sadā saṃtuṣṭamanaso bhaktā bhāgavatā matāḥ | [SātT, 4 71.2]
satprītiparamāḥ śuddhāḥ śrutikīrtyuktiniṣṭhitāḥ | [SātT, 4 72.1]
traivargikaparālāpasnehasaṅgavivarjitāḥ | [SātT, 4 72.2]
sadvākyakāriṇaḥ kṛṣṇayaśasy utsukamānasāḥ | [SātT, 4 73.1]
hariprītiparā ete bhaktā lokapraṇāmakāḥ | [SātT, 4 73.2]
bhaktānāṃ lakṣaṇaṃ hy etat sāmānyena nirūpitam | [SātT, 4 74.1]
idānīm ātmajijñāsyaṃ lakṣaṇaṃ trividhaṃ śṛṇu | [SātT, 4 74.2]
sarvātmānaṃ hariṃ jñātvā sarveṣu prītimān naraḥ | [SātT, 4 75.1]
sevāparo dveṣahīno janeṣu sa ca sattamaḥ | [SātT, 4 75.2]
jñātvāpi sarvagaṃ viṣṇuṃ tāratamyena prītimān | [SātT, 4 76.1]
śreṣṭhamadhyamanīceṣu hy ātmanaḥ sa tu madhyamaḥ | [SātT, 4 76.2]
pratimādiṣv eva harau prītimān na tu sarvage | [SātT, 4 77.1]
prāṇiprāṇavadhatyāgī prākṛtaḥ sa tu vaiṣṇavaḥ | [SātT, 4 77.2]
yasyendriyāṇāṃ sarveṣāṃ harau svābhāvikī ratiḥ | [SātT, 4 78.1]
sa vai mahābhāgavato hy uttamaḥ parikīrtitaḥ | [SātT, 4 78.2]
yasya yatnenendriyāṇāṃ viṣṇau prītir hi jāyate | [SātT, 4 79.1]
sa vai bhāgavato vipraḥ madhyamaḥ samudāhṛtaḥ | [SātT, 4 79.2]
yasyendriyaiḥ kṛṣṇasevā kṛtā prītivivarjitā | [SātT, 4 80.1]
sa prākṛto bhāgavato bhaktaḥ kāmavivarjitaḥ | [SātT, 4 80.2]
harilīlāśrutoccāraṃ yaḥ prītyā kurute sadā | [SātT, 4 81.1]
sa vai mahābhāgavato hy uttamo lokapāvanaḥ | [SātT, 4 81.2]
śravaṇaṃ kīrtanaṃ viṣṇau prītyāyāsau tu yo naraḥ | [SātT, 4 82.1]
kuryād aharahaḥ śaśvat prītimān sa ca madhyamaḥ | [SātT, 4 82.2]
yāmaikamātraṃ yaḥ kuryāc chravaṇaṃ kīrtanaṃ hareḥ | [SātT, 4 83.1]
prītyā viṣṇujanadveṣahīnaḥ prākṛta ucyate | [SātT, 4 83.2]
yady anyalakṣaṇaṃ cānyabhakte lakṣyeta sajjanaiḥ | [SātT, 4 84.1]
tathāpi niṣṭhām ālakṣya taṃ taṃ jānīhi sattama | [SātT, 4 84.2]
yaddharmaniṣṭhā ye bhaktā bhavanti dvijasattama | [SātT, 4 85.1]
tatprasaṅgādyanuṣṭhānaṃ tatprīteḥ kāraṇaṃ param | [SātT, 4 85.2]
tathāpi nirguṇā ye ca ye ca bhāgavatā matāḥ | [SātT, 4 86.1]
teṣu prītir mahābhāga duṣkareti mayocyate | [SātT, 4 86.2]
harilīlāśrutopacārapareṣu satataṃ tvayā | [SātT, 4 87.1]
kāryā prītis tava harer yathā bhaktir na naśyati | [SātT, 4 87.2]
ity etat kathitaṃ vipra sādhūnāṃ lakṣaṇaṃ pṛthak | [SātT, 4 88.1]
bhakteṣu prītikaraṇaṃ janānāṃ muktikāraṇam | [SātT, 4 88.2]
sādhanena mayā bāla bhaktibhedo nirūpitaḥ | [SātT, 4 89.1]
sa sārvavarṇikaḥ śuddhaḥ sarvāśramiśramāpahaḥ | [SātT, 4 89.2]
sarvakālabhavo nityaḥ sarvadaiśikasiddhidaḥ | [SātT, 4 90.1]
caturyugeṣv abhimato bhagavatpriyasādhakaḥ | [SātT, 4 90.2]
{SātT, 5}
śrīnārada uvāca | [SātT, 5 1.1]
kathitaṃ me suraguro bhagavadbhaktilakṣaṇam | [SātT, 5 1.2]
caturyuge 'py abhimataṃ sarvalokasukhāvaham | [SātT, 5 1.3]
adhunā vada deveśa janānāṃ hitakāmyayā | [SātT, 5 2.1]
yugānurūpaṃ śrīviṣṇoḥ sevayā mokṣasādhanam | [SātT, 5 2.2]
prajānāṃ lakṣaṇaṃ viṣṇor bhūtir liṅgaṃ pṛthagvidham | [SātT, 5 3.1]
dharmaṃ ca nāmasaṃkhyā ca samāsena sureśvara | [SātT, 5 3.2]
śrīśiva uvāca | [SātT, 5 4.1]
kṛte yuge prajāḥ sarvāḥ śuddhā rāgādivarjitāḥ | [SātT, 5 4.2]
autpattikena yogena śāntāḥ śamadṛśo matāḥ | [SātT, 5 4.3]
teṣāṃ tu bhagavaddhyānaṃ saṃsārārṇavatārakam | [SātT, 5 5.1]
tad eva paramo dharmas tadyugasya mahāmate | [SātT, 5 5.2]
taddhyānaṃ trividhaṃ proktaṃ daśabhir nāmabhir yutam | [SātT, 5 6.1]
nirālambaṃ sāvalambaṃ sarvāntaryāmidhāraṇam | [SātT, 5 6.2]
tatṣaḍaṅgayutaṃ kuryāt samādhyavadhim uttamam | [SātT, 5 7.1]
duḥkhagrahaṃ nirālambaṃ prathamaṃ śṛṇu sattama | [SātT, 5 7.2]
ahiṃsā brahmacaryaṃ ca satyaṃ lajjā hy akāryataḥ | [SātT, 5 8.1]
asteyo 'saṃcayo maunam asaṅgam abhayaṃ dayā | [SātT, 5 8.2]
dharme sthairyaṃ ca viśvāso yamā dvādaśa sattama | [SātT, 5 9.1]
yamādyam aṅgaṃ prathamaṃ kuryād dhyātā hy atandritaḥ | [SātT, 5 9.2]
dehaśaucaṃ manaḥśaucaṃ jāpyaṃ homaṃ tapo vratam | [SātT, 5 10.1]
śrāddham atithiśuśrūṣāṃ tīrthasevāṃ sutuṣṭidām | [SātT, 5 10.2]
parārthehāṃ guroḥ sevāṃ dviṣaṅniyamasaṃjñitam | [SātT, 5 11.1]
kuryād dhyānaṃ dvitīyāṅgaṃ tṛtīyāṅgaṃ ca me śṛṇu | [SātT, 5 11.2]
svajānulagne pādāgre kuryāj jaṅghe 'ntarāntare | [SātT, 5 12.1]
utsaṅgamadhye hastau dvau tat sthānam āsanaṃ smṛtam | [SātT, 5 12.2]
praṇavenaiva mantreṇa pūrakumbhakarecakaiḥ | [SātT, 5 13.1]
viparyayeṇa vā kuryāt turyāṅgaṃ prāṇasaṃyamam | [SātT, 5 13.2]
viṣayebhyas tv indriyāṇāṃ saṃyamaṃ manasā hṛdi | [SātT, 5 14.1]
kuryād atandrito yogī pratyāhāraṃ tu pañcamam | [SātT, 5 14.2]
prāṇena manasaḥ sākṣāt sthairyaṃ dhyānāṅgam uttamam | [SātT, 5 15.1]
kuryāt samāhito yogī svanāsāgrāvalokanaḥ | [SātT, 5 15.2]
tejomayaṃ svaprakāśam avāṅmanasagocaram | [SātT, 5 16.1]
lakṣīkṛtya dhiyā tiṣṭhed yāvan naiva prakāśate | [SātT, 5 16.2]
evaṃ cāharahaḥ kurvan yogī saṃśuddhakilbiṣaḥ | [SātT, 5 17.1]
cirāt prāpnoti paramāṃ samādhiṃ brahmaṇaḥ padam | [SātT, 5 17.2]
sāvaśeṣaṃ harer dhyānaṃ śṛṇu vipra samāsataḥ | [SātT, 5 18.1]
tenaiva vidhinā yukto manasā cintayed yathā | [SātT, 5 18.2]
hṛtpadmakarṇikāmadhye śuddhasattvatanuṃ harim | [SātT, 5 19.1]
puruṣaṃ caturbhujaṃ dhyāyec chuddhasphaṭikasaṃnibham | [SātT, 5 19.2]
jaṭādharaṃ valkalinaṃ kṛṣṇasārājinottaram | [SātT, 5 20.1]
akṣamālāṃ yajñasūtraṃ tathā daṇḍakamaṇḍalum | [SātT, 5 20.2]
bibhrāṇaṃ hṛdyugārādhyaṃ brahmacāriṇam avyayam | [SātT, 5 21.1]
mukhāravindaṃ sunasaṃ subhruvaṃ sukapālinam | [SātT, 5 21.2]
suvarṇaśakalābhātaṃ sudvijaṃ kambukaṃdharam | [SātT, 5 22.1]
dīrghāyatacaturbāhuṃ karapallavaśobhitam | [SātT, 5 22.2]
sucakṣuṣaṃ suhṛdayaṃ sūdaraṃ valibhir yutam | [SātT, 5 23.1]
nimnanābhiṃ sucārūrujānujaṅghāpadaṃ śubham | [SātT, 5 23.2]
cārvaṅgulidalākāraṃ nakhacandradyutiprabham | [SātT, 5 24.1]
evaṃ cintayato rūpaṃ viṣṇor lokamanoharam | [SātT, 5 24.2]
tasyāśu paramānandaḥ sampad āśu bhaviṣyati | [SātT, 5 25.1]
āśusiddhikaraṃ cātaḥ sarvāntaryāmidhāraṇam | [SātT, 5 25.2]
śṛṇu svavahito vipra mānastambhavivarjitam | [SātT, 5 26.1]
sarvaṃ carācaram idaṃ bhagavadrūpādhiṣṭhitam | [SātT, 5 26.2]
bhāvayed dveṣahīnena kāyavāṅmanasā dvija | [SātT, 5 27.1]
uttamān mānayed bhaktyā samān mitratayā dvija | [SātT, 5 27.2]
adhamān dayayā śatrūn upekṣeta dayānvitaḥ | [SātT, 5 28.1]
evaṃ bhāvayatas tasya yāvat sarvātmadarśanam | [SātT, 5 28.2]
acirāt paramānandasaṃdohaṃ manasāpnuyāt | [SātT, 5 29.1]
tretāyāṃ prāṇinaḥ sarve japahomaparāyaṇāḥ | [SātT, 5 29.2]
suvinītāḥ sukhāvṛttā mahāśālā mahātmanaḥ | [SātT, 5 30.1]
teṣāṃ tu bhagavadyāgo hy añjasā muktisādhakaḥ | [SātT, 5 30.2]
sa eva paramo dharmas tretāyāṃ dvijasattama | [SātT, 5 31.1]
tasmin yajanti raktābhaṃ yajñamūrtiṃ jagadgurum | [SātT, 5 31.2]
nityanaimittikaiḥ sattrair yāgair nāmāṣṭakāyutaiḥ | [SātT, 5 32.1]
traividyena vidhānena yānti muktiṃ tadā janāḥ | [SātT, 5 32.2]
dvāpare tu janā hṛṣṭāḥ puṣṭāḥ karmakṛtikṣamāḥ | [SātT, 5 33.1]
bhogānuṣaktamanasaḥ sukhaduḥkhatvam āvṛtāḥ | [SātT, 5 33.2]
bhagavatpūjanaṃ teṣāṃ mokṣasādhanam uttamam | [SātT, 5 34.1]
sāṅgopāṅgaṃ kevalaṃ ca dvividhaṃ pūjanaṃ smṛtam | [SātT, 5 34.2]
tad eva paramo dharmo dvāparasya yugasya vai | [SātT, 5 35.1]
tasmin yajanti puruṣā mahārājoktalakṣaṇam | [SātT, 5 35.2]
pītavarṇaṃ vedamantrair nāmnāṃ dvādaśabhiḥ samam | [SātT, 5 36.1]
kalau prajā mandabhāgyā alasā duḥkhasaṃyutāḥ | [SātT, 5 36.2]
śiśnodaraparāḥ kṣudrā dīnā malinacetasaḥ | [SātT, 5 37.1]
teṣām ekavidhaṃ proktam añjasā muktikāraṇam | [SātT, 5 37.2]
sarvasaukhyakaraṃ cāpi kṛṣṇanāmānukīrtanam | [SātT, 5 38.1]
yataḥ kaliyugasyādau bhagavān puruṣottamaḥ | [SātT, 5 38.2]
avatīrya yaśas tene śuddhaṃ kalimalāpaham | [SātT, 5 39.1]
dhyānayogakriyāḥ sarvāḥ sa saṃhatya dayāparaḥ | [SātT, 5 39.2]
svakīye yaśasi sthāpya gato vaikuṇṭham uttamam | [SātT, 5 40.1]
sa tāta paramo devo devakīdevinandanaḥ | [SātT, 5 40.2]
indranīlasamaḥ śyāmas tantramantrair ya ijyate | [SātT, 5 41.1]
tasmin kaliyuge vipra śrutvā hariyaśo 'malāḥ | [SātT, 5 41.2]
prāyo bhaktā bhaviṣyanti tasmāc chreṣṭhayugaḥ kaliḥ | [SātT, 5 42.1]
ataḥ kṛtādiṣu prajāḥ kalau sambhavam ātmanaḥ | [SātT, 5 42.2]
vāñchanti dharmaparamā bhagavadbhaktikāraṇam | [SātT, 5 43.1]
dhyāneneṣṭayā pūjanena yat phalaṃ labhyate janaiḥ | [SātT, 5 43.2]
kṛtādiṣu kalau tad vai kīrtanādiṣu labhyate | [SātT, 5 44.1]
na deśakālakartṝṇāṃ niyamaḥ kīrtane smṛtaḥ | [SātT, 5 44.2]
tasmāt kalau paro dharmo harikīrteḥ sukīrtanam | [SātT, 5 45.1]
yataḥ kaliṃ praśaṃsanti śiṣṭās triyugavartinaḥ | [SātT, 5 45.2]
yatra kīrtanamātreṇa prāpnoti paramaṃ padam | [SātT, 5 46.1]
kṛtādāv api ye jīvā na muktā nijadharmataḥ | [SātT, 5 46.2]
te 'pi muktiṃ prayāsyanti kalau kīrtanamātrataḥ | [SātT, 5 47.1]
kaler doṣasamudrasya guṇa eko mahān yataḥ | [SātT, 5 47.2]
nāmnāṃ saṃkīrtanenaiva cāturvargaṃ jano 'śnute | [SātT, 5 48.1]
kṛtādiṣv api viprendra harināmānukīrtanam | [SātT, 5 48.2]
tapādisādhyaṃ tad bhūyaḥ kalāv ubhayatāṃ gatam | [SātT, 5 49.1]
tasmāt kaliyuge viṣṇor nāmakīrtanam uttamam | [SātT, 5 49.2]
sādhanaṃ bhaktiniṣṭhānāṃ sādhyaṃ caiva prakīrtitam | [SātT, 5 50.1]
yena kenāpi bhāvena kīrtayan satataṃ harim | [SātT, 5 50.2]
hitvā pāpaṃ gatiṃ yānti kimuta śraddhayā gṛṇan | [SātT, 5 51.1]
kalau nāmaparā eva satataṃ dvijasattama | [SātT, 5 51.2]
uktā mahābhāgavatā bhagavatpriyakāriṇaḥ | [SātT, 5 52.1]
tasmāt sarvātmanā vipra kuru śrīkṛṣṇakīrtanam | [SātT, 5 52.2]
śraddhayā satataṃ yukta etad eva mahāphalam | [SātT, 5 53.1]
{SātT, Ṣaṣṭhaḥ paṭalaḥ}
śrīnārada uvāca | [SātT, Ṣaṣṭhaḥ paṭalaḥ 1.1]
kathitaṃ me tvayā deva harināmānukīrtanam | [SātT, Ṣaṣṭhaḥ paṭalaḥ 1.2]
pāpāpahaṃ mahāsaukhyaṃ bhagavadbhaktikāraṇam | [SātT, Ṣaṣṭhaḥ paṭalaḥ 1.3]
tatrāhaṃ yāni nāmāni kīrtayāmi surottama | [SātT, Ṣaṣṭhaḥ paṭalaḥ 2.1]
tāny ahaṃ jñātum icchāmi sākalyena kutūhalāt | [SātT, Ṣaṣṭhaḥ paṭalaḥ 2.2]
śrīśiva uvāca | [SātT, Ṣaṣṭhaḥ paṭalaḥ 3.1]
bhūmyambutejasāṃ ye vai paramāṇūn api dvija | [SātT, Ṣaṣṭhaḥ paṭalaḥ 3.2]
śakyante gaṇituṃ bhūyo janmabhir na harer guṇān | [SātT, Ṣaṣṭhaḥ paṭalaḥ 3.3]
tathāpi mukhyaṃ vakṣyāmi śrīviṣṇoḥ paramādbhutam | [SātT, Ṣaṣṭhaḥ paṭalaḥ 4.1]
nāmnāṃ sahasraṃ pārvatyai yadi hoktaṃ kṛpālunā | [SātT, Ṣaṣṭhaḥ paṭalaḥ 4.2]
samādhiniṣṭhaṃ māṃ dṛṣṭvā pārvatī varavarṇinī | [SātT, Ṣaṣṭhaḥ paṭalaḥ 5.1]
apṛcchat paramaṃ devaṃ bhagavantaṃ jagadgurum | [SātT, Ṣaṣṭhaḥ paṭalaḥ 5.2]
tadā tasyai mayā prokto matparo jagadīśvaraḥ | [SātT, Ṣaṣṭhaḥ paṭalaḥ 6.1]
nāmnāṃ sahasraṃ ca tathā guṇakarmānusārataḥ | [SātT, Ṣaṣṭhaḥ paṭalaḥ 6.2]
tad ahaṃ te 'bhivakṣyāmi mahābhāgavato bhavān | [SātT, Ṣaṣṭhaḥ paṭalaḥ 7.1]
yasyaikasmaraṇenaiva pumān siddhim avāpnuyāt | [SātT, Ṣaṣṭhaḥ paṭalaḥ 7.2]
udyannavīnajaladābham akuṇṭhadhiṣṇyaṃ vidyotitānalamanoharapītavāsam | [SātT, Ṣaṣṭhaḥ paṭalaḥ 8.1]
bhāsvanmayūkhamukuṭāṅgadahārayuktaṃ kāñcīkalāpavalayāṅgulibhir vibhātam | [SātT, Ṣaṣṭhaḥ paṭalaḥ 8.2]
brahmādidevagaṇavanditapādapadyaṃ śrīsevitaṃ sakalasundarasaṃniveśam | [SātT, Ṣaṣṭhaḥ paṭalaḥ 9.1]
gogopavanitāmunivṛndajuṣṭaṃ kṛṣṇaṃ purāṇapuruṣaṃ manasā smarāmi | [SātT, Ṣaṣṭhaḥ paṭalaḥ 9.2]
oṃ namo vāsudevāya kṛṣṇāya paramātmane | [SātT, Ṣaṣṭhaḥ paṭalaḥ 10.1]
praṇatakleśasaṃhartre paramānandadāyine | [SātT, Ṣaṣṭhaḥ paṭalaḥ 10.2]
oṃ śrīkṛṣṇaḥ śrīpatiḥ śrīmān śrīdharaḥ śrīsukhāśrayaḥ | [SātT, Ṣaṣṭhaḥ paṭalaḥ 11.1]
śrīdātā śrīkaraḥ śrīśaḥ śrīsevyaḥ śrīvibhāvanaḥ | [SātT, Ṣaṣṭhaḥ paṭalaḥ 11.2]
paramātmā paraṃ brahma pareśaḥ parameśvaraḥ | [SātT, Ṣaṣṭhaḥ paṭalaḥ 12.1]
parānandaḥ paraṃ dhāma paramānandadāyakaḥ | [SātT, Ṣaṣṭhaḥ paṭalaḥ 12.2]
nirālambo nirvikāro nirlepo niravagrahaḥ | [SātT, Ṣaṣṭhaḥ paṭalaḥ 13.1]
nityānando nityamukto nirīho nispṛhapriyaḥ | [SātT, Ṣaṣṭhaḥ paṭalaḥ 13.2]
priyaṃvadaḥ priyakaraḥ priyadaḥ priyasaṃjanaḥ | [SātT, Ṣaṣṭhaḥ paṭalaḥ 14.1]
priyānugaḥ priyālambī priyakīrtiḥ priyāt priyaḥ | [SātT, Ṣaṣṭhaḥ paṭalaḥ 14.2]
mahātyāgī mahābhogī mahāyogī mahātapāḥ | [SātT, Ṣaṣṭhaḥ paṭalaḥ 15.1]
mahātmā mahatāṃ śreṣṭho mahālokapatir mahān | [SātT, Ṣaṣṭhaḥ paṭalaḥ 15.2]
siddhārthaḥ siddhasaṃkalpaḥ siddhidaḥ siddhasādhanaḥ | [SātT, Ṣaṣṭhaḥ paṭalaḥ 16.1]
siddheśaḥ siddhamārgāgraḥ siddhalokaikapālakaḥ | [SātT, Ṣaṣṭhaḥ paṭalaḥ 16.2]
iṣṭo viśiṣṭaḥ śiṣṭeṣṭo mahiṣṭho jiṣṇur uttamaḥ | [SātT, Ṣaṣṭhaḥ paṭalaḥ 17.1]
jyeṣṭhaḥ śreṣṭhaś ca sarveṣṭo viṣṇur bhrājiṣṇur avyayaḥ | [SātT, Ṣaṣṭhaḥ paṭalaḥ 17.2]
vibhuḥ śambhuḥ prabhur bhūmā svabhūḥ svānandamūrtimān | [SātT, Ṣaṣṭhaḥ paṭalaḥ 18.1]
prītimān prītidātā ca prītidaḥ prītivardhanaḥ | [SātT, Ṣaṣṭhaḥ paṭalaḥ 18.2]
yogeśvaro yogagamyo yogīśo yogapāragaḥ | [SātT, Ṣaṣṭhaḥ paṭalaḥ 19.1]
yogadātā yogapatir yogasiddhividhāyakaḥ | [SātT, Ṣaṣṭhaḥ paṭalaḥ 19.2]
satyavrataḥ satyaparaḥ trisatyaḥ satyakāraṇaḥ | [SātT, Ṣaṣṭhaḥ paṭalaḥ 20.1]
satyāśrayaḥ satyaharaḥ satpāliḥ satyavardhanaḥ | [SātT, Ṣaṣṭhaḥ paṭalaḥ 20.2]
sarvānandaḥ sarvaharaḥ sarvagaḥ sarvavaśyakṛt | [SātT, Ṣaṣṭhaḥ paṭalaḥ 21.1]
sarvapātā sarvasukhaḥ sarvaśrutigaṇārṇavaḥ | [SātT, Ṣaṣṭhaḥ paṭalaḥ 21.2]
janārdano jagannātho jagattrātā jagatpitā | [SātT, Ṣaṣṭhaḥ paṭalaḥ 22.1]
jagatkartā jagaddhartā jagadānandamūrtimān | [SātT, Ṣaṣṭhaḥ paṭalaḥ 22.2]
dharāpatir lokapatiḥ svarpatir jagatāṃpatiḥ | [SātT, Ṣaṣṭhaḥ paṭalaḥ 23.1]
vidyāpatir vittapatiḥ satpatiḥ kamalāpatiḥ | [SātT, Ṣaṣṭhaḥ paṭalaḥ 23.2]
caturātmā caturbāhuś caturvargaphalapradaḥ | [SātT, Ṣaṣṭhaḥ paṭalaḥ 24.1]
caturvyūhaś caturdhāmā caturyugavidhāyakaḥ | [SātT, Ṣaṣṭhaḥ paṭalaḥ 24.2]
ādidevo devadevo deveśo devadhāraṇaḥ | [SātT, Ṣaṣṭhaḥ paṭalaḥ 25.1]
devakṛd devabhṛd devo deveḍitapadāmbujaḥ | [SātT, Ṣaṣṭhaḥ paṭalaḥ 25.2]
viśveśvaro viśvarūpī viśvātmā viśvatomukhaḥ | [SātT, Ṣaṣṭhaḥ paṭalaḥ 26.1]
viśvasūr viśvaphalado viśvago viśvanāyakaḥ | [SātT, Ṣaṣṭhaḥ paṭalaḥ 26.2]
bhūtakṛd bhūtabhṛd bhāvo bhūtātmā bhūtabhāvanaḥ | [SātT, Ṣaṣṭhaḥ paṭalaḥ 27.1]
bhūtido bhūtivistāro vibhūtir bhūtipālakaḥ | [SātT, Ṣaṣṭhaḥ paṭalaḥ 27.2]
nārāyaṇo nāraśāyī nārasūr nārajīvanaḥ | [SātT, Ṣaṣṭhaḥ paṭalaḥ 28.1]
nāraikaphalado nāramuktido nāranāyakaḥ | [SātT, Ṣaṣṭhaḥ paṭalaḥ 28.2]
sahasrarūpaḥ sāhasranāmā sāhasravigrahaḥ | [SātT, Ṣaṣṭhaḥ paṭalaḥ 29.1]
sahasraśīrṣā sāhasrapādākṣibhujaśīrṣavān | [SātT, Ṣaṣṭhaḥ paṭalaḥ 29.2]
padmanābhaḥ padmagarbhaḥ padmī padmanibhekṣaṇaḥ | [SātT, Ṣaṣṭhaḥ paṭalaḥ 30.1]
padmaśāyī padmamālī padmāṅkitapadadvayaḥ | [SātT, Ṣaṣṭhaḥ paṭalaḥ 30.2]
vīryavān sthairyavān vāgmī śauryavān dhairyavān kṣamī | [SātT, Ṣaṣṭhaḥ paṭalaḥ 31.1]
dhīmān dharmaparo bhogī bhagavān bhayanāśanaḥ | [SātT, Ṣaṣṭhaḥ paṭalaḥ 31.2]
jayanto vijayo jetā jayado jayavardhanaḥ | [SātT, Ṣaṣṭhaḥ paṭalaḥ 32.1]
amāno mānado mānyo mahimāvān mahābalaḥ | [SātT, Ṣaṣṭhaḥ paṭalaḥ 32.2]
saṃtuṣṭas toṣado dātā damano dīnavatsalaḥ | [SātT, Ṣaṣṭhaḥ paṭalaḥ 33.1]
jñānī yaśasvān dhṛtimān sahaojobalāśrayaḥ | [SātT, Ṣaṣṭhaḥ paṭalaḥ 33.2]
hayagrīvo mahātejā mahārṇavavinodakṛt | [SātT, Ṣaṣṭhaḥ paṭalaḥ 34.1]
madhukaiṭabhavidhvaṃsī vedakṛd vedapālakaḥ | [SātT, Ṣaṣṭhaḥ paṭalaḥ 34.2]
sanatkumāraḥ sanakaḥ sanandaś ca sanātanaḥ | [SātT, Ṣaṣṭhaḥ paṭalaḥ 35.1]
akhaṇḍabrahmavratavān ātmā yogavivecakaḥ | [SātT, Ṣaṣṭhaḥ paṭalaḥ 35.2]
śrīnārado devaṛṣiḥ karmākarmapravartakaḥ | [SātT, Ṣaṣṭhaḥ paṭalaḥ 36.1]
sātvatāgamakṛllokahitāhitaprasūcakaḥ | [SātT, Ṣaṣṭhaḥ paṭalaḥ 36.2]
ādikālo yajñatattvaṃ dhātṛnāsāpuṭodbhavaḥ | [SātT, Ṣaṣṭhaḥ paṭalaḥ 37.1]
dantāgranyastabhūgolo hiraṇyākṣabalāntakaḥ | [SātT, Ṣaṣṭhaḥ paṭalaḥ 37.2]
pṛthvīpatiḥ śīghravego romāntargatasāgaraḥ | [SātT, Ṣaṣṭhaḥ paṭalaḥ 38.1]
śvāsāvadhūtahemādriḥ prajāpatipatistutaḥ | [SātT, Ṣaṣṭhaḥ paṭalaḥ 38.2]
ananto dharaṇībhartā pātālatalavāsakṛt | [SātT, Ṣaṣṭhaḥ paṭalaḥ 39.1]
kāmāgnijavano nāgarājarājo mahādyutiḥ | [SātT, Ṣaṣṭhaḥ paṭalaḥ 39.2]
mahākūrmo viśvakāyaḥ śeṣabhṛk sarvapālakaḥ | [SātT, Ṣaṣṭhaḥ paṭalaḥ 40.1]
lokapitṛgaṇādhīśaḥ pitṛstutamahāpadaḥ | [SātT, Ṣaṣṭhaḥ paṭalaḥ 40.2]
kṛpāmayaḥ svayaṃ vyaktir dhruvaprītivivardhanaḥ | [SātT, Ṣaṣṭhaḥ paṭalaḥ 41.1]
dhruvastutapado viṣṇulokado lokapūjitaḥ | [SātT, Ṣaṣṭhaḥ paṭalaḥ 41.2]
śuklaḥ kardamasaṃtaptas tapastoṣitamānasaḥ | [SātT, Ṣaṣṭhaḥ paṭalaḥ 42.1]
mano'bhīṣṭaprado harṣabindvañcitasarovaraḥ | [SātT, Ṣaṣṭhaḥ paṭalaḥ 42.2]
yajñaḥ suragaṇādhīśo daityadānavaghātakaḥ | [SātT, Ṣaṣṭhaḥ paṭalaḥ 43.1]
manutrātā lokapālo lokapālakajanmakṛt | [SātT, Ṣaṣṭhaḥ paṭalaḥ 43.2]
kapilākhyaḥ sāṃkhyapātā kardamāṅgasamudbhavaḥ | [SātT, Ṣaṣṭhaḥ paṭalaḥ 44.1]
sarvasiddhagaṇādhīśo devahūtigatipradaḥ | [SātT, Ṣaṣṭhaḥ paṭalaḥ 44.2]
datto 'tritanayo yogī yogamārgapradarśakaḥ | [SātT, Ṣaṣṭhaḥ paṭalaḥ 45.1]
anasūyānandakaraḥ sarvayogijanastutaḥ | [SātT, Ṣaṣṭhaḥ paṭalaḥ 45.2]
nārāyaṇo naraṛṣir dharmaputro mahāmanāḥ | [SātT, Ṣaṣṭhaḥ paṭalaḥ 46.1]
maheśaśūladamano maheśaikavarapradaḥ | [SātT, Ṣaṣṭhaḥ paṭalaḥ 46.2]
ākalpāntatapodhīro manmathādimadāpahaḥ | [SātT, Ṣaṣṭhaḥ paṭalaḥ 47.1]
ūrvaśīsṛgjitānaṅgo mārkaṇḍeyapriyapradaḥ | [SātT, Ṣaṣṭhaḥ paṭalaḥ 47.2]
ṛbhavo nābhisukhado merudevīpriyātmajaḥ | [SātT, Ṣaṣṭhaḥ paṭalaḥ 48.1]
yogirājadvijasraṣṭā yogacaryāpradarśakaḥ | [SātT, Ṣaṣṭhaḥ paṭalaḥ 48.2]
priyavratakulotpanno gayanāmā mahāyaśāḥ | [SātT, Ṣaṣṭhaḥ paṭalaḥ 50.1]
haṃsarūpī tattvavaktā guṇāguṇavivecakaḥ | [SātT, Ṣaṣṭhaḥ paṭalaḥ 51.1]
dhātṛlajjāpraśamano brahmacārijanapriyaḥ | [SātT, Ṣaṣṭhaḥ paṭalaḥ 51.2]
vaiśyaḥ pṛthuḥ pṛthvidogdhā sarvajīvanadohakṛt | [SātT, Ṣaṣṭhaḥ paṭalaḥ 52.1]
ādirājo janāvāsakārako bhūsamīkaraḥ | [SātT, Ṣaṣṭhaḥ paṭalaḥ 52.2]
praceto'bhiṣṭutapadaḥ śāntamūrtiḥ sudarśanaḥ | [SātT, Ṣaṣṭhaḥ paṭalaḥ 53.1]
divārātrigaṇādhīśaḥ ketumān ajanāśrayaḥ | [SātT, Ṣaṣṭhaḥ paṭalaḥ 53.2]
śrīkāmadevaḥ kamalākāmakelivinodakṛt | [SātT, Ṣaṣṭhaḥ paṭalaḥ 54.1]
svapādaratido 'bhīṣṭasukhado duḥkhanāśanaḥ | [SātT, Ṣaṣṭhaḥ paṭalaḥ 54.2]
vibhur dharmabhṛtāṃ śreṣṭho vedaśīrṣo dvijātmajaḥ | [SātT, Ṣaṣṭhaḥ paṭalaḥ 55.1]
aṣṭāśītisahasrāṇāṃ munīnām upadeśadaḥ | [SātT, Ṣaṣṭhaḥ paṭalaḥ 55.2]
satyaseno yakṣarakṣodahano dīnapālakaḥ | [SātT, Ṣaṣṭhaḥ paṭalaḥ 56.1]
indramitraḥ surārighnaḥ sūnṛtādharmanandanaḥ | [SātT, Ṣaṣṭhaḥ paṭalaḥ 56.2]
harir gajavaratrātā grāhapāśavināśakaḥ | [SātT, Ṣaṣṭhaḥ paṭalaḥ 57.1]
trikūṭādrivanaślāghī sarvalokahitaiṣaṇaḥ | [SātT, Ṣaṣṭhaḥ paṭalaḥ 57.2]
vaikuṇṭhaśubhrāsukhado vikuṇṭhāsundarīsutaḥ | [SātT, Ṣaṣṭhaḥ paṭalaḥ 58.1]
ramāpriyakaraḥ śrīmān nijalokapradarśakaḥ | [SātT, Ṣaṣṭhaḥ paṭalaḥ 58.2]
vipraśāpaparīkhinnanirjarārtinivāraṇaḥ | [SātT, Ṣaṣṭhaḥ paṭalaḥ 59.1]
dugdhābdhimathano vipro virājatanayo 'jitaḥ | [SātT, Ṣaṣṭhaḥ paṭalaḥ 59.2]
mandārādridharaḥ kūrmo devadānavaśarmakṛt | [SātT, Ṣaṣṭhaḥ paṭalaḥ 60.1]
jambūdvīpasamaḥ sraṣṭā pīyūṣotpattikāraṇam | [SātT, Ṣaṣṭhaḥ paṭalaḥ 60.2]
dhanvantarī rukśamano 'mṛtadhuk rukpraśāntakaḥ | [SātT, Ṣaṣṭhaḥ paṭalaḥ 61.1]
āyurvedakaro vaidyarājo vidyāpradāyakaḥ | [SātT, Ṣaṣṭhaḥ paṭalaḥ 61.2]
devābhayakaro daityamohinī kāmarūpiṇī | [SātT, Ṣaṣṭhaḥ paṭalaḥ 62.1]
gīrvāṇāmṛtapo duṣṭadaityadānavavañcakaḥ | [SātT, Ṣaṣṭhaḥ paṭalaḥ 62.2]
mahāmatsyo mahākāyaḥ śalkāntargatasāgaraḥ | [SātT, Ṣaṣṭhaḥ paṭalaḥ 63.1]
vedāridaityadamano vrīhibījasurakṣakaḥ | [SātT, Ṣaṣṭhaḥ paṭalaḥ 63.2]
pucchāghātabhramatsindhuḥ satyavratapriyapradaḥ | [SātT, Ṣaṣṭhaḥ paṭalaḥ 64.1]
bhaktasatyavratatrātā yogatrayapradarśakaḥ | [SātT, Ṣaṣṭhaḥ paṭalaḥ 64.2]
narasiṃho lokajihvaḥ śaṅkukarṇo nakhāyudhaḥ | [SātT, Ṣaṣṭhaḥ paṭalaḥ 65.1]
saṭāvadhūtajalado dantadyutijitaprabhaḥ | [SātT, Ṣaṣṭhaḥ paṭalaḥ 65.2]
hiraṇyakaśipudhvaṃsī bahudānavadarpahā | [SātT, Ṣaṣṭhaḥ paṭalaḥ 66.1]
pravadastutapādābjo bhaktasaṃsāratāpahā | [SātT, Ṣaṣṭhaḥ paṭalaḥ 66.2]
brahmendrarudrabhītighno devakāryaprasādhakaḥ | [SātT, Ṣaṣṭhaḥ paṭalaḥ 67.1]
jvalajjvalanasaṃkāśaḥ sarvabhītivināśakaḥ | [SātT, Ṣaṣṭhaḥ paṭalaḥ 67.2]
mahākaluṣavidhvaṃsī sarvakāmavarapradaḥ | [SātT, Ṣaṣṭhaḥ paṭalaḥ 68.1]
kālavikramasaṃhartā grahapīḍāvināśakaḥ | [SātT, Ṣaṣṭhaḥ paṭalaḥ 68.2]
sarvavyādhipraśamanaḥ pracaṇḍaripudaṇḍakṛt | [SātT, Ṣaṣṭhaḥ paṭalaḥ 69.1]
ugrabhairavasaṃtrastaharārtivinivārakaḥ | [SātT, Ṣaṣṭhaḥ paṭalaḥ 69.2]
brahmacarmāvṛtaśirāḥ śivaśīrṣaikanūpuraḥ | [SātT, Ṣaṣṭhaḥ paṭalaḥ 70.1]
dvādaśādityaśīrṣaikamaṇir dikpālabhūṣaṇaḥ | [SātT, Ṣaṣṭhaḥ paṭalaḥ 70.2]
vāmano 'ditibhītighno dvijātigaṇamaṇḍanaḥ | [SātT, Ṣaṣṭhaḥ paṭalaḥ 71.1]
pannakhakṣatabrahmāṇḍakaṭāho 'mitavikramaḥ | [SātT, Ṣaṣṭhaḥ paṭalaḥ 72.1]
svardhunītīrthajanano brahmapūjyo bhayāpahaḥ | [SātT, Ṣaṣṭhaḥ paṭalaḥ 72.2]
svāṅghrivārihatāghaugho viśvarūpaikadarśanaḥ | [SātT, Ṣaṣṭhaḥ paṭalaḥ 73.1]
balipriyakaro bhaktasvargadogdhā gadādharaḥ | [SātT, Ṣaṣṭhaḥ paṭalaḥ 73.2]
jāmadagnyo mahāvīryaḥ parśubhṛt kārtavīryajit | [SātT, Ṣaṣṭhaḥ paṭalaḥ 74.1]
sahasrārjunasaṃhartā sarvakṣatrakulāntakaḥ | [SātT, Ṣaṣṭhaḥ paṭalaḥ 74.2]
niḥkṣatrapṛthvīkaraṇo vīrajid viprarājyadaḥ | [SātT, Ṣaṣṭhaḥ paṭalaḥ 75.1]
droṇāstravedapravado maheśagurukīrtidaḥ | [SātT, Ṣaṣṭhaḥ paṭalaḥ 75.2]
sūryavaṃśābjataraṇiḥ śrīmaddaśarathātmajaḥ | [SātT, Ṣaṣṭhaḥ paṭalaḥ 76.1]
śrīrāmo rāmacandraś ca rāmabhadro 'mitaprabhaḥ | [SātT, Ṣaṣṭhaḥ paṭalaḥ 76.2]
nīlavarṇapratīkāśaḥ kausalyāprāṇajīvanaḥ | [SātT, Ṣaṣṭhaḥ paṭalaḥ 77.1]
padmanetraḥ padmavakraḥ padmāṅkitapadāmbujaḥ | [SātT, Ṣaṣṭhaḥ paṭalaḥ 77.2]
pralambabāhuś cārvaṅgo ratnābharaṇabhūṣitaḥ | [SātT, Ṣaṣṭhaḥ paṭalaḥ 78.1]
divyāmbaro divyadhanur diṣṭadivyāstrapāragaḥ | [SātT, Ṣaṣṭhaḥ paṭalaḥ 78.2]
nistriṃśapāṇivīreśo 'parimeyaparākramaḥ | [SātT, Ṣaṣṭhaḥ paṭalaḥ 79.1]
viśvāmitragurur dhanvī dhanurvedavid uttamaḥ | [SātT, Ṣaṣṭhaḥ paṭalaḥ 79.2]
ṛjumārganimitteṣu saṃghatāḍitatāḍakaḥ | [SātT, Ṣaṣṭhaḥ paṭalaḥ 80.1]
subāhur bāhuvīryāḍhyabahurākṣasaghātakaḥ | [SātT, Ṣaṣṭhaḥ paṭalaḥ 80.2]
prāptacaṇḍīśadordaṇḍacaṇḍakodaṇḍakhaṇḍanaḥ | [SātT, Ṣaṣṭhaḥ paṭalaḥ 81.1]
janakānandajanako jānakīpriyanāyakaḥ | [SātT, Ṣaṣṭhaḥ paṭalaḥ 81.2]
arātikuladarpaghno dhvastabhārgavavikramaḥ | [SātT, Ṣaṣṭhaḥ paṭalaḥ 82.1]
pitṛvāksaktarājyadhīr vanavāsakṛtotsavaḥ | [SātT, Ṣaṣṭhaḥ paṭalaḥ 82.2]
virādharādhadamanaś citrakūṭādrimandiraḥ | [SātT, Ṣaṣṭhaḥ paṭalaḥ 83.1]
dvijaśāpasamucchannadaṇḍakāraṇyakarmakṛt | [SātT, Ṣaṣṭhaḥ paṭalaḥ 83.2]
caturdaśasahasrograrākṣasaghnaḥ kharāntakaḥ | [SātT, Ṣaṣṭhaḥ paṭalaḥ 84.1]
triśiraḥprāṇaśamano duṣṭadūṣaṇadūṣaṇaḥ | [SātT, Ṣaṣṭhaḥ paṭalaḥ 84.2]
chadmamārīcamathano jānakīvirahārtihṛt | [SātT, Ṣaṣṭhaḥ paṭalaḥ 85.1]
jaṭāyuṣaḥ kriyākārī kabandhavadhakovidaḥ | [SātT, Ṣaṣṭhaḥ paṭalaḥ 85.2]
ṛṣyamūkaguhāvāsī kapipañcamasakhyakṛt | [SātT, Ṣaṣṭhaḥ paṭalaḥ 86.1]
sakaṇṭakāradurbhedasaptatālaprabhedakaḥ | [SātT, Ṣaṣṭhaḥ paṭalaḥ 87.1]
kiṣkindhādhipavālighno mitrasugrīvarājyadaḥ | [SātT, Ṣaṣṭhaḥ paṭalaḥ 87.2]
āñjaneyasvalāṅgūladagdhalaṅkāmahodayaḥ | [SātT, Ṣaṣṭhaḥ paṭalaḥ 88.1]
sītāvirahavispaṣṭaroṣakṣobhitasāgaraḥ | [SātT, Ṣaṣṭhaḥ paṭalaḥ 88.2]
nikumbhakumbhadhūmrākṣakumbhakarṇādivīrahā | [SātT, Ṣaṣṭhaḥ paṭalaḥ 90.2]
kailāsasahanonmattadaśānanaśiroharaḥ | [SātT, Ṣaṣṭhaḥ paṭalaḥ 91.1]
kapirākṣasarājāṅgaprāptarājyanijāśrayaḥ | [SātT, Ṣaṣṭhaḥ paṭalaḥ 92.1]
ayodhyādhipatiḥ sarvarājanyagaṇaśekharaḥ | [SātT, Ṣaṣṭhaḥ paṭalaḥ 92.2]
acintyakarmā nṛpatiḥ prāptasiṃhāsanodayaḥ | [SātT, Ṣaṣṭhaḥ paṭalaḥ 93.1]
duṣṭadurbuddhidalano dīnahīnaikapālakaḥ | [SātT, Ṣaṣṭhaḥ paṭalaḥ 93.2]
sarvasampattijananas tiryaṅnyāyavivecakaḥ | [SātT, Ṣaṣṭhaḥ paṭalaḥ 94.1]
duṣṭavākkliṣṭahṛdayaḥ sītānirvāsakārakaḥ | [SātT, Ṣaṣṭhaḥ paṭalaḥ 95.1]
turaṃgamedhakratuyāṭ śrīmatkuśalavātmajaḥ | [SātT, Ṣaṣṭhaḥ paṭalaḥ 95.2]
satyārthatyaktasaumitriḥ sūnnītajanasaṃgrahaḥ | [SātT, Ṣaṣṭhaḥ paṭalaḥ 96.1]
satkarṇapūrasatkīrtiḥ kīrtyālokāghanāśanaḥ | [SātT, Ṣaṣṭhaḥ paṭalaḥ 96.2]
bharato jyeṣṭhapādābjaratityaktanṛpāsanaḥ | [SātT, Ṣaṣṭhaḥ paṭalaḥ 97.1]
sarvasadguṇasampannaḥ koṭigandharvanāśakaḥ | [SātT, Ṣaṣṭhaḥ paṭalaḥ 97.2]
lakṣmaṇo jyeṣṭhanirato devavairigaṇāntakaḥ | [SātT, Ṣaṣṭhaḥ paṭalaḥ 98.1]
indrajitprāṇaśamano bhrātṛmān tyaktavigrahaḥ | [SātT, Ṣaṣṭhaḥ paṭalaḥ 98.2]
śatrughno 'mitraśamano lavaṇāntakakārakaḥ | [SātT, Ṣaṣṭhaḥ paṭalaḥ 99.1]
āryabhrātṛjanaślāghyaḥ satāṃ ślāghyaguṇākaraḥ | [SātT, Ṣaṣṭhaḥ paṭalaḥ 99.2]
vaṭapattrapuṭasthāyī śrīmukundo 'khilāśrayaḥ | [SātT, Ṣaṣṭhaḥ paṭalaḥ 100.1]
tanūdarārpitajaganmṛkaṇḍatanayaḥ khagaḥ | [SātT, Ṣaṣṭhaḥ paṭalaḥ 100.2]
ādyo devagaṇāgraṇyo mitastutinatipriyaḥ | [SātT, Ṣaṣṭhaḥ paṭalaḥ 101.1]
vṛtraghoratanutrastadevasanmantrasādhakaḥ | [SātT, Ṣaṣṭhaḥ paṭalaḥ 101.2]
brahmaṇyo brāhmaṇaślāghī brahmaṇyajanavatsalaḥ | [SātT, Ṣaṣṭhaḥ paṭalaḥ 102.1]
goṣpadāpsugaladgātravālakhilyajanāśrayaḥ | [SātT, Ṣaṣṭhaḥ paṭalaḥ 102.2]
dausvastir yajvanāṃ śreṣṭho nṛpavismayakārakaḥ | [SātT, Ṣaṣṭhaḥ paṭalaḥ 103.1]
turaṃgamedhabahukṛd vadānyagaṇaśekharaḥ | [SātT, Ṣaṣṭhaḥ paṭalaḥ 103.2]
vāsavītanayo vyāso vedaśākhānirūpakaḥ | [SātT, Ṣaṣṭhaḥ paṭalaḥ 104.1]
purāṇabhāratācāryaḥ kalilokahitaiṣaṇaḥ | [SātT, Ṣaṣṭhaḥ paṭalaḥ 104.2]
rohiṇīhṛdayānando balabhadro balāśrayaḥ | [SātT, Ṣaṣṭhaḥ paṭalaḥ 105.1]
saṃkarṣaṇaḥ sīrapāṇiḥ musalāstro 'maladyutiḥ | [SātT, Ṣaṣṭhaḥ paṭalaḥ 105.2]
śaṅkhakundenduśvetāṅgas tālabhid dhenukāntakaḥ | [SātT, Ṣaṣṭhaḥ paṭalaḥ 106.1]
muṣṭikāriṣṭahanano lāṅgalākṛṣṭayāmunaḥ | [SātT, Ṣaṣṭhaḥ paṭalaḥ 106.2]
pralambaprāṇahā rukmīmathano dvividāntakaḥ | [SātT, Ṣaṣṭhaḥ paṭalaḥ 107.1]
revatīprītido rāmāramaṇo balvalāntakaḥ | [SātT, Ṣaṣṭhaḥ paṭalaḥ 107.2]
hastināpurasaṃkarṣī kauravārcitasatpadaḥ | [SātT, Ṣaṣṭhaḥ paṭalaḥ 108.1]
brahmādistutapādābjo devayādavapālakaḥ | [SātT, Ṣaṣṭhaḥ paṭalaḥ 108.2]
māyāpatir mahāmāyo mahāmāyānideśakṛt | [SātT, Ṣaṣṭhaḥ paṭalaḥ 109.1]
yaduvaṃśābdhipūrṇendur baladevapriyānujaḥ | [SātT, Ṣaṣṭhaḥ paṭalaḥ 109.2]
narākṛtiḥ paraṃ brahma paripūrṇaḥ parodayaḥ | [SātT, Ṣaṣṭhaḥ paṭalaḥ 110.1]
sarvajñānādisampūrṇaḥ pūrṇānandaḥ purātanaḥ | [SātT, Ṣaṣṭhaḥ paṭalaḥ 110.2]
pītāmbaraḥ pītanidraḥ pītaveśmamahātapāḥ | [SātT, Ṣaṣṭhaḥ paṭalaḥ 111.1]
mahorasko mahābāhur mahārhamaṇikuṇḍalaḥ | [SātT, Ṣaṣṭhaḥ paṭalaḥ 111.2]
sucārukarṇaḥ subhrājanmakarākṛtikuṇḍalaḥ | [SātT, Ṣaṣṭhaḥ paṭalaḥ 112.2]
nīlakuñcitasusnigdhakuntalaḥ kaumudīmukhaḥ | [SātT, Ṣaṣṭhaḥ paṭalaḥ 113.1]
sunāsaḥ kundadaśano lasatkokanadādharaḥ | [SātT, Ṣaṣṭhaḥ paṭalaḥ 113.2]
sumandahāso rucirabhrūmaṇḍalavilokanaḥ | [SātT, Ṣaṣṭhaḥ paṭalaḥ 114.1]
kambukaṇṭho bṛhadbrahmā valayāṅgadabhūṣaṇaḥ | [SātT, Ṣaṣṭhaḥ paṭalaḥ 114.2]
kaustubhī vanamālī ca śaṅkhacakragadābjabhṛt | [SātT, Ṣaṣṭhaḥ paṭalaḥ 115.1]
śrīvatsalakṣmyālakṣyāṅgaḥ sarvalakṣaṇalakṣaṇaḥ | [SātT, Ṣaṣṭhaḥ paṭalaḥ 115.2]
dalodaro nimnanābhir niravadyo nirāśrayaḥ | [SātT, Ṣaṣṭhaḥ paṭalaḥ 116.1]
samajaṅghājānuyugmaḥ sucārurucirājitaḥ | [SātT, Ṣaṣṭhaḥ paṭalaḥ 117.1]
dhvajavajrāṅkuśāmbhojaśarāṅkitapadāmbujaḥ | [SātT, Ṣaṣṭhaḥ paṭalaḥ 117.2]
bhaktabhramarasaṃghātapītapādāmbujāsavaḥ | [SātT, Ṣaṣṭhaḥ paṭalaḥ 118.1]
nakhacandramaṇijyotsnāprakāśitamahāmanāḥ | [SātT, Ṣaṣṭhaḥ paṭalaḥ 118.2]
svabhaktahṛdayākāśalasatpaṅkajavistaraḥ | [SātT, Ṣaṣṭhaḥ paṭalaḥ 119.2]
sarvaprāṇijanānando vasudevanutipriyaḥ | [SātT, Ṣaṣṭhaḥ paṭalaḥ 120.1]
devakīnandano lokanandikṛd bhaktabhītibhit | [SātT, Ṣaṣṭhaḥ paṭalaḥ 120.2]
śeṣānugaḥ śeṣaśāyī yaśodānatimānadaḥ | [SātT, Ṣaṣṭhaḥ paṭalaḥ 121.1]
nandānandakaro gopagopīgokulabāndhavaḥ | [SātT, Ṣaṣṭhaḥ paṭalaḥ 121.2]
sarvavrajajanānandī bhaktavallabhavavallabhaḥ | [SātT, Ṣaṣṭhaḥ paṭalaḥ 122.1]
valyavyaṅgalasadgātro ballavībāhumadhyagaḥ | [SātT, Ṣaṣṭhaḥ paṭalaḥ 122.2]
pītapūtanikāstanyaḥ pūtanāprāṇaśoṣaṇaḥ | [SātT, Ṣaṣṭhaḥ paṭalaḥ 123.1]
pūtanorasthalasthāyī pūtanāmokṣadāyakaḥ | [SātT, Ṣaṣṭhaḥ paṭalaḥ 123.2]
samāgatajanānandī śakaṭoccāṭakārakaḥ | [SātT, Ṣaṣṭhaḥ paṭalaḥ 124.1]
prāptaviprāśiṣodhīśo laghimādiguṇāśrayaḥ | [SātT, Ṣaṣṭhaḥ paṭalaḥ 124.2]
tṛṇāvartagalagrāhī tṛṇāvartaniṣūdanaḥ | [SātT, Ṣaṣṭhaḥ paṭalaḥ 125.1]
jananyānandajanako jananyāmukhaviśvadṛk | [SātT, Ṣaṣṭhaḥ paṭalaḥ 125.2]
bālakrīḍārato bālabhāṣālīlādinirvṛtaḥ | [SātT, Ṣaṣṭhaḥ paṭalaḥ 126.1]
gopagopīpriyakaro gītanṛtyānukārakaḥ | [SātT, Ṣaṣṭhaḥ paṭalaḥ 126.2]
navanītaviliptāṅgo navanītalavapriyaḥ | [SātT, Ṣaṣṭhaḥ paṭalaḥ 127.1]
navanītalavāhārī navanītānutaskaraḥ | [SātT, Ṣaṣṭhaḥ paṭalaḥ 127.2]
dāmodaro 'rjunonmūlo gopaikamatikārakaḥ | [SātT, Ṣaṣṭhaḥ paṭalaḥ 128.1]
vṛndāvanavanakrīḍo nānākrīḍāviśāradaḥ | [SātT, Ṣaṣṭhaḥ paṭalaḥ 128.2]
vatsapucchasamākarṣī vatsāsuraniṣūdanaḥ | [SātT, Ṣaṣṭhaḥ paṭalaḥ 129.1]
bakārir aghasaṃhārī bālādyantakanāśanaḥ | [SātT, Ṣaṣṭhaḥ paṭalaḥ 129.2]
yamunānilasaṃjuṣṭasumṛṣṭapulinapriyaḥ | [SātT, Ṣaṣṭhaḥ paṭalaḥ 130.1]
gopālabālapūgasthaḥ snigdhadadhyannabhojanaḥ | [SātT, Ṣaṣṭhaḥ paṭalaḥ 130.2]
gogopagopīpriyakṛd dhanabhṛn mohakhaṇḍanaḥ | [SātT, Ṣaṣṭhaḥ paṭalaḥ 131.1]
vidhātur mohajanako 'tyadbhutaiśvaryadarśakaḥ | [SātT, Ṣaṣṭhaḥ paṭalaḥ 131.2]
vidhistutapadāmbhojo gopadārakabuddhibhit | [SātT, Ṣaṣṭhaḥ paṭalaḥ 132.1]
kālīyadarpadalano nāganārīnutipriyaḥ | [SātT, Ṣaṣṭhaḥ paṭalaḥ 132.2]
dāvāgniśamanaḥ sarvavrajabhṛj janajīvanaḥ | [SātT, Ṣaṣṭhaḥ paṭalaḥ 133.1]
sarvakālasukhakrīḍo barhibarhāvataṃsakaḥ | [SātT, Ṣaṣṭhaḥ paṭalaḥ 134.1]
godhugvadhūjanaprāṇo veṇuvādyaviśāradaḥ | [SātT, Ṣaṣṭhaḥ paṭalaḥ 134.2]
gopīpidhānārundhāno gopīvratavarapradaḥ | [SātT, Ṣaṣṭhaḥ paṭalaḥ 135.1]
vipradarpapraśamano viprapatnīprasādadaḥ | [SātT, Ṣaṣṭhaḥ paṭalaḥ 135.2]
śatakratuvaradhvaṃsī śakradarpamadāpahaḥ | [SātT, Ṣaṣṭhaḥ paṭalaḥ 136.1]
dhṛtagovardhanagirir vrajalokābhayapradaḥ | [SātT, Ṣaṣṭhaḥ paṭalaḥ 136.2]
indrakīrtilasatkīrtir govindo gokulotsavaḥ | [SātT, Ṣaṣṭhaḥ paṭalaḥ 137.1]
nandatrāṇakaro devajaleśeḍitasatkathaḥ | [SātT, Ṣaṣṭhaḥ paṭalaḥ 137.2]
vrajavāsijanaślāghyo nijalokapradarśakaḥ | [SātT, Ṣaṣṭhaḥ paṭalaḥ 138.1]
godhugvadhūdarpaharaḥ svayaśaḥkīrtanotsavaḥ | [SātT, Ṣaṣṭhaḥ paṭalaḥ 139.1]
vrajāṅganājanārāmo vrajasundarīvallabhaḥ | [SātT, Ṣaṣṭhaḥ paṭalaḥ 139.2]
rāsakrīḍārato rāsamahāmaṇḍalamaṇḍanaḥ | [SātT, Ṣaṣṭhaḥ paṭalaḥ 140.1]
vṛndāvanavanāmodī yamunākūlakelikṛt | [SātT, Ṣaṣṭhaḥ paṭalaḥ 140.2]
gopikāgītikāgītaḥ śaṅkhacūḍaśiroharaḥ | [SātT, Ṣaṣṭhaḥ paṭalaḥ 141.1]
mahāsarpamukhagrastatrastanandavimocakaḥ | [SātT, Ṣaṣṭhaḥ paṭalaḥ 141.2]
sudarśanārcitapado duṣṭāriṣṭavināśakaḥ | [SātT, Ṣaṣṭhaḥ paṭalaḥ 142.1]
keśidveṣo vyomahantā śrutanāradakīrtanaḥ | [SātT, Ṣaṣṭhaḥ paṭalaḥ 142.2]
akrūrapriyakṛt krūrarajakaghnaḥ suveśakṛt | [SātT, Ṣaṣṭhaḥ paṭalaḥ 143.1]
sudāmadattamālāḍhyaḥ kubjācandanacarcitaḥ | [SātT, Ṣaṣṭhaḥ paṭalaḥ 143.2]
mathurājanasaṃharṣī caṇḍakodaṇḍakhaṇḍakṛt | [SātT, Ṣaṣṭhaḥ paṭalaḥ 144.1]
kaṃsasainyasamucchedī vaṇigvipragaṇārcitaḥ | [SātT, Ṣaṣṭhaḥ paṭalaḥ 144.2]
mahākuvalayāpīḍaghātī cāṇuramardanaḥ | [SātT, Ṣaṣṭhaḥ paṭalaḥ 145.1]
rāgaśālāgatāpāranaranārīkṛtotsavaḥ | [SātT, Ṣaṣṭhaḥ paṭalaḥ 145.2]
kaṃsadhvaṃsakaraḥ kaṃsasvasārūpyagatipradaḥ | [SātT, Ṣaṣṭhaḥ paṭalaḥ 146.1]
kṛtograsenanṛpatiḥ sarvayādasaukhyakṛt | [SātT, Ṣaṣṭhaḥ paṭalaḥ 146.2]
tātamātṛkṛtānando nandagopaprasādadaḥ | [SātT, Ṣaṣṭhaḥ paṭalaḥ 147.1]
śritasāṃdīpanigurur vidyāsāgarapāragaḥ | [SātT, Ṣaṣṭhaḥ paṭalaḥ 147.2]
daityapañcajanadhvaṃsī pāñcajanyadarapriyaḥ | [SātT, Ṣaṣṭhaḥ paṭalaḥ 148.1]
sāṃdīpanimṛtāpatyadātā kālayamārcitaḥ | [SātT, Ṣaṣṭhaḥ paṭalaḥ 148.2]
sairandhrīkāmasaṃtāpaśamano 'krūraprītidaḥ | [SātT, Ṣaṣṭhaḥ paṭalaḥ 149.1]
śārṅgacāpadharo nānāśarasaṃdhānakovidaḥ | [SātT, Ṣaṣṭhaḥ paṭalaḥ 149.2]
abhedyadivyakavacaḥ śrīmaddārukasārathiḥ | [SātT, Ṣaṣṭhaḥ paṭalaḥ 150.1]
khagendracihnitadhvajaś cakrapāṇir gadādharaḥ | [SātT, Ṣaṣṭhaḥ paṭalaḥ 150.2]
nandakīyadusenāḍhyo 'kṣayabāṇaniṣaṅgavān | [SātT, Ṣaṣṭhaḥ paṭalaḥ 151.1]
surāsurājeyaraṇyo jitamāgadhayūthapaḥ | [SātT, Ṣaṣṭhaḥ paṭalaḥ 151.2]
māgadhadhvajinīdhvaṃsī mathurāpurapālakaḥ | [SātT, Ṣaṣṭhaḥ paṭalaḥ 152.1]
dvārakāpuranirmātā lokasthitiniyāmakaḥ | [SātT, Ṣaṣṭhaḥ paṭalaḥ 152.2]
sarvasampattijananaḥ svajanānandakārakaḥ | [SātT, Ṣaṣṭhaḥ paṭalaḥ 153.1]
yavanāsurasaṃhartā mucukundeṣṭasādhakaḥ | [SātT, Ṣaṣṭhaḥ paṭalaḥ 154.1]
rukmiṇīhārako rukmimuṇḍamuṇḍanakārakaḥ | [SātT, Ṣaṣṭhaḥ paṭalaḥ 155.1]
rukmiṇīpriyakṛt sākṣād rukmiṇīramaṇīpatiḥ | [SātT, Ṣaṣṭhaḥ paṭalaḥ 155.2]
rukmiṇīvadanāmbhojamadhupānamadhuvrataḥ | [SātT, Ṣaṣṭhaḥ paṭalaḥ 156.1]
syamantakanimittātmabhaktarkṣādhipajit śuciḥ | [SātT, Ṣaṣṭhaḥ paṭalaḥ 156.2]
jāmbavārcitapādābjaḥ sākṣāj jāmbavatīpatiḥ | [SātT, Ṣaṣṭhaḥ paṭalaḥ 157.1]
satyabhāmākaragrāhī kālindīsundarīpriyaḥ | [SātT, Ṣaṣṭhaḥ paṭalaḥ 157.2]
sutīkṣṇaśṛṅgavṛṣabhasaptajid rājayūthabhit | [SātT, Ṣaṣṭhaḥ paṭalaḥ 158.1]
nagnajit tanayāsatyānāyikānāyakottamaḥ | [SātT, Ṣaṣṭhaḥ paṭalaḥ 158.2]
bhadreśo lakṣmaṇākānto mitravindāpriyeśvaraḥ | [SātT, Ṣaṣṭhaḥ paṭalaḥ 159.1]
murujit pīṭhasenānīnāśano narakāntakaḥ | [SātT, Ṣaṣṭhaḥ paṭalaḥ 159.2]
dharārcitapadāmbhojo bhagadattabhayāpahā | [SātT, Ṣaṣṭhaḥ paṭalaḥ 160.1]
narakāhṛtadivyastrīratnavāhādināyakaḥ | [SātT, Ṣaṣṭhaḥ paṭalaḥ 160.2]
satyabhāmābalāvākyapārijātāpahārakaḥ | [SātT, Ṣaṣṭhaḥ paṭalaḥ 161.2]
devendrabalabhij jāyājātanānāvilāsavān | [SātT, Ṣaṣṭhaḥ paṭalaḥ 162.1]
rukmiṇīmānadalanaḥ strīvilāsāvimohitaḥ | [SātT, Ṣaṣṭhaḥ paṭalaḥ 162.2]
kāmatātaḥ sāmbasuto 'saṃkhyaputraprapautravān | [SātT, Ṣaṣṭhaḥ paṭalaḥ 163.1]
nandyādipramathadhvaṃsī līlājitamaheśvaraḥ | [SātT, Ṣaṣṭhaḥ paṭalaḥ 164.1]
mahādevastutapado nṛgaduḥkhavimocakaḥ | [SātT, Ṣaṣṭhaḥ paṭalaḥ 164.2]
pauṇḍrakāriḥ kāśirājaśirohartā sadājitaḥ | [SātT, Ṣaṣṭhaḥ paṭalaḥ 165.2]
sudakṣiṇāvratārādhyaśivakṛtyānalāntakaḥ | [SātT, Ṣaṣṭhaḥ paṭalaḥ 166.1]
vārāṇasīpradahano nāradekṣitavaibhavaḥ | [SātT, Ṣaṣṭhaḥ paṭalaḥ 166.2]
adbhutaiśvaryamahimā sarvadharmapravartakaḥ | [SātT, Ṣaṣṭhaḥ paṭalaḥ 167.1]
jarāsaṃdhavadhodyogakartā bhūpatiśarmakṛt | [SātT, Ṣaṣṭhaḥ paṭalaḥ 169.1]
sanmitrakṛtyācarito rājasūyapravartakaḥ | [SātT, Ṣaṣṭhaḥ paṭalaḥ 169.2]
sarvarṣigaṇasaṃstutyaś caidyaprāṇanikṛntakaḥ | [SātT, Ṣaṣṭhaḥ paṭalaḥ 170.1]
indraprasthajanaiḥ pūjyo duryodhanavimohanaḥ | [SātT, Ṣaṣṭhaḥ paṭalaḥ 170.2]
maheśadattasaubhāgyapurabhit śatrughātakaḥ | [SātT, Ṣaṣṭhaḥ paṭalaḥ 171.1]
dantavakraripucchettā dantavakragatipradaḥ | [SātT, Ṣaṣṭhaḥ paṭalaḥ 171.2]
vidūrathapramathano bhūribhārāvatārakaḥ | [SātT, Ṣaṣṭhaḥ paṭalaḥ 172.1]
pārthadūtaḥ pārthahitaḥ pārthārthaḥ pārthasārathiḥ | [SātT, Ṣaṣṭhaḥ paṭalaḥ 172.2]
pārthamohasamucchedī gītāśāstrapradarśakaḥ | [SātT, Ṣaṣṭhaḥ paṭalaḥ 173.1]
pārthabāṇagataprāṇavīrakaivalyarūpadaḥ | [SātT, Ṣaṣṭhaḥ paṭalaḥ 173.2]
duryodhanādidurvṛttadahano bhīṣmamuktidaḥ | [SātT, Ṣaṣṭhaḥ paṭalaḥ 174.1]
pārthāśvamedhāharakaḥ pārtharājyaprasādhakaḥ | [SātT, Ṣaṣṭhaḥ paṭalaḥ 174.2]
pṛthābhīṣṭaprado bhīmajayado vijayapradaḥ | [SātT, Ṣaṣṭhaḥ paṭalaḥ 175.1]
yudhiṣṭhireṣṭasaṃdātā draupadīprītisādhakaḥ | [SātT, Ṣaṣṭhaḥ paṭalaḥ 175.2]
sahadeveritapado nakulārcitavigrahaḥ | [SātT, Ṣaṣṭhaḥ paṭalaḥ 176.1]
pauravendrapurastrībhyo dvārakāgamanotsavaḥ | [SātT, Ṣaṣṭhaḥ paṭalaḥ 177.1]
ānartadeśanivasatprajeritamahatkathaḥ | [SātT, Ṣaṣṭhaḥ paṭalaḥ 177.2]
priyaprītikaro mitravipradāridryabhañjanaḥ | [SātT, Ṣaṣṭhaḥ paṭalaḥ 178.1]
tīrthāpadeśasanmitrapriyakṛn nandanandanaḥ | [SātT, Ṣaṣṭhaḥ paṭalaḥ 178.2]
gopījanajñānadātā tātakratukṛtotsavaḥ | [SātT, Ṣaṣṭhaḥ paṭalaḥ 179.1]
sadvṛttavaktā sadvṛttakartā sadvṛttapālakaḥ | [SātT, Ṣaṣṭhaḥ paṭalaḥ 179.2]
tātātmajñānasaṃdātā devakīmṛtaputradaḥ | [SātT, Ṣaṣṭhaḥ paṭalaḥ 180.1]
śrutadevapriyakaro maithilānandavardhanaḥ | [SātT, Ṣaṣṭhaḥ paṭalaḥ 180.2]
pārthadarpapraśamano mṛtaviprasutapradaḥ | [SātT, Ṣaṣṭhaḥ paṭalaḥ 181.1]
strīratnavṛndasaṃtoṣī janakelikalotsavaḥ | [SātT, Ṣaṣṭhaḥ paṭalaḥ 181.2]
candrakoṭijanānandī bhānukoṭisamaprabhaḥ | [SātT, Ṣaṣṭhaḥ paṭalaḥ 182.1]
kṛtāntakoṭidurlaṅghyaḥ kāmakoṭimanoharaḥ | [SātT, Ṣaṣṭhaḥ paṭalaḥ 182.2]
yakṣarāṭkoṭidhanavān marutkoṭisvavīryavān | [SātT, Ṣaṣṭhaḥ paṭalaḥ 183.1]
samudrakoṭigambhīro himavatkoṭyakampanaḥ | [SātT, Ṣaṣṭhaḥ paṭalaḥ 183.2]
koṭyaśvamedhāḍhyaharaḥ tīrthakoṭyadhikāhvayaḥ | [SātT, Ṣaṣṭhaḥ paṭalaḥ 184.1]
pīyūṣakoṭimṛtyughnaḥ kāmadhukkoṭyabhīṣṭadaḥ | [SātT, Ṣaṣṭhaḥ paṭalaḥ 184.2]
śakrakoṭivilāsāḍhyaḥ koṭibrahmāṇḍanāyakaḥ | [SātT, Ṣaṣṭhaḥ paṭalaḥ 185.1]
sarvāmoghodyamo 'nantakīrtiniḥsīmapauruṣaḥ | [SātT, Ṣaṣṭhaḥ paṭalaḥ 185.2]
sarvābhīṣṭapradayaśāḥ puṇyaśravaṇakīrtanaḥ | [SātT, Ṣaṣṭhaḥ paṭalaḥ 186.1]
brahmādisurasaṃgītavītamānuṣaceṣṭitaḥ | [SātT, Ṣaṣṭhaḥ paṭalaḥ 186.2]
anādimadhyanidhano vṛddhikṣayavivarjitaḥ | [SātT, Ṣaṣṭhaḥ paṭalaḥ 187.1]
svabhaktoddhavamukhyaikajñānado jñānavigrahaḥ | [SātT, Ṣaṣṭhaḥ paṭalaḥ 187.2]
saśarīrajarāvyādhasvargadaḥ svargisaṃstutaḥ | [SātT, Ṣaṣṭhaḥ paṭalaḥ 188.2]
mumukṣumuktaviṣayijanānandakaro yaśaḥ | [SātT, Ṣaṣṭhaḥ paṭalaḥ 189.1]
kalikālamaladhvaṃsiyaśāḥ śravaṇamaṅgalaḥ | [SātT, Ṣaṣṭhaḥ paṭalaḥ 189.2]
bhaktapriyo bhaktahito bhaktabhramarapaṅkajaḥ | [SātT, Ṣaṣṭhaḥ paṭalaḥ 190.1]
smṛtamātrākhilatrātā yantramantraprabhañjakaḥ | [SātT, Ṣaṣṭhaḥ paṭalaḥ 190.2]
sarvasampatsrāvināmā tulasīdāmavallabhaḥ | [SātT, Ṣaṣṭhaḥ paṭalaḥ 191.1]
aprameyavapur bhāsvadanarghyāṅgavibhūṣaṇaḥ | [SātT, Ṣaṣṭhaḥ paṭalaḥ 191.2]
viśvaikasukhado viśvasajjanānandapālakaḥ | [SātT, Ṣaṣṭhaḥ paṭalaḥ 192.1]
sarvadevaśiroratnam adbhutānantabhogavān | [SātT, Ṣaṣṭhaḥ paṭalaḥ 192.2]
adhokṣajo janājīvyaḥ sarvasādhujanāśrayaḥ | [SātT, Ṣaṣṭhaḥ paṭalaḥ 193.1]
samastabhayabhinnāmā smṛtamātrārtināśakaḥ | [SātT, Ṣaṣṭhaḥ paṭalaḥ 193.2]
svayaśaḥśravaṇānandajanarāgī guṇārṇavaḥ | [SātT, Ṣaṣṭhaḥ paṭalaḥ 194.1]
anirdeśyavapus taptaśaraṇo jīvajīvanaḥ | [SātT, Ṣaṣṭhaḥ paṭalaḥ 194.2]
paramārthaḥ paraṃvedyaḥ parajyotiḥ parāgatiḥ | [SātT, Ṣaṣṭhaḥ paṭalaḥ 195.1]
vedāntavedyo bhagavān anantasukhasāgaraḥ | [SātT, Ṣaṣṭhaḥ paṭalaḥ 195.2]
jagadbandhadhvaṃsayaśā jagajjīvajanāśrayaḥ | [SātT, Ṣaṣṭhaḥ paṭalaḥ 196.1]
vaikuṇṭhalokaikapatir vaikuṇṭhajanavallabhaḥ | [SātT, Ṣaṣṭhaḥ paṭalaḥ 196.2]
pradyumno rukmiṇīputraḥ śambaraghno ratipriyaḥ | [SātT, Ṣaṣṭhaḥ paṭalaḥ 197.1]
puṣpadhanvā viśvajayī dyumatprāṇaniṣūdakaḥ | [SātT, Ṣaṣṭhaḥ paṭalaḥ 197.2]
aniruddhaḥ kāmasutaḥ śabdayonir mahākramaḥ | [SātT, Ṣaṣṭhaḥ paṭalaḥ 198.1]
uṣāpatir vṛṣṇipatir hṛṣīkeśo manaḥpatiḥ | [SātT, Ṣaṣṭhaḥ paṭalaḥ 198.2]
śrīmadbhāgavatācāryaḥ sarvavedāntasāgaraḥ | [SātT, Ṣaṣṭhaḥ paṭalaḥ 199.1]
śukaḥ sakaladharmajñaḥ parīkṣinnṛpasatkṛtaḥ | [SātT, Ṣaṣṭhaḥ paṭalaḥ 199.2]
śrībuddho duṣṭabuddhighno daityavedabahiṣkaraḥ | [SātT, Ṣaṣṭhaḥ paṭalaḥ 200.1]
pākhaṇḍamārgapravado nirāyudhajagajjayaḥ | [SātT, Ṣaṣṭhaḥ paṭalaḥ 200.2]
kalkī kaliyugācchādī punaḥ satyapravartakaḥ | [SātT, Ṣaṣṭhaḥ paṭalaḥ 201.1]
vipraviṣṇuyaśo'patyo naṣṭadharmapravartakaḥ | [SātT, Ṣaṣṭhaḥ paṭalaḥ 201.2]
sārasvataḥ sārvabhaumo balitrailokyasādhakaḥ | [SātT, Ṣaṣṭhaḥ paṭalaḥ 202.1]
aṣṭamyantarasaddharmavaktā vairocanipriyaḥ | [SātT, Ṣaṣṭhaḥ paṭalaḥ 202.2]
āpaḥ karo ramānātho 'marārikulakṛntanaḥ | [SātT, Ṣaṣṭhaḥ paṭalaḥ 203.1]
śrutendrahitakṛd dhīravīramuktibalapradaḥ | [SātT, Ṣaṣṭhaḥ paṭalaḥ 203.2]
viṣvaksenaḥ śambhusakho daśamāntarapālakaḥ | [SātT, Ṣaṣṭhaḥ paṭalaḥ 204.1]
brahmasāvarṇivaṃśābdhihitakṛd viśvavardhanaḥ | [SātT, Ṣaṣṭhaḥ paṭalaḥ 204.2]
dharmasetur adharmaghno vaidhyatantrapadapradaḥ | [SātT, Ṣaṣṭhaḥ paṭalaḥ 205.1]
asurāntakaro devārthakasūnuḥ subhāṣaṇaḥ | [SātT, Ṣaṣṭhaḥ paṭalaḥ 205.2]
svadhāmā sūnṛtāsūnuḥ satyatejo dvijātmajaḥ | [SātT, Ṣaṣṭhaḥ paṭalaḥ 206.1]
dviṣaṇmanuyugatrātā pātālapuradāraṇaḥ | [SātT, Ṣaṣṭhaḥ paṭalaḥ 206.2]
daivahotrir vārhatoyo divaspatir atipriyaḥ | [SātT, Ṣaṣṭhaḥ paṭalaḥ 207.1]
trayodaśāntaratrātā yogayogijaneśvaraḥ | [SātT, Ṣaṣṭhaḥ paṭalaḥ 207.2]
sattrāyaṇo bṛhadbāhur vainateyo viduttamaḥ | [SātT, Ṣaṣṭhaḥ paṭalaḥ 208.1]
karmakāṇḍaikapravado vedatantrapravartakaḥ | [SātT, Ṣaṣṭhaḥ paṭalaḥ 208.2]
parameṣṭhī surajyeṣṭho brahmā viśvasṛjāṃpatiḥ | [SātT, Ṣaṣṭhaḥ paṭalaḥ 209.1]
abjayonir haṃsavāhaḥ sarvalokapitāmahaḥ | [SātT, Ṣaṣṭhaḥ paṭalaḥ 209.2]
viṣṇuḥ sarvajagatpātā śāntaḥ śuddhaḥ sanātanaḥ | [SātT, Ṣaṣṭhaḥ paṭalaḥ 210.1]
dvijapūjyo dayāsindhuḥ śaraṇyo bhaktavatsalaḥ | [SātT, Ṣaṣṭhaḥ paṭalaḥ 210.2]
rudro mūḍhaḥ śivaḥ śāstā śambhuḥ sarvaharo haraḥ | [SātT, Ṣaṣṭhaḥ paṭalaḥ 211.1]
kapardī śaṃkaraḥ śūlī tryakṣo 'bhedyo maheśvaraḥ | [SātT, Ṣaṣṭhaḥ paṭalaḥ 211.2]
sarvādhyakṣaḥ sarvaśaktiḥ sarvārthaḥ sarvatomukhaḥ | [SātT, Ṣaṣṭhaḥ paṭalaḥ 212.1]
sarvāvāsaḥ sarvarūpaḥ sarvakāraṇakāraṇam | [SātT, Ṣaṣṭhaḥ paṭalaḥ 212.2]
ity etat kathitaṃ vipra viṣṇor nāmasahasrakam | [SātT, Ṣaṣṭhaḥ paṭalaḥ 213.1]
sarvapāpapraśamanaṃ sarvābhīṣṭaphalapradam | [SātT, Ṣaṣṭhaḥ paṭalaḥ 213.2]
manaḥśuddhikaraṃ cāśu bhagavadbhaktivardhanam | [SātT, Ṣaṣṭhaḥ paṭalaḥ 214.1]
sarvavighnaharaṃ sarvāścaryaiśvaryapradāyakam | [SātT, Ṣaṣṭhaḥ paṭalaḥ 214.2]
sarvaduḥkhapraśamanaṃ cāturvargyaphalapradam | [SātT, Ṣaṣṭhaḥ paṭalaḥ 215.1]
śraddhayā parayā bhaktyā śravaṇāt paṭhanāj japāt | [SātT, Ṣaṣṭhaḥ paṭalaḥ 215.2]
pratyahaṃ sarvavarṇānāṃ viṣṇupādāśritātmanām | [SātT, Ṣaṣṭhaḥ paṭalaḥ 216.1]
etat paṭhan dvijo vidyāṃ kṣatriyaḥ pṛthivīm imām | [SātT, Ṣaṣṭhaḥ paṭalaḥ 216.2]
vaiśyo mahānidhiṃ śūdro vāñchitāṃ siddhim āpnuyāt | [SātT, Ṣaṣṭhaḥ paṭalaḥ 217.1]
dvātriṃśadaparādhānyo jñānājñānāc cared dhareḥ | [SātT, Ṣaṣṭhaḥ paṭalaḥ 217.2]
nāmnā daśāparādhāṃś ca pramādād ācared yadi | [SātT, Ṣaṣṭhaḥ paṭalaḥ 218.1]
samāhitamanā hy etat paṭhed vā śrāvayej japet | [SātT, Ṣaṣṭhaḥ paṭalaḥ 218.2]
smared vā śṛṇuyād vāpi tebhyaḥ sadyaḥ pramucyate | [SātT, Ṣaṣṭhaḥ paṭalaḥ 219.1]
nātaḥ parataraṃ puṇyaṃ triṣu lokeṣu vidyate | [SātT, Ṣaṣṭhaḥ paṭalaḥ 219.2]
yasyaikakīrtanenāpi bhavabandhād vimucyate | [SātT, Ṣaṣṭhaḥ paṭalaḥ 220.1]
atas tvaṃ satataṃ bhaktyā śraddhayā kīrtanaṃ kuru | [SātT, Ṣaṣṭhaḥ paṭalaḥ 220.2]
viṣṇor nāmasahasraṃ te bhagavatprītikāraṇam | [SātT, Ṣaṣṭhaḥ paṭalaḥ 221.1]
śrīnārada uvāca | [SātT, Ṣaṣṭhaḥ paṭalaḥ 221.2]
dhanyo 'smy anugṛhīto 'smi tvayātikaruṇātmanā | [SātT, Ṣaṣṭhaḥ paṭalaḥ 221.3]
yataḥ kṛṣṇasya paramaṃ sahasraṃ nāmakīrtitam | [SātT, Ṣaṣṭhaḥ paṭalaḥ 221.4]
yady ālasyāt pramādād vā sarvaṃ paṭhitum anvaham | [SātT, Ṣaṣṭhaḥ paṭalaḥ 222.1]
na śaknomi tadā deva kiṃ karomi vada prabho | [SātT, Ṣaṣṭhaḥ paṭalaḥ 222.2]
śrīśiva uvāca | [SātT, Ṣaṣṭhaḥ paṭalaḥ 223.1]
yadi sarvaṃ na śaknosi pratyahaṃ paṭhituṃ dvija | [SātT, Ṣaṣṭhaḥ paṭalaḥ 223.2]
tadā kṛṣṇeti kṛṣṇeti kṛṣṇeti pratyahaṃ vada | [SātT, Ṣaṣṭhaḥ paṭalaḥ 223.3]
etena tava viprarṣe sarvaṃ sampadyate sakṛt | [SātT, Ṣaṣṭhaḥ paṭalaḥ 224.1]
kiṃ punar bhagavannāmnāṃ sahasrasya prakīrtanāt | [SātT, Ṣaṣṭhaḥ paṭalaḥ 224.2]
yan nāmakīrtanenaiva pumān saṃsārasāgaram | [SātT, Ṣaṣṭhaḥ paṭalaḥ 225.1]
taraty addhā prapadye taṃ kṛṣṇaṃ gopālarūpiṇam | [SātT, Ṣaṣṭhaḥ paṭalaḥ 225.2]
{SātT, 7}
śrīśiva uvāca | [SātT, 7 1.1]
śṛṇvanti pratyahaṃ ye vai viṣṇor nāmasahasrakam | [SātT, 7 1.2]
kīrtayanty athavā vipra saṃsmaranty ādareṇa vā | [SātT, 7 1.3]
vā śataṃ vā viṃśatiṃ vāpi daśa vā pañca vā dvija | [SātT, 7 2.1]
ekaṃ vā kāmato bhaktyā viṣṇupādāmbujāśrayāḥ | [SātT, 7 2.2]
teṣāṃ phalasya puṇyānāṃ nāntaṃ paśyāmi nārada | [SātT, 7 3.1]
yatas tair bhagavān eva parānando vaśīkṛtaḥ | [SātT, 7 3.2]
yato nāmaiva paramaṃ tīrthaṃ kṣetraṃ ca puṇyadam | [SātT, 7 4.1]
nāmaiva paramaṃ daivaṃ nāmaiva paramaṃ tapaḥ | [SātT, 7 4.2]
nāmaiva paramaṃ dānaṃ nāmaiva paramā kriyā | [SātT, 7 5.1]
nāmaiva paramo dharmo nāmaivārthaḥ prakīrtitaḥ | [SātT, 7 5.2]
nāmaiva kāmo bhaktānāṃ mokṣo 'pi nāma kevalam | [SātT, 7 6.1]
eṣāṃ ca sādhanaṃ nāma kāmināṃ dvijasattama | [SātT, 7 6.2]
nāmaiva paramā bhaktir nāmaiva paramā gatiḥ | [SātT, 7 7.1]
nāmaiva paramaṃ jāpyaṃ nāmaiva prārthanaṃ param | [SātT, 7 7.2]
niṣkāmānāṃ dhanaṃ nāma muktibhuktisukhārthavat | [SātT, 7 8.1]
nāma syāt paramaṃ saukhyaṃ nāmaiva vairāgyakāraṇam | [SātT, 7 8.2]
sattvaśuddhikaraṃ nāma nāma jñānapradaṃ smṛtam | [SātT, 7 9.1]
mumukṣūṇāṃ muktipadaṃ kāmināṃ sarvakāmadam | [SātT, 7 9.2]
vaiṣṇavānāṃ phalaṃ nāma tasmān nāma sadā smaret | [SātT, 7 10.1]
saṃketitāt pārihāsyāddhelanājvaratāpataḥ | [SātT, 7 10.2]
kīrtitaṃ bhagavannāma sarvapāpaharaṃ smṛtam | [SātT, 7 11.1]
yāvatī pāpanirhāre śaktir nāmni hareḥ sthitā | [SātT, 7 11.2]
tāvat pāpijanaḥ pāpaṃ kartuṃ śaknoti naiva hi | [SātT, 7 12.1]
jñānājñānāddharer nāmakīrtanāt puruṣasya hi | [SātT, 7 12.2]
pāparāśiṃ dahaty āśu yathā tūlaṃ vibhāvasuḥ | [SātT, 7 13.1]
saṃkīrtitaṃ harer nāma śraddhayā puruṣeṇa vai | [SātT, 7 13.2]
tasya satyaphalaṃ dhatte kramaśo dvijasattamaḥ | [SātT, 7 14.1]
pāpanāśaṃ mahāpuṇyaṃ vairāgyaṃ ca caturvidham | [SātT, 7 14.2]
gurusevām ātmabodhaṃ bhrāntināśam anantaram | [SātT, 7 15.1]
sampūrṇānandabodhaṃ ca tatas tasmin labhet sthiram | [SātT, 7 15.2]
śrīnārada uvāca | [SātT, 7 16.1]
caturvidhaṃ tvayā proktaṃ vairāgyaṃ surasattama | [SātT, 7 16.2]
etad varṇaya lokasya hitāya jñānakāraṇam | [SātT, 7 16.3]
śrīśiva uvāca | [SātT, 7 17.1]
asaṅgarahito bhogaḥ kriyate puruṣeṇa yat | [SātT, 7 17.2]
viṣayāṇāṃ dvijaśreṣṭha tad amānaḥ prakīrtitaḥ | [SātT, 7 17.3]
bhogye svāduvihīne 'pi kriyate vṛttir ātmanaḥ | [SātT, 7 18.1]
dvitīyo vyatirekākhyas tad vijānīhi sattama | [SātT, 7 18.2]
manasaḥ prītirāhitye indriyair evaṃ bhujyate | [SātT, 7 19.1]
bhogas tṛtīyaḥ puruṣair indriyākhyaḥ prakīrtitaḥ | [SātT, 7 19.2]
manasaś cendriyāṇāṃ ca rāgarāhityam uttamam | [SātT, 7 20.1]
viṣayāharaṇaṃ vipra caturthaḥ parikīrtitaḥ | [SātT, 7 20.2]
eṣa nāma paraś cāśu jāyate dvijasattama | [SātT, 7 21.1]
jñānaṃ ca paramaṃ śuddhaṃ brahmānandapradāyakam | [SātT, 7 21.2]
tīrthair dānais tapobhiś ca homair jātyair vratamakhaiḥ | [SātT, 7 22.1]
yogaiś ca vividhair vipra yad viṣṇoḥ paramaṃ padam | [SātT, 7 22.2]
na yānti mānavās tad vai nāmakīrtanamātrataḥ | [SātT, 7 23.1]
saṃyānty eva na saṃdehaṃ kuru vipra haripriyam | [SātT, 7 23.2]
mahāpātakayukto 'pi kīrtayitvā jagadgurum | [SātT, 7 24.1]
taraty eva na saṃdehaḥ satyam eva vadāmy aham | [SātT, 7 24.2]
kalikālamalaṃ cāpi sarvapātakam eva ca | [SātT, 7 25.1]
hitvā nāmaparo vipra viṣṇulokaṃ sa gacchati | [SātT, 7 25.2]
tasmān nāmaikamātreṇa taraty eva bhavārṇavam | [SātT, 7 26.1]
pumān atra na saṃdeho vinā nāmāparādhataḥ | [SātT, 7 26.2]
tadyatnenaiva puruṣaḥ śreyaskāmo dvijottamaḥ | [SātT, 7 27.1]
viṣṇor na kuryān nāmnas tu daśapāpān kathaṃcana | [SātT, 7 27.2]
śrīnārada uvāca | [SātT, 7 28.1]
śruto bhagavato vaktrād dvāviṃśadaparādhakam | [SātT, 7 28.2]
viṣṇor nāmnā daśa tathā etad varṇaya no prabho | [SātT, 7 28.3]
śrīśiva uvāca | [SātT, 7 29.1]
śrūyatām aparādhān vai viṣṇor vakṣyāmi nārada | [SātT, 7 29.2]
yān kṛtvā narakaṃ yānti mānavāḥ satataṃ mune | [SātT, 7 29.3]
asnātvā sparśanaṃ viṣṇor vinā śaṅkhena snāpanam | [SātT, 7 30.1]
aśauce sparśanaṃ sākṣād bhuktā pādodakagrahaḥ vā | [SātT, 7 30.2]
vinā śabdena pūjā ca vinā naivedyapūjanam | [SātT, 7 31.1]
uccāsanasthapūjā ca śīte vyajanavātakam | [SātT, 7 31.2]
udakyādarśanaṃ caiva ghaṇṭāyā bhūniveśanam | [SātT, 7 32.1]
pauṣe ca candanasparśo grīṣme cāsparśanaṃ tathā | [SātT, 7 32.2]
puṣpaṃ toyena saṃsparśaṃ vinā homaṃ mahotsavaḥ | [SātT, 7 33.1]
pūjāṃ kṛtvā pṛṣṭhadarśam agre ca bhramaṇaṃ tathā | [SātT, 7 33.2]
bhojanaṃ bhagavadvāre abhuktvā ca viṣādatā | [SātT, 7 34.1]
pādukārohaṇaṃ viṣṇor gehe kambalaveśanam | [SātT, 7 34.2]
vāmapādapraveśaś ca kūrdanaṃ pākabhojanam | [SātT, 7 35.1]
śleṣmaprakṣepaṇaṃ caiva tattṛṇair dantadhāvanam | [SātT, 7 35.2]
devāgre vāhanāroho naivedye dravyabuddhitā | [SātT, 7 36.1]
śālagrāme sthirāyāṃ ca śileti pratimeti ca | [SātT, 7 36.2]
harikīrter asaṃślāghā vaiṣṇave narasāmyatā | [SātT, 7 37.1]
viṣṇau ca devatāsāmyam anyoddeśanivedanam | [SātT, 7 37.2]
ete 'parādhā dvātriṃśad viṣṇor nāmnām atha śṛṇu | [SātT, 7 38.1]
satāṃ nāmnā śive viṣṇau bhidācāryāvamānatā | [SātT, 7 38.2]
vedanindā nāmni vādaḥ pāpecchā nāmasāhasāt | [SātT, 7 39.1]
nāmno dharmaiḥ sāmyabuddhir dānaṃ śraddhāvivarjitaiḥ | [SātT, 7 39.2]
śrutvāpi śraddhārāhityaṃ kīrtane cāpy ahaṃmatiḥ | [SātT, 7 40.1]
ete nāmnāṃ dvijaśreṣṭha hy aparādhā mayeritāḥ | [SātT, 7 40.2]
varjanīyā nṛbhir yatnair yato narakakāraṇāḥ | [SātT, 7 41.1]
śrīnārada uvāca | [SātT, 7 41.2]
viṣayāsaktacittānāṃ prākṛtānāṃ nṛṇāṃ prabho | [SātT, 7 42.1]
aparādhā harer āśu varjyā naiva bhavanti hi | [SātT, 7 42.2]
ato yena prakāreṇa taranti prākṛtā api | [SātT, 7 43.1]
aparādhān kṛtān deva tan mamākhyātum arhasi | [SātT, 7 43.2]
śrīśiva uvāca | [SātT, 7 44.1]
pradakṣiṇaśataṃ kṛtvā daṇḍavat praṇamed bhuvi | [SātT, 7 44.2]
aparādhaśataṃ tasya kṣamate svasya keśavaḥ | [SātT, 7 44.3]
pradakṣiṇaṃ sakṛt kṛtvā yo na jānuśiraṃ namet | [SātT, 7 45.1]
niṣphalaṃ tad bhavet tasya tasmāt pratyekaśo namet | [SātT, 7 45.2]
jagannātheti te nāma vyāhariṣyanti te yadi | [SātT, 7 46.1]
aparādhaśataṃ teṣāṃ kṣamate nātra saṃśayaḥ | [SātT, 7 46.2]
nāmno 'parādhās tarati nāmna eva sadā japāt | [SātT, 7 47.1]
vinā bhaktāparādhena tatprasādavivarjitaḥ | [SātT, 7 47.2]
sarvāparādhāṃs tarati viṣṇupādāmbujāśrayaḥ | [SātT, 7 48.1]
viṣṇor apy aparādhān vai nāmasaṃkīrtanāt taret | [SātT, 7 48.2]
viṣṇubhaktāparādhānāṃ naivāsty anyā pratikriyā | [SātT, 7 49.1]
śrīnārada uvāca | [SātT, 7 49.2]
bhaktāparādhān me brūhi yathā teṣāṃ pratikriyā | [SātT, 7 49.3]
anugrahāya lokānāṃ bhagavan mama cāpi hi | [SātT, 7 49.4]
śrīśiva uvāca | [SātT, 7 50.1]
viṣṇubhaktasya sarvasvaharaṇaṃ dvijasattama | [SātT, 7 50.2]
bhartsanaṃ cottame bhakte svapne cāpi prahāraṇam | [SātT, 7 50.3]
ete 'parādhā bhaktānāṃ śṛṇv eṣāṃ pratikriyā | [SātT, 7 51.1]
taddhanaṃ dviguṇaṃ dattvā kṛtvā pādābhivandanam | [SātT, 7 51.2]
kathayen me kṣamasveti taddoṣaṃ dhanakarṣaṇam | [SātT, 7 52.1]
yāvat tadbhartsanaṃ kṛtvā tāvan māsān samāhitaḥ | [SātT, 7 52.2]
nirmatsaraḥ paricaret tatprasādena śudhyati | [SātT, 7 53.1]
yāvajjīvaṃ prahāre tu paricaryed atandritaḥ | [SātT, 7 53.2]
tatprasādena tatpāpān niṣkṛtir nānyathā bhavet | [SātT, 7 54.1]
akṛtvā niṣkṛtīn etān narakān nāsti niṣkṛtiḥ | [SātT, 7 54.2]
ajñānataḥ kṛte vipra tatprasādena naśyati | [SātT, 7 55.1]
jñānāt tu dviguṇaṃ kuryād eṣa dharmaḥ sanātanaḥ | [SātT, 7 55.2]
putre śiṣye ca jāyāyāṃ śāsane nāsti dūṣaṇam | [SātT, 7 56.1]
anyayā tu kṛte doṣo bhavaty eva na saṃśayaḥ | [SātT, 7 56.2]
keśākarṣe padāghāte mukhe ca carpaṭe kṛte | [SātT, 7 57.1]
na niṣkṛtiṃ prapaśyāmi tasmāt tān na samācaret | [SātT, 7 57.2]
{SātT, 8}
śrīśiva uvāca | [SātT, 8 1.1]
atha te sampravakṣyāmi rahasyaṃ hy etad uttamam | [SātT, 8 1.2]
yacchraddhayā tu tiṣṭhan vai harau bhaktir dṛḍhā bhavet | [SātT, 8 1.3]
deve tīrthe ca dharme ca viśvāsaṃ tāpatāraṇāt | [SātT, 8 2.1]
taddhitvā kṛṣṇapādāmbuśaraṇaṃ praviśen mudā | [SātT, 8 2.2]
śaraṇaṃ me jagannāthaḥ śrīkṛṣṇaḥ puruṣottamaḥ | [SātT, 8 3.1]
tannāmni svagurau caiva brūyād etat samāhitaḥ | [SātT, 8 3.2]
hitvānyadevatāpūjāṃ balidānādinā dvija | [SātT, 8 4.1]
ekam eva yajet kṛṣṇaṃ sarvadevamayaṃ dhiyā | [SātT, 8 4.2]
nityaṃ naimittakaṃ kāryaṃ tathāvaśyakam eva ca | [SātT, 8 5.1]
gṛhāśramī viṣṇubhaktaḥ kuryāt kṛṣṇaṃ dhiyā smaran | [SātT, 8 5.2]
eteṣu cānyadevānāṃ yā pūjā vidhinā smṛtā | [SātT, 8 6.1]
sāpi kṛṣṇārcanāt paścāt kriyeta hṛdi taṃ smaran | [SātT, 8 6.2]
anyadā tv anyadevānāṃ pṛthakpūjāṃ na ca smaret | [SātT, 8 7.1]
kāmyaṃ niṣiddhaṃ ca tathā naiva kuryāt kadācana | [SātT, 8 7.2]
kalatraputramitrādīn hitvā kṛṣṇaṃ samāśritāḥ | [SātT, 8 8.1]
harikīrtiratā ye ca teṣāṃ kṛtyaṃ na vidyate | [SātT, 8 8.2]
kṛtvānyadevatāpūjāṃ sakāmāṃ balinā dvija | [SātT, 8 9.1]
bhaktibhraṣṭo bhaved āśu saṃsārān na nivartate | [SātT, 8 9.2]
kāmātmā niranukrośaḥ paśughātaṃ samācaran | [SātT, 8 10.1]
paśulomasamaṃ varṣaṃ narake paripacyate | [SātT, 8 10.2]
yajñe paśor ālabhane naiva doṣo 'sti yad vacaḥ | [SātT, 8 11.1]
api pravṛttī rāgiṇāṃ nivṛttis tu garīyasī | [SātT, 8 11.2]
kṛtvānyadevatāpūjāṃ paśuṃ hitvā narādhamāḥ | [SātT, 8 12.1]
yadi te svargatiṃ yānti narakaṃ yānti ke tadā | [SātT, 8 12.2]
sa māṃ punar bhakṣayitā yasya māṃsam adāmy aham | [SātT, 8 13.1]
iti māṃsaniruktaṃ vai varṇayanti manīṣiṇaḥ | [SātT, 8 13.2]
viṣṇubhaktiṃ samāśritya paśughātaṃ samācaran | [SātT, 8 14.1]
kṛtvānyadevatāpūjāṃ bhraṣṭo bhavati niścitam | [SātT, 8 14.2]
mānuṣyaṃ prāpya ye jīvā na bhajanti hareḥ padam | [SātT, 8 15.1]
te śocyā sthāvarādīnām apy ekaśaraṇā yadi | [SātT, 8 15.2]
ahaṃ brahmā surendrāś ca ye bhajāmo divāniśam | [SātT, 8 16.1]
tato 'dhiko 'sti ko devaḥ śrīkṛṣṇāt puruṣottamāt | [SātT, 8 16.2]
yatprasādaṃ pratīkṣante sarve lokāḥ sapālakāḥ | [SātT, 8 17.1]
sāpi lakṣmīr yaccaraṇaṃ sevate tadanādṛtā | [SātT, 8 17.2]
tato 'dhiko 'sti ko devo lakṣmīkāntāj janārdanāt | [SātT, 8 18.1]
yannāmni ke na saṃyānti puruṣāḥ paramaṃ padam | [SātT, 8 18.2]
dharmārthakāmamokṣāṇāṃ mūlaṃ yac caraṇārcanam | [SātT, 8 19.1]
tato 'dhiko 'sti ko devaḥ kṛpāsindhor mahātmanaḥ | [SātT, 8 19.2]
bhajanasyālpamātreṇa bahu manyeta yaḥ sadā | [SātT, 8 20.1]
tato 'dhiko 'sti ko devaḥ sukhārādhyāj jagadguroḥ | [SātT, 8 20.2]
yena kenāpi bhāvena yo 'pi ko 'pi bhajan janaḥ | [SātT, 8 21.1]
labhate 'bhīpsitāṃ siddhiṃ mokṣaṃ cāpy akutobhayam | [SātT, 8 21.2]
tato 'dhiko 'sti ko devaḥ devakīdevinandanāt | [SātT, 8 22.1]
yo jaganmuktaye kīrtim avatīrya tatāna ha | [SātT, 8 22.2]
ato 'nyadevatāpūjāṃ tyaktvā balividhānataḥ | [SātT, 8 23.1]
sadguror upadeśena bhajet kṛṣṇapadadvayam | [SātT, 8 23.2]
śṛṇuyāt pratyahaṃ viṣṇor yaśaḥ paramamaṅgalam | [SātT, 8 24.1]
uccārayen mukhenaiva nāma cittena saṃsmaret | [SātT, 8 24.2]
prītiṃ kuryād vaiṣṇaveṣu abhakteṣu vivarjayet | [SātT, 8 25.1]
daivopalabdhaṃ bhuñjāno nātiyatnaṃ caret sukhe | [SātT, 8 25.2]
gṛheṣv atithivat tiṣṭhed yady etān naiva bādhate | [SātT, 8 26.1]
eṣāṃ bādhe pṛthak tiṣṭhed vaiṣṇaveṣu ca saṅgavān | [SātT, 8 26.2]
brahmacārī gṛhī vāpi vānaprastho yatiś ca vā | [SātT, 8 27.1]
vinā vaiṣṇavasaṅgena naiva siddhiṃ labhej janaḥ | [SātT, 8 27.2]
bhaktasaṅgaṃ vinā bhaktir naiva jāyeta kasyacit | [SātT, 8 28.1]
bhaktiṃ vinā na vairāgyaṃ na jñānaṃ mokṣam aśnute | [SātT, 8 28.2]
ata āśramaliṅgāṃś ca hitvā bhakteḥ samaṃ vaset | [SātT, 8 29.1]
yatsaṅgāc chrutikīrtibhyāṃ harau bhaktiḥ prajāyate | [SātT, 8 29.2]
viṣṇubhaktaprasaṅgasya nimeṣeṇāpi nārada | [SātT, 8 30.1]
svargāpavargau na sāmyaṃ kim utānyasukhādibhiḥ | [SātT, 8 30.2]
ato yatnena puruṣaḥ kuryāt saṅgaṃ harer janaiḥ | [SātT, 8 31.1]
tiryañco 'pi yato muktiṃ labhante kimu mānuṣāḥ | [SātT, 8 31.2]
tatsaṅgenaiva puruṣo viṣṇuṃ prāpnoti niścitam | [SātT, 8 32.1]
vinā vairāgyajñānābhyāṃ yato viṣṇus tadantike | [SātT, 8 32.2]
yeṣāṃ saṅgāddhareḥ saṅgaṃ sakṛd ākarṇya mānavaḥ | [SātT, 8 33.1]
parityaktuṃ na śaknoti yadi bhadrasarid bhavet | [SātT, 8 33.2]
arasajño 'pi tatsaṅgaṃ yadi yāti kathaṃcana | [SātT, 8 34.1]
bhūtvā rasajño 'pi mahān karmabandhād vimucyate | [SātT, 8 34.2]
tatas taddharmanirato bhagavaty amalātmani | [SātT, 8 35.1]
prāpnoti paramāṃ bhaktiṃ sarvakāmapradāyinīm | [SātT, 8 35.2]
bhaktiṃ viditvā puruṣo muktiṃ necchati kaścana | [SātT, 8 36.1]
sālokyādipadaṃ cāpi kimu cānyasukhaṃ dvija | [SātT, 8 36.2]
phalaṃ vinā viṣṇubhaktā muktiṃ yānti dvijottama | [SātT, 8 37.1]
tata eva vidur nānya ānandamayam uttamam | [SātT, 8 37.2]
yato harir likhitavat hṛdaye vartate sadā | [SātT, 8 38.1]
teṣāṃ premalatābaddhaḥ paramānandavigrahaḥ | [SātT, 8 38.2]
{SātT, 9}
śrīnārada uvāca | [SātT, 9 1.1]
iyān guṇo 'sti deveśa bhagavatpādasevane | [SātT, 9 1.2]
kuto bhajanti manujo 'nyadevaṃ kim icchayā | [SātT, 9 1.3]
śrīśiva uvāca | [SātT, 9 2.1]
yadādisatye viprendra narā viṣṇuparāyaṇāḥ | [SātT, 9 2.2]
na yajanti vinā viṣṇum anyadevaṃ kathaṃcana | [SātT, 9 2.3]
tadātmapūjāprāptyarthaṃ sarvadevamayaṃ ca vai | [SātT, 9 3.1]
pūjayāmo hṛṣīkeśaṃ kāyavāṅmanasā dvija | [SātT, 9 3.2]
tadā tuṣṭo vibhuḥ prāha devadevo rameśvaraḥ | [SātT, 9 4.1]
avatīrya yajiṣyāmi yuṣmāṃl lokāṃś ca yājayan | [SātT, 9 4.2]
tataḥ sarve janā yuṣmān yajiṣyanti samāhitāḥ | [SātT, 9 5.1]
anena pūjā yuṣmākaṃ bhaviṣyati sukhāvahā | [SātT, 9 5.2]
ahaṃ coktaḥ pṛthak tena śrīnivāsena brāhmaṇa | [SātT, 9 6.1]
kalpitair āgamair nityaṃ māṃ gopāya maheśvara | [SātT, 9 6.2]
madavajñāpāpaharaṃ nāmnāṃ sahasram uttamam | [SātT, 9 7.1]
paṭhiṣyasi sadā bhadraṃ prārthitena mayā punaḥ | [SātT, 9 7.2]
tato me hy āgamaiḥ kṛṣṇam ācchādya na tu devatāḥ | [SātT, 9 8.1]
yantrair mantraiś ca tantraiś ca darśitāḥ phaladā dvija | [SātT, 9 8.2]
tair āgamair mandadhiyā hitvā kṛṣṇaṃ jagadgurum | [SātT, 9 9.1]
bhajanti devatā anyā balidānena nityaśaḥ | [SātT, 9 9.2]
nānā devān samārādhya nānākāmasukhecchayā | [SātT, 9 10.1]
bhogāvasāne te yānti narakaṃ svatamomayam | [SātT, 9 10.2]
dṛṣṭvā tathāvidhān lokān pāpāśaṅkitamānasaḥ | [SātT, 9 11.1]
gato 'haṃ vāsudevasya caraṇe śaraṇaṃ dvija | [SātT, 9 11.2]
stutiṃ ca cakre praṇataḥ praśrayānatakaṃdharaḥ | [SātT, 9 12.1]
samāhitamanā vipra prāñjaliḥ puruṣottamam | [SātT, 9 12.2]
oṃ namo 'stu kṛṣṇāya vikuṇṭhavedhase tvatpādalīlāśrayajīvabandhave | [SātT, 9 13.1]
sadāptakāmāya mahārthahetave vijñānavidyānidhaye svayambhuve | [SātT, 9 13.2]
eko 'si sṛṣṭeḥ purato laye tathā yugādikāle ca vidāṃ samakṣataḥ | [SātT, 9 14.1]
anyatra nānātanubhir virājate tasmā anantācaritāya te namaḥ | [SātT, 9 14.2]
pradhānakālāśayakarmasākṣiṇe tatsaṃgrahāpāravihārakāriṇe | [SātT, 9 15.1]
kṛṣṇāya nānātanum īyuṣe same kṛtānurāgāya namo namas te | [SātT, 9 15.2]
śṛṇvanti gāyanti gṛṇanti ye yaśo jagatpavitraṃ jagadīśitus tava | [SātT, 9 16.1]
te 'nyaṃ na paśyanti sukhāya hy ātmano vinā bhavatpādaniṣevaṇād bahiḥ | [SātT, 9 16.2]
niṣkiṃcanā ye tava pādasaṃśrayāḥ puṣṇanti te tat sukham ātmasambhavam | [SātT, 9 17.1]
jānanti tattvena vidus tataḥ parāḥ kāmaiḥ samākṛṣṭadhiyo vicakṣaṇāḥ | [SātT, 9 17.2]
ahaṃ tu sākṣāt tava pādapaṅkajaṃ nityaṃ bhajāno 'pi pṛthaṅmatir vibho | [SātT, 9 18.1]
purātmamānaṃ pracikīrṣur ātmanaḥ sakāśato 'py adya malaṃ nikṛntayan | [SātT, 9 18.2]
athāpi te deva padāmbujadvayaṃ nikāmalābhāya sadāstu me hareḥ | [SātT, 9 19.1]
yaccintanāt sarvamano'nukūlāt siddhir bhavaty eva kimu prakīrtanāt | [SātT, 9 19.2]
iti me saṃstutiṃ jñātvā bhagavān praṇatārtihā | [SātT, 9 20.1]
mamākṣigocaraṃ rūpam akarot sa dayāparaḥ | [SātT, 9 20.2]
sāndrānandamahendranīlamaṇivad dehodgataprollasatsvarṇair mauliṣu hārakuṇḍalayugaiḥ keyūrakāñcyaṅgadaiḥ | [SātT, 9 21.1]
mañjīrair vilasatpiśaṅgavalayaṃ lakṣmyāṅkitaṃ śāśvatam sarveśaṃ karuṇākaraṃ suravarair bhaktaiḥ samāsevitam | [SātT, 9 21.2]
dṛṣṭvā tatpadapaṅkajaṃ hṛdi dadhe govindadāmodaraśrīkṛṣṇeti mukhair vadan trijagato bhartur mudāhaṃ tadā | [SātT, 9 22.1]
netrair nirjharavāripūram iva me gātre ca harṣas tato vāṇyāṃ gadgadatāṃ vilokya bhagavān mām āha bhaktapriyaḥ | [SātT, 9 22.2]
jñātāṃ me suravarya vāñchitatarāṃ madbhaktasaṅgāvaliṃ tat te 'haṃ pravadāmi te karuṇayā bhaktāya sākaṃ varaiḥ | [SātT, 9 23.1]
mallīlāṃ gadato bhaviṣyati bhavatsarve janā vaiṣṇavāḥ | [SātT, 9 23.2]
bhāryā cāpi tayānukūlasukhadā bhaktāgraṇīr me bhavān | [SātT, 9 23.3]
etāvad uktvā bhagavān gato lokam alaukikam | [SātT, 9 24.1]
ahaṃ ca tān varāṃl labdhvā kṛtārtho 'smi dvijarṣabha | [SātT, 9 24.2]
atas tad dinam ārabhya pārvatī bhuvaneśvarī | [SātT, 9 25.1]
matsaṅgād vaiṣṇavī bhūtvā mām āpṛcchat sureśvarī | [SātT, 9 25.2]
bhavān mahābhāgavataḥ kumārādyā maheśvarāḥ | [SātT, 9 26.1]
kuberādyā devatāś ca nandīśādyāś ca me gaṇāḥ | [SātT, 9 26.2]
pṛthak pṛthag apṛcchan mā kṛṣṇapādāmbujāśrayāḥ | [SātT, 9 27.1]
kathāḥ paramakalyāṇīḥ sarvalokaikapāvanīḥ | [SātT, 9 27.2]
atha māṃ pṛcchatī vākyaṃ madvākyaṃ ca dvijottama | [SātT, 9 28.1]
saṃlikhaty apramatto 'sau gaṇeśo matsuto 'ntike | [SātT, 9 28.2]
mama teṣāṃ ca saṃvādaṃ kalā lokamanoharāḥ | [SātT, 9 29.1]
abhavaṃs tatra śāstrāṇi sarvalokahitāni vai | [SātT, 9 29.2]
tāni tantrāṇi śrotāraḥ samānīya mahītale | [SātT, 9 30.1]
sthāne sthāne muniśreṣṭha kathayiṣyanti bhūriśaḥ | [SātT, 9 30.2]
tvam apy enaṃ sātvatākhyaṃ tantraṃ bhagavataḥ priyam | [SātT, 9 31.1]
naimiṣe śaunakādīnāṃ samakṣaṃ kathayiṣyasi | [SātT, 9 31.2]
śrīnārada uvāca | [SātT, 9 32.1]
śrutaṃ bhagavato vaktrāt tantraṃ sātvatam uttamam | [SātT, 9 32.2]
tasmin hiṃsāniṣedhaṃ ca śrutvā me saṃśayo 'bhavat | [SātT, 9 32.3]
vedena vihitā hiṃsā paśūnāṃ yajñakarmaṇi | [SātT, 9 33.1]
yajñe vadho 'vadhaś caiva vedavidbhir nirūpitaḥ | [SātT, 9 33.2]
tanniṣedhe kathaṃ śrautaṃ smārtaṃ karma maheśvara | [SātT, 9 34.1]
varteta sarvalokasya ihāmutraphalapradam | [SātT, 9 34.2]
śrīśiva uvāca | [SātT, 9 35.1]
pravṛttaṃ ca nivṛttaṃ ca dvividhaṃ karma varṇitam | [SātT, 9 35.2]
śrutyā smṛtyā ca viprendra kāmyaṃ kāmijanāya vai | [SātT, 9 35.3]
pravṛttam avirodhena kurvan svar yāti mānavaḥ | [SātT, 9 36.1]
puṇyāvaśeṣe bhūpṛṣṭhe karmasaṃjñiṣu jāyate | [SātT, 9 36.2]
nivṛttam ācaran yogī bhogecchātyaktamānasaḥ | [SātT, 9 37.1]
prayāti paramāṃ siddhiṃ yato nāvartate gataḥ | [SātT, 9 37.2]
ataḥ pravṛttiniṣṭhasya nānākāmānurāgiṇaḥ | [SātT, 9 38.1]
ṣaḍvidhair niyamair viprābhyanujñaiva pradarśitā | [SātT, 9 38.2]
vidhir naivāsti hiṃsāyām abhyanujñā yataḥ kṛtā | [SātT, 9 39.1]
ato nivṛttihiṃsāyāṃ yajñe 'pi kathitā budhaiḥ | [SātT, 9 39.2]
ahiṃsā paramo dharmaḥ sarvavarṇāśramāditaḥ | [SātT, 9 40.1]
sa ca ācārato nṝṇām abhīṣṭaphalado bhavet | [SātT, 9 40.2]
viśeṣato viṣṇubhaktā hiṃsākarma tyajanti hi | [SātT, 9 41.1]
ahiṃsayā hi bhūtānāṃ bhagavān āśu tuṣyati | [SātT, 9 41.2]
ataḥ sarveṣu bhūteṣu bhagavān akhileśvaraḥ | [SātT, 9 42.1]
praviṣṭa īyate nānārūpaiḥ sthāvarajaṅgamaiḥ | [SātT, 9 42.2]
mayāpi hy āgame hiṃsā vihitā yā vidhānataḥ | [SātT, 9 43.1]
sāpi kāmukalokānāṃ kāmitāphalasiddhaye | [SātT, 9 43.2]
viṣṇubhaktā na vāñchanti matto 'pi kiyad eva hi | [SātT, 9 43.3]
atas teṣāṃ vidhāne 'pi hiṃsā nindyā prakīrtitā | [SātT, 9 43.4]
atas tvaṃ kāmyakarmāṇi parityajya viśeṣataḥ | [SātT, 9 44.1]
śrūyāḥ kṛṣṇakathāḥ puṇyāḥ sarvalokeṣṭasiddhidāḥ | [SātT, 9 44.2]
pravṛttaśāstraṃ śṛṇuyād yac chrutvā tatparo bhavet | [SātT, 9 45.1]
nivṛtte 'pi harer bhaktiyutaṃ mukhyaṃ prakīrtitam | [SātT, 9 45.2]
viśeṣataḥ kṛṣṇalīlākathā lokasumaṅgalāḥ | [SātT, 9 46.1]
kīrtayasva dvijaśreṣṭha śrūyāś caiva nirantaram | [SātT, 9 46.2]
hitvānyadevaśaraṇaṃ bhajanaṃ ca viśeṣataḥ | [SātT, 9 47.1]
ye bhajanti hareḥ pādaṃ kṛṣṇaikaśaraṇaṃ narāḥ | [SātT, 9 47.2]
ihāmutra te nityaṃ kṛtārthā bhagavatpriyāḥ | [SātT, 9 48.1]
paramānandasaṃdohaṃ prāpnuvanti nirantaram | [SātT, 9 48.2]
ye tu naivaṃvido 'śāntā mūḍhāḥ paṇḍitamāninaḥ | [SātT, 9 49.1]
yajanty avirataṃ devān paśūn hatvā sukhecchayā | [SātT, 9 49.2]
kāmabhogāvasāne taṃ te chetsyanti viniścitam | [SātT, 9 50.1]
ity etat kathitaṃ vipra tantraṃ sātvatam uttamam | [SātT, 9 50.2]
viṣṇubhaktajanājīvyaṃ sarvasiddhipradāyakam | [SātT, 9 51.1]
śravaṇāt kīrtanād asya kṛṣṇe bhaktir hi jāyate | [SātT, 9 51.2]
bhaktiṃ labdhavataḥ sādho kim anyad avaśiṣyate | [SātT, 9 52.1]
yato bhagavatā proktaṃ tasya bhaktivivardhanam | [SātT, 9 52.2]
tantre 'smin kathitaṃ vipra viśvasambhavam uttamam | [SātT, 9 53.1]
avatārāś ca śrīviṣṇoḥ sampūrṇāṃśakalā bhidā | [SātT, 9 53.2]
bhaktibhedāś ca bhedānāṃ lakṣaṇaṃ ca pṛthagvidham | [SātT, 9 54.1]
yugānurūpaṃ śrīviṣṇoḥ sevayā mokṣasādhanam | [SātT, 9 54.2]
viṣṇor nāmasahasraṃ ca nāmamāhātmyam uttamam | [SātT, 9 55.1]
viṣṇor nāmnā vaiṣṇavānām aparādhasya ca niṣkṛtiḥ | [SātT, 9 55.2]
sarvasārarahasyaṃ ca tantrotpatteś ca kāraṇam | [SātT, 9 56.1]
hiṃsāvidhiniṣedhaṃ ca tava praśnānusārataḥ | [SātT, 9 56.2]
yan nāmaikaṃ karṇamūlaṃ praviṣṭaṃ vācānviṣṭaṃ cetanāsu smṛtaṃ vā | [SātT, 9 57.1]
dagdhvā pāpaṃ śuddhasattvāt taddehaṃ kṛtvā sākṣāt saṃvidhatte 'navadyam | [SātT, 9 57.2]
tasmād anantāya janārdanāya vederitānantaguṇākarāya | [SātT, 9 57.3]
mahānubhāvāya nirañjanāya nityātmalābhāya namo namas te | [SātT, 9 57.4]
