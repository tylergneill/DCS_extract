{Aṣṭāvakragīta, 1}
janaka uvāca | [Aṣṭāvakragīta, 1 1.1]
kathaṃ jñānam avāpnoti kathaṃ muktir bhaviṣyati | [Aṣṭāvakragīta, 1 1.2]
vairāgyaṃ ca kathaṃ prāptam etad brūhi mama prabho | [Aṣṭāvakragīta, 1 1.3]
aṣṭāvakra uvāca | [Aṣṭāvakragīta, 1 2.1]
muktim icchasi cet tāta viṣayān viṣavat tyaja | [Aṣṭāvakragīta, 1 2.2]
kṣamārjavadayātoṣasatyaṃ pīyūṣavad bhaja | [Aṣṭāvakragīta, 1 2.3]
na pṛthvī na jalaṃ nāgnir na vāyur dyaur na vā bhavān | [Aṣṭāvakragīta, 1 3.1]
eṣāṃ sākṣiṇam ātmānaṃ cidrūpaṃ viddhi muktaye | [Aṣṭāvakragīta, 1 3.2]
yadi dehaṃ pṛthak kṛtya citi viśrāmya tiṣṭhasi | [Aṣṭāvakragīta, 1 4.1]
adhunaiva sukhī śānto bandhamukto bhaviṣyasi | [Aṣṭāvakragīta, 1 4.2]
na tvaṃ viprādiko varṇo nāśramī nākṣagocaraḥ | [Aṣṭāvakragīta, 1 5.1]
asaṅgo 'si nirākāro viśvasākṣī sukhī bhava | [Aṣṭāvakragīta, 1 5.2]
dharmādharmau sukhaṃ duḥkhaṃ mānasāni na te vibho | [Aṣṭāvakragīta, 1 6.1]
na kartāsi na bhoktāsi mukta evāsi sarvadā | [Aṣṭāvakragīta, 1 6.2]
eko draṣṭāsi sarvasya muktaprāyo 'si sarvadā | [Aṣṭāvakragīta, 1 7.1]
ayam eva hi te bandho draṣṭāraṃ paśyasītaram | [Aṣṭāvakragīta, 1 7.2]
ahaṃ kartety ahaṃmānamahākṛṣṇāhidaṃśitaḥ | [Aṣṭāvakragīta, 1 8.1]
nāhaṃ karteti viśvāsāmṛtaṃ pītvā sukhī bhava | [Aṣṭāvakragīta, 1 8.2]
eko viśuddhabodho 'ham iti niścayavahninā | [Aṣṭāvakragīta, 1 9.1]
prajvālyājñānagahanaṃ vītaśokaḥ sukhī bhava | [Aṣṭāvakragīta, 1 9.2]
yatra viśvam idaṃ bhāti kalpitaṃ rajjusarpavat | [Aṣṭāvakragīta, 1 10.1]
ānandaparamānandaḥ sa bodhas tvaṃ sukhaṃ cara | [Aṣṭāvakragīta, 1 10.2]
muktābhimānī mukto hi baddho baddhābhimāny api | [Aṣṭāvakragīta, 1 11.1]
kiṃvadantīha satyeyaṃ yā matiḥ sā gatir bhavet | [Aṣṭāvakragīta, 1 11.2]
ātmā sākṣī vibhuḥ pūrṇa eko muktaś cid akriyaḥ | [Aṣṭāvakragīta, 1 12.1]
asaṅgo nispṛhaḥ śānto bhramāt saṃsāravān iva | [Aṣṭāvakragīta, 1 12.2]
kūṭasthaṃ bodham advaitam ātmānaṃ paribhāvaya | [Aṣṭāvakragīta, 1 13.1]
ābhāso 'haṃ bhramaṃ muktvā bhāvaṃ bāhyam athāntaraṃ | [Aṣṭāvakragīta, 1 13.2]
dehābhimānapāśena ciraṃ baddho 'si putraka | [Aṣṭāvakragīta, 1 14.1]
bodho 'haṃ jñānakhaḍgena tan niṣkṛtya sukhī bhava | [Aṣṭāvakragīta, 1 14.2]
niḥsaṅgo niṣkriyo 'si tvaṃ svaprakāśo nirañjanaḥ | [Aṣṭāvakragīta, 1 15.1]
ayam eva hi te bandhaḥ samādhim anutiṣṭhasi | [Aṣṭāvakragīta, 1 15.2]
tvayā vyāptam idaṃ viśvaṃ tvayi protaṃ yathārthataḥ | [Aṣṭāvakragīta, 1 16.1]
śuddhabuddhasvarūpas tvaṃ mā gamaḥ kṣudracittatām | [Aṣṭāvakragīta, 1 16.2]
nirapekṣo nirvikāro nirbharaḥ śītalāśayaḥ | [Aṣṭāvakragīta, 1 17.1]
agādhabuddhir akṣubdho bhava cinmātravāsanaḥ | [Aṣṭāvakragīta, 1 17.2]
sākāram anṛtaṃ viddhi nirākāraṃ tu niścalam | [Aṣṭāvakragīta, 1 18.1]
etattattvopadeśena na punarbhavasambhavaḥ | [Aṣṭāvakragīta, 1 18.2]
yathaivādarśamadhyasthe rūpe 'ntaḥ paritas tu saḥ | [Aṣṭāvakragīta, 1 19.1]
tathaivāsmin śarīre 'ntaḥ paritaḥ parameśvaraḥ | [Aṣṭāvakragīta, 1 19.2]
ekaṃ sarvagataṃ vyoma bahir antar yathā ghaṭe | [Aṣṭāvakragīta, 1 20.1]
nityaṃ nirantaraṃ brahma sarvabhūtagaṇe tathā | [Aṣṭāvakragīta, 1 20.2]
{Aṣṭāvakragīta, 2}
janaka uvāca | [Aṣṭāvakragīta, 2 1.1]
aho nirañjanaḥ śānto bodho 'haṃ prakṛteḥ paraḥ | [Aṣṭāvakragīta, 2 1.2]
etāvantam ahaṃ kālaṃ mohenaiva viḍambitaḥ | [Aṣṭāvakragīta, 2 1.3]
yathā prakāśayāmy eko deham enaṃ tathā jagat | [Aṣṭāvakragīta, 2 2.1]
ato mama jagat sarvam athavā na ca kiṃcana | [Aṣṭāvakragīta, 2 2.2]
saśarīram aho viśvaṃ parityajya mayādhunā | [Aṣṭāvakragīta, 2 3.1]
kutaścit kauśalād eva paramātmā vilokyate | [Aṣṭāvakragīta, 2 3.2]
yathā na toyato bhinnās taraṅgāḥ phenabudbudāḥ | [Aṣṭāvakragīta, 2 4.1]
ātmano na tathā bhinnaṃ viśvam ātmavinirgatam | [Aṣṭāvakragīta, 2 4.2]
tantumātro bhaved eva paṭo yadvad vicāritaḥ | [Aṣṭāvakragīta, 2 5.1]
ātmatanmatram evedaṃ tadvad viśvaṃ vicāritam | [Aṣṭāvakragīta, 2 5.2]
yathaivekṣurase kﾱptā tena vyāptaiva śarkarā | [Aṣṭāvakragīta, 2 6.1]
tathā viśvaṃ mayi kﾱptaṃ mayā vyāptaṃ nirantaram | [Aṣṭāvakragīta, 2 6.2]
ātmājñānāj jagad bhāti ātmajñānān na bhāsate | [Aṣṭāvakragīta, 2 7.1]
rajjvajñānād ahir bhāti tajjñānād bhāsate na hi | [Aṣṭāvakragīta, 2 7.2]
prakāśo me nijaṃ rūpaṃ nātirikto 'smy ahaṃ tataḥ | [Aṣṭāvakragīta, 2 8.1]
yadā prakāśate viśvaṃ tadāham bhāsa eva hi | [Aṣṭāvakragīta, 2 8.2]
aho vikalpitaṃ viśvam ajñānān mayi bhāsate | [Aṣṭāvakragīta, 2 9.1]
rūpyaṃ śuktau phaṇī rajjau vāri sūryakare yathā | [Aṣṭāvakragīta, 2 9.2]
matto vinirgataṃ viśvaṃ mayy eva layam eṣyati | [Aṣṭāvakragīta, 2 10.1]
mṛdi kumbho jale vīciḥ kanake kaṭakaṃ yathā | [Aṣṭāvakragīta, 2 10.2]
aho ahaṃ namo mahyaṃ vināśo yasya nāsti me | [Aṣṭāvakragīta, 2 11.1]
brahmādistambaparyantaṃ jagannāśe 'pi tiṣṭhataḥ | [Aṣṭāvakragīta, 2 11.2]
aho ahaṃ namo mahyaṃ eko 'haṃ dehavān api | [Aṣṭāvakragīta, 2 12.1]
kvacin na gantā nāgantā vyāpya viśvam avasthitaḥ | [Aṣṭāvakragīta, 2 12.2]
aho ahaṃ namo mahyaṃ dakṣo nāstīha matsamaḥ | [Aṣṭāvakragīta, 2 13.1]
asaṃspṛśya śarīreṇa yena viśvaṃ ciraṃ dhṛtam | [Aṣṭāvakragīta, 2 13.2]
aho ahaṃ namo mahyaṃ yasya me nāsti kiṃcana | [Aṣṭāvakragīta, 2 14.1]
athavā yasya me sarvaṃ yad vāṅmanasagocaram | [Aṣṭāvakragīta, 2 14.2]
jñānaṃ jñeyaṃ tathā jñātā tritayaṃ nāsti vāstavam | [Aṣṭāvakragīta, 2 15.1]
ajñānād bhāti yatredaṃ so 'ham asmi nirañjanaḥ | [Aṣṭāvakragīta, 2 15.2]
dvaitamūlam aho duḥkhaṃ nānyat tasyāsti bheṣajam | [Aṣṭāvakragīta, 2 16.1]
dṛśyam etan mṛṣā sarvaṃ eko 'haṃ cidraso 'malaḥ | [Aṣṭāvakragīta, 2 16.2]
bodhamātro 'ham ajñānād upadhiḥ kalpito mayā | [Aṣṭāvakragīta, 2 17.1]
evaṃ vimṛśato nityaṃ nirvikalpe sthitir mama | [Aṣṭāvakragīta, 2 17.2]
na me bandho 'sti mokṣo vā bhrāntiḥ śāntā nirāśrayā | [Aṣṭāvakragīta, 2 18.1]
aho mayi sthitaṃ viśvaṃ vastuto na mayi sthitam | [Aṣṭāvakragīta, 2 18.2]
saśarīram idaṃ viśvaṃ na kiṃcid iti niścitam | [Aṣṭāvakragīta, 2 19.1]
śuddhacinmātra ātmā ca tat kasmin kalpanādhunā | [Aṣṭāvakragīta, 2 19.2]
śarīraṃ svarganarakau bandhamokṣau bhayaṃ tathā | [Aṣṭāvakragīta, 2 20.1]
kalpanāmātram evaitat kiṃ me kāryaṃ cidātmanaḥ | [Aṣṭāvakragīta, 2 20.2]
aho janasamūhe 'pi na dvaitaṃ paśyato mama | [Aṣṭāvakragīta, 2 21.1]
araṇyam iva saṃvṛttaṃ kva ratiṃ karavāṇy aham | [Aṣṭāvakragīta, 2 21.2]
nāham deho na me deho jīvo nāham ahaṃ hi cit | [Aṣṭāvakragīta, 2 22.1]
ayam eva hi me bandha āsīt yā jīvite spṛhā | [Aṣṭāvakragīta, 2 22.2]
aho bhuvanakallolair vicitrair drāk samutthitam | [Aṣṭāvakragīta, 2 23.1]
mayy anantamahāmbhodhau cittavāte samudyate | [Aṣṭāvakragīta, 2 23.2]
mayy anantamahāmbhodhau cittavāte praśāmyati | [Aṣṭāvakragīta, 2 24.1]
abhāgyāj jīvavaṇijo jagat poto vinaśvaraḥ | [Aṣṭāvakragīta, 2 24.2]
mayy anantamahāmbhodhāvāścaryaṃ jīvavīcayaḥ | [Aṣṭāvakragīta, 2 25.1]
udyanti ghnanti khelanti praviśanti svabhāvataḥ | [Aṣṭāvakragīta, 2 25.2]
{Aṣṭāvakragīta, 3}
aṣṭāvakra uvāca | [Aṣṭāvakragīta, 3 1.1]
avināśinam ātmānam ekaṃ vijñāya tattvataḥ | [Aṣṭāvakragīta, 3 1.2]
tavātmajñasya dhīrasya katham arthārjane ratiḥ | [Aṣṭāvakragīta, 3 1.3]
ātmājñānād aho prītir viṣayabhramagocare | [Aṣṭāvakragīta, 3 2.1]
śukter ajñānato lobho yathā rajatavibhrame | [Aṣṭāvakragīta, 3 2.2]
viśvaṃ sphurati yatredaṃ taraṅgā iva sāgare | [Aṣṭāvakragīta, 3 3.1]
so 'ham asmīti vijñāya kiṃ dīna iva dhāvasi | [Aṣṭāvakragīta, 3 3.2]
śrutvāpi śuddhacaitanyam ātmānam atisundaram | [Aṣṭāvakragīta, 3 4.1]
upasthetyantasaṃsakto mālinyam adhigacchati | [Aṣṭāvakragīta, 3 4.2]
sarvabhūteṣu cātmānaṃ sarvabhūtāni cātmani | [Aṣṭāvakragīta, 3 5.1]
muner jānata āścaryaṃ mamatvam anuvartate | [Aṣṭāvakragīta, 3 5.2]
āsthitaḥ paramādvaitaṃ mokṣārthe 'pi vyavasthitaḥ | [Aṣṭāvakragīta, 3 6.1]
āścaryaṃ kāmavaśago vikalaḥ keliśikṣayā | [Aṣṭāvakragīta, 3 6.2]
udbhūtaṃ jñānadurmitram avadhāryātidurbalaḥ | [Aṣṭāvakragīta, 3 7.1]
āścaryaṃ kāmam ākāṅkṣet kālam antam anuśritaḥ | [Aṣṭāvakragīta, 3 7.2]
ihāmutra viraktasya nityānityavivekinaḥ | [Aṣṭāvakragīta, 3 8.1]
āścaryaṃ mokṣakāmasya mokṣād eva vibhīṣikā | [Aṣṭāvakragīta, 3 8.2]
dhīras tu bhojyamāno 'pi pīḍyamāno 'pi sarvadā | [Aṣṭāvakragīta, 3 9.1]
ātmānaṃ kevalaṃ paśyan na tuṣyati na kupyati | [Aṣṭāvakragīta, 3 9.2]
ceṣṭamānaṃ śarīraṃ svaṃ paśyaty anyaśarīravat | [Aṣṭāvakragīta, 3 10.1]
saṃstave cāpi nindāyāṃ kathaṃ kṣubhyet mahāśayaḥ | [Aṣṭāvakragīta, 3 10.2]
māyāmātram idaṃ viśvaṃ paśyan vigatakautukaḥ | [Aṣṭāvakragīta, 3 11.1]
api saṃnihite mṛtyau kathaṃ trasyati dhīradhīḥ | [Aṣṭāvakragīta, 3 11.2]
niḥspṛhaṃ mānasaṃ yasya nairāśye 'pi mahātmanaḥ | [Aṣṭāvakragīta, 3 12.1]
tasyātmajñānatṛptasya tulanā kena jāyate | [Aṣṭāvakragīta, 3 12.2]
svabhāvād eva jānāno dṛśyam etan na kiṃcana | [Aṣṭāvakragīta, 3 13.1]
idaṃ grāhyam idaṃ tyājyaṃ sa kiṃ paśyati dhīradhīḥ | [Aṣṭāvakragīta, 3 13.2]
antastyaktakaṣāyasya nirdvandvasya nirāśiṣaḥ | [Aṣṭāvakragīta, 3 14.1]
yadṛcchayāgato bhogo na duḥkhāya na tuṣṭaye | [Aṣṭāvakragīta, 3 14.2]
{Aṣṭāvakragīta, 4}
aṣṭāvakra uvāca | [Aṣṭāvakragīta, 4 1.1]
hantātmajñasya dhīrasya khelato bhogalīlayā | [Aṣṭāvakragīta, 4 1.2]
na hi saṃsāravāhīkair mūḍhaiḥ saha samānatā | [Aṣṭāvakragīta, 4 1.3]
yat padaṃ prepsavo dīnāḥ śakrādyāḥ sarvadevatāḥ | [Aṣṭāvakragīta, 4 2.1]
aho tatra sthito yogī na harṣam upagacchati | [Aṣṭāvakragīta, 4 2.2]
tajjñasya puṇyapāpābhyāṃ sparśo hy antar na jāyate | [Aṣṭāvakragīta, 4 3.1]
na hy ākāśasya dhūmena dṛśyamānāpi saṅgati | [Aṣṭāvakragīta, 4 3.2]
ātmaivedaṃ jagat sarvaṃ jñātaṃ yena mahātmanā | [Aṣṭāvakragīta, 4 4.1]
yadṛcchayā vartamānaṃ taṃ niṣeddhuṃ kṣameta kaḥ | [Aṣṭāvakragīta, 4 4.2]
ā brahmastambaparyante bhūtagrāme caturvidhe | [Aṣṭāvakragīta, 4 5.1]
vijñasyaiva hi sāmarthyam icchānicchāvivarjane | [Aṣṭāvakragīta, 4 5.2]
ātmānam advayaṃ kaścij jānāti jagad īśvaraṃ | [Aṣṭāvakragīta, 4 6.1]
yad vetti tat sa kurute na bhayaṃ tasya kutracit | [Aṣṭāvakragīta, 4 6.2]
{Aṣṭāvakragīta, 5}
aṣṭāvakra uvāca | [Aṣṭāvakragīta, 5 1.1]
na te saṅgo 'sti kenāpi kiṃ śuddhas tyaktum icchasi | [Aṣṭāvakragīta, 5 2.1]
saṅghātavilayaṃ kurvann evam eva layaṃ vraja | [Aṣṭāvakragīta, 5 2.2]
udeti bhavato viśvaṃ vāridher iva budbudaḥ | [Aṣṭāvakragīta, 5 3.1]
iti jñātvaikam ātmānam evam eva layaṃ vraja | [Aṣṭāvakragīta, 5 3.2]
pratyakṣam apy avastutvād viśvaṃ nāsty amale tvayi | [Aṣṭāvakragīta, 5 4.1]
rajjusarpa iva vyaktam evam eva layaṃ vraja | [Aṣṭāvakragīta, 5 4.2]
samaduḥkhasukhaḥ pūrṇa āśānairāśyayoḥ samaḥ | [Aṣṭāvakragīta, 5 5.1]
samajīvitamṛtyuḥ sann evam eva layaṃ vraja | [Aṣṭāvakragīta, 5 5.2]
{Aṣṭāvakragīta, 6}
aṣṭāvakra uvāca | [Aṣṭāvakragīta, 6 1.1]
ākāśavad ananto 'haṃ ghaṭavat prakṛtaṃ jagat | [Aṣṭāvakragīta, 6 1.2]
iti jñānaṃ tathaitasya na tyāgo na graho layaḥ | [Aṣṭāvakragīta, 6 1.3]
mahodadhir ivāhaṃ sa prapañco vīcisaṃnibhaḥ | [Aṣṭāvakragīta, 6 2.1]
iti jñānaṃ tathaitasya na tyāgo na graho layaḥ | [Aṣṭāvakragīta, 6 2.2]
ahaṃ sa śuktisaṅkāśo rūpyavad viśvakalpanā | [Aṣṭāvakragīta, 6 3.1]
iti jñānaṃ tathaitasya na tyāgo na graho layaḥ | [Aṣṭāvakragīta, 6 3.2]
ahaṃ vā sarvabhūteṣu sarvabhūtāny atho mayi | [Aṣṭāvakragīta, 6 4.1]
iti jñānaṃ tathaitasya na tyāgo na graho layaḥ | [Aṣṭāvakragīta, 6 4.2]
{Aṣṭāvakragīta, 7}
janaka uvāca | [Aṣṭāvakragīta, 7 1.1]
mayy anantamahāmbhodhau viśvapota itastataḥ | [Aṣṭāvakragīta, 7 1.2]
bhramati svāntavātena na mamāsty asahiṣṇutā | [Aṣṭāvakragīta, 7 1.3]
mayy anantamahāmbhodhau jagadvīciḥ svabhāvataḥ | [Aṣṭāvakragīta, 7 2.1]
udetu vastam āyātu na me vṛddhir na ca kṣatiḥ | [Aṣṭāvakragīta, 7 2.2]
mayy anantamahāmbhodhau viśvaṃ nāma vikalpanā | [Aṣṭāvakragīta, 7 3.1]
atiśānto nirākāra etad evāham āsthitaḥ | [Aṣṭāvakragīta, 7 3.2]
nātmā bhāveṣu no bhāvas tatrānante nirañjane | [Aṣṭāvakragīta, 7 4.1]
ity asakto 'spṛhaḥ śānta etad evāham āsthitaḥ | [Aṣṭāvakragīta, 7 4.2]
aho cinmātram evāham indrajālopamaṃ jagat | [Aṣṭāvakragīta, 7 5.1]
ato mama kathaṃ kutra heyopādeyakalpanā | [Aṣṭāvakragīta, 7 5.2]
{Aṣṭāvakragīta, 8}
aṣṭāvakra uvāca | [Aṣṭāvakragīta, 8 1.1]
tadā bandho yadā cittaṃ kiṃcid vāñchati śocati | [Aṣṭāvakragīta, 8 2.1]
kiṃcin muñcati gṛhṇāti kiṃciddhṛṣyati kupyati | [Aṣṭāvakragīta, 8 2.2]
tadā muktir yadā cittaṃ na vāñchati na śocati | [Aṣṭāvakragīta, 8 3.1]
na muñcati na gṛhṇāti na hṛṣyati na kupyati | [Aṣṭāvakragīta, 8 3.2]
tadā bandho yadā cittaṃ saktaṃ kāsvapi dṛṣṭiṣu | [Aṣṭāvakragīta, 8 4.1]
tadā mokṣo yadā cittam asaktaṃ sarvadṛṣṭiṣu | [Aṣṭāvakragīta, 8 4.2]
yadā nāhaṃ tadā mokṣo yadāhaṃ bandhanaṃ tadā | [Aṣṭāvakragīta, 8 5.1]
matveti helayā kiṃcit mā gṛhāṇa vimuñca mā | [Aṣṭāvakragīta, 8 5.2]
{Aṣṭāvakragīta, 9}
aṣṭāvakra uvāca | [Aṣṭāvakragīta, 9 1.1]
kṛtākṛte ca dvandvāni kadā śāntāni kasya vā | [Aṣṭāvakragīta, 9 2.1]
evaṃ jñātveha nirvedād bhava tyāgaparo 'vratī | [Aṣṭāvakragīta, 9 2.2]
kasyāpi tāta dhanyasya lokaceṣṭāvalokanāt | [Aṣṭāvakragīta, 9 3.1]
jīvitecchā bubhukṣā ca bubhutsopaśamaḥ gatāḥ | [Aṣṭāvakragīta, 9 3.2]
anityaṃ sarvam evedaṃ tāpatritayadūṣitam | [Aṣṭāvakragīta, 9 4.1]
asāraṃ ninditaṃ heyam iti niścitya śāmyati | [Aṣṭāvakragīta, 9 4.2]
ko 'sau kālo vayaḥ kiṃ vā yatra dvandvāni no nṛṇām | [Aṣṭāvakragīta, 9 5.1]
tāny upekṣya yathāprāptavartī siddhim avāpnuyāt | [Aṣṭāvakragīta, 9 5.2]
nānā mataṃ maharṣīṇāṃ sādhūnāṃ yogināṃ tathā | [Aṣṭāvakragīta, 9 6.1]
dṛṣṭvā nirvedam āpannaḥ ko na śāmyati mānavaḥ | [Aṣṭāvakragīta, 9 6.2]
kṛtvā mūrtiparijñānaṃ caitanyasya na kiṃ guruḥ | [Aṣṭāvakragīta, 9 7.1]
nirvedasamatāyuktyā yas tārayati saṃsṛteḥ | [Aṣṭāvakragīta, 9 7.2]
paśya bhūtavikārāṃs tvaṃ bhūtamātrān yathārthataḥ | [Aṣṭāvakragīta, 9 8.1]
tatkṣaṇād bandhanirmuktaḥ svarūpastho bhaviṣyasi | [Aṣṭāvakragīta, 9 8.2]
vāsanā eva saṃsāra iti sarvā vimuñca tāḥ | [Aṣṭāvakragīta, 9 9.1]
tattyāgo vāsanātyāgāt sthitir adya yathā tathā | [Aṣṭāvakragīta, 9 9.2]
{Aṣṭāvakragīta, 10}
aṣṭāvakra uvāca | [Aṣṭāvakragīta, 10 1.1]
vihāya vairiṇaṃ kāmam arthaṃ cānarthasaṅkulam | [Aṣṭāvakragīta, 10 1.2]
dharmam apy etayor hetuṃ sarvatrānādaraṃ kuru | [Aṣṭāvakragīta, 10 1.3]
svapnendrajālavat paśya dināni trīṇi pañca vā | [Aṣṭāvakragīta, 10 2.1]
mitrakṣetradhanāgāradāradāyādisampadaḥ | [Aṣṭāvakragīta, 10 2.2]
yatra yatra bhavet tṛṣṇā saṃsāraṃ viddhi tatra vai | [Aṣṭāvakragīta, 10 3.1]
prauḍhavairāgyam āśritya vītatṛṣṇaḥ sukhī bhava | [Aṣṭāvakragīta, 10 3.2]
tṛṣṇāmātrātmako bandhas tannāśo mokṣa ucyate | [Aṣṭāvakragīta, 10 4.1]
bhāvasaṃsaktimātreṇa prāptituṣṭir muhurmuhuḥ | [Aṣṭāvakragīta, 10 4.2]
tvam ekaś cetanaḥ śuddho jaḍaṃ viśvam asat tathā | [Aṣṭāvakragīta, 10 5.1]
avidyāpi na kiṃcit sā kā bubhutsā tathāpi te | [Aṣṭāvakragīta, 10 5.2]
rājyaṃ sutāḥ kalatrāṇi śarīrāṇi sukhāni ca | [Aṣṭāvakragīta, 10 6.1]
saṃsaktasyāpi naṣṭāni tava janmani janmani | [Aṣṭāvakragīta, 10 6.2]
alam arthena kāmena sukṛtenāpi karmaṇā | [Aṣṭāvakragīta, 10 7.1]
ebhyaḥ saṃsārakāntāre na viśrāntam abhūn manaḥ | [Aṣṭāvakragīta, 10 7.2]
kṛtaṃ na kati janmāni kāyena manasā girā | [Aṣṭāvakragīta, 10 8.1]
duḥkham āyāsadaṃ karma tad adyāpy uparamyatām | [Aṣṭāvakragīta, 10 8.2]
{Aṣṭāvakragīta, 11}
aṣṭāvakra uvāca | [Aṣṭāvakragīta, 11 1.1]
bhāvābhāvavikāraś ca svabhāvād iti niścayī | [Aṣṭāvakragīta, 11 1.2]
nirvikāro gatakleśaḥ sukhenaivopaśāmyati | [Aṣṭāvakragīta, 11 1.3]
īśvaraḥ sarvanirmātā nehānya iti niścayī | [Aṣṭāvakragīta, 11 2.1]
antargalitasarvāśaḥ śāntaḥ kvāpi na sajjate | [Aṣṭāvakragīta, 11 2.2]
āpadaḥ sampadaḥ kāle daivād eveti niścayī | [Aṣṭāvakragīta, 11 3.1]
tṛptaḥ svasthendriyo nityaṃ na vāñchati na śocati | [Aṣṭāvakragīta, 11 3.2]
sukhaduḥkhe janmamṛtyū daivād eveti niścayī | [Aṣṭāvakragīta, 11 4.1]
sādhyādarśī nirāyāsaḥ kurvann api na lipyate | [Aṣṭāvakragīta, 11 4.2]
cintayā jāyate duḥkhaṃ nānyatheheti niścayī | [Aṣṭāvakragīta, 11 5.1]
tayā hīnaḥ sukhī śāntaḥ sarvatra galitaspṛhaḥ | [Aṣṭāvakragīta, 11 5.2]
nāhaṃ deho na me deho bodho 'ham iti niścayī | [Aṣṭāvakragīta, 11 6.1]
kaivalyam iva samprāpto na smaraty akṛtaṃ kṛtam | [Aṣṭāvakragīta, 11 6.2]
ā brahmastambaparyantam aham eveti niścayī | [Aṣṭāvakragīta, 11 7.1]
nirvikalpaḥ śuciḥ śāntaḥ prāptāprāptavinirvṛtaḥ | [Aṣṭāvakragīta, 11 7.2]
nānāścaryam idaṃ viśvaṃ na kiṃcid iti niścayī | [Aṣṭāvakragīta, 11 8.1]
nirvāsanaḥ sphūrtimātro na kiṃcid iva śāmyati | [Aṣṭāvakragīta, 11 8.2]
{Aṣṭāvakragīta, 12}
janaka uvāca | [Aṣṭāvakragīta, 12 1.1]
kāyakṛtyāsahaḥ pūrvaṃ tato vāgvistarāsahaḥ | [Aṣṭāvakragīta, 12 1.2]
atha cintāsahas tasmād evam evāham āsthitaḥ | [Aṣṭāvakragīta, 12 1.3]
prītyabhāvena śabdāder adṛśyatvena cātmanaḥ | [Aṣṭāvakragīta, 12 2.1]
vikṣepaikāgrahṛdaya evam evāhaṃ āsthitaḥ | [Aṣṭāvakragīta, 12 2.2]
samādhyāsādivikṣiptau vyavahāraḥ samādhaye | [Aṣṭāvakragīta, 12 3.1]
evaṃ vilokya niyamam evam evāham āsthitaḥ | [Aṣṭāvakragīta, 12 3.2]
heyopādeyavirahād evaṃ harṣaviṣādayoḥ | [Aṣṭāvakragīta, 12 4.1]
abhāvād adya he brahmann evam evāham āsthitaḥ | [Aṣṭāvakragīta, 12 4.2]
āśramānāśramaṃ dhyānaṃ cittasvīkṛtavarjanam | [Aṣṭāvakragīta, 12 5.1]
vikalpaṃ mama vīkṣyaitair evam evāham āsthitaḥ | [Aṣṭāvakragīta, 12 5.2]
karmānuṣṭhānam ajñānād yathaivoparamas tathā | [Aṣṭāvakragīta, 12 6.1]
buddhvā samyag idaṃ tattvam evam evāham āsthitaḥ | [Aṣṭāvakragīta, 12 6.2]
acintyaṃ cintyamāno 'pi cintārūpaṃ bhajaty asau | [Aṣṭāvakragīta, 12 7.1]
tyaktvā tadbhāvanaṃ tasmād evam evāham āsthitaḥ | [Aṣṭāvakragīta, 12 7.2]
evam eva kṛtaṃ yena sa kṛtārtho bhaved asau | [Aṣṭāvakragīta, 12 8.1]
evam eva svabhāvo yaḥ sa kṛtārtho bhaved asau | [Aṣṭāvakragīta, 12 8.2]
{Aṣṭāvakragīta, 13}
janaka uvāca | [Aṣṭāvakragīta, 13 1.1]
akiṃcanabhavaṃ svāsthyaṃ kaupīnatve 'pi durlabham | [Aṣṭāvakragīta, 13 1.2]
tyāgādāne vihāyāsmād aham āse yathāsukham | [Aṣṭāvakragīta, 13 1.3]
kutrāpi khedaḥ kāyasya jihvā kutrāpi khidyate | [Aṣṭāvakragīta, 13 2.1]
manaḥ kutrāpi tat tyaktvā puruṣārthe sthitaḥ sukham | [Aṣṭāvakragīta, 13 2.2]
kṛtaṃ kim api naiva syād iti saṃcintya tattvataḥ | [Aṣṭāvakragīta, 13 3.1]
yadā yat kartum āyāti tat kṛtvāse yathāsukham | [Aṣṭāvakragīta, 13 3.2]
karmanaiṣkarmyanirbandhabhāvā dehasthayoginaḥ | [Aṣṭāvakragīta, 13 4.1]
saṃyogāyogavirahād aham āse yathāsukham | [Aṣṭāvakragīta, 13 4.2]
arthānarthau na me sthityā gatyā na śayanena vā | [Aṣṭāvakragīta, 13 5.1]
tiṣṭhan gacchan svapan tasmād aham āse yathāsukham | [Aṣṭāvakragīta, 13 5.2]
svapato nāsti me hāniḥ siddhir yatnavato na vā | [Aṣṭāvakragīta, 13 6.1]
nāśollāsau vihāyāsmād aham āse yathāsukham | [Aṣṭāvakragīta, 13 6.2]
sukhādirūpā niyamaṃ bhāveṣv ālokya bhūriśaḥ | [Aṣṭāvakragīta, 13 7.1]
śubhāśubhe vihāyāsmād aham āse yathāsukham | [Aṣṭāvakragīta, 13 7.2]
{Aṣṭāvakragīta, 14}
janaka uvāca | [Aṣṭāvakragīta, 14 1.1]
prakṛtyā śūnyacitto yaḥ pramādād bhāvabhāvanaḥ | [Aṣṭāvakragīta, 14 1.2]
nidrito bodhita iva kṣīṇasaṃsmaraṇo hi saḥ | [Aṣṭāvakragīta, 14 1.3]
kva dhanāni kva mitrāṇi kva me viṣayadasyavaḥ | [Aṣṭāvakragīta, 14 2.1]
kva śāstraṃ kva ca vijñānaṃ yadā me galitā spṛhā | [Aṣṭāvakragīta, 14 2.2]
vijñāte sākṣipuruṣe paramātmani ceśvare | [Aṣṭāvakragīta, 14 3.1]
nairāśye bandhamokṣe ca na cintā muktaye mama | [Aṣṭāvakragīta, 14 3.2]
antarvikalpaśūnyasya bahiḥ svacchandacāriṇaḥ | [Aṣṭāvakragīta, 14 4.1]
bhrāntasyeva daśās tās tās tādṛśā eva jānate | [Aṣṭāvakragīta, 14 4.2]
{Aṣṭāvakragīta, 15}
aṣṭāvakra uvāca | [Aṣṭāvakragīta, 15 1.1]
yathātathopadeśena kṛtārthaḥ sattvabuddhimān | [Aṣṭāvakragīta, 15 1.2]
ājīvam api jijñāsuḥ paras tatra vimuhyati | [Aṣṭāvakragīta, 15 1.3]
mokṣo viṣayavairasyaṃ bandho vaiṣayiko rasaḥ | [Aṣṭāvakragīta, 15 2.1]
etāvad eva vijñānaṃ yathecchasi tathā kuru | [Aṣṭāvakragīta, 15 2.2]
vāgmiprājñamahodyogaṃ janaṃ mūkajaḍālasam | [Aṣṭāvakragīta, 15 3.1]
karoti tattvabodho 'yam atas tyakto bubhukṣubhiḥ | [Aṣṭāvakragīta, 15 3.2]
na tvaṃ deho na te deho bhoktā kartā na vā bhavān | [Aṣṭāvakragīta, 15 4.1]
cidrūpo 'si sadā sākṣī nirapekṣaḥ sukhaṃ cara | [Aṣṭāvakragīta, 15 4.2]
rāgadveṣau manodharmau na manas te kadācana | [Aṣṭāvakragīta, 15 5.1]
nirvikalpo 'si bodhātmā nirvikāraḥ sukhaṃ cara | [Aṣṭāvakragīta, 15 5.2]
sarvabhūteṣu cātmānaṃ sarvabhūtāni cātmani | [Aṣṭāvakragīta, 15 6.1]
vijñāya nirahaṃkāro nirmamas tvaṃ sukhī bhava | [Aṣṭāvakragīta, 15 6.2]
viśvaṃ sphurati yatredaṃ taraṅgā iva sāgare | [Aṣṭāvakragīta, 15 7.1]
tat tvam eva na sandehaś cinmūrte vijvaro bhava | [Aṣṭāvakragīta, 15 7.2]
śraddhatsva tāta śraddhatsva nātra mohaṃ kuruṣva bhoḥ | [Aṣṭāvakragīta, 15 8.1]
jñānasvarūpo bhagavān ātmā tvaṃ prakṛteḥ paraḥ | [Aṣṭāvakragīta, 15 8.2]
guṇaiḥ saṃveṣṭito dehas tiṣṭhaty āyāti yāti ca | [Aṣṭāvakragīta, 15 9.1]
ātmā na gantā nāgantā kim enam anuśocasi | [Aṣṭāvakragīta, 15 9.2]
dehas tiṣṭhatu kalpāntaṃ gacchatv adyaiva vā punaḥ | [Aṣṭāvakragīta, 15 10.1]
kva vṛddhiḥ kva ca vā hānis tava cinmātrarūpiṇaḥ | [Aṣṭāvakragīta, 15 10.2]
tvayy anantamahāmbhodhau viśvavīciḥ svabhāvataḥ | [Aṣṭāvakragīta, 15 11.1]
udetu vāstam āyātu na te vṛddhir na vā kṣatiḥ | [Aṣṭāvakragīta, 15 11.2]
tāta cinmātrarūpo 'si na te bhinnam idaṃ jagat | [Aṣṭāvakragīta, 15 12.1]
ataḥ kasya kathaṃ kutra heyopādeyakalpanā | [Aṣṭāvakragīta, 15 12.2]
ekasminn avyaye śānte cidākāśe 'male tvayi | [Aṣṭāvakragīta, 15 13.1]
kuto janma kutaḥ karma kuto 'haṃkāra eva ca | [Aṣṭāvakragīta, 15 13.2]
yat tvaṃ paśyasi tatraikas tvam eva pratibhāsase | [Aṣṭāvakragīta, 15 14.1]
kiṃ pṛthak bhāsate svarṇāt kaṭakāṅgadanūpuram | [Aṣṭāvakragīta, 15 14.2]
ayaṃ so 'ham ayam nāhaṃ vibhāgam iti saṃtyaja | [Aṣṭāvakragīta, 15 15.1]
sarvam ātmeti niścitya niḥsaṃkalpaḥ sukhī bhava | [Aṣṭāvakragīta, 15 15.2]
tavaivājñānato viśvaṃ tvam ekaḥ paramārthataḥ | [Aṣṭāvakragīta, 15 16.1]
tvatto 'nyo nāsti saṃsārī nāsaṃsārī ca kaścana | [Aṣṭāvakragīta, 15 16.2]
bhrāntimātram idaṃ viśvaṃ na kiṃcid iti niścayī | [Aṣṭāvakragīta, 15 17.1]
nirvāsanaḥ sphūrtimātro na kiṃcid iva śāmyati | [Aṣṭāvakragīta, 15 17.2]
eka eva bhavāmbhodhāv āsīd asti bhaviṣyati | [Aṣṭāvakragīta, 15 18.1]
na te bandho 'sti mokṣo vā kṛtakṛtyaḥ sukhaṃ cara | [Aṣṭāvakragīta, 15 18.2]
mā saṅkalpavikalpābhyāṃ cittaṃ kṣobhaya cinmaya | [Aṣṭāvakragīta, 15 19.1]
upaśāmya sukhaṃ tiṣṭha svātmany ānandavigrahe | [Aṣṭāvakragīta, 15 19.2]
tyajaiva dhyānaṃ sarvatra mā kiṃciddhṛdi dhāraya | [Aṣṭāvakragīta, 15 20.1]
ātmā tvaṃ mukta evāsi kiṃ vimṛśya kariṣyasi | [Aṣṭāvakragīta, 15 20.2]
{Aṣṭāvakragīta, 16}
aṣṭāvakra uvāca | [Aṣṭāvakragīta, 16 1.1]
ācakṣva śṛṇu vā tāta nānāśāstrāṇyanekaśaḥ | [Aṣṭāvakragīta, 16 1.2]
tathāpi na tava svāsthyaṃ sarvavismaraṇād ṛte | [Aṣṭāvakragīta, 16 1.3]
bhogaṃ karma samādhiṃ vā kuru vijña tathāpi te | [Aṣṭāvakragīta, 16 2.1]
cittaṃ nirastasarvāśam atyarthaṃ rocayiṣyati | [Aṣṭāvakragīta, 16 2.2]
āyāsāt sakalo duḥkhī nainaṃ jānāti kaścana | [Aṣṭāvakragīta, 16 3.1]
anenaivopadeśena dhanyaḥ prāpnoti nirvṛtim | [Aṣṭāvakragīta, 16 3.2]
vyāpāre khidyate yas tu nimeṣonmeṣayor api | [Aṣṭāvakragīta, 16 4.1]
tasyālasyadhurīṇasya sukhaṃ nānyasya kasyacit | [Aṣṭāvakragīta, 16 4.2]
idaṃ kṛtam idaṃ neti dvandvair muktaṃ yadā manaḥ | [Aṣṭāvakragīta, 16 5.1]
dharmārthakāmamokṣeṣu nirapekṣaṃ tadā bhavet | [Aṣṭāvakragīta, 16 5.2]
virakto viṣayadveṣṭā rāgī viṣayalolupaḥ | [Aṣṭāvakragīta, 16 6.1]
grahamokṣavihīnas tu na virakto na rāgavān | [Aṣṭāvakragīta, 16 6.2]
heyopādeyatā tāvat saṃsāraviṭapāṅkuraḥ | [Aṣṭāvakragīta, 16 7.1]
spṛhā jīvati yāvad vai nirvicāradaśāspadam | [Aṣṭāvakragīta, 16 7.2]
pravṛttau jāyate rāgo nirvṛttau dveṣa eva hi | [Aṣṭāvakragīta, 16 8.1]
nirdvandvo bālavad dhīmān evam eva vyavasthitaḥ | [Aṣṭāvakragīta, 16 8.2]
hātum icchati saṃsāraṃ rāgī duḥkhajihāsayā | [Aṣṭāvakragīta, 16 9.1]
vītarāgo hi nirduḥkhas tasminn api na khidyati | [Aṣṭāvakragīta, 16 9.2]
yasyābhimāno mokṣe 'pi dehe 'pi mamatā tathā | [Aṣṭāvakragīta, 16 10.1]
na ca jñānī na vā yogī kevalaṃ duḥkhabhāg asau | [Aṣṭāvakragīta, 16 10.2]
haro yady upadeṣṭā te hariḥ kamalajo 'pi vā | [Aṣṭāvakragīta, 16 11.1]
tathāpi na tava svāsthyaṃ sarvavismaraṇād ṛte | [Aṣṭāvakragīta, 16 11.2]
{Aṣṭāvakragīta, 17}
aṣṭāvakra uvāca | [Aṣṭāvakragīta, 17 1.1]
tena jñānaphalaṃ prāptaṃ yogābhyāsaphalaṃ tathā | [Aṣṭāvakragīta, 17 2.1]
tṛptaḥ svacchendriyo nityam ekākī ramate tu yaḥ | [Aṣṭāvakragīta, 17 2.2]
na kadācij jagaty asmiṃs tattvajño hanta khidyati | [Aṣṭāvakragīta, 17 3.1]
yata ekena tenedaṃ pūrṇaṃ brahmāṇḍamaṇḍalam | [Aṣṭāvakragīta, 17 3.2]
na jātu viṣayāḥ ke'pi svārāmaṃ harṣayanty amī | [Aṣṭāvakragīta, 17 4.1]
sallakīpallavaprītam ivebhaṃ nimbapallavāḥ | [Aṣṭāvakragīta, 17 4.2]
yas tu bhogeṣu bhukteṣu na bhavaty adhivāsitaḥ | [Aṣṭāvakragīta, 17 5.1]
abhukteṣu nirākāṅkṣī tādṛśo bhavadurlabhaḥ | [Aṣṭāvakragīta, 17 5.2]
bubhukṣur iha saṃsāre mumukṣur api dṛśyate | [Aṣṭāvakragīta, 17 6.1]
bhogamokṣanirākāṅkṣī viralo hi mahāśayaḥ | [Aṣṭāvakragīta, 17 6.2]
dharmārthakāmamokṣeṣu jīvite maraṇe tathā | [Aṣṭāvakragīta, 17 7.1]
kasyāpy udāracittasya heyopādeyatā na hi | [Aṣṭāvakragīta, 17 7.2]
vāñchā na viśvavilaye na dveṣas tasya ca sthitau | [Aṣṭāvakragīta, 17 8.1]
yathā jīvikayā tasmād dhanya āste yathāsukhaṃ | [Aṣṭāvakragīta, 17 8.2]
kṛtārtho 'nena jñānenety evaṃ galitadhīḥ kṛtī | [Aṣṭāvakragīta, 17 9.1]
paśyan śṛṇvan spṛśan jighrann aśnann āste yathāsukhaṃ | [Aṣṭāvakragīta, 17 9.2]
śūnyā dṛṣṭir vṛthā ceṣṭā vikalānīndriyāṇi ca | [Aṣṭāvakragīta, 17 10.1]
na spṛhā na viraktir vā kṣīṇasaṃsārasāgare | [Aṣṭāvakragīta, 17 10.2]
na jāgarti na nidrāti nonmīlati na mīlati | [Aṣṭāvakragīta, 17 11.1]
aho paradaśā kvāpi vartate muktacetasaḥ | [Aṣṭāvakragīta, 17 11.2]
sarvatra dṛśyate svasthaḥ sarvatra vimalāśayaḥ | [Aṣṭāvakragīta, 17 12.1]
samastavāsanāmukto muktaḥ sarvatra rājate | [Aṣṭāvakragīta, 17 12.2]
paśyan śṛṇvan spṛśan jighrann aśnan gṛhṇan vadanvrajan | [Aṣṭāvakragīta, 17 13.1]
īhitānīhitair mukto mukta eva mahāśayaḥ | [Aṣṭāvakragīta, 17 13.2]
na nindati na ca stauti na hṛṣyati na kupyati | [Aṣṭāvakragīta, 17 14.1]
na dadāti na gṛhṇāti muktaḥ sarvatra nīrasaḥ | [Aṣṭāvakragīta, 17 14.2]
sānurāgāṃ striyaṃ dṛṣṭvā mṛtyuṃ vā samupasthitam | [Aṣṭāvakragīta, 17 15.1]
avihvalamanāḥ svastho mukta eva mahāśayaḥ | [Aṣṭāvakragīta, 17 15.2]
sukhe duḥkhe nare nāryāṃ sampatsu ca vipatsu ca | [Aṣṭāvakragīta, 17 16.1]
viśeṣo naiva dhīrasya sarvatra samadarśinaḥ | [Aṣṭāvakragīta, 17 16.2]
na hiṃsā naiva kāruṇyaṃ nauddhatyaṃ na ca dīnatā | [Aṣṭāvakragīta, 17 17.1]
nāścaryaṃ naiva ca kṣobhaḥ kṣīṇasaṃsaraṇe nare | [Aṣṭāvakragīta, 17 17.2]
na mukto viṣayadveṣṭā na vā viṣayalolupaḥ | [Aṣṭāvakragīta, 17 18.1]
asaṃsaktamanā nityaṃ prāptāprāptam upāśnute | [Aṣṭāvakragīta, 17 18.2]
samādhānāsamādhānahitāhitavikalpanāḥ | [Aṣṭāvakragīta, 17 19.1]
śūnyacitto na jānāti kaivalyam iva saṃsthitaḥ | [Aṣṭāvakragīta, 17 19.2]
nirmamo nirahaṃkāro na kiṃcid iti niścitaḥ | [Aṣṭāvakragīta, 17 20.1]
antargalitasarvāśaḥ kurvann api karoti na | [Aṣṭāvakragīta, 17 20.2]
manaḥprakāśasammohasvapnajāḍyavivarjitaḥ | [Aṣṭāvakragīta, 17 21.1]
daśāṃ kāmapi samprāpto bhaved galitamānasaḥ | [Aṣṭāvakragīta, 17 21.2]
{Aṣṭāvakragīta, 18}
aṣṭāvakra uvāca | [Aṣṭāvakragīta, 18 1.1]
yasya bodhodaye tāvat svapnavad bhavati bhramaḥ | [Aṣṭāvakragīta, 18 1.2]
tasmai sukhaikarūpāya namaḥ śāntāya tejase | [Aṣṭāvakragīta, 18 1.3]
arjayitvākhilān arthān bhogān āpnoti puṣkalān | [Aṣṭāvakragīta, 18 2.1]
na hi sarvaparityāgam antareṇa sukhī bhavet | [Aṣṭāvakragīta, 18 2.2]
kartavyaduḥkhamārtaṇḍajvālād agdhāntarātmanaḥ | [Aṣṭāvakragīta, 18 3.1]
kutaḥ praśamapīyūṣadhārāsāram ṛte sukham | [Aṣṭāvakragīta, 18 3.2]
bhavo 'yaṃ bhāvanāmātro na kiṃcit paramārthataḥ | [Aṣṭāvakragīta, 18 4.1]
nāsty abhāvaḥ svabhāvānāṃ bhāvābhāvavibhāvinām | [Aṣṭāvakragīta, 18 4.2]
na dūraṃ na ca saṅkocāl labdham evātmanaḥ padam | [Aṣṭāvakragīta, 18 5.1]
nirvikalpaṃ nirāyāsaṃ nirvikāraṃ nirañjanam | [Aṣṭāvakragīta, 18 5.2]
vyāmohamātraviratau svarūpādānamātrataḥ | [Aṣṭāvakragīta, 18 6.1]
vītaśokā virājante nirāvaraṇadṛṣṭayaḥ | [Aṣṭāvakragīta, 18 6.2]
samastaṃ kalpanāmātram ātmā muktaḥ sanātanaḥ | [Aṣṭāvakragīta, 18 7.1]
iti vijñāya dhīro hi kim abhyasyati bālavat | [Aṣṭāvakragīta, 18 7.2]
ātmā brahmeti niścitya bhāvābhāvau ca kalpitau | [Aṣṭāvakragīta, 18 8.1]
niṣkāmaḥ kiṃ vijānāti kiṃ brūte ca karoti kiṃ | [Aṣṭāvakragīta, 18 8.2]
ayaṃ so 'ham ayaṃ nāham iti kṣīṇā vikalpanāḥ | [Aṣṭāvakragīta, 18 9.1]
sarvam ātmeti niścitya tuṣṇībhūtasya yoginaḥ | [Aṣṭāvakragīta, 18 9.2]
na vikṣepo na caikāgryaṃ nātibodho na mūḍhatā | [Aṣṭāvakragīta, 18 10.1]
na sukhaṃ na ca vā duḥkham upaśāntasya yoginaḥ | [Aṣṭāvakragīta, 18 10.2]
svārājye bhaikṣavṛttau ca lābhālābhe jane vane | [Aṣṭāvakragīta, 18 11.1]
nirvikalpasvabhāvasya na viśeṣo 'sti yoginaḥ | [Aṣṭāvakragīta, 18 11.2]
kva dharmaḥ kva ca vā kāmaḥ kva cārthaḥ kva vivekitā | [Aṣṭāvakragīta, 18 12.1]
idaṃ kṛtam idaṃ neti dvandvair muktasya yoginaḥ | [Aṣṭāvakragīta, 18 12.2]
kṛtyaṃ kim api naivāsti na kāpi hṛdi rañjanā | [Aṣṭāvakragīta, 18 13.1]
yathājīvanam eveha jīvanmuktasya yoginaḥ | [Aṣṭāvakragīta, 18 13.2]
kva mohaḥ kva ca vā viśvaṃ kva tad dhyānaṃ kva muktatā | [Aṣṭāvakragīta, 18 14.1]
sarvasaṅkalpasīmāyāṃ viśrāntasya mahātmanaḥ | [Aṣṭāvakragīta, 18 14.2]
yena viśvam idaṃ dṛṣṭaṃ sa nāstīti karotu vai | [Aṣṭāvakragīta, 18 15.1]
nirvāsanaḥ kiṃ kurute paśyann api na paśyati | [Aṣṭāvakragīta, 18 15.2]
yena dṛṣṭaṃ paraṃ brahma so 'haṃ brahmeti cintayet | [Aṣṭāvakragīta, 18 16.1]
kiṃ cintayati niścinto dvitīyaṃ yo na paśyati | [Aṣṭāvakragīta, 18 16.2]
dṛṣṭo yenātmavikṣepo nirodhaṃ kurute tv asau | [Aṣṭāvakragīta, 18 17.1]
udāras tu na vikṣiptaḥ sādhyābhāvāt karoti kim | [Aṣṭāvakragīta, 18 17.2]
dhīro lokaviparyasto vartamāno 'pi lokavat | [Aṣṭāvakragīta, 18 18.1]
na samādhiṃ na vikṣepaṃ na lepaṃ svasya paśyati | [Aṣṭāvakragīta, 18 18.2]
bhāvābhāvavihīno yas tṛpto nirvāsano budhaḥ | [Aṣṭāvakragīta, 18 19.1]
naiva kiṃcit kṛtaṃ tena lokadṛṣṭyā vikurvatā | [Aṣṭāvakragīta, 18 19.2]
pravṛttau vā nirvṛttau vā naiva dhīrasya durgrahaḥ | [Aṣṭāvakragīta, 18 20.1]
yadā yat kartum āyāti tatkṛtvā tiṣṭhataḥ sukham | [Aṣṭāvakragīta, 18 20.2]
nirvāsano nirālambaḥ svacchando muktabandhanaḥ | [Aṣṭāvakragīta, 18 21.1]
kṣiptaḥ saṃskāravātena ceṣṭate śuṣkaparṇavat | [Aṣṭāvakragīta, 18 21.2]
asaṃsārasya tu kvāpi na harṣo na viṣāditā | [Aṣṭāvakragīta, 18 22.1]
sa śītalamanā nityaṃ videha iva rājate | [Aṣṭāvakragīta, 18 22.2]
kutrāpi na jihāsāsti nāśo vāpi na kutracit | [Aṣṭāvakragīta, 18 23.1]
ātmārāmasya dhīrasya śītalācchatarātmanaḥ | [Aṣṭāvakragīta, 18 23.2]
prakṛtyā śūnyacittasya kurvato 'sya yadṛcchayā | [Aṣṭāvakragīta, 18 24.1]
prākṛtasyeva dhīrasya na māno nāvamānatā | [Aṣṭāvakragīta, 18 24.2]
kṛtaṃ dehena karmedaṃ na mayā śuddharūpiṇā | [Aṣṭāvakragīta, 18 25.1]
iti cintānurodhī yaḥ kurvann api karoti na | [Aṣṭāvakragīta, 18 25.2]
atadvādīva kurute na bhaved api bāliśaḥ | [Aṣṭāvakragīta, 18 26.1]
jīvanmuktaḥ sukhī śrīmān saṃsarann api śobhate | [Aṣṭāvakragīta, 18 26.2]
nānāvicārasuśrānto dhīro viśrāntim āgataḥ | [Aṣṭāvakragīta, 18 27.1]
na kalpate na jānāti na śṛṇoti na paśyati | [Aṣṭāvakragīta, 18 27.2]
asamādher avikṣepān na mumukṣur na cetaraḥ | [Aṣṭāvakragīta, 18 28.1]
niścitya kalpitaṃ paśyan brahmaivāste mahāśayaḥ | [Aṣṭāvakragīta, 18 28.2]
yasyāntaḥ syād ahaṅkāro na karoti karoti saḥ | [Aṣṭāvakragīta, 18 29.1]
nirahaṅkāradhīreṇa na kiṃcid akṛtaṃ kṛtam | [Aṣṭāvakragīta, 18 29.2]
nodvignaṃ na ca saṃtuṣṭam akartṛ spandavarjitam | [Aṣṭāvakragīta, 18 30.1]
nirāśaṃ gatasandehaṃ cittaṃ muktasya rājate | [Aṣṭāvakragīta, 18 30.2]
nirdhyātuṃ ceṣṭituṃ vāpi yac cittaṃ na pravartate | [Aṣṭāvakragīta, 18 31.1]
nirnimittam idaṃ kiṃ tu nirdhyāyati viceṣṭate | [Aṣṭāvakragīta, 18 31.2]
tattvaṃ yathārtham ākarṇya mandaḥ prāpnoti mūḍhatām | [Aṣṭāvakragīta, 18 32.1]
atha vāyāti saṅkocam amūḍhaḥ ko 'pi mūḍhavat | [Aṣṭāvakragīta, 18 32.2]
ekāgratā nirodho vā mūḍhair abhyasyate bhṛśam | [Aṣṭāvakragīta, 18 33.1]
dhīrāḥ kṛtyaṃ na paśyanti suptavat svapade sthitāḥ | [Aṣṭāvakragīta, 18 33.2]
aprayatnāt prayatnād vā mūḍho nāpnoti nirvṛtim | [Aṣṭāvakragīta, 18 34.1]
tattvaniścayamātreṇa prājño bhavati nirvṛtaḥ | [Aṣṭāvakragīta, 18 34.2]
śuddhaṃ buddhaṃ priyaṃ pūrṇaṃ niṣprapañcaṃ nirāmayam | [Aṣṭāvakragīta, 18 35.1]
ātmānaṃ taṃ na jānanti tatrābhyāsaparā janāḥ | [Aṣṭāvakragīta, 18 35.2]
nāpnoti karmaṇā mokṣaṃ vimūḍho 'bhyāsarūpiṇā | [Aṣṭāvakragīta, 18 36.1]
dhanyo vijñānamātreṇa muktas tiṣṭhaty avikriyaḥ | [Aṣṭāvakragīta, 18 36.2]
mūḍho nāpnoti tad brahma yato bhavitum icchati | [Aṣṭāvakragīta, 18 37.1]
anicchann api dhīro hi parabrahmasvarūpabhāk | [Aṣṭāvakragīta, 18 37.2]
nirādhārā grahavyagrā mūḍhāḥ saṃsārapoṣakāḥ | [Aṣṭāvakragīta, 18 38.1]
etasyānarthamūlasya mūlacchedaḥ kṛto budhaiḥ | [Aṣṭāvakragīta, 18 38.2]
na śāntiṃ labhate mūḍho yataḥ śamitum icchati | [Aṣṭāvakragīta, 18 39.1]
dhīras tattvaṃ viniścitya sarvadā śāntamānasaḥ | [Aṣṭāvakragīta, 18 39.2]
kvātmano darśanaṃ tasya yad dṛṣṭam avalambate | [Aṣṭāvakragīta, 18 40.1]
dhīrās taṃ taṃ na paśyanti paśyanty ātmānam avyayam | [Aṣṭāvakragīta, 18 40.2]
kva nirodho vimūḍhasya yo nirbandhaṃ karoti vai | [Aṣṭāvakragīta, 18 41.1]
svārāmasyaiva dhīrasya sarvadāsāv akṛtrimaḥ | [Aṣṭāvakragīta, 18 41.2]
bhāvasya bhāvakaḥ kaścin na kiṃcid bhāvako 'paraḥ | [Aṣṭāvakragīta, 18 42.1]
ubhayābhāvakaḥ kaścid evam eva nirākulaḥ | [Aṣṭāvakragīta, 18 42.2]
śuddham advayam ātmānaṃ bhāvayanti kubuddhayaḥ | [Aṣṭāvakragīta, 18 43.1]
na tu jānanti saṃmohād yāvajjīvam anirvṛtāḥ | [Aṣṭāvakragīta, 18 43.2]
mumukṣor buddhir ālambam antareṇa na vidyate | [Aṣṭāvakragīta, 18 44.1]
nirālambaiva niṣkāmā buddhir muktasya sarvadā | [Aṣṭāvakragīta, 18 44.2]
viṣayadvīpino vīkṣya cakitāḥ śaraṇārthinaḥ | [Aṣṭāvakragīta, 18 45.1]
viśanti jhaṭiti kroḍaṃ nirodhaikāgryasiddhaye | [Aṣṭāvakragīta, 18 45.2]
nirvāsanaṃ hariṃ dṛṣṭvā tūṣṇīṃ viṣayadantinaḥ | [Aṣṭāvakragīta, 18 46.1]
palāyante na śaktās te sevante kṛtacāṭavaḥ | [Aṣṭāvakragīta, 18 46.2]
na muktikārikāṃ dhatte niḥśaṅko yuktamānasaḥ | [Aṣṭāvakragīta, 18 47.1]
paśyañchṛṇvan spṛśañ jighrann aśnann āste yathāsukham | [Aṣṭāvakragīta, 18 47.2]
vastuśravaṇamātreṇa śuddhabuddhir nirākulaḥ | [Aṣṭāvakragīta, 18 48.1]
naivācāramanācāram audāsyaṃ vā prapaśyati | [Aṣṭāvakragīta, 18 48.2]
yadā yat kartum āyāti tadā tatkurute ṛjuḥ | [Aṣṭāvakragīta, 18 49.1]
śubhaṃ vāpy aśubhaṃ vāpi tasya ceṣṭā hi bālavat | [Aṣṭāvakragīta, 18 49.2]
svātantryāt sukham āpnoti svātantryāl labhate param | [Aṣṭāvakragīta, 18 50.1]
svātantryān nirvṛtiṃ gacchet svātantryāt paramaṃ padam | [Aṣṭāvakragīta, 18 50.2]
akartṛtvam abhoktṛtvaṃ svātmano manyate yadā | [Aṣṭāvakragīta, 18 51.1]
tadā kṣīṇā bhavanty eva samastāś cittavṛttayaḥ | [Aṣṭāvakragīta, 18 51.2]
ucchṛṅkhalāpy akṛtikā sthitir dhīrasya rājate | [Aṣṭāvakragīta, 18 52.1]
na tu saspṛhacittasya śāntir mūḍhasya kṛtrimā | [Aṣṭāvakragīta, 18 52.2]
vilasanti mahābhogair viśanti girigahvarān | [Aṣṭāvakragīta, 18 53.1]
nirastakalpanā dhīrā abaddhā muktabuddhayaḥ | [Aṣṭāvakragīta, 18 53.2]
śrotriyaṃ devatāṃ tīrtham aṅganāṃ bhūpatiṃ priyam | [Aṣṭāvakragīta, 18 54.1]
dṛṣṭvā sampūjya dhīrasya na kāpi hṛdi vāsanā | [Aṣṭāvakragīta, 18 54.2]
bhṛtyaiḥ putraiḥ kalatraiś ca dauhitraiś cāpi gotrajaiḥ | [Aṣṭāvakragīta, 18 55.1]
vihasya dhikkṛto yogī na yāti vikṛtiṃ manāk | [Aṣṭāvakragīta, 18 55.2]
saṃtuṣṭo 'pi na saṃtuṣṭaḥ khinno 'pi na ca khidyate | [Aṣṭāvakragīta, 18 56.1]
tasyāścaryadaśāṃ tāṃ tāṃ tādṛśā eva jānate | [Aṣṭāvakragīta, 18 56.2]
kartavyataiva saṃsāro na tāṃ paśyanti sūrayaḥ | [Aṣṭāvakragīta, 18 57.1]
śūnyākārā nirākārā nirvikārā nirāmayāḥ | [Aṣṭāvakragīta, 18 57.2]
akurvann api saṃkṣobhād vyagraḥ sarvatra mūḍhadhīḥ | [Aṣṭāvakragīta, 18 58.1]
kurvann api tu kṛtyāni kuśalo hi nirākulaḥ | [Aṣṭāvakragīta, 18 58.2]
sukham āste sukhaṃ śete sukham āyāti yāti ca | [Aṣṭāvakragīta, 18 59.1]
sukhaṃ vakti sukhaṃ bhuṅkte vyavahāre 'pi śāntadhīḥ | [Aṣṭāvakragīta, 18 59.2]
svabhāvād yasya naivārtir lokavad vyavahāriṇaḥ | [Aṣṭāvakragīta, 18 60.1]
mahāhrada ivākṣobhyo gatakleśaḥ suśobhate | [Aṣṭāvakragīta, 18 60.2]
nivṛttir api mūḍhasya pravṛttir upajāyate | [Aṣṭāvakragīta, 18 61.1]
pravṛttir api dhīrasya nivṛttiphalabhāginī | [Aṣṭāvakragīta, 18 61.2]
parigraheṣu vairāgyaṃ prāyo mūḍhasya dṛśyate | [Aṣṭāvakragīta, 18 62.1]
dehe vigalitāśasya kva rāgaḥ kva virāgatā | [Aṣṭāvakragīta, 18 62.2]
bhāvanābhāvanāsaktā dṛṣṭir mūḍhasya sarvadā | [Aṣṭāvakragīta, 18 63.1]
bhāvyabhāvanayā sā tu svasthasyādṛṣṭirūpiṇī | [Aṣṭāvakragīta, 18 63.2]
sarvārambheṣu niṣkāmo yaś cared bālavan muniḥ | [Aṣṭāvakragīta, 18 64.1]
na lepas tasya śuddhasya kriyamāṇe 'pi karmaṇi | [Aṣṭāvakragīta, 18 64.2]
sa eva dhanya ātmajñaḥ sarvabhāveṣu yaḥ samaḥ | [Aṣṭāvakragīta, 18 65.1]
paśyan śṛṇvan spṛśan jighrann aśnan nistarṣamānasaḥ | [Aṣṭāvakragīta, 18 65.2]
kva saṃsāraḥ kva cābhāsaḥ kva sādhyaṃ kva ca sādhanam | [Aṣṭāvakragīta, 18 66.1]
ākāśasyeva dhīrasya nirvikalpasya sarvadā | [Aṣṭāvakragīta, 18 66.2]
sa jayaty arthasaṃnyāsī pūrṇasvarasavigrahaḥ | [Aṣṭāvakragīta, 18 67.1]
akṛtrimo 'navacchinne samādhir yasya vartate | [Aṣṭāvakragīta, 18 67.2]
bahunātra kim uktena jñātatattvo mahāśayaḥ | [Aṣṭāvakragīta, 18 68.1]
bhogamokṣanirākāṅkṣī sadā sarvatra nīrasaḥ | [Aṣṭāvakragīta, 18 68.2]
mahadādi jagaddvaitaṃ nāmamātravijṛmbhitam | [Aṣṭāvakragīta, 18 69.1]
vihāya śuddhabodhasya kiṃ kṛtyam avaśiṣyate | [Aṣṭāvakragīta, 18 69.2]
bhramabhūtam idaṃ sarvaṃ kiṃcin nāstīti niścayī | [Aṣṭāvakragīta, 18 70.1]
alakṣyasphuraṇaḥ śuddhaḥ svabhāvenaiva śāmyati | [Aṣṭāvakragīta, 18 70.2]
śuddhasphuraṇarūpasya dṛśyabhāvam apaśyataḥ | [Aṣṭāvakragīta, 18 71.1]
kva vidhiḥ kva ca vairāgyaṃ kva tyāgaḥ kva śamo 'pi vā | [Aṣṭāvakragīta, 18 71.2]
sphurato 'nantarūpeṇa prakṛtiṃ ca na paśyataḥ | [Aṣṭāvakragīta, 18 72.1]
kva bandhaḥ kva ca vā mokṣaḥ kva harṣaḥ kva viṣāditā | [Aṣṭāvakragīta, 18 72.2]
buddhiparyantasaṃsāre māyāmātraṃ vivartate | [Aṣṭāvakragīta, 18 73.1]
nirmamo nirahaṅkāro niṣkāmaḥ śobhate budhaḥ | [Aṣṭāvakragīta, 18 73.2]
akṣayaṃ gatasantāpam ātmānaṃ paśyato muneḥ | [Aṣṭāvakragīta, 18 74.1]
kva vidyā ca kva vā viśvaṃ kva deho 'haṃ mameti vā | [Aṣṭāvakragīta, 18 74.2]
nirodhādīni karmāṇi jahāti jaḍadhīr yadi | [Aṣṭāvakragīta, 18 75.1]
manorathān pralāpāṃś ca kartum āpnoty atatkṣaṇāt | [Aṣṭāvakragīta, 18 75.2]
mandaḥ śrutvāpi tadvastu na jahāti vimūḍhatām | [Aṣṭāvakragīta, 18 76.1]
nirvikalpo bahiryatnād antarviṣayalālasaḥ | [Aṣṭāvakragīta, 18 76.2]
jñānād galitakarmā yo lokadṛṣṭyāpi karmakṛt | [Aṣṭāvakragīta, 18 77.1]
nāpnoty avasaraṃ kartuṃ vaktum eva na kiṃcana | [Aṣṭāvakragīta, 18 77.2]
kva tamaḥ kva prakāśo vā hānaṃ kva ca na kiṃcana | [Aṣṭāvakragīta, 18 78.1]
nirvikārasya dhīrasya nirātaṅkasya sarvadā | [Aṣṭāvakragīta, 18 78.2]
kva dhairyaṃ kva vivekitvaṃ kva nirātaṅkatāpi vā | [Aṣṭāvakragīta, 18 79.1]
anirvācyasvabhāvasya niḥsvabhāvasya yoginaḥ | [Aṣṭāvakragīta, 18 79.2]
na svargo naiva narako jīvanmuktir na caiva hi | [Aṣṭāvakragīta, 18 80.1]
bahunātra kim uktena yogadṛṣṭyā na kiṃcana | [Aṣṭāvakragīta, 18 80.2]
naiva prārthayate lābhaṃ nālābhenānuśocati | [Aṣṭāvakragīta, 18 81.1]
dhīrasya śītalaṃ cittam amṛtenaiva pūritam | [Aṣṭāvakragīta, 18 81.2]
na śāntaṃ stauti niṣkāmo na duṣṭam api nindati | [Aṣṭāvakragīta, 18 82.1]
samaduḥkhasukhas tṛptaḥ kiṃcit kṛtyaṃ na paśyati | [Aṣṭāvakragīta, 18 82.2]
dhīro na dveṣṭi saṃsāram ātmānaṃ na didṛkṣati | [Aṣṭāvakragīta, 18 83.1]
harṣāmarṣavinirmukto na mṛto na ca jīvati | [Aṣṭāvakragīta, 18 83.2]
niḥsnehaḥ putradārādau niṣkāmo viṣayeṣu ca | [Aṣṭāvakragīta, 18 84.1]
niścintaḥ svaśarīre 'pi nirāśaḥ śobhate budhaḥ | [Aṣṭāvakragīta, 18 84.2]
tuṣṭiḥ sarvatra dhīrasya yathāpatitavartinaḥ | [Aṣṭāvakragīta, 18 85.1]
svacchandaṃ carato deśān yatrāstamitaśāyinaḥ | [Aṣṭāvakragīta, 18 85.2]
patatūdetu vā deho nāsya cintā mahātmanaḥ | [Aṣṭāvakragīta, 18 86.1]
svabhāvabhūmiviśrāntivismṛtāśeṣasaṃsṛteḥ | [Aṣṭāvakragīta, 18 86.2]
akiṃcanaḥ kāmacāro nirdvandvaś chinnasaṃśayaḥ | [Aṣṭāvakragīta, 18 87.1]
asaktaḥ sarvabhāveṣu kevalo ramate budhaḥ | [Aṣṭāvakragīta, 18 87.2]
nirmamaḥ śobhate dhīraḥ samaloṣṭāśmakāñcanaḥ | [Aṣṭāvakragīta, 18 88.1]
subhinnahṛdayagranthir vinirdhūtarajastamaḥ | [Aṣṭāvakragīta, 18 88.2]
sarvatrānavadhānasya na kiṃcid vāsanā hṛdi | [Aṣṭāvakragīta, 18 89.1]
muktātmano vitṛptasya tulanā kena jāyate | [Aṣṭāvakragīta, 18 89.2]
jānann api na jānāti paśyann api na paśyati | [Aṣṭāvakragīta, 18 90.1]
bruvann api na ca brūte ko 'nyo nirvāsanād ṛte | [Aṣṭāvakragīta, 18 90.2]
bhikṣur vā bhūpatir vāpi yo niṣkāmaḥ sa śobhate | [Aṣṭāvakragīta, 18 91.1]
bhāveṣu galitā yasya śobhanāśobhanā matiḥ | [Aṣṭāvakragīta, 18 91.2]
kva svācchandyaṃ kva saṅkocaḥ kva vā tattvaviniścayaḥ | [Aṣṭāvakragīta, 18 92.1]
nirvyājārjavabhūtasya caritārthasya yoginaḥ | [Aṣṭāvakragīta, 18 92.2]
ātmaviśrāntitṛptena nirāśena gatārtinā | [Aṣṭāvakragīta, 18 93.1]
antar yad anubhūyeta tat kathaṃ kasya kathyate | [Aṣṭāvakragīta, 18 93.2]
supto 'pi na suṣuptau ca svapne 'pi śayito na ca | [Aṣṭāvakragīta, 18 94.1]
jāgare 'pi na jāgarti dhīras tṛptaḥ pade pade | [Aṣṭāvakragīta, 18 94.2]
jñaḥ sacinto 'pi niścintaḥ sendriyo 'pi nirindriyaḥ | [Aṣṭāvakragīta, 18 95.1]
sabuddhir api nirbuddhiḥ sāhaṅkāro 'nahaṃkṛtiḥ | [Aṣṭāvakragīta, 18 95.2]
na sukhī na ca vā duḥkhī na virakto na saṅgavān | [Aṣṭāvakragīta, 18 96.1]
na mumukṣur na vā mukto na kiṃcin na ca kiṃcana | [Aṣṭāvakragīta, 18 96.2]
vikṣepe 'pi na vikṣiptaḥ samādhau na samādhimān | [Aṣṭāvakragīta, 18 97.1]
jāḍye 'pi na jaḍo dhanyaḥ pāṇḍitye 'pi na paṇḍitaḥ | [Aṣṭāvakragīta, 18 97.2]
mukto yathāsthitisvasthaḥ kṛtakartavyanirvṛtaḥ | [Aṣṭāvakragīta, 18 98.1]
samaḥ sarvatra vaitṛṣṇyān na smaraty akṛtaṃ kṛtam | [Aṣṭāvakragīta, 18 98.2]
na prīyate vandyamāno nindyamāno na kupyati | [Aṣṭāvakragīta, 18 99.1]
naivodvijati maraṇe jīvane nābhinandati | [Aṣṭāvakragīta, 18 99.2]
na dhāvati janākīrṇaṃ nāraṇyam upaśāntadhīḥ | [Aṣṭāvakragīta, 18 100.1]
yathātathā yatratatra sama evāvatiṣṭhate | [Aṣṭāvakragīta, 18 100.2]
{Aṣṭāvakragīta, 19}
janaka uvāca | [Aṣṭāvakragīta, 19 1.1]
tattvavijñānasandaṃśam ādāya hṛdayodarāt | [Aṣṭāvakragīta, 19 2.1]
nānāvidhaparāmarśaśalyoddhāraḥ kṛto mayā | [Aṣṭāvakragīta, 19 2.2]
kva dharmaḥ kva ca vā kāmaḥ kva cārthaḥ kva vivekitā | [Aṣṭāvakragīta, 19 3.1]
kva dvaitaṃ kva ca vādvaitaṃ svamahimni sthitasya me | [Aṣṭāvakragīta, 19 3.2]
kva bhūtaṃ kva bhaviṣyad vā vartamānam api kva vā | [Aṣṭāvakragīta, 19 4.1]
kva deśaḥ kva ca vā nityaṃ svamahimni sthitasya me | [Aṣṭāvakragīta, 19 4.2]
kva cātmā kva ca vānātmā kva śubhaṃ kvāśubhaṃ yathā | [Aṣṭāvakragīta, 19 5.1]
kva cintā kva ca vācintā svamahimni sthitasya me | [Aṣṭāvakragīta, 19 5.2]
kva svapnaḥ kva suṣuptir vā kva ca jāgaraṇaṃ tathā | [Aṣṭāvakragīta, 19 6.1]
kva turiyaṃ bhayaṃ vāpi svamahimni sthitasya me | [Aṣṭāvakragīta, 19 6.2]
kva dūraṃ kva samīpaṃ vā bāhyaṃ kvābhyantaraṃ kva vā | [Aṣṭāvakragīta, 19 7.1]
kva sthūlaṃ kva ca vā sūkṣmaṃ svamahimni sthitasya me | [Aṣṭāvakragīta, 19 7.2]
kva mṛtyurjīvitaṃ vā kva lokāḥ kvāsya kva laukikam | [Aṣṭāvakragīta, 19 8.1]
kva layaḥ kva samādhir vā svamahimni sthitasya me | [Aṣṭāvakragīta, 19 8.2]
alaṃ trivargakathayā yogasya kathayāpy alam | [Aṣṭāvakragīta, 19 9.1]
alaṃ vijñānakathayā viśrāntasya mamātmani | [Aṣṭāvakragīta, 19 9.2]
{Aṣṭāvakragīta, 20}
janaka uvāca | [Aṣṭāvakragīta, 20 1.1]
kva bhūtāni kva deho vā kvendriyāṇi kva vā manaḥ | [Aṣṭāvakragīta, 20 1.2]
kva śūnyaṃ kva ca nairāśyaṃ matsvarūpe nirañjane | [Aṣṭāvakragīta, 20 1.3]
kva śāstraṃ kvātmavijñānaṃ kva vā nirviṣayaṃ manaḥ | [Aṣṭāvakragīta, 20 2.1]
kva tṛptiḥ kva vitṛṣṇatvaṃ gatadvandvasya me sadā | [Aṣṭāvakragīta, 20 2.2]
kva vidyā kva ca vāvidyā kvāhaṃ kvedaṃ mama kva vā | [Aṣṭāvakragīta, 20 3.1]
kva bandhaḥ kva ca vā mokṣaḥ svarūpasya kva rūpitā | [Aṣṭāvakragīta, 20 3.2]
kva prārabdhāni karmāṇi jīvanmuktir api kva vā | [Aṣṭāvakragīta, 20 4.1]
kva tad videhakaivalyaṃ nirviśeṣasya sarvadā | [Aṣṭāvakragīta, 20 4.2]
kva kartā kva ca vā bhoktā niṣkriyaṃ sphuraṇaṃ kva vā | [Aṣṭāvakragīta, 20 5.1]
kvāparokṣaṃ phalaṃ vā kva niḥsvabhāvasya me sadā | [Aṣṭāvakragīta, 20 5.2]
kva lokaḥ kva mumukṣur vā kva yogī jñānavān kva vā | [Aṣṭāvakragīta, 20 6.1]
kva baddhaḥ kva ca vā muktaḥ svasvarūpe 'ham advaye | [Aṣṭāvakragīta, 20 6.2]
kva sṛṣṭiḥ kva ca saṃhāraḥ kva sādhyaṃ kva ca sādhanam | [Aṣṭāvakragīta, 20 7.1]
kva sādhakaḥ kva siddhir vā svasvarūpe 'ham advaye | [Aṣṭāvakragīta, 20 7.2]
kva pramātā pramāṇaṃ vā kva prameyaṃ kva ca pramā | [Aṣṭāvakragīta, 20 8.1]
kva kiṃcit kva na kiṃcid vā sarvadā vimalasya me | [Aṣṭāvakragīta, 20 8.2]
kva vikṣepaḥ kva caikāgryaṃ kva nirbodhaḥ kva mūḍhatā | [Aṣṭāvakragīta, 20 9.1]
kva harṣaḥ kva viṣādo vā sarvadā niṣkriyasya me | [Aṣṭāvakragīta, 20 9.2]
kva caiṣa vyavahāro vā kva ca sā paramārthatā | [Aṣṭāvakragīta, 20 10.1]
kva sukhaṃ kva ca vā duḥkhaṃ nirvimarśasya me sadā | [Aṣṭāvakragīta, 20 10.2]
kva māyā kva ca saṃsāraḥ kva prītir viratiḥ kva vā | [Aṣṭāvakragīta, 20 11.1]
kva jīvaḥ kva ca tadbrahma sarvadā vimalasya me | [Aṣṭāvakragīta, 20 11.2]
kva pravṛttir nirvṛttir vā kva muktiḥ kva ca bandhanam | [Aṣṭāvakragīta, 20 12.1]
kūṭasthanirvibhāgasya svasthasya mama sarvadā | [Aṣṭāvakragīta, 20 12.2]
kvopadeśaḥ kva vā śāstraṃ kva śiṣyaḥ kva ca vā guruḥ | [Aṣṭāvakragīta, 20 13.1]
kva cāsti puruṣārtho vā nirupādheḥ śivasya me | [Aṣṭāvakragīta, 20 13.2]
kva cāsti kva ca vā nāsti kvāsti caikaṃ kva ca dvayam | [Aṣṭāvakragīta, 20 14.1]
bahunātra kim uktena kiṃcin nottiṣṭhate mama | [Aṣṭāvakragīta, 20 14.2]
