{YS, 1}
atha yogānuśāsanam | [YS, 1 1.1]
yogaś cittavṛttinirodhaḥ | [YS, 1 2.1]
tadā draṣṭuḥ svarūpe 'vasthānam | [YS, 1 3.1]
vṛttisārūpyam itaratra | [YS, 1 4.1]
vṛttayaḥ pañcatayyaḥ kliṣṭāḥ akliṣṭāḥ | [YS, 1 5.1]
pramāṇaviparyayavikalpanidrāsmṛtayaḥ | [YS, 1 6.1]
pratyakṣānumānāgamāḥ pramāṇāni | [YS, 1 7.1]
viparyayo mithyājñānam atadrūpapratiṣṭham | [YS, 1 8.1]
śabdajñānānupātī vastuśūnyo vikalpaḥ | [YS, 1 9.1]
abhāvapratyayālambanā vṛttir nidrā | [YS, 1 10.1]
anubhūtaviṣayāsaṃpramoṣaḥ smṛtiḥ | [YS, 1 11.1]
abhyāsavairāgyābhyāṃ tannirodhaḥ | [YS, 1 12.1]
tatra sthitau yatno 'bhyāsaḥ | [YS, 1 13.1]
sa tu dīrghakālādaranairantaryasatkārasevito dṛḍhabhūmiḥ | [YS, 1 14.1]
dṛṣṭānuśravikaviṣayavitṛṣṇasya vaśīkārasaṃjñā vairāgyam | [YS, 1 15.1]
tatparaṃ puruṣakhyāter guṇavaitṛṣṇyam | [YS, 1 16.1]
vitarkavicārānandāsmitārūpānugamāt samprajñātaḥ | [YS, 1 17.1]
virāmapratyayābhyāsapūrvaḥ saṃskāraśeṣo 'nyaḥ | [YS, 1 18.1]
bhavapratyayo videhaprakṛtilayānām | [YS, 1 19.1]
śraddhāvīryasmṛtisamādhiprajñāpūrvaka itareṣām | [YS, 1 20.1]
tīvrasaṃvegānām āsannaḥ | [YS, 1 21.1]
mṛdumadhyādhimātratvāt tato 'pi viśeṣaḥ | [YS, 1 22.1]
īśvarapraṇidhānād vā | [YS, 1 23.1]
kleśakarmavipākāśayair aparāmṛṣṭaḥ puruṣaviśeṣa īśvaraḥ | [YS, 1 24.1]
tatra niratiśayaṃ sarvajñabījam | [YS, 1 25.1]
sa pūrveṣām api guruḥ kālenānavacchedāt | [YS, 1 26.1]
tasya vācakaḥ praṇavaḥ | [YS, 1 27.1]
tajjapas tadarthabhāvanam | [YS, 1 28.1]
tataḥ pratyakcetanādhigamo 'py antarāyābhāvaś ca | [YS, 1 29.1]
vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni cittavikṣepās te 'ntarāyāḥ | [YS, 1 30.1]
duḥkhadaurmanasyāṅgamejayatvaśvāsapraśvāsā vikṣepasahabhuvaḥ | [YS, 1 31.1]
tatpratiṣedhārtham ekatattvābhyāsaḥ | [YS, 1 32.1]
maitrīkaruṇāmuditopekṣāṇāṃ sukhaduḥkhapuṇyāpuṇyaviṣayāṇāṃ bhāvanātaś cittaprasādanam | [YS, 1 33.1]
pracchardanavidhāraṇābhyāṃ vā prāṇasya | [YS, 1 34.1]
viṣayavatī vā pravṛttir utpannā manasaḥ sthitinibandhinī | [YS, 1 35.1]
viśokā vā jyotiṣmatī | [YS, 1 36.1]
vītarāgaviṣayaṃ vā cittam | [YS, 1 37.1]
svapnanidrājñānālambanaṃ vā | [YS, 1 38.1]
yathābhimatadhyānād vā | [YS, 1 39.1]
paramāṇuparamamahattvānto 'sya vaśīkāraḥ | [YS, 1 40.1]
etayaiva savicārā nirvicārā ca sūkṣmaviṣayā vyākhyātā | [YS, 1 44.1]
tā eva sabījaḥ samādhiḥ | [YS, 1 46.1]
nirvicāravaiśāradya 'dhyātmaprasādaḥ | [YS, 1 47.1]
ṛtaṃbharā tatra prajñā | [YS, 1 48.1]
śrutānumānaprajñābhyām anyaviṣayā viśeṣārthatvāt | [YS, 1 49.1]
tajjaḥ saṃskāro 'nyasaṃskārapratibandhī | [YS, 1 50.1]
tasyāpi nirodhe sarvanirodhān nirbījaḥ samādhiḥ | [YS, 1 51.1]
{YS, 2}
tapaḥsvādhyāyeśvarapraṇidhānāni kriyāyogaḥ | [YS, 2 1.1]
samādhibhāvanārthaḥ kleśatanūkaraṇārthaś ca | [YS, 2 2.1]
avidyāsmitārāgadveṣābhiniveśāḥ kleśāḥ | [YS, 2 3.1]
avidyā kṣetram uttareṣāṃ prasuptatanuvicchinnodārāṇām | [YS, 2 4.1]
anityāśuciduḥkhānātmasu nityaśucisukhātmakhyātir avidyā | [YS, 2 5.1]
dṛgdarśanaśaktyor ekātmataivāsmitā | [YS, 2 6.1]
sukhānuśayī rāgaḥ | [YS, 2 7.1]
duḥkhānuśayī dveṣaḥ | [YS, 2 8.1]
svarasavāhī viduṣo 'pi tathārūḍho 'bhiniveśaḥ | [YS, 2 9.1]
te pratiprasavaheyāḥ sūkṣmāḥ | [YS, 2 10.1]
dhyānaheyās tadvṛttayaḥ | [YS, 2 11.1]
kleśamūlaḥ karmāśayo dṛṣṭādṛṣṭajanmavedanīyaḥ | [YS, 2 12.1]
sati mūle tadvipāko jātyāyurbhogāḥ | [YS, 2 13.1]
te hlādaparitāpaphalāḥ puṇyāpuṇyahetutvāt | [YS, 2 14.1]
pariṇāmatāpasaṃskāraduḥkhaguṇavṛttirodhāc ca duḥkham eva sarvaṃ vivekinaḥ | [YS, 2 15.1]
heyaṃ duḥkham anāgatam | [YS, 2 16.1]
draṣṭṛdṛśyayoḥ saṃyogo heyahetuḥ | [YS, 2 17.1]
prakāśakriyāsthitiśīlaṃ bhūtendriyātmake bhogāpavargārthaṃ dṛśyam | [YS, 2 18.1]
viśeṣāviśeṣaliṅgamātrāliṅgāni guṇaparvāṇi | [YS, 2 19.1]
draṣṭā dṛśimātraḥ śuddho 'pi pratyayānupaśyaḥ | [YS, 2 20.1]
tadartha eva dṛśyasyātmā | [YS, 2 21.1]
kṛtārthaṃ prati naṣṭam apy anaṣṭaṃ tadanyasādhāraṇatvāt | [YS, 2 22.1]
svasvāmiśaktyoḥ svarūpopalabdhihetuḥ saṃyogaḥ | [YS, 2 23.1]
tasya hetur avidyā | [YS, 2 24.1]
tadabhāvāt saṃyogābhāvo hānaṃ taddṛśeḥ kaivalyam | [YS, 2 25.1]
vivekakhyātir aviplavā hānopāyaḥ | [YS, 2 26.1]
tasya saptadhā prāntabhūmiprajñā | [YS, 2 27.1]
yogāṅgānuṣṭhānād aśuddhikṣaye jñānadīptir ā vivekakhyāteḥ | [YS, 2 28.1]
yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni | [YS, 2 29.1]
ahiṃsāsatyāsteyabrahmacaryāparigrahā yamāḥ | [YS, 2 30.1]
ete jātideśakālasamayānavacchinnāḥ sārvabhaumā mahāvratam | [YS, 2 31.1]
śaucasaṃtoṣatapaḥsvādhyāyeśvarapraṇidhānāni niyamāḥ | [YS, 2 32.1]
vitarkabādhane pratipakṣabhāvanam | [YS, 2 33.1]
vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam | [YS, 2 34.1]
ahiṃsāpratiṣṭhāyāṃ tatsannidhau vairatyāgaḥ | [YS, 2 35.1]
satyapratiṣṭhāyāṃ kriyāphalāśrayatvam | [YS, 2 36.1]
asteyapratiṣṭhāyāṃ sarvaratnopasthānam | [YS, 2 37.1]
brahmacaryapratiṣṭhāyāṃ vīryalābhaḥ | [YS, 2 38.1]
aparigrahasthairye janmakathaṃtāsaṃbodhaḥ | [YS, 2 39.1]
śaucāt svāṅgajugupsā parair asaṃsargaḥ | [YS, 2 40.1]
sattvaśuddhisaumanasyaikāgratendriyajayātmadarśanayogyatvāni ca | [YS, 2 41.1]
saṃtoṣād anuttamaḥ sukhalābhaḥ | [YS, 2 42.1]
kāyendriyasiddhir aśuddhikṣayāt tapasaḥ | [YS, 2 43.1]
svādhyāyād iṣṭadevatāsaṃprayogaḥ | [YS, 2 44.1]
samādhisiddhir īśvarapraṇidhānāt | [YS, 2 45.1]
sthirasukham āsanam | [YS, 2 46.1]
prayatnaśaithilyānantyasamāpattibhyām | [YS, 2 47.1]
tato dvaṃdvānabhighātaḥ | [YS, 2 48.1]
tasmin sati śvāsapraśvāsayor gativicchedaḥ prāṇāyāmaḥ | [YS, 2 49.1]
sa tu bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ | [YS, 2 50.1]
bāhyābhyantaraviṣayākṣepī caturthaḥ | [YS, 2 51.1]
tataḥ kṣīyate prakāśāvaraṇam | [YS, 2 52.1]
dhāraṇāsu ca yogyatā manasaḥ | [YS, 2 53.1]
svaviṣayāsaṃprayoge cittasvarūpānukāra ivendriyāṇāṃ pratyāhāraḥ | [YS, 2 54.1]
tataḥ paramā vaśyatendriyāṇām | [YS, 2 55.1]
{YS, 3}
deśabandhaś cittasya dhāraṇā | [YS, 3 1.1]
tatra pratyayaikatānatā dhyānam | [YS, 3 2.1]
tad evārthamātrānirbhāsaṃ svarūpaśūnyam iva samādhiḥ | [YS, 3 3.1]
trayam ekatra saṃyamaḥ | [YS, 3 4.1]
tajjayāt prajñālokaḥ | [YS, 3 5.1]
tasya bhūmiṣu viniyogaḥ | [YS, 3 6.1]
trayam antaraṅgaṃ pūrvebhyaḥ | [YS, 3 7.1]
tad api bahiraṅgaṃ nirbījasya | [YS, 3 8.1]
vyutthānanirodhasaṃskārayor abhibhavaprādurbhāvau nirodhalakṣaṇacittānvayo nirodhapariṇāmaḥ | [YS, 3 9.1]
tasya praśāntavāhitā saṃskārāt | [YS, 3 10.1]
sarvārthataikāgratayoḥ kṣayodayau cittasya samādhipariṇāmaḥ | [YS, 3 11.1]
śāntoditau tulyapratyayaś cittasyaikāgratāpariṇāmaḥ | [YS, 3 12.1]
etena bhūtendriyeṣu dharmalakṣaṇāvasthāpariṇāmā vyākhyātāḥ | [YS, 3 13.1]
śāntoditāvyapadeśyadharmānupātī dharmī | [YS, 3 14.1]
kramānyatvaṃ pariṇāmānyatve hetuḥ | [YS, 3 15.1]
pariṇāmatrayasaṃyamād atītānāgatajñānam | [YS, 3 16.1]
śabdārthapratyayānām itaretarādhyāsāt saṃkaras tatpravibhāgasaṃyamāt sarvabhūtarutajñānam | [YS, 3 17.1]
saṃskārasākṣātkaraṇāt pūrvajātijñānam | [YS, 3 18.1]
pratyayasya paracittajñānam | [YS, 3 19.1]
na tatsālambanaṃ tasyāviṣayībhūtatvāt | [YS, 3 20.1]
kāyarūpasaṃyamāt tadgrāhyaśaktistambhe cakṣuḥprakāśāsaṃyoge 'ntardhānam | [YS, 3 21.1]
sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā | [YS, 3 22.1]
maitryādiṣu balāni | [YS, 3 23.1]
baleṣu hastibalādīni | [YS, 3 24.1]
pravṛttyālokanyāsāt sūkṣmavyavahitaviprakṛṣṭajñānam | [YS, 3 25.1]
bhuvanajñānaṃ sūryasaṃyamāt | [YS, 3 26.1]
candre tārāvyūhajñānam | [YS, 3 27.1]
dhruve tadgatijñānam | [YS, 3 28.1]
nābhicakre kāyavyūhajñānam | [YS, 3 29.1]
kaṇṭhakūpe kṣutpipāsānivṛttiḥ | [YS, 3 30.1]
kūrmanāḍyāṃ sthairyam | [YS, 3 31.1]
mūrdhajyotiṣi siddhadarśanam | [YS, 3 32.1]
prātibhād vā sarvam | [YS, 3 33.1]
hṛdaye cittasaṃvit | [YS, 3 34.1]
sattvapuruṣayor atyantāsaṃkīrṇayoḥ pratyayāviśeṣaḥ bhogaḥ parārthatvāt svārthasaṃyamāt puruṣajñānam | [YS, 3 35.1]
tataḥ prātibhaśrāvaṇavedanādarśāsvādavārttā jāyante | [YS, 3 36.1]
te samādhāv upasargā vyutthāne siddhayaḥ | [YS, 3 37.1]
bandhakāraṇaśaithilyāt pracārasaṃvedanāc ca cittasya paraśarīrāveśaḥ | [YS, 3 38.1]
udānajayāj jalapaṅkakaṇṭakādiṣv asaṅga utkrāntiś ca | [YS, 3 39.1]
samānajayāt prajvalanam | [YS, 3 40.1]
śrotrākāśayoḥ sambandhasaṃyamād divyaṃ śrotram | [YS, 3 41.1]
kāyākāśayoḥ sambandhasaṃyamāl laghutūlasamāpatteś cākāśagamanam | [YS, 3 42.1]
bahirakalpitā vṛttir mahāvidehā tataḥ prakāśāvaraṇakṣayaḥ | [YS, 3 43.1]
sthūlasvarūpasūkṣmānvayārthavattvasaṃyamād bhūtajayaḥ | [YS, 3 44.1]
tato 'ṇimādiprādurbhāvaḥ kāyasampad taddharmānabhighātaś ca | [YS, 3 45.1]
rūpalāvaṇyabalavajrasaṃhananatvāni kāyasampat | [YS, 3 46.1]
grahaṇasvarūpāsmitānvayārthavattvasaṃyamād indriyajayaḥ | [YS, 3 47.1]
tato manojavitvaṃ vikaraṇabhāvaḥ pradhānajayaś ca | [YS, 3 48.1]
sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca | [YS, 3 49.1]
tadvairāgyād api doṣabījakṣaye kaivalyam | [YS, 3 50.1]
sthānyupanimantraṇe saṅgasmayākaraṇaṃ punar aniṣṭaprasaṅgāt | [YS, 3 51.1]
kṣaṇatatkramayoḥ saṃyamād vivekajaṃ jñānam | [YS, 3 52.1]
jātilakṣaṇadeśair anyatānavacchedāt tulyayos tataḥ pratipattiḥ | [YS, 3 53.1]
tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam | [YS, 3 54.1]
sattvapuruṣayoḥ śuddhisāmye kaivalyam | [YS, 3 55.1]
{YS, 4}
janmauṣadhimantratapaḥsamādhijāḥ siddhayaḥ | [YS, 4 1.1]
jātyantarapariṇāmaḥ prakṛtyāpūrāt | [YS, 4 2.1]
nimittam aprayojakaṃ prakṛtīnāṃ varaṇabhedas tu tataḥ kṣetrikavat | [YS, 4 3.1]
nirmāṇacittāny asmitāmātrāt | [YS, 4 4.1]
pravṛttibhede prayojakaṃ cittam ekam anekeṣām | [YS, 4 5.1]
tatra dhyānajam anāśayam | [YS, 4 6.1]
karmāśuklākṛṣṇaṃ yoginas trividham itareṣām | [YS, 4 7.1]
tatas tadvipākānuguṇānām evābhivyaktir vāsanānām | [YS, 4 8.1]
jātideśakālavyavahitānām apy ānantaryaṃ smṛtisaṃskārayor ekarūpatvāt | [YS, 4 9.1]
tāsām anāditvaṃ cāśiṣo nityatvāt | [YS, 4 10.1]
hetuphalāśrayālambanaiḥ saṃgṛhītatvād eṣām abhāve tadabhāvaḥ | [YS, 4 11.1]
atītānāgataṃ svarūpo 'sty adhvabhedād dharmāṇām | [YS, 4 12.1]
te vyaktasūkṣmā guṇātmānaḥ | [YS, 4 13.1]
pariṇāmaikatvād vastutattvam | [YS, 4 14.1]
vastusāmye cittabhedāt tayor viviktaḥ panthāḥ | [YS, 4 15.1]
taduparāgāpekṣitvāccittasya vastu jñātājñātam | [YS, 4 16.1]
sadā jñātāś cittavṛttayas tatprabhoḥ puruṣasyāpariṇāmitvāt | [YS, 4 17.1]
na tatsvābhāsaṃ dṛśyatvāt | [YS, 4 18.1]
ekasamaye cobhayānavadhāraṇam | [YS, 4 19.1]
viśeṣadarśina ātmabhāvabhāvanānivṛttiḥ | [YS, 4 24.1]
tadā vivekanimnaṃ kaivalyaprāgbhāraṃ cittam | [YS, 4 25.1]
tacchidreṣu pratyayāntarāṇi saṃskārebhyaḥ | [YS, 4 26.1]
hānam eṣāṃ kleśavad uktam | [YS, 4 27.1]
prasaṃkhyāne 'py akusīdasya sarvathā vivekakhyāter dharmameghaḥ samādhiḥ | [YS, 4 28.1]
tataḥ kleśakarmanivṛttiḥ | [YS, 4 29.1]
tadā sarvāvaraṇamalāpetasya jñānasyānantyājjñeyam alpam | [YS, 4 30.1]
tataḥ kṛtārthānāṃ pariṇāmakramasamāptir guṇānām | [YS, 4 31.1]
kṣaṇapratiyogī pariṇāmāparāntanirgrāhyaḥ kramaḥ | [YS, 4 32.1]
puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti | [YS, 4 33.1]
