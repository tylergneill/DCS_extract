{YāSmṛ, 1}
yogīśvaraṃ yājñavalkyaṃ sampūjya munayo 'bruvan | [YāSmṛ, 1 1.1]
varṇāśrametarāṇāṃ no brūhi dharmān aśeṣataḥ | [YāSmṛ, 1 1.2]
mithilāsthaḥ sa yogīndraḥ kṣaṇaṃ dhyātvābravīn munīn | [YāSmṛ, 1 2.1]
yasmin deśe mṛgaḥ kṛṣṇas tasmin dharmān nibodhata | [YāSmṛ, 1 2.2]
purāṇanyāyamīmāṃsādharmaśāstrāṅgamiśritāḥ | [YāSmṛ, 1 3.1]
vedāḥ sthānāni vidyānāṃ dharmasya ca caturdaśa | [YāSmṛ, 1 3.2]
manvatriviṣṇuhārītayājñavalkyośano'ṅgirāḥ | [YāSmṛ, 1 4.1]
yamāpastambasaṃvartāḥ kātyāyanabṛhaspatī | [YāSmṛ, 1 4.2]
parāśaravyāsaśaṅkhalikhitā dakṣagautamau | [YāSmṛ, 1 5.1]
śātātapo vasiṣṭhaś ca dharmaśāstraprayojakāḥ | [YāSmṛ, 1 5.2]
deśe kāla upāyena dravyaṃ śraddhāsamanvitam | [YāSmṛ, 1 6.1]
pātre pradīyate yat tat sakalaṃ dharmalakṣaṇam | [YāSmṛ, 1 6.2]
śrutiḥ smṛtiḥ sadācāraḥ svasya ca priyam ātmanaḥ | [YāSmṛ, 1 7.1]
samyaksaṃkalpajaḥ kāmo dharmamūlam idaṃ smṛtam | [YāSmṛ, 1 7.2]
ijyācāradamāhiṃsādānasvādhyāyakarmaṇām | [YāSmṛ, 1 8.1]
ayaṃ tu paramo dharmo yad yogenātmadarśanam | [YāSmṛ, 1 8.2]
catvāro vedadharmajñāḥ parṣat traividyam eva vā | [YāSmṛ, 1 9.1]
sā brūte yaṃ sa dharmaḥ syād eko vādhyātmavittamaḥ | [YāSmṛ, 1 9.2]
brahmakṣatriyaviṭśūdrā varṇās tv ādyās trayo dvijāḥ | [YāSmṛ, 1 10.1]
niṣekādyāḥ śmaśānāntās teṣāṃ vai mantrataḥ kriyāḥ | [YāSmṛ, 1 10.2]
garbhādhānam ṛtau puṃsaḥ savanaṃ spandanāt purā | [YāSmṛ, 1 11.1]
ṣaṣṭhe 'ṣṭame vā sīmanto māsy ete jātakarma ca | [YāSmṛ, 1 11.2]
ahany ekādaśe nāma caturthe māsi niṣkramaḥ | [YāSmṛ, 1 12.1]
ṣaṣṭhe 'nnaprāśanaṃ māsi cūḍā kāryā yathākulam | [YāSmṛ, 1 12.2]
evam enaḥ śamaṃ yāti bījagarbhasamudbhavam | [YāSmṛ, 1 13.1]
tūṣṇīm etāḥ kriyāḥ strīṇāṃ vivāhas tu samantrakaḥ | [YāSmṛ, 1 13.2]
garbhāṣṭame 'ṣṭame vābde brāhmaṇasyopanāyanam | [YāSmṛ, 1 14.1]
rājñām ekādaśe saike viśām eke yathākulam | [YāSmṛ, 1 14.2]
upanīya guruḥ śiṣyaṃ mahāvyāhṛtipūrvakam | [YāSmṛ, 1 15.1]
vedam adhyāpayed enaṃ śaucācārāṃś ca śikṣayet | [YāSmṛ, 1 15.2]
divāsaṃdhyāsu karṇasthabrahmasūtrodaṅmukhaḥ | [YāSmṛ, 1 16.1]
kuryān mūtrapurīṣe ca rātrau ced dakṣiṇāmukhaḥ | [YāSmṛ, 1 16.2]
gṛhītaśiśnaś cotthāya mṛdbhir abhyuddhṛtair jalaiḥ | [YāSmṛ, 1 17.1]
gandhalepakṣayakaraṃ śaucaṃ kuryād atandritaḥ | [YāSmṛ, 1 17.2]
antarjānu śucau deśa upaviṣṭa udaṅmukhaḥ | [YāSmṛ, 1 18.1]
prāg vā brāhmeṇa tīrthena dvijo nityam upaspṛśet | [YāSmṛ, 1 18.2]
kaniṣṭhādeśinyaṅguṣṭhamūlāny agraṃ karasya ca | [YāSmṛ, 1 19.1]
prajāpatipitṛbrahmadevatīrthāny anukramāt | [YāSmṛ, 1 19.2]
triḥ prāśyāpo dvir unmṛjya khāny adbhiḥ samupaspṛśet | [YāSmṛ, 1 20.1]
adbhis tu prakṛtisthābhir hīnābhiḥ phenabudbudaiḥ | [YāSmṛ, 1 20.2]
hṛtkaṇṭhatālugābhis tu yathāsaṃkhyaṃ dvijātayaḥ | [YāSmṛ, 1 21.1]
śudhyeran strī ca śūdraś ca sakṛt spṛṣṭābhir antataḥ | [YāSmṛ, 1 21.2]
snānam abdaivatair mantrair mārjanaṃ prāṇasaṃyamaḥ | [YāSmṛ, 1 22.1]
sūryasya cāpy upasthānaṃ gāyatryāḥ pratyahaṃ japaḥ | [YāSmṛ, 1 22.2]
gāyatrīṃ śirasā sārdhaṃ japed vyāhṛtipūrvikām | [YāSmṛ, 1 23.1]
pratipraṇavasaṃyuktāṃ trir ayaṃ prāṇasaṃyamaḥ | [YāSmṛ, 1 23.2]
prāṇān āyamya saṃprokṣya tṛcenābdaivatena tu | [YāSmṛ, 1 24.1]
japann āsīta sāvitrīṃ pratyag ā tārakodayāt | [YāSmṛ, 1 24.2]
saṃdhyāṃ prāk prātar evaṃ hi tiṣṭhed ā sūryadarśanāt | [YāSmṛ, 1 25.1]
agnikāryaṃ tataḥ kuryāt saṃdhyayor ubhayor api | [YāSmṛ, 1 25.2]
tato 'bhivādayed vṛddhān asāv aham iti bruvan | [YāSmṛ, 1 26.1]
guruṃ caivāpy upāsīta svādhyāyārthaṃ samāhitaḥ | [YāSmṛ, 1 26.2]
āhūtaś cāpy adhīyīta labdhaṃ cāsmai nivedayet | [YāSmṛ, 1 27.1]
hitaṃ tasyācaren nityaṃ manovākkāyakarmabhiḥ | [YāSmṛ, 1 27.2]
kṛtajñādrohimedhāviśucikalyānasūyakāḥ | [YāSmṛ, 1 28.1]
adhyāpyā dharmataḥ sādhu śaktāptajñānavittadāḥ | [YāSmṛ, 1 28.2]
daṇḍājinopavītāni mekhalāṃ caiva dhārayet | [YāSmṛ, 1 29.1]
brāhmaṇeṣu cared bhaikṣam anindyeṣv ātmavṛttaye | [YāSmṛ, 1 29.2]
ādimadhyāvasāneṣu bhavacchabdopalakṣitā | [YāSmṛ, 1 30.1]
brāhmaṇakṣatriyaviśāṃ bhaikṣacaryā yathākramam | [YāSmṛ, 1 30.2]
kṛtāgnikāryo bhuñjīta vāgyato gurvanujñayā | [YāSmṛ, 1 31.1]
āpośānakriyāpūrvaṃ satkṛtyānnam akutsayan | [YāSmṛ, 1 31.2]
brahmacarye sthito naikam annam adyād anāpadi | [YāSmṛ, 1 32.1]
brāhmaṇaḥ kāmam aśnīyāc chrāddhe vratam apīḍayan | [YāSmṛ, 1 32.2]
madhumāṃsāñjanocchiṣṭaśuktastrīprāṇihiṃsanam | [YāSmṛ, 1 33.1]
bhāskarālokanāślīlaparivādādi varjayet | [YāSmṛ, 1 33.2]
sa gurur yaḥ kriyāḥ kṛtvā vedam asmai prayacchati | [YāSmṛ, 1 34.1]
upanīya dadad vedam ācāryaḥ sa udāhṛtaḥ | [YāSmṛ, 1 34.2]
ekadeśam upādhyāya ṛtvig yajñakṛd ucyate | [YāSmṛ, 1 35.1]
ete mānyā yathāpūrvam ebhyo mātā garīyasī | [YāSmṛ, 1 35.2]
prativedaṃ brahmacaryaṃ dvādaśābdāni pañca vā | [YāSmṛ, 1 36.1]
grahaṇāntikam ity eke keśāntaś caiva ṣoḍaśe | [YāSmṛ, 1 36.2]
ā ṣoḍaśād ā dvāviṃśāccaturviṃśācca vatsarāt | [YāSmṛ, 1 37.1]
brahmakṣatraviśāṃ kālaupanāyanikaḥ paraḥ | [YāSmṛ, 1 37.2]
ata ūrdhvaṃ patanty ete sarvadharmabahiṣkṛtāḥ | [YāSmṛ, 1 38.1]
sāvitrīpatitā vrātyā vrātyastomād ṛte kratoḥ | [YāSmṛ, 1 38.2]
mātur yad agre jāyante dvitīyaṃ mauñjibandhanāt | [YāSmṛ, 1 39.1]
brāhmaṇakṣatriyaviśas tasmād ete dvijāḥ smṛtāḥ | [YāSmṛ, 1 39.2]
yajñānāṃ tapasāṃ caiva śubhānāṃ caiva karmaṇām | [YāSmṛ, 1 40.1]
veda eva dvijātīnāṃ niḥśreyasakaraḥ paraḥ | [YāSmṛ, 1 40.2]
madhunā payasā caiva sa devāṃs tarpayed dvijaḥ | [YāSmṛ, 1 41.1]
pitṝn madhughṛtābhyāṃ ca ṛco 'dhīte ca yo 'nvaham | [YāSmṛ, 1 41.2]
yajūṃṣi śaktito 'dhīte yo 'nvahaṃ sa ghṛtāmṛtaiḥ | [YāSmṛ, 1 42.1]
prīṇāti devān ājyena madhunā ca pitṝṃs tathā | [YāSmṛ, 1 42.2]
sa tu somaghṛtair devāṃs tarpayed yo 'nvahaṃ paṭhet | [YāSmṛ, 1 43.1]
sāmāni tṛptiṃ kuryāc ca pitṝṇāṃ madhusarpiṣā | [YāSmṛ, 1 43.2]
medasā tarpayed devān atharvāṅgirasaḥ paṭhan | [YāSmṛ, 1 44.1]
pitṝṃś ca madhusarpirbhyām anvahaṃ śaktito dvijaḥ | [YāSmṛ, 1 44.2]
vākovākyaṃ purāṇaṃ ca nārāśaṃsīś ca gāthikāḥ | [YāSmṛ, 1 45.1]
itihāsāṃs tathā vidyāḥ śaktyādhīte hi yo 'nvaham | [YāSmṛ, 1 45.2]
māṃsakṣīraudanamadhutarpaṇaṃ sa divaukasām | [YāSmṛ, 1 46.1]
karoti tṛptiṃ kuryāc ca pitṝṇāṃ madhusarpiṣā | [YāSmṛ, 1 46.2]
te tṛptās tarpayanty enaṃ sarvakāmaphalaiḥ śubhaiḥ | [YāSmṛ, 1 47.1]
yaṃ yaṃ kratum adhīte ca tasya tasyāpnuyāt phalam | [YāSmṛ, 1 47.2]
trir vittapūrṇapṛthivīdānasya phalam aśnute | [YāSmṛ, 1 48.1]
tapasaś ca parasyeha nityaṃ svādhyāyavān dvijaḥ | [YāSmṛ, 1 48.2]
naiṣṭhiko brahmacārī tu vased ācāryasaṃnidhau | [YāSmṛ, 1 49.1]
tadabhāve 'sya tanaye patnyāṃ vaiśvānare 'pi vā | [YāSmṛ, 1 49.2]
anena vidhinā dehaṃ sādayan vijitendriyaḥ | [YāSmṛ, 1 50.1]
brahmalokam avāpnoti na cehājāyate punaḥ | [YāSmṛ, 1 50.2]
gurave tu varaṃ dattvā snāyād vā tadanujñayā | [YāSmṛ, 1 51.1]
vedaṃ vratāni vā pāraṃ nītvā hy ubhayam eva vā | [YāSmṛ, 1 51.2]
aviplutabrahmacaryo lakṣaṇyāṃ striyam udvahet | [YāSmṛ, 1 52.1]
ananyapūrvikāṃ kāntām asapiṇḍāṃ yavīyasīm | [YāSmṛ, 1 52.2]
arogiṇīṃ bhrātṛmatīm asamānārṣagotrajām | [YāSmṛ, 1 53.1]
pañcamāt saptamād ūrdhvaṃ mātṛtaḥ pitṛtas tathā | [YāSmṛ, 1 53.2]
daśapūruṣavikhyātācchrotriyāṇāṃ mahākulāt | [YāSmṛ, 1 54.1]
sphītād api na saṃcārirogadoṣasamanvitāt | [YāSmṛ, 1 54.2]
etair eva guṇair yuktaḥ savarṇaḥ śrotriyo varaḥ | [YāSmṛ, 1 55.1]
yatnāt parīkṣitaḥ puṃstve yuvā dhīmān janapriyaḥ | [YāSmṛ, 1 55.2]
yad ucyate dvijātīnāṃ śūdrād dāropasaṃgrahaḥ | [YāSmṛ, 1 56.1]
naitan mama mataṃ yasmāt tatrāyaṃ jāyate svayam | [YāSmṛ, 1 56.2]
tisro varṇānupūrvyeṇa dve tathaikā yathākramam | [YāSmṛ, 1 57.1]
brāhmaṇakṣatriyaviśāṃ bhāryā svā śūdrajanmanaḥ | [YāSmṛ, 1 57.2]
brāhmo vivāha āhūya dīyate śaktyalaṃkṛtā | [YāSmṛ, 1 58.1]
tajjaḥ punāty ubhayataḥ puruṣān ekaviṃśatim | [YāSmṛ, 1 58.2]
yajñastha ṛtvije daiva ādāyārṣas tu godvayam | [YāSmṛ, 1 59.1]
caturdaśa prathamajaḥ punāty uttarajaś ca ṣaṭ | [YāSmṛ, 1 59.2]
ity uktvā caratāṃ dharmaṃ saha yā dīyate 'rthine | [YāSmṛ, 1 60.1]
sa kāyaḥ pāvayet tajjaḥ ṣaṭ ṣaḍvaṃśyān sahātmanā | [YāSmṛ, 1 60.2]
āsuro draviṇādānād gāndharvaḥ samayān mithaḥ | [YāSmṛ, 1 61.1]
rākṣaso yuddhaharaṇāt paiśācaḥ kanyakāchalāt | [YāSmṛ, 1 61.2]
pāṇir grāhyaḥ savarṇāsu gṛhṇīyāt kṣatriyā śaram | [YāSmṛ, 1 62.1]
vaiśyā pratodam ādadyād vedane tv agrajanmanaḥ | [YāSmṛ, 1 62.2]
pitā pitāmaho bhrātā sakulyo jananī tathā | [YāSmṛ, 1 63.1]
kanyāpradaḥ pūrvanāśe prakṛtisthaḥ paraḥ paraḥ | [YāSmṛ, 1 63.2]
aprayacchan samāpnoti bhrūṇahatyām ṛtāv ṛtau | [YāSmṛ, 1 64.1]
gamyaṃ tv abhāve dātṝṇāṃ kanyā kuryāt svayaṃvaram | [YāSmṛ, 1 64.2]
sakṛt pradīyate kanyā haraṃs tāṃ coradaṇḍabhāk | [YāSmṛ, 1 65.1]
dattām api haret pūrvāc chreyāṃś ced vara āvrajet | [YāSmṛ, 1 65.2]
anākhyāya dadad doṣaṃ daṇḍya uttamasāhasam | [YāSmṛ, 1 66.1]
aduṣṭāṃ tu tyajan daṇḍyo dūṣayaṃs tu mṛṣā śatam | [YāSmṛ, 1 66.2]
akṣatā ca kṣatā caiva punarbhūḥ saṃskṛtā punaḥ | [YāSmṛ, 1 67.1]
svairiṇī yā patiṃ hitvā savarṇaṃ kāmataḥ śrayet | [YāSmṛ, 1 67.2]
aputrāṃ gurvanujñāto devaraḥ putrakāmyayā | [YāSmṛ, 1 68.1]
sapiṇḍo vā sagotro vā ghṛtābhyakta ṛtāv iyāt | [YāSmṛ, 1 68.2]
ā garbhasaṃbhavād gacchet patitas tv anyathā bhavet | [YāSmṛ, 1 69.1]
anena vidhinā jātaḥ kṣetrajo 'sya bhavet sutaḥ | [YāSmṛ, 1 69.2]
hṛtādhikārāṃ malināṃ piṇḍamātropajīvinām | [YāSmṛ, 1 70.1]
paribhūtām adhaḥśayyāṃ vāsayed vyabhicāriṇīm | [YāSmṛ, 1 70.2]
somaḥ śaucaṃ dadāv āsāṃ gandharvaś ca śubhāṃ giram | [YāSmṛ, 1 71.1]
pāvakaḥ sarvamedhyatvaṃ medhyā vai yoṣito hy ataḥ | [YāSmṛ, 1 71.2]
vyabhicārād ṛtau śuddhir garbhe tyāgo vidhīyate | [YāSmṛ, 1 72.1]
garbhabhartṛvadhādau ca tathā mahati pātake | [YāSmṛ, 1 72.2]
surāpī vyādhitā dhūrtā vandhyārthaghny apriyaṃvadā | [YāSmṛ, 1 73.1]
strīprasūś cādhivettavyā puruṣadveṣiṇī tathā | [YāSmṛ, 1 73.2]
adhivinnā tu bhartavyā mahad eno 'nyathā bhavet | [YāSmṛ, 1 74.1]
yatrānukūlyaṃ daṃpatyos trivargas tatra vardhate | [YāSmṛ, 1 74.2]
mṛte jīvati vā patyau yā nānyam upagacchati | [YāSmṛ, 1 75.1]
seha kīrtim avāpnoti modate comayā saha | [YāSmṛ, 1 75.2]
ājñāsaṃpādinīṃ dakṣāṃ vīrasūṃ priyavādinīm | [YāSmṛ, 1 76.1]
tyajan dāpyas tṛtīyāṃśam adravyo bharaṇaṃ striyāḥ | [YāSmṛ, 1 76.2]
strībhir bhartṛvacaḥ kāryam eṣa dharmaḥ paraḥ striyāḥ | [YāSmṛ, 1 77.1]
ā śuddheḥ sampratīkṣyo hi mahāpātakadūṣitaḥ | [YāSmṛ, 1 77.2]
lokānantyaṃ divaḥ prāptiḥ putrapautraprapautrakaiḥ | [YāSmṛ, 1 78.1]
yasmāt tasmāt striyaḥ sevyāḥ kartavyāś ca surakṣitāḥ | [YāSmṛ, 1 78.2]
ṣoḍaśartuniśāḥ strīṇāṃ tasmin yugmāsu saṃviśet | [YāSmṛ, 1 79.1]
brahmacāry eva parvāṇy ādyāś catasras tu varjayet | [YāSmṛ, 1 79.2]
evaṃ gacchan striyaṃ kṣāmāṃ maghāṃ mūlaṃ ca varjayet | [YāSmṛ, 1 80.1]
sustha indau sakṛt putraṃ lakṣaṇyaṃ janayet pumān | [YāSmṛ, 1 80.2]
yathākāmī bhaved vāpi strīṇāṃ varam anusmaran | [YāSmṛ, 1 81.1]
svadāranirataś caiva striyo rakṣyā yataḥ smṛtāḥ | [YāSmṛ, 1 81.2]
bhartṛbhrātṛpitṛjñātiśvaśrūśvaśuradevaraiḥ | [YāSmṛ, 1 82.1]
bandhubhiś ca striyaḥ pūjyā bhūṣaṇācchādanāśanaiḥ | [YāSmṛ, 1 82.2]
saṃyatopaskarā dakṣā hṛṣṭā vyayaparāṅmukhī | [YāSmṛ, 1 83.1]
kuryācchvaśurayoḥ pādavandanaṃ bhartṛtatparā | [YāSmṛ, 1 83.2]
krīḍāṃ śarīrasaṃskāraṃ samājotsavadarśanam | [YāSmṛ, 1 84.1]
hāsyaṃ paragṛhe yānaṃ tyajet proṣitabhartṛkā | [YāSmṛ, 1 84.2]
rakṣet kanyāṃ pitā vinnāṃ patiḥ putrās tu vārddhake | [YāSmṛ, 1 85.1]
abhāve jñātayas teṣāṃ na svātantryaṃ kvacit striyāḥ | [YāSmṛ, 1 85.2]
pitṛmātṛsutabhrātṛśvaśrūśvaśuramātulaiḥ | [YāSmṛ, 1 86.1]
hīnā na syād vinā bhartrā garhaṇīyānyathā bhavet | [YāSmṛ, 1 86.2]
patipriyahite yuktā svācārā vijitendriyā | [YāSmṛ, 1 87.1]
seha kīrtim avāpnoti pretya cānuttamāṃ gatim | [YāSmṛ, 1 87.2]
satyām anyāṃ savarṇāyāṃ dharmakāryaṃ na kārayet | [YāSmṛ, 1 88.1]
savarṇāsu vidhau dharmye jyeṣṭhayā na vinetarā | [YāSmṛ, 1 88.2]
dāhayitvāgnihotreṇa striyaṃ vṛttavatīṃ patiḥ | [YāSmṛ, 1 89.1]
āhared vidhivad dārān agnīṃś caivāvilambayan | [YāSmṛ, 1 89.2]
savarṇebhyaḥ savarṇāsu jāyante hi sajātayaḥ | [YāSmṛ, 1 90.1]
anindyeṣu vivāheṣu putrāḥ saṃtānavardhanāḥ | [YāSmṛ, 1 90.2]
viprān mūrdhāvasikto hi kṣatriyāyāṃ viśaḥ striyām | [YāSmṛ, 1 91.1]
ambaṣṭhaḥ śūdryāṃ niṣādo jātaḥ pāraśavo 'pi vā | [YāSmṛ, 1 91.2]
vaiśyāśūdryos tu rājanyān māhiṣyograu sutau smṛtau | [YāSmṛ, 1 92.1]
vaiśyāt tu karaṇaḥ śūdryāṃ vinnāsv eṣa vidhiḥ smṛtaḥ | [YāSmṛ, 1 92.2]
brāhmaṇyāṃ kṣatriyāt sūto vaiśyād vaidehakas tathā | [YāSmṛ, 1 93.1]
śūdrāj jātas tu caṇḍālaḥ sarvadharmabahiṣkṛtaḥ | [YāSmṛ, 1 93.2]
kṣatriyā māgadhaṃ vaiśyācchūdrāt kṣattāram eva ca | [YāSmṛ, 1 94.1]
śūdrād āyogavaṃ vaiśyā janayāmāsa vai sutam | [YāSmṛ, 1 94.2]
māhiṣyeṇa karaṇyāṃ tu rathakāraḥ prajāyate | [YāSmṛ, 1 95.1]
asatsantas tu vijñeyāḥ pratilomānulomajāḥ | [YāSmṛ, 1 95.2]
jātyutkarṣo yuge jñeyaḥ saptame pañcame 'pi vā | [YāSmṛ, 1 96.1]
vyatyaye karmaṇāṃ sāmyaṃ pūrvavaccādharottaram | [YāSmṛ, 1 96.2]
karma smārtaṃ vivāhāgnau kurvīta pratyahaṃ gṛhī | [YāSmṛ, 1 97.1]
dāyakālāhṛte vāpi śrautaṃ vaitānikāgniṣu | [YāSmṛ, 1 97.2]
śarīracintāṃ nirvartya kṛtaśaucavidhir dvijaḥ | [YāSmṛ, 1 98.1]
prātaḥsaṃdhyām upāsīta dantadhāvanapūrvakam | [YāSmṛ, 1 98.2]
hutvāgnīn sūryadaivatyān japen mantrān samāhitaḥ | [YāSmṛ, 1 99.1]
vedārthān adhigacchec ca śāstrāṇi vividhāni ca | [YāSmṛ, 1 99.2]
upeyād īśvaraṃ caiva yogakṣemārthasiddhaye | [YāSmṛ, 1 100.1]
snātvā devān pitṝṃś caiva tarpayed arcayet tathā | [YāSmṛ, 1 100.2]
vedātharvapurāṇāni setihāsāni śaktitaḥ | [YāSmṛ, 1 101.1]
japayajñaprasiddhyarthaṃ vidyāṃ cādhyātmikīṃ japet | [YāSmṛ, 1 101.2]
balikarmasvadhāhomasvādhyāyātithisatkriyāḥ | [YāSmṛ, 1 102.1]
bhūtapitramarabrahmamanuṣyāṇāṃ mahāmakhāḥ | [YāSmṛ, 1 102.2]
devebhyaś ca hutād annāc cheṣād bhūtabaliṃ haret | [YāSmṛ, 1 103.1]
annaṃ bhūmau śvacāṇḍālavāyasebhyaś ca nikṣipet | [YāSmṛ, 1 103.2]
annaṃ pitṛmanuṣyebhyo deyam apy anvahaṃ jalam | [YāSmṛ, 1 104.1]
svādhyāyaṃ satataṃ kuryān na paced annam ātmane | [YāSmṛ, 1 104.2]
bālasvavāsinīvṛddhagarbhiṇyāturakanyakāḥ | [YāSmṛ, 1 105.1]
saṃbhojyātithibhṛtyāṃś ca daṃpatyoḥ śeṣabhojanam | [YāSmṛ, 1 105.2]
ā pośanenopariṣṭād adhastād aśnatā tathā | [YāSmṛ, 1 106.1]
anagnam amṛtaṃ caiva kāryam annaṃ dvijanmanā | [YāSmṛ, 1 106.2]
atithitvena varṇānāṃ deyaṃ śaktyānupūrvaśaḥ | [YāSmṛ, 1 107.1]
apraṇodyo 'tithiḥ sāyam api vāgbhūtṛṇodakaiḥ | [YāSmṛ, 1 107.2]
satkṛtya bhikṣave bhikṣā dātavyā savratāya ca | [YāSmṛ, 1 108.1]
bhojayec cāgatān kāle sakhisaṃbandhibāndhavān | [YāSmṛ, 1 108.2]
mahokṣaṃ vā mahājaṃ vā śrotriyāyopakalpayet | [YāSmṛ, 1 109.1]
satkriyānvāsanaṃ svādu bhojanaṃ sūnṛtaṃ vacaḥ | [YāSmṛ, 1 109.2]
pratisaṃvatsaraṃ tv arghyāḥ snātakācāryapārthivāḥ | [YāSmṛ, 1 110.1]
priyo vivāhyaś ca tathā yajñaṃ praty ṛtvijaḥ punaḥ | [YāSmṛ, 1 110.2]
adhvanīno 'tithir jñeyaḥ śrotriyo vedapāragaḥ | [YāSmṛ, 1 111.1]
mānyāv etau gṛhasthasya brahmalokam abhīpsataḥ | [YāSmṛ, 1 111.2]
parapākarucir na syād anindyāmantraṇād ṛte | [YāSmṛ, 1 112.1]
vākpāṇipādacāpalyaṃ varjayeccātibhojanam | [YāSmṛ, 1 112.2]
atithiṃ śrotriyaṃ tṛptam ā sīmantam anuvrajet | [YāSmṛ, 1 113.1]
ahaḥśeṣaṃ sahāsīta śiṣṭair iṣṭaiś ca bandhubhiḥ | [YāSmṛ, 1 113.2]
upāsya paścimāṃ saṃdhyāṃ hutvāgnīṃs tān upāsya ca | [YāSmṛ, 1 114.1]
bhṛtyaiḥ parivṛto bhuktvā nātitṛptyātha saṃviśet | [YāSmṛ, 1 114.2]
brāhme muhūrte cotthāya cintayed ātmano hitam | [YāSmṛ, 1 115.1]
dharmārthakāmān sve kāle yathāśakti na hāpayet | [YāSmṛ, 1 115.2]
vidyākarmavayobandhuvittair mānyā yathākramam | [YāSmṛ, 1 116.1]
etaiḥ prabhūtaiḥ śūdro 'pi vārddhake mānam arhati | [YāSmṛ, 1 116.2]
vṛddhabhārinṛpasnātastrīrogivaracakriṇām | [YāSmṛ, 1 117.1]
panthā deyo nṛpas teṣāṃ mānyaḥ snātaś ca bhūpateḥ | [YāSmṛ, 1 117.2]
ijyādhyayanadānāni vaiśyasya kṣatriyasya ca | [YāSmṛ, 1 118.1]
pratigraho 'dhiko vipre yājanādhyāpane tathā | [YāSmṛ, 1 118.2]
pradhānaṃ kṣatriye karma prajānāṃ paripālanam | [YāSmṛ, 1 119.1]
kusīdakṛṣivāṇijyapāśupālyaṃ viśaḥ smṛtam | [YāSmṛ, 1 119.2]
śūdrasya dvijaśuśrūṣā tayājīvan vaṇig bhavet | [YāSmṛ, 1 120.1]
śilpair vā vividhair jīved dvijātihitam ācaran | [YāSmṛ, 1 120.2]
bhāryāratiḥ śucir bhṛtyabhartā śrāddhakriyārataḥ | [YāSmṛ, 1 121.1]
namaskāreṇa mantreṇa pañcayajñān na hāpayet | [YāSmṛ, 1 121.2]
ahiṃsā satyam asteyaṃ śaucam indriyanigrahaḥ | [YāSmṛ, 1 122.1]
dānaṃ damo dayā kṣāntiḥ sarveṣāṃ dharmasādhanam | [YāSmṛ, 1 122.2]
vayobuddhyarthavāgveṣaśrutābhijanakarmaṇām | [YāSmṛ, 1 123.1]
ācaret sadṛśīṃ vṛttim ajihmām aśaṭhāṃ tathā | [YāSmṛ, 1 123.2]
traivārṣikādhikānno yaḥ sa hi somaṃ pibed dvijaḥ | [YāSmṛ, 1 124.1]
prāksaumikīḥ kriyāḥ kuryād yasyānnaṃ vārṣikaṃ bhavet | [YāSmṛ, 1 124.2]
pratisaṃvatsaraṃ somaḥ paśuḥ pratyayanaṃ tathā | [YāSmṛ, 1 125.1]
kartavyāgrayaṇeṣṭiś ca cāturmāsyāni caiva hi | [YāSmṛ, 1 125.2]
eṣām asaṃbhave kuryād iṣṭiṃ vaiśvānarīṃ dvijaḥ | [YāSmṛ, 1 126.1]
hīnakalpaṃ na kurvīta sati dravye phalapradam | [YāSmṛ, 1 126.2]
cāṇḍālo jāyate yajñakaraṇācchūdrabhikṣitāt | [YāSmṛ, 1 127.1]
yajñārthaṃ labdham adadad bhāsaḥ kāko 'pi vā bhavet | [YāSmṛ, 1 127.2]
kuśūlakumbhīdhānyo vā tryāhiko 'śvastano 'pi vā | [YāSmṛ, 1 128.1]
jīved vāpi śiloñchena śreyān eṣāṃ paraḥ paraḥ | [YāSmṛ, 1 128.2]
na svādhyāyavirodhyartham īheta na yatas tataḥ | [YāSmṛ, 1 129.1]
na viruddhaprasaṅgena saṃtoṣī ca bhavet sadā | [YāSmṛ, 1 129.2]
rājāntevāsiyājyebhyaḥ sīdann icched dhanaṃ kṣudhā | [YāSmṛ, 1 130.1]
dambhihaitukapākhaṇḍibakavṛttīṃś ca varjayet | [YāSmṛ, 1 130.2]
śuklāmbaradharo nīcakeśaśmaśrunakhaḥ śuciḥ | [YāSmṛ, 1 131.1]
na bhāryādarśane 'śnīyān naikavāsā na saṃsthitaḥ | [YāSmṛ, 1 131.2]
na saṃśayaṃ prapadyeta nākasmād apriyaṃ vadet | [YāSmṛ, 1 132.1]
nāhitaṃ nānṛtaṃ caiva na stenaḥ syān na vārddhuṣī | [YāSmṛ, 1 132.2]
dākṣāyaṇī brahmasūtrī veṇumān sakamaṇḍaluḥ | [YāSmṛ, 1 133.1]
kuryāt pradakṣiṇaṃ devamṛdgovipravanaspatīn | [YāSmṛ, 1 133.2]
na tu mehen nadīchāyāvartmagoṣṭhāmbubhasmasu | [YāSmṛ, 1 134.1]
na pratyagnyarkagosomasaṃdhyāmbustrīdvijanmanaḥ | [YāSmṛ, 1 134.2]
nekṣetārkaṃ na nagnāṃ strīṃ na ca saṃsṛṣṭamaithunām | [YāSmṛ, 1 135.1]
na ca mūtraṃ purīṣaṃ vā nāśucī rāhutārakāḥ | [YāSmṛ, 1 135.2]
ayaṃ me vajra ity evaṃ sarvaṃ mantram udīrayet | [YāSmṛ, 1 136.1]
varṣaty aprāvṛto gacchet svapet pratyakśirā na ca | [YāSmṛ, 1 136.2]
ṣṭhīvanāsṛkśakṛnmūtraretāṃsy apsu na nikṣipet | [YāSmṛ, 1 137.1]
pādau pratāpayen nāgnau na cainam abhilaṅghayet | [YāSmṛ, 1 137.2]
jalaṃ piben nāñjalinā na śayānaṃ prabodhayet | [YāSmṛ, 1 138.1]
nākṣaiḥ krīḍen na dharmaghnair vyādhitair vā na saṃviśet | [YāSmṛ, 1 138.2]
viruddhaṃ varjayet karma pretadhūmaṃ nadītaram | [YāSmṛ, 1 139.1]
keśabhasmatuṣāṅgārakapāleṣu ca saṃsthitim | [YāSmṛ, 1 139.2]
nācakṣīta dhayantīṃ gāṃ nādvāreṇa viśet kvacit | [YāSmṛ, 1 140.1]
na rājñaḥ pratigṛhṇīyāl lubdhasyocchāstravartinaḥ | [YāSmṛ, 1 140.2]
pratigrahe sūnicakridhvajiveśyānarādhipāḥ | [YāSmṛ, 1 141.1]
duṣṭā daśaguṇaṃ pūrvāt pūrvād ete yathākramam | [YāSmṛ, 1 141.2]
adhyāyānām upākarma śrāvaṇyāṃ śravaṇena vā | [YāSmṛ, 1 142.1]
hastenauṣadhibhāve vā pañcamyāṃ śrāvaṇasya tu | [YāSmṛ, 1 142.2]
pauṣamāsasya rohiṇyām aṣṭakāyām athāpi vā | [YāSmṛ, 1 143.1]
jalānte chandasāṃ kuryād utsargaṃ vidhivad bahiḥ | [YāSmṛ, 1 143.2]
tryahaṃ preteṣv anadhyāyaḥ śiṣyartviggurubandhuṣu | [YāSmṛ, 1 144.1]
upākarmaṇi cotsarge svaśākhāśrotriye tathā | [YāSmṛ, 1 144.2]
saṃdhyāgarjitanirghātabhūkampolkānipātane | [YāSmṛ, 1 145.1]
samāpya vedaṃ dyuniśam āraṇyakam adhītya ca | [YāSmṛ, 1 145.2]
pañcadaśyāṃ caturdaśyām aṣṭamyāṃ rāhusūtake | [YāSmṛ, 1 146.1]
ṛtusaṃdhiṣu bhuktvā vā śrāddhikaṃ pratigṛhya ca | [YāSmṛ, 1 146.2]
paśumaṇḍūkanakulaśvāhimārjāramūṣakaiḥ | [YāSmṛ, 1 147.1]
kṛte 'nantare tv ahorātraṃ śakrapāte tathocchraye | [YāSmṛ, 1 147.2]
śvakroṣṭṛgardabholūkasāmabāṇārtaniḥsvane | [YāSmṛ, 1 148.1]
amedhyaśavaśūdrāntyaśmaśānapatitāntike | [YāSmṛ, 1 148.2]
deśe 'śucāv ātmani ca vidyutstanitasaṃplave | [YāSmṛ, 1 149.1]
bhuktvārdrapāṇir ambho'ntar ardharātre 'timārute | [YāSmṛ, 1 149.2]
pāṃsupravarṣe digdāhe saṃdhyānīhārabhītiṣu | [YāSmṛ, 1 150.1]
dhāvataḥ pūtigandhe ca śiṣṭe ca gṛham āgate | [YāSmṛ, 1 150.2]
kharoṣṭrayānahastyaśvanauvṛkṣeriṇarohaṇe | [YāSmṛ, 1 151.1]
saptatriṃśadanadhyāyān etāṃs tātkālikān viduḥ | [YāSmṛ, 1 151.2]
devartviksnātakācāryarājñāṃ chāyāṃ parastriyāḥ | [YāSmṛ, 1 152.1]
nākrāmed raktaviṇmūtraṣṭhīvanodvartanādi ca | [YāSmṛ, 1 152.2]
viprāhikṣatriyātmāno nāvajñeyāḥ kadācana | [YāSmṛ, 1 153.1]
ā mṛtyoḥ śriyam ākāṅkṣen na kaṃcin marmaṇi spṛśet | [YāSmṛ, 1 153.2]
dūrād ucchiṣṭaviṇmūtrapādāmbhāṃsi samutsṛjet | [YāSmṛ, 1 154.1]
śrutismṛtyuditaṃ samyaṅ nityam ācāram ācaret | [YāSmṛ, 1 154.2]
gobrāhmaṇānalānnāni nocchiṣṭo na padā spṛśet | [YāSmṛ, 1 155.1]
na nindātāḍane kuryāt putraṃ śiṣyaṃ ca tāḍayet | [YāSmṛ, 1 155.2]
karmaṇā manasā vācā yatnād dharmaṃ samācaret | [YāSmṛ, 1 156.1]
asvargyaṃ lokavidviṣṭaṃ dharmyam apy ācaren na tu | [YāSmṛ, 1 156.2]
mātṛpitratithibhrātṛjāmisaṃbandhimātulaiḥ | [YāSmṛ, 1 157.1]
vṛddhabālāturācāryavaidyasaṃśritabāndhavaiḥ | [YāSmṛ, 1 157.2]
ṛtvikpurohitāpatyabhāryādāsasanābhibhiḥ | [YāSmṛ, 1 158.1]
vivādaṃ varjayitvā tu sarvāṃl lokāñ jayed gṛhī | [YāSmṛ, 1 158.2]
pañca piṇḍān anuddhṛtya na snāyāt paravāriṣu | [YāSmṛ, 1 159.1]
snāyān nadīdevakhātahradaprasravaṇeṣu ca | [YāSmṛ, 1 159.2]
paraśayyāsanodyānagṛhayānāni varjayet | [YāSmṛ, 1 160.1]
adattāny agnihīnasya nānnam adyād anāpadi | [YāSmṛ, 1 160.2]
kadaryabaddhacaurāṇāṃ klībaraṅgāvatāriṇām | [YāSmṛ, 1 161.1]
vaiṇābhiśastavārddhuṣyagaṇikāgaṇadīkṣiṇām | [YāSmṛ, 1 161.2]
cikitsakāturakruddhapuṃścalīmattavidviṣām | [YāSmṛ, 1 162.1]
krūrograpatitavrātyadāmbhikocchiṣṭabhojinām | [YāSmṛ, 1 162.2]
avīrāstrīsvarṇakārastrījitagrāmayājinām | [YāSmṛ, 1 163.1]
śastravikrayikarmāratantuvāyaśvavṛttinām | [YāSmṛ, 1 163.2]
nṛśaṃsarājarajakakṛtaghnavadhajīvinām | [YāSmṛ, 1 164.1]
cailadhāvasurājīvasahopapativeśmanām | [YāSmṛ, 1 164.2]
piśunānṛtinoś caiva tathā cākrikabandinām | [YāSmṛ, 1 165.1]
eṣām annaṃ na bhoktavyaṃ somavikrayiṇas tathā | [YāSmṛ, 1 165.2]
śūdreṣu dāsagopālakulamitrārdhasīriṇaḥ | [YāSmṛ, 1 166.1]
bhojyānnāḥ nāpitaś caiva yaś cātmānaṃ nivedayet | [YāSmṛ, 1 166.2]
anarcitaṃ vṛthāmāṃsaṃ keśakīṭasamanvitam | [YāSmṛ, 1 167.1]
śuktaṃ paryuṣitocchiṣṭaṃ śvaspṛṣṭaṃ patitekṣitam | [YāSmṛ, 1 167.2]
udakyāspṛṣṭasaṃghuṣṭaṃ paryāyānnaṃ ca varjayet | [YāSmṛ, 1 168.1]
goghrātaṃ śakunocchiṣṭaṃ padā spṛṣṭaṃ ca kāmataḥ | [YāSmṛ, 1 168.2]
annaṃ paryuṣitaṃ bhojyaṃ snehāktaṃ cirasaṃsthitam | [YāSmṛ, 1 169.1]
asnehā api godhūmayavagorasavikriyāḥ | [YāSmṛ, 1 169.2]
saṃdhinyanirdaśāvatsāgopayaḥ parivarjayet | [YāSmṛ, 1 170.1]
auṣṭram aikaśaphaṃ straiṇam āraṇyakam athāvikam | [YāSmṛ, 1 170.2]
devatārthaṃ haviḥ śigruṃ lohitān vraścanāṃs tathā | [YāSmṛ, 1 171.1]
anupākṛtamāṃsāni viḍjāni kavakāni ca | [YāSmṛ, 1 171.2]
kravyādapakṣidātyūhaśukapratudaṭiṭṭibhān | [YāSmṛ, 1 172.1]
sārasaikaśaphān haṃsān sarvāṃś ca grāmavāsinaḥ | [YāSmṛ, 1 172.2]
koyaṣṭiplavacakrāhvabalākābakaviṣkirān | [YāSmṛ, 1 173.1]
kalaviṅkaṃ sakākolaṃ kuraraṃ rajjudālakam | [YāSmṛ, 1 174.1]
jālapādān khañjarīṭān ajñātāṃś ca mṛgadvijān | [YāSmṛ, 1 174.2]
cāṣāṃś ca raktapādāṃś ca saunaṃ vallūram eva ca | [YāSmṛ, 1 175.1]
matsyāṃś ca kāmato jagdhvā sopavāsas tryahaṃ vaset | [YāSmṛ, 1 175.2]
palāṇḍuṃ viḍvarāhaṃ ca chattrākaṃ grāmakukkuṭam | [YāSmṛ, 1 176.1]
laśunaṃ gṛñjanaṃ caiva jagdhvā cāndrāyaṇaṃ caret | [YāSmṛ, 1 176.2]
bhakṣyāḥ pañcanakhāḥ sedhāgodhākacchapaśallakāḥ | [YāSmṛ, 1 177.1]
śaśaś ca matsyeṣv api hi siṃhatuṇḍakarohitāḥ | [YāSmṛ, 1 177.2]
tathā pāṭhīnarājīvasaśalkāś ca dvijātibhiḥ | [YāSmṛ, 1 178.1]
ataḥ śṛṇudhvaṃ māṃsasya vidhiṃ bhakṣaṇavarjane | [YāSmṛ, 1 178.2]
prāṇātyaye tathā śrāddhe prokṣite dvijakāmyayā | [YāSmṛ, 1 179.1]
devān pitṝn samabhyarcya khādan māṃsaṃ na doṣabhāk | [YāSmṛ, 1 179.2]
vaset sa narake ghore dināni paśuromabhiḥ | [YāSmṛ, 1 180.1]
saṃmitāni durācāro yo hanty avidhinā paśūn | [YāSmṛ, 1 180.2]
sarvān kāmān avāpnoti hayamedhaphalaṃ tathā | [YāSmṛ, 1 181.1]
gṛhe 'pi nivasan vipro munir māṃsavivarjanāt | [YāSmṛ, 1 181.2]
sauvarṇarājatābjānām ūrdhvapātragrahāśmanām | [YāSmṛ, 1 182.1]
śākarajjumūlaphalavāsovidalacarmaṇām | [YāSmṛ, 1 182.2]
pātrāṇāṃ camasānāṃ ca vāriṇā śuddhir iṣyate | [YāSmṛ, 1 183.1]
carusruksruvasasnehapātrāṇy uṣṇena vāriṇā | [YāSmṛ, 1 183.2]
sphyaśūrpājinadhānyānāṃ musalolūkhalānasām | [YāSmṛ, 1 184.1]
prokṣaṇaṃ saṃhatānāṃ ca bahūnāṃ dhānyavāsasām | [YāSmṛ, 1 184.2]
takṣaṇaṃ dāruśṛṅgāsthnāṃ govālaiḥ phalasaṃbhuvām | [YāSmṛ, 1 185.1]
mārjanaṃ yajñapātrāṇāṃ pāṇinā yajñakarmaṇi | [YāSmṛ, 1 185.2]
soṣarodakagomūtraiḥ śudhyaty āvikakauśikam | [YāSmṛ, 1 186.1]
saśrīphalair aṃśupaṭṭaṃ sāriṣṭaiḥ kutapaṃ tathā | [YāSmṛ, 1 186.2]
sagaurasarṣapaiḥ kṣaumaṃ punaḥpākān mahīmayam | [YāSmṛ, 1 187.1]
kāruhastaḥ śuciḥ paṇyaṃ bhaikṣaṃ yoṣinmukhaṃ tathā | [YāSmṛ, 1 187.2]
bhūśuddhir mārjanād dāhāt kālād gokramaṇāt tathā | [YāSmṛ, 1 188.1]
sekād ullekhanāl lepād gṛhaṃ mārjanalepanāt | [YāSmṛ, 1 188.2]
goghrāte 'nne tathā keśamakṣikākīṭadūṣite | [YāSmṛ, 1 189.1]
salilaṃ bhasma mṛd vāpi prakṣeptavyaṃ viśuddhaye | [YāSmṛ, 1 189.2]
trapusīsakatāmrāṇāṃ kṣārāmlodakavāribhiḥ | [YāSmṛ, 1 190.1]
bhasmādbhiḥ kāṃsyalohānāṃ śuddhiḥ plāvo dravasya ca | [YāSmṛ, 1 190.2]
amedhyāktasya mṛttoyaiḥ śuddhir gandhādikarṣaṇāt | [YāSmṛ, 1 191.1]
vākśastam ambunirṇiktam ajñātaṃ ca sadā śuci | [YāSmṛ, 1 191.2]
śuci gotṛptikṛt toyaṃ prakṛtisthaṃ mahīgatam | [YāSmṛ, 1 192.1]
tathā māṃsaṃ śvacaṇḍālakravyādādinipātitam | [YāSmṛ, 1 192.2]
raśmir agnī rajaśchāyā gaur aśvo vasudhānilaḥ | [YāSmṛ, 1 193.1]
vipruṣo makṣikāḥ sparśe vatsaḥ prasnavane śuciḥ | [YāSmṛ, 1 193.2]
ajāśvayor mukhaṃ medhyaṃ na gor na narajā malāḥ | [YāSmṛ, 1 194.1]
panthānaś ca viśudhyanti somasūryāṃśumārutaiḥ | [YāSmṛ, 1 194.2]
mukhajā vipruṣo medhyās tathācamanabindavaḥ | [YāSmṛ, 1 195.1]
śmaśru cāsyagataṃ dantasaktaṃ tyaktvā tataḥ śuciḥ | [YāSmṛ, 1 195.2]
snātvā pītvā kṣute supte bhuktvā rathyopasarpaṇe | [YāSmṛ, 1 196.1]
ācāntaḥ punar ācāmed vāso viparidhāya ca | [YāSmṛ, 1 196.2]
rathyākardamatoyāni spṛṣṭāny antyaśvavāyasaiḥ | [YāSmṛ, 1 197.1]
mārutenaiva śudhyanti pakveṣṭakacitāni ca | [YāSmṛ, 1 197.2]
tapas taptvāsṛjad brahmā brāhmaṇān vedaguptaye | [YāSmṛ, 1 198.1]
tṛptyarthaṃ pitṛdevānāṃ dharmasaṃrakṣaṇāya ca | [YāSmṛ, 1 198.2]
sarvasya prabhavo viprāḥ śrutādhyayanaśīlinaḥ | [YāSmṛ, 1 199.1]
tebhyaḥ kriyāparāḥ śreṣṭhās tebhyo 'py adhyātmavittamāḥ | [YāSmṛ, 1 199.2]
na vidyayā kevalayā tapasā vāpi pātratā | [YāSmṛ, 1 200.1]
yatra vṛttam ime cobhe taddhi pātraṃ prakīrtitam | [YāSmṛ, 1 200.2]
gobhūtilahiraṇyādi pātre dātavyam arcitam | [YāSmṛ, 1 201.1]
nāpātre viduṣā kiṃcid ātmanaḥ śreya icchatā | [YāSmṛ, 1 201.2]
vidyātapobhyāṃ hīnena na tu grāhyaḥ pratigrahaḥ | [YāSmṛ, 1 202.1]
gṛhṇan pradātāram adho nayaty ātmānam eva ca | [YāSmṛ, 1 202.2]
dātavyaṃ pratyahaṃ pātre nimitteṣu viśeṣataḥ | [YāSmṛ, 1 203.1]
yācitenāpi dātavyaṃ śraddhāpūtaṃ svaśaktitaḥ | [YāSmṛ, 1 203.2]
hemaśṛṅgī śaphai raupyaiḥ suśīlā vastrasaṃyutā | [YāSmṛ, 1 204.1]
sakāṃsyapātrā dātavyā kṣīriṇī gauḥ sadakṣiṇā | [YāSmṛ, 1 204.2]
dātāsyāḥ svargam āpnoti vatsarān romasaṃmitān | [YāSmṛ, 1 205.1]
kapilā cet tārayati bhūyaś cāsaptamaṃ kulam | [YāSmṛ, 1 205.2]
savatsāromatulyāni yugāny ubhayatomukhīm | [YāSmṛ, 1 206.1]
dātāsyāḥ svargam āpnoti pūrveṇa vidhinā dadat | [YāSmṛ, 1 206.2]
yāvad vatsasya pādau dvau mukhaṃ yonyāṃ ca dṛśyate | [YāSmṛ, 1 207.1]
tāvad gauḥ pṛthivī jñeyā yāvad garbhaṃ na muñcati | [YāSmṛ, 1 207.2]
yathākathaṃcid dattvā gāṃ dhenuṃ vādhenum eva vā | [YāSmṛ, 1 208.1]
arogām aparikliṣṭāṃ dātā svarge mahīyate | [YāSmṛ, 1 208.2]
śrāntasaṃvāhanaṃ rogiparicaryā surārcanam | [YāSmṛ, 1 209.1]
pādaśaucaṃ dvijocchiṣṭamārjanaṃ gopradānavat | [YāSmṛ, 1 209.2]
bhūdīpāṃś cānnavastrāmbhastilasarpiḥpratiśrayān | [YāSmṛ, 1 210.1]
naiveśikaṃ svarṇadhuryaṃ dattvā svarge mahīyate | [YāSmṛ, 1 210.2]
gṛhadhānyābhayopānacchatramālyānulepanam | [YāSmṛ, 1 211.1]
yānaṃ vṛkṣaṃ priyaṃ śayyāṃ dattvātyantaṃ sukhī bhavet | [YāSmṛ, 1 211.2]
sarvadharmamayaṃ brahma pradānebhyo 'dhikaṃ yataḥ | [YāSmṛ, 1 212.1]
tad dadat samavāpnoti brahmalokam avicyutam | [YāSmṛ, 1 212.2]
pratigrahasamartho 'pi nādatte yaḥ pratigraham | [YāSmṛ, 1 213.1]
ye lokā dānaśīlānāṃ sa tān āpnoti puṣkalān | [YāSmṛ, 1 213.2]
kuśāḥ śākaṃ payo matsyā gandhāḥ puṣpaṃ dadhi kṣitiḥ | [YāSmṛ, 1 214.1]
māṃsaṃ śayyāsanaṃ dhānāḥ pratyākheyaṃ na vāri ca | [YāSmṛ, 1 214.2]
ayācitāhṛtaṃ grāhyam api duṣkṛtakarmaṇaḥ | [YāSmṛ, 1 215.1]
anyatra kulaṭāṣaṇḍhapatitebhyas tathā dviṣaḥ | [YāSmṛ, 1 215.2]
devātithiarcanakṛte gurubhṛtyārtham eva vā | [YāSmṛ, 1 216.1]
sarvataḥ pratigṛhṇīyād ātmavṛttyartham eva ca | [YāSmṛ, 1 216.2]
amāvāsyāṣṭakā vṛddhiḥ kṛṣṇapakṣo 'yanadvayam | [YāSmṛ, 1 217.1]
dravyaṃ brāhmaṇasaṃpattir viṣuvat sūryasaṃkramaḥ | [YāSmṛ, 1 217.2]
vyatīpāto gajacchāyā grahaṇaṃ candrasūryayoḥ | [YāSmṛ, 1 218.1]
śrāddhaṃ prati ruciś caite śrāddhakālāḥ prakīrtitāḥ | [YāSmṛ, 1 218.2]
agryaḥ sarveṣu vedeṣu śrotriyo brahmavid yuvā | [YāSmṛ, 1 219.1]
vedārthavij jyeṣṭhasāmā trimadhus trisuparṇakaḥ | [YāSmṛ, 1 219.2]
svasrīyartvijjāmātṛyājyaśvaśuramātulāḥ | [YāSmṛ, 1 220.1]
triṇāciketadauhitraśiṣyasaṃbandhibāndhavāḥ | [YāSmṛ, 1 220.2]
karmaniṣṭhās taponiṣṭhāḥ pañcāgnir brahmacāriṇaḥ | [YāSmṛ, 1 221.1]
pitṛmātṛparāś caiva brāhmaṇāḥ śrāddhasaṃpadaḥ | [YāSmṛ, 1 221.2]
rogī hīnātiriktāṅgaḥ kāṇaḥ paunarbhavas tathā | [YāSmṛ, 1 222.1]
avakīrṇī kuṇḍagolau kunakhī śyāvadantakaḥ | [YāSmṛ, 1 222.2]
bhṛtakādhyāpakaḥ klībaḥ kanyādūṣy abhiśastakaḥ | [YāSmṛ, 1 223.1]
mitradhruk piśunaḥ somavikrayī parivindakaḥ | [YāSmṛ, 1 223.2]
mātāpitṛgurutyāgī kuṇḍāśī vṛṣalātmajaḥ | [YāSmṛ, 1 224.1]
parapūrvāpatiḥ stenaḥ karmaduṣṭāś ca ninditāḥ | [YāSmṛ, 1 224.2]
nimantrayeta pūrvedyur brāhmaṇān ātmavān śuciḥ | [YāSmṛ, 1 225.1]
taiś cāpi saṃyatair bhāvyaṃ manovākkāyakarmabhiḥ | [YāSmṛ, 1 225.2]
aparāhṇe samabhyarcya svāgatenāgatāṃs tu tān | [YāSmṛ, 1 226.1]
pavitrapāṇir ācāntān āsaneṣūpaveśayet | [YāSmṛ, 1 226.2]
yugmān daive yathāśakti pitrye 'yugmāṃs tathaiva ca | [YāSmṛ, 1 227.1]
paristṛte śucau deśe dakṣiṇāpravaṇe tathā | [YāSmṛ, 1 227.2]
dvau daive prāk trayaḥ pitrya udag ekaikam eva vā | [YāSmṛ, 1 228.1]
mātāmahānām apy evaṃ tantraṃ vā vaiśvadevikam | [YāSmṛ, 1 228.2]
pāṇiprakṣālanaṃ dattvā viṣṭarārthaṃ kuśān api | [YāSmṛ, 1 229.1]
āvāhayed anujñāto viśve devāsa ity ṛcā | [YāSmṛ, 1 229.2]
yavair anvavakīryātha bhājane sapavitrake | [YāSmṛ, 1 230.1]
śaṃ no devyā payaḥ kṣiptvā yavo 'sīti yavāṃs tathā | [YāSmṛ, 1 230.2]
yā divyā iti mantreṇa hasteṣv arghyaṃ vinikṣipet | [YāSmṛ, 1 231.1]
dattvā udakaṃ gandhamālyaṃ dhūpadānaṃ sadīpakam | [YāSmṛ, 1 231.2]
tathācchādanadānaṃ ca karaśaucārtham ambu ca | [YāSmṛ, 1 232.1]
apasavyaṃ tataḥ kṛtvā pitṝṇām apradakṣiṇam | [YāSmṛ, 1 232.2]
dviguṇāṃs tu kuśān dattvā hy uṣantas tvety ṛcā pitṝn | [YāSmṛ, 1 233.1]
āvāhya tadanujñāto japed āyantu nas tataḥ | [YāSmṛ, 1 233.2]
apahatā iti tilān vikīrya ca samantataḥ | [YāSmṛ, 1 234.1]
yavārthās tu tilaiḥ kāryāḥ kuryād arghyādi pūrvavat | [YāSmṛ, 1 234.2]
dattvā arghyaṃ saṃsravāṃs teṣāṃ pātre kṛtvā vidhānataḥ | [YāSmṛ, 1 235.1]
pitṛbhyaḥ sthānam asīti nyubjaṃ pātraṃ karoty adhaḥ | [YāSmṛ, 1 235.2]
agnau kariṣyann ādāya pṛcchaty annaṃ ghṛtaplutam | [YāSmṛ, 1 236.1]
kuruṣvety abhyanujñāto hutvāgnau pitṛyajñavat | [YāSmṛ, 1 236.2]
hutaśeṣaṃ pradadyāt tu bhājaneṣu samāhitaḥ | [YāSmṛ, 1 237.1]
yathālābhopapanneṣu raupyeṣu ca viśeṣataḥ | [YāSmṛ, 1 237.2]
dattvānnaṃ pṛthivīpātram iti pātrābhimantraṇam | [YāSmṛ, 1 238.1]
kṛtvedaṃ viṣṇur ity anne dvijāṅguṣṭhaṃ niveśayet | [YāSmṛ, 1 238.2]
savyāhṛtikāṃ gāyatrīṃ madhu vātā iti tryṛcam | [YāSmṛ, 1 239.1]
japtvā yathāsukhaṃ vācyaṃ bhuñjīraṃs te 'pi vāgyatāḥ | [YāSmṛ, 1 239.2]
annam iṣṭaṃ haviṣyaṃ ca dadyād akrodhano 'tvaraḥ | [YāSmṛ, 1 240.1]
ā tṛptes tu pavitrāṇi japtvā pūrvajapaṃ tathā | [YāSmṛ, 1 240.2]
annam ādāya tṛptāḥ stha śeṣaṃ caivānumānya ca | [YāSmṛ, 1 241.1]
tad annaṃ vikired bhūmau dadyāc cāpaḥ sakṛt sakṛt | [YāSmṛ, 1 241.2]
sarvam annam upādāya satilaṃ dakṣiṇāmukhaḥ | [YāSmṛ, 1 242.1]
ucchiṣṭasaṃnidhau piṇḍān dadyād vai pitṛyajñavat | [YāSmṛ, 1 242.2]
mātāmahānām apy evaṃ dadyād ācamanaṃ tataḥ | [YāSmṛ, 1 243.1]
svastivācyaṃ tataḥ kuryād akṣayyodakam eva ca | [YāSmṛ, 1 243.2]
dattvā tu dakṣiṇāṃ śaktyā svadhākāram udāharet | [YāSmṛ, 1 244.1]
vācyatām ity anujñātaḥ prakṛtebhyaḥ svadhocyatām | [YāSmṛ, 1 244.2]
brūyur astu svadhety ukte bhūmau siñcet tato jalam | [YāSmṛ, 1 245.1]
viśve devāś ca prīyantāṃ vipraiś cokta idaṃ japet | [YāSmṛ, 1 245.2]
dātāro no 'bhivardhantāṃ vedāḥ saṃtatir eva ca | [YāSmṛ, 1 246.1]
śraddhā ca no mā vyagamad bahu deyaṃ ca no 'stv iti | [YāSmṛ, 1 246.2]
ity uktvoktvā priyā vācaḥ praṇipatya visarjayet | [YāSmṛ, 1 247.1]
vāje vāja iti prītaḥ pitṛpūrvaṃ visarjanam | [YāSmṛ, 1 247.2]
yasmiṃs tu saṃsravāḥ pūrvam arghyapātre niveśitāḥ | [YāSmṛ, 1 248.1]
pitṛpātraṃ taduttānaṃ kṛtvā viprān visarjayet | [YāSmṛ, 1 248.2]
pradakṣiṇam anuvrajya bhuñjīta pitṛsevitam | [YāSmṛ, 1 249.1]
brahmacārī bhavet tāṃ tu rajanīṃ brāhmaṇaiḥ saha | [YāSmṛ, 1 249.2]
evaṃ pradakṣiṇāvṛtko vṛddhau nāndīmukhān pitṝn | [YāSmṛ, 1 250.1]
yajeta dadhi karkandhumiśrān piṇḍān yavaiḥ kriyāḥ | [YāSmṛ, 1 250.2]
ekoddiṣṭaṃ devahīnam ekārghyaikapavitrakam | [YāSmṛ, 1 251.1]
āvāhanāgnaukaraṇarahitaṃ hy apasavyavat | [YāSmṛ, 1 251.2]
upatiṣṭhatām akṣayyasthāne vipravisarjane | [YāSmṛ, 1 252.1]
abhiramyatām iti vaded brūyus te 'bhiratāḥ sma ha | [YāSmṛ, 1 252.2]
gandhodakatilair yuktaṃ kuryāt pātracatuṣṭayam | [YāSmṛ, 1 253.1]
arghyārthaṃ pitṛpātreṣu pretapātraṃ prasecayet | [YāSmṛ, 1 253.2]
ye samānā iti dvābhyāṃ śeṣaṃ pūrvavad ācaret | [YāSmṛ, 1 254.1]
etat sapiṇḍīkaraṇam ekoddiṣṭaṃ striyā api | [YāSmṛ, 1 254.2]
arvāksapiṇḍīkaraṇaṃ yasya saṃvatsarād bhavet | [YāSmṛ, 1 255.1]
tasyāpy annaṃ sodakumbhaṃ dadyāt saṃvatsaraṃ dvije | [YāSmṛ, 1 255.2]
mṛte 'hani prakartavyaṃ pratimāsaṃ tu vatsaram | [YāSmṛ, 1 256.1]
pratisaṃvatsaraṃ caivam ādyam ekādaśe 'hani | [YāSmṛ, 1 256.2]
piṇḍāṃs tu go'javiprebhyo dadyād agnau jale 'pi vā | [YāSmṛ, 1 257.1]
prakṣipet satsu vipreṣu dvijocchiṣṭaṃ na mārjayet | [YāSmṛ, 1 257.2]
haviṣyānnena vai māsaṃ pāyasena tu vatsaram | [YāSmṛ, 1 258.1]
aiṇarauravavārāhaśāśair māṃsair yathākramam | [YāSmṛ, 1 259.1]
māsavṛddhyābhitṛpyanti dattair iha pitāmahāḥ | [YāSmṛ, 1 259.2]
khaḍdāmiṣaṃ mahāśalkaṃ madhu munyannam eva vā | [YāSmṛ, 1 260.1]
lauhāmiṣaṃ mahāśākaṃ māṃsaṃ vārdhrīṇasasya ca | [YāSmṛ, 1 260.2]
yad dadāti gayāsthaś ca sarvam ānantyam aśnute | [YāSmṛ, 1 261.1]
tathā varṣātrayodaśyāṃ maghāsu ca viśeṣataḥ | [YāSmṛ, 1 261.2]
kanyāṃ kanyāvedinaś ca paśūn vai satsutān api | [YāSmṛ, 1 262.1]
dyūtaṃ kṛṣiṃ vāṇijyāṃ ca dviśaphaikaśaphāṃs tathā | [YāSmṛ, 1 262.2]
brahmavarcasvinaḥ putrān svarṇarūpye sakupyake | [YāSmṛ, 1 263.1]
jñātiśraiṣṭhyaṃ sarvakāmān āpnoti śrāddhadaḥ sadā | [YāSmṛ, 1 263.2]
pratipatprabhṛtiṣv ekāṃ varjayitvā caturdaśīm | [YāSmṛ, 1 264.1]
śastreṇa tu hatā ye vai tebhyas tatra pradīyate | [YāSmṛ, 1 264.2]
svargaṃ hy apatyam ojaś ca śauryaṃ kṣetraṃ balaṃ tathā | [YāSmṛ, 1 265.1]
putraṃ śraiṣṭhyaṃ ca saubhāgyaṃ samṛddhiṃ mukhyatāṃ śubham | [YāSmṛ, 1 265.2]
pravṛttacakratāṃ caiva vāṇijyaprabhṛtīn api | [YāSmṛ, 1 266.1]
arogitvaṃ yaśo vītaśokatāṃ paramāṃ gatim | [YāSmṛ, 1 266.2]
dhanaṃ vedān bhiṣaksiddhiṃ kupyaṃ gā apy ajāvikam | [YāSmṛ, 1 267.1]
aśvān āyuś ca vidhivad yaḥ śrāddhaṃ samprayacchati | [YāSmṛ, 1 267.2]
kṛttikādibharaṇyantaṃ sa kāmān āpnuyād imān | [YāSmṛ, 1 268.1]
āstikaḥ śraddadhānaś ca vyapetamadamatsaraḥ | [YāSmṛ, 1 268.2]
vasurudrāditisutāḥ pitaraḥ śrāddhadevatāḥ | [YāSmṛ, 1 269.1]
prīṇayanti manuṣyāṇāṃ pitṝn śrāddhena tarpitāḥ | [YāSmṛ, 1 269.2]
āyuḥ prajāṃ dhanaṃ vidyāṃ svargaṃ mokṣaṃ sukhāni ca | [YāSmṛ, 1 270.1]
prayacchanti tathā rājyaṃ prītā nṝṇāṃ pitāmahāḥ | [YāSmṛ, 1 270.2]
vināyakaḥ karmavighnasiddhyarthaṃ viniyojitaḥ | [YāSmṛ, 1 271.1]
gaṇānām ādhipatye ca rudreṇa brahmaṇā tathā | [YāSmṛ, 1 271.2]
tenopasṛṣṭo yas tasya lakṣaṇāni nibodhata | [YāSmṛ, 1 272.1]
svapne 'vagāhate 'tyarthaṃ jalaṃ muṇḍāṃś ca paśyati | [YāSmṛ, 1 272.2]
kāṣāyavāsasaś caiva kravyādāṃś cādhirohati | [YāSmṛ, 1 273.1]
antyajair gardabhair uṣṭraiḥ sahaikatrāvatiṣṭhate | [YāSmṛ, 1 273.2]
vrajann api tathātmānaṃ manyate 'nugataṃ paraiḥ | [YāSmṛ, 1 274.1]
vimanā viphalārambhaḥ saṃsīdaty animittataḥ | [YāSmṛ, 1 274.2]
tenopasṛṣṭo labhate na rājyaṃ rājanandanaḥ | [YāSmṛ, 1 275.1]
kumārī ca na bhartāram apatyaṃ garbham aṅganā | [YāSmṛ, 1 275.2]
ācāryatvaṃ śrotriyaśca na śiṣyo 'dhyayanaṃ tathā | [YāSmṛ, 1 276.1]
vaṇiglābhaṃ na cāpnoti kṛṣiṃ cāpi kṛṣīvalaḥ | [YāSmṛ, 1 276.2]
snapanaṃ tasya kartavyaṃ puṇye 'hni vidhipūrvakam | [YāSmṛ, 1 277.1]
gaurasarṣapakalkena sājyenotsāditasya ca | [YāSmṛ, 1 277.2]
sarvauṣadhaiḥ sarvagandhair viliptaśirasas tathā | [YāSmṛ, 1 278.1]
bhadrāsanopaviṣṭasya svastivācyā dvijāḥ śubhāḥ | [YāSmṛ, 1 278.2]
aśvasthānād gajasthānād valmīkāt saṃgamāddhradāt | [YāSmṛ, 1 279.1]
mṛttikāṃ rocanāṃ gandhān gugguluṃ cāpsu nikṣipet | [YāSmṛ, 1 279.2]
yā āhṛtā hy ekavarṇaiś caturbhiḥ kalaśair hradāt | [YāSmṛ, 1 280.1]
carmaṇy ānaḍuhe rakte sthāpyaṃ bhadrāsanaṃ tataḥ | [YāSmṛ, 1 280.2]
sahasrākṣaṃ śatadhāram ṛṣibhiḥ pāvanaṃ kṛtam | [YāSmṛ, 1 281.1]
tena tvām abhiṣiñcāmi pāvamānyaḥ punantu te | [YāSmṛ, 1 281.2]
bhagaṃ te varuṇo rājā bhagaṃ sūryo bṛhaspatiḥ | [YāSmṛ, 1 282.1]
bhagam indraś ca vāyuś ca bhagaṃ saptarṣayo daduḥ | [YāSmṛ, 1 282.2]
yat te keśeṣu daurbhāgyaṃ sīmante yac ca mūrdhani | [YāSmṛ, 1 283.1]
lalāṭe karṇayor akṣṇor āpas tad ghnantu sarvadā | [YāSmṛ, 1 283.2]
snātasya sārṣapaṃ tailaṃ sruveṇaudumbareṇa tu | [YāSmṛ, 1 284.1]
juhuyān mūrdhani kuśān savyena parigṛhya ca | [YāSmṛ, 1 284.2]
mitaś ca sammitaścaiva tathā śālakaṭaṅkaṭau | [YāSmṛ, 1 285.1]
kūśmāṇḍo rājaputraś cety ante svāhāsamanvitaiḥ | [YāSmṛ, 1 285.2]
nāmabhir balimantraiś ca namaskārasamanvitaiḥ | [YāSmṛ, 1 286.1]
dadyāc catuṣpathe śūrpe kuśān āstīrya sarvataḥ | [YāSmṛ, 1 286.2]
kṛtākṛtāṃs taṇḍulāṃś ca palalaudanam eva ca | [YāSmṛ, 1 287.1]
matsyān pakvāṃs tathaivāmān māṃsam etāvad eva tu | [YāSmṛ, 1 287.2]
puṣpaṃ citraṃ sugandhaṃ ca surāṃ ca trividhām api | [YāSmṛ, 1 288.1]
mūlakaṃ pūrikāpūpāṃs tathaivoṇḍerakasrajaḥ | [YāSmṛ, 1 288.2]
dadhy annaṃ pāyasaṃ caiva guḍapiṣṭaṃ samodakam | [YāSmṛ, 1 289.1]
etān sarvān samāhṛtya bhūmau kṛtvā tataḥ śiraḥ | [YāSmṛ, 1 289.2]
vināyakasya jananīm upatiṣṭhet tato 'mbikām | [YāSmṛ, 1 290.1]
dūrvāsarṣapapuṣpāṇāṃ dattvārghyaṃ pūrṇam añjalim | [YāSmṛ, 1 290.2]
rūpaṃ dehi yaśo dehi bhagaṃ bhavati dehi me | [YāSmṛ, 1 291.1]
putrān dehi dhanaṃ dehi sarvakāmāṃś ca dehi me | [YāSmṛ, 1 291.2]
tataḥ śuklāmbaradharaḥ śuklamālyānulepanaḥ | [YāSmṛ, 1 292.1]
brāhmaṇān bhojayed dadyād vastrayugmaṃ guror api | [YāSmṛ, 1 292.2]
evaṃ vināyakaṃ pūjya grahāṃś caiva vidhānataḥ | [YāSmṛ, 1 293.1]
karmaṇāṃ phalam āpnoti śriyaṃ cāpnoty anuttamām | [YāSmṛ, 1 293.2]
ādityasya sadā pūjāṃ tilakaṃ svāminas tathā | [YāSmṛ, 1 294.1]
mahāgaṇapateś caiva kurvan siddhim avāpnuyāt | [YāSmṛ, 1 294.2]
śrīkāmaḥ śāntikāmo vā grahayajñaṃ samācaret | [YāSmṛ, 1 295.1]
vṛṣṭyāyuḥpuṣṭikāmo vā tathaivābhicarann api | [YāSmṛ, 1 295.2]
sūryaḥ somo mahīputraḥ somaputro bṛhaspatiḥ | [YāSmṛ, 1 296.1]
śukraḥ śanaiścaro rāhuḥ ketuś ceti grahāḥ smṛtāḥ | [YāSmṛ, 1 296.2]
tāmrakāt sphaṭikād raktacandanāt svarṇakād ubhau | [YāSmṛ, 1 297.1]
rājatād ayasaḥ sīsāt kāṃsyāt kāryā grahāḥ kramāt | [YāSmṛ, 1 297.2]
svavarṇair vā paṭe lekhyā gandhair maṇḍalakeṣu vā | [YāSmṛ, 1 298.1]
yathāvarṇaṃ pradeyāni vāsāṃsi kusumāni ca | [YāSmṛ, 1 298.2]
gandhāś ca balayaś caiva dhūpo deyaś ca gugguluḥ | [YāSmṛ, 1 299.1]
kartavyā mantravantaś ca caravaḥ pratidaivatam | [YāSmṛ, 1 299.2]
ākṛṣṇena imaṃ devā agnir mūrdhā divaḥ kakut | [YāSmṛ, 1 300.1]
udbudhyasveti ca ṛco yathāsaṃkhyaṃ prakīrtitāḥ | [YāSmṛ, 1 300.2]
bṛhaspate 'ti yad aryas tathaivānnāt parisrutaḥ | [YāSmṛ, 1 301.1]
śaṃ no devīs tathā kāṇḍāt ketuṃ kṛṇvann imāṃs tathā | [YāSmṛ, 1 301.2]
arkaḥ palāśaḥ khadiro 'pāmārgo 'tha pippalaḥ | [YāSmṛ, 1 302.1]
udumbaraḥ śamī dūrvā kuśāś ca samidhaḥ kramāt | [YāSmṛ, 1 302.2]
ekaikasya tv aṣṭaśatam aṣṭāviṃśatir eva vā | [YāSmṛ, 1 303.1]
hotavyā madhusarpirbhyāṃ dadhnā kṣīreṇa vā yutāḥ | [YāSmṛ, 1 303.2]
guḍaudanaṃ pāyasaṃ ca haviṣyaṃ kṣīraṣāṣṭikam | [YāSmṛ, 1 304.1]
dadhyodanaṃ haviś cūrṇaṃ māṃsaṃ citrānnam eva ca | [YāSmṛ, 1 304.2]
dadyād grahakramād evaṃ dvijebhyo bhojanaṃ budhaḥ | [YāSmṛ, 1 305.1]
śaktito vā yathālābhaṃ satkṛtya vidhipūrvakam | [YāSmṛ, 1 305.2]
dhenuḥ śaṅkhas tathānaḍvān hema vāso hayaḥ kramāt | [YāSmṛ, 1 306.1]
kṛṣṇā gaur āyasaṃ chāga etā vai dakṣiṇāḥ smṛtāḥ | [YāSmṛ, 1 306.2]
yaś ca yasya yadā duḥsthaḥ sa taṃ yatnena pūjayet | [YāSmṛ, 1 307.1]
brahmaṇaiṣāṃ varo dattaḥ pūjitāḥ pūjayiṣyatha | [YāSmṛ, 1 307.2]
grahādhīnā narendrāṇām ucchrāyāḥ patanāni ca | [YāSmṛ, 1 308.1]
bhāvābhāvau ca jagatas tasmāt pūjyatamā grahāḥ | [YāSmṛ, 1 308.2]
grahāṇām idam ātithyaṃ kuryāt saṃvatsarād api | [YāSmṛ, 1 309.1]
ārogyabalasampanno jīvet sa śaradaḥ śatam | [YāSmṛ, 1 309.2]
mahotsāhaḥ sthūlalakṣaḥ kṛtajño vṛddhasevakaḥ | [YāSmṛ, 1 310.1]
vinītaḥ sattvasampannaḥ kulīnaḥ satyavāk śuciḥ | [YāSmṛ, 1 310.2]
adīrghasūtraḥ smṛtimān akṣudro 'paruṣas tathā | [YāSmṛ, 1 311.1]
dhārmiko 'vyasanaś caiva prājñaḥ śūro rahasyavit | [YāSmṛ, 1 311.2]
svarandhragoptānvīkṣikyāṃ daṇḍanītyāṃ tathaiva ca | [YāSmṛ, 1 312.1]
vinītas tv atha vārtāyāṃ trayyāṃ caiva narādhipaḥ | [YāSmṛ, 1 312.2]
sa mantriṇaḥ prakurvīta prājñān maulān sthirān śucīn | [YāSmṛ, 1 313.1]
taiḥ sārdhaṃ cintayed rājyaṃ vipreṇātha tataḥ svayam | [YāSmṛ, 1 313.2]
purohitaṃ prakurvīta daivajñam uditoditam | [YāSmṛ, 1 314.1]
daṇḍanītyāṃ ca kuśalam atharvāṅgirase tathā | [YāSmṛ, 1 314.2]
śrautasmārtakriyāhetor vṛṇuyād eva cartvijaḥ | [YāSmṛ, 1 315.1]
yajñāṃś caiva prakurvīta vidhivad bhūridakṣiṇān | [YāSmṛ, 1 315.2]
bhogāṃś ca dadyād viprebhyo vasūni vividhāni ca | [YāSmṛ, 1 316.1]
akṣayo 'yaṃ nidhī rājñāṃ yad vipreṣūpapāditam | [YāSmṛ, 1 316.2]
askannam avyathaṃ caiva prāyaścittair adūṣitam | [YāSmṛ, 1 317.1]
agneḥ sakāśād viprāgnau hutaṃ śreṣṭham ihocyate | [YāSmṛ, 1 317.2]
alabdham īhed dharmeṇa labdhaṃ yatnena pālayet | [YāSmṛ, 1 318.1]
pālitaṃ vardhayen nītyā vṛddhaṃ pātreṣu nikṣipet | [YāSmṛ, 1 318.2]
dattvā bhūmiṃ nibandhaṃ vā kṛtvā lekhyaṃ tu kārayet | [YāSmṛ, 1 319.1]
āgāmibhadranṛpatiparijñānāya pārthivaḥ | [YāSmṛ, 1 319.2]
paṭe vā tāmrapaṭṭe vā svamudroparicihnitam | [YāSmṛ, 1 320.1]
abhilekhyātmano vaṃśyān ātmānaṃ ca mahīpatiḥ | [YāSmṛ, 1 320.2]
pratigrahaparīmāṇaṃ dānacchedopavarṇanam | [YāSmṛ, 1 321.1]
svahastakālasampannaṃ śāsanaṃ kārayet sthiram | [YāSmṛ, 1 321.2]
ramyaṃ paśavyam ājīvyaṃ jāṅgalaṃ deśam āvaset | [YāSmṛ, 1 322.1]
tatra durgāṇi kurvīta janakośātmaguptaye | [YāSmṛ, 1 322.2]
tatra tatra ca niṣṇātān adhyakṣān kuśalān śucīn | [YāSmṛ, 1 323.1]
prakuryād āyakarmāntavyayakarmasu codyatān | [YāSmṛ, 1 323.2]
nātaḥ parataro dharmo nṛpāṇāṃ yad raṇārjitam | [YāSmṛ, 1 324.1]
viprebhyo dīyate dravyaṃ prajābhyaś cābhayaṃ sadā | [YāSmṛ, 1 324.2]
ya āhaveṣu vadhyante bhūmyartham aparāṅmukhāḥ | [YāSmṛ, 1 325.1]
akūṭair āyudhair yānti te svargaṃ yogino yathā | [YāSmṛ, 1 325.2]
padāni kratutulyāni bhagneṣv avinivartinām | [YāSmṛ, 1 326.1]
rājā sukṛtam ādatte hatānāṃ vipalāyinām | [YāSmṛ, 1 326.2]
tavāhaṃvādinaṃ klībaṃ nirhetiṃ parasaṃgatam | [YāSmṛ, 1 327.1]
na hanyād vinivṛttaṃ ca yuddhaprekṣaṇakādikam | [YāSmṛ, 1 327.2]
kṛtarakṣaḥ samutthāya paśyed āyavyayau svayam | [YāSmṛ, 1 328.1]
vyavahārāṃs tato dṛṣṭvā snātvā bhuñjīta kāmataḥ | [YāSmṛ, 1 328.2]
hiraṇyaṃ vyāpṛtānītaṃ bhāṇḍāgāreṣu nikṣipet | [YāSmṛ, 1 329.1]
paśyec cārāṃs tato dūtān preṣayen mantrisaṃgataḥ | [YāSmṛ, 1 329.2]
tataḥ svairavihārī syān mantribhir vā samāgataḥ | [YāSmṛ, 1 330.1]
balānāṃ darśanaṃ kṛtvā senānyā saha cintayet | [YāSmṛ, 1 330.2]
saṃdhyām upāsya śṛṇuyāc cārāṇāṃ gūḍhabhāṣitam | [YāSmṛ, 1 331.1]
gītanṛtyaiś ca bhuñjīta paṭhet svādhyāyam eva ca | [YāSmṛ, 1 331.2]
saṃviśet tūryaghoṣeṇa pratibudhyet tathaiva ca | [YāSmṛ, 1 332.1]
śāstrāṇi cintayed buddhyā sarvakartavyatās tathā | [YāSmṛ, 1 332.2]
preṣayec ca tataś cārān sveṣv anyeṣu ca sādarān | [YāSmṛ, 1 333.1]
ṛtvikpurohitācāryair āśīrbhir abhinanditaḥ | [YāSmṛ, 1 333.2]
dṛṣṭvā jyotirvido vaidyān dadyād gāṃ kāñcanaṃ mahīm | [YāSmṛ, 1 334.1]
naiveśikāni ca tataḥ śrotriyebhyo gṛhāṇi ca | [YāSmṛ, 1 334.2]
brāhmaṇeṣu kṣamī snigdheṣv ajihmaḥ krodhano 'riṣu | [YāSmṛ, 1 335.1]
syād rājā bhṛtyavargeṣu prajāsu ca yathā pitā | [YāSmṛ, 1 335.2]
puṇyāt ṣaḍbhāgam ādatte nyāyena paripālayan | [YāSmṛ, 1 336.1]
sarvadānādhikaṃ yasmāt prajānāṃ paripālanam | [YāSmṛ, 1 336.2]
cāṭataskaradurvṛttamahāsāhasikādibhiḥ | [YāSmṛ, 1 337.1]
pīḍyamānāḥ prajā rakṣet kāyasthaiś ca viśeṣataḥ | [YāSmṛ, 1 337.2]
arakṣyamāṇāḥ kurvanti yatkiṃcit kilbiṣaṃ prajāḥ | [YāSmṛ, 1 338.1]
tasmāt tu nṛpater ardhaṃ yasmād gṛhṇāty asau karān | [YāSmṛ, 1 338.2]
ye rāṣṭrādhikṛtās teṣāṃ cārair jñātvā viceṣṭitam | [YāSmṛ, 1 339.1]
sādhūn saṃmānayed rājā viparītāṃś ca ghātayet | [YāSmṛ, 1 339.2]
utkocajīvino dravyahīnān kṛtvā vivāsayet | [YāSmṛ, 1 340.1]
saddānamānasatkārān śrotriyān vāsayet sadā | [YāSmṛ, 1 340.2]
anyāyena nṛpo rāṣṭrāt svakośaṃ yo 'bhivardhayet | [YāSmṛ, 1 341.1]
so 'cirād vigataśrīko nāśam eti sabāndhavaḥ | [YāSmṛ, 1 341.2]
prajāpīḍanasaṃtāpāt samudbhūto hutāśanaḥ | [YāSmṛ, 1 342.1]
rājñaḥ kulaṃ śriyaṃ prāṇāṃś cādagdhvā na nivartate | [YāSmṛ, 1 342.2]
ya eva nṛpater dharmaḥ svarāṣṭraparipālane | [YāSmṛ, 1 343.1]
tam eva kṛtsnam āpnoti pararāṣṭraṃ vaśaṃ nayan | [YāSmṛ, 1 343.2]
yasmin deśe ya ācāro vyavahāraḥ kulasthitiḥ | [YāSmṛ, 1 344.1]
tathaiva paripālyo 'sau yadā vaśam upāgataḥ | [YāSmṛ, 1 344.2]
mantramūlaṃ yato rājyaṃ tasmān mantraṃ surakṣitam | [YāSmṛ, 1 345.1]
kuryād yathāsya na viduḥ karmaṇām ā phalodayāt | [YāSmṛ, 1 345.2]
arir mitram udāsīno 'nantaras tatparaḥ paraḥ | [YāSmṛ, 1 346.1]
kramaśo maṇḍalaṃ cintyaṃ sāmādibhir upakramaiḥ | [YāSmṛ, 1 346.2]
upāyāḥ sāma dānaṃ ca bhedo daṇḍas tathaiva ca | [YāSmṛ, 1 347.1]
samyakprayuktāḥ sidhyeyur daṇḍas tv agatikā gatiḥ | [YāSmṛ, 1 347.2]
saṃdhiṃ ca vigrahaṃ yānam āsanaṃ saṃśrayaṃ tathā | [YāSmṛ, 1 348.1]
dvaidhībhāvaṃ guṇān etān yathāvat parikalpayet | [YāSmṛ, 1 348.2]
yadā sasyaguṇopetaṃ pararāṣṭraṃ tadā vrajet | [YāSmṛ, 1 349.1]
paraś ca hīna ātmā ca hṛṣṭavāhanapūruṣaḥ | [YāSmṛ, 1 349.2]
daive puruṣakāre ca karmasiddhir vyavasthitā | [YāSmṛ, 1 350.1]
tatra daivam abhivyaktaṃ pauruṣaṃ paurvadehikam | [YāSmṛ, 1 350.2]
kecid daivāt svabhāvād vā kālāt puruṣakārataḥ | [YāSmṛ, 1 351.1]
saṃyoge kecid icchanti phalaṃ kuśalabuddhayaḥ | [YāSmṛ, 1 351.2]
yathā hy ekena cakreṇa rathasya na gatir bhavet | [YāSmṛ, 1 352.1]
evaṃ puruṣakāreṇa vinā daivaṃ na sidhyati | [YāSmṛ, 1 352.2]
hiraṇyabhūmilābhebhyo mitralabdhir varā yataḥ | [YāSmṛ, 1 353.1]
ato yateta tatprāptyai rakṣet satyaṃ samāhitaḥ | [YāSmṛ, 1 353.2]
svāmy amātyā jano durgaṃ kośo daṇḍas tathaiva ca | [YāSmṛ, 1 354.1]
mitrāṇy etāḥ prakṛtayo rājyaṃ saptāṅgam ucyate | [YāSmṛ, 1 354.2]
tad avāpya nṛpo daṇḍaṃ durvṛtteṣu nipātayet | [YāSmṛ, 1 355.1]
dharmo hi daṇḍarūpeṇa brahmaṇā nirmitaḥ purā | [YāSmṛ, 1 355.2]
sa netuṃ nyāyato 'śakyo lubdhenākṛtabuddhinā | [YāSmṛ, 1 356.1]
satyasaṃdhena śucinā susahāyena dhīmatā | [YāSmṛ, 1 356.2]
yathāśāstraṃ prayuktaḥ san sadevāsuramānavam | [YāSmṛ, 1 357.1]
jagad ānandayet sarvam anyathā tat prakopayet | [YāSmṛ, 1 357.2]
adharmadaṇḍanaṃ svargakīrtilokavināśanam | [YāSmṛ, 1 358.1]
samyak tu daṇḍanaṃ rājñaḥ svargakīrtijayāvaham | [YāSmṛ, 1 358.2]
api bhrātā suto 'rghyo vā śvaśuro mātulo 'pi vā | [YāSmṛ, 1 359.1]
nādaṇḍyo nāma rājño 'sti dharmād vicalitaḥ svakāt | [YāSmṛ, 1 359.2]
yo daṇḍyān daṇḍayed rājā samyag vadhyāṃś ca ghātayet | [YāSmṛ, 1 360.1]
iṣṭaṃ syāt kratubhis tena samāptavaradakṣiṇaiḥ | [YāSmṛ, 1 360.2]
iti saṃcintya nṛpatiḥ kratutulyaphalaṃ pṛthak | [YāSmṛ, 1 361.1]
vyavahārān svayaṃ paśyet sabhyaiḥ parivṛto 'nvaham | [YāSmṛ, 1 361.2]
kulāni jātīḥ śreṇīś ca gaṇān jānapadān api | [YāSmṛ, 1 362.1]
svadharmāc calitān rājā vinīya sthāpayet pathi | [YāSmṛ, 1 362.2]
jālasūryamarīcisthaṃ trasareṇū rajaḥ smṛtam | [YāSmṛ, 1 363.1]
te 'ṣṭau likṣā tu tās tisro rājasarṣapa ucyate | [YāSmṛ, 1 363.2]
gauras tu te trayaḥ ṣaṭ te yavo madhyas tu te trayaḥ | [YāSmṛ, 1 364.1]
kṛṣṇalaḥ pañca te māṣas te suvarṇas tu ṣoḍaśa | [YāSmṛ, 1 364.2]
palaṃ suvarṇāś catvāraḥ pañca vāpi prakīrtitam | [YāSmṛ, 1 365.1]
dve kṛṣṇale rūpyamāṣo dharaṇaṃ ṣoḍaśaiva te | [YāSmṛ, 1 365.2]
śatamānaṃ tu daśabhir dharaṇaiḥ palam eva tu | [YāSmṛ, 1 366.1]
niṣkaṃ suvarṇāś catvāraḥ kārṣikas tāmrikaḥ paṇaḥ | [YāSmṛ, 1 366.2]
sāśītipaṇasāhasro daṇḍa uttamasāhasaḥ | [YāSmṛ, 1 367.1]
tadardhaṃ madhyamaḥ proktas tadardham adhamaḥ smṛtaḥ | [YāSmṛ, 1 367.2]
dhigdaṇḍas tv atha vāgdaṇḍo dhanadaṇḍo vadhas tathā | [YāSmṛ, 1 368.1]
yojyā vyastāḥ samastā vā hy aparādhavaśād ime | [YāSmṛ, 1 368.2]
jñātvāparādhaṃ deśaṃ ca kālaṃ balam athāpi vā | [YāSmṛ, 1 369.1]
vayaḥ karma ca vittaṃ ca daṇḍaṃ daṇḍyeṣu pātayet | [YāSmṛ, 1 369.2]
{YāSmṛ, 2}
vyavahārān nṛpaḥ paśyed vidvadbhir brāhmaṇaiḥ saha | [YāSmṛ, 2 1.1]
dharmaśāstrānusāreṇa krodhalobhavivarjitaḥ | [YāSmṛ, 2 1.2]
śrutādhyayanasampannā dharmajñāḥ satyavādinaḥ | [YāSmṛ, 2 2.1]
rājñā sabhāsadaḥ kāryā ripau mitre ca ye samāḥ | [YāSmṛ, 2 2.2]
apaśyatā kāryavaśād vyavahārān nṛpeṇa tu | [YāSmṛ, 2 3.1]
sabhyaiḥ saha niyoktavyo brāhmaṇaḥ sarvadharmavit | [YāSmṛ, 2 3.2]
rāgāl lobhād bhayād vāpi smṛtyapetādikāriṇaḥ | [YāSmṛ, 2 4.1]
sabhyāḥ pṛthak pṛthag daṇḍyā vivādād dviguṇaṃ damam | [YāSmṛ, 2 4.2]
smṛtyācāravyapetena mārgeṇādharṣitaḥ paraiḥ | [YāSmṛ, 2 5.1]
āvedayati ced rājñe vyavahārapadaṃ hi tat | [YāSmṛ, 2 5.2]
pratyarthino 'grato lekhyaṃ yathāveditam arthinā | [YāSmṛ, 2 6.1]
samāmāsatadardhāharnāmajātyādicihnitam | [YāSmṛ, 2 6.2]
śrutārthasyottaraṃ lekhyaṃ pūrvāvedakasaṃnidhau | [YāSmṛ, 2 7.1]
tato 'rthī lekhayet sadyaḥ pratijñātārthasādhanam | [YāSmṛ, 2 7.2]
tatsiddhau siddhim āpnoti viparītam ato 'nyathā | [YāSmṛ, 2 8.1]
catuṣpād vyavahāro 'yaṃ vivādeṣūpadarśitaḥ | [YāSmṛ, 2 8.2]
abhiyogam anistīrya nainaṃ pratyabhiyojayet | [YāSmṛ, 2 9.1]
abhiyuktaṃ ca nānyena noktaṃ viprakṛtiṃ nayet | [YāSmṛ, 2 9.2]
kuryāt pratyabhiyogaṃ ca kalahe sāhaseṣu ca | [YāSmṛ, 2 10.1]
ubhayoḥ pratibhūr grāhyaḥ samarthaḥ kāryanirṇaye | [YāSmṛ, 2 10.2]
nihnave bhāvito dadyād dhanaṃ rājñe ca tatsamam | [YāSmṛ, 2 11.1]
mithyābhiyogī dviguṇam abhiyogād dhanaṃ vahet | [YāSmṛ, 2 11.2]
sāhasasteyapāruṣyago'bhiśāpātyaye striyām | [YāSmṛ, 2 12.1]
vivādayet sadya eva kālo 'nyatrecchayā smṛtaḥ | [YāSmṛ, 2 12.2]
deśād deśāntaraṃ yāti sṛkkiṇī parileḍhi ca | [YāSmṛ, 2 13.1]
lalāṭaṃ svidyate cāsya mukhaṃ vaivarṇyam eti ca | [YāSmṛ, 2 13.2]
pariśuṣyatskhaladvākyo viruddhaṃ bahu bhāṣite | [YāSmṛ, 2 14.1]
vākcakṣuḥ pūjayati no tathauṣṭhau nirbhujaty api | [YāSmṛ, 2 14.2]
svabhāvād vikṛtiṃ gacchen manovākkāyakarmabhiḥ | [YāSmṛ, 2 15.1]
abhiyoge 'tha sākṣye vā duṣṭaḥ sa parikīrtitaḥ | [YāSmṛ, 2 15.2]
saṃdigdhārthaṃ svatantro yaḥ sādhayed yaś ca niṣpatet | [YāSmṛ, 2 16.1]
na cāhūto vadet kiṃciddhīno daṇḍyaś ca sa smṛtaḥ | [YāSmṛ, 2 16.2]
sākṣiṣūbhayataḥ satsu sākṣiṇaḥ pūrvavādinaḥ | [YāSmṛ, 2 17.1]
pūrvapakṣe 'dharībhūte bhavanty uttaravādinaḥ | [YāSmṛ, 2 17.2]
sapaṇaś ced vivādaḥ syāt tatra hīnaṃ tu dāpayet | [YāSmṛ, 2 18.1]
daṇḍaṃ ca svapaṇaṃ caiva dhanine dhanam eva ca | [YāSmṛ, 2 18.2]
chalaṃ nirasya bhūtena vyavahārān nayen nṛpaḥ | [YāSmṛ, 2 19.1]
bhūtam apy anupanyastaṃ hīyate vyavahārataḥ | [YāSmṛ, 2 19.2]
nihnute likhitaṃ naikam ekadeśe vibhāvitaḥ | [YāSmṛ, 2 20.1]
dāpyaḥ sarvaṃ nṛpeṇārthaṃ na grāhyas tv aniveditaḥ | [YāSmṛ, 2 20.2]
smṛtyor virodhe nyāyas tu balavān vyavahārataḥ | [YāSmṛ, 2 21.1]
arthaśāstrāt tu balavad dharmaśāstram iti sthitiḥ | [YāSmṛ, 2 21.2]
pramāṇaṃ likhitaṃ bhuktiḥ sākṣiṇaś ceti kīrtitam | [YāSmṛ, 2 22.1]
eṣām anyatamābhāve divyānyatamam ucyate | [YāSmṛ, 2 22.2]
sarveṣv arthavivādeṣu balavaty uttarā kriyā | [YāSmṛ, 2 23.1]
ādhau pratigrahe krīte pūrvā tu balavattarā | [YāSmṛ, 2 23.2]
paśyato 'bruvato bhūmer hānir viṃśativārṣikī | [YāSmṛ, 2 24.1]
pareṇa bhujyamānāyā dhanasya daśavārṣikī | [YāSmṛ, 2 24.2]
ādhisīmopanikṣepajaḍabāladhanair vinā | [YāSmṛ, 2 25.1]
tathopanidhirājastrīśrotriyāṇāṃ dhanair api | [YāSmṛ, 2 25.2]
ādhyādīnāṃ vihartāraṃ dhanine dāpayed dhanam | [YāSmṛ, 2 26.1]
daṇḍaṃ ca tatsamaṃ rājñe śaktyapekṣam athāpi vā | [YāSmṛ, 2 26.2]
āgamo 'bhyadhiko bhogād vinā pūrvakramāgatāt | [YāSmṛ, 2 27.1]
āgame 'pi balaṃ naiva bhuktiḥ stokāpi yatra no | [YāSmṛ, 2 27.2]
āgamas tu kṛto yena so 'bhiyuktas tam uddharet | [YāSmṛ, 2 28.1]
na tatsutas tatsuto vā bhuktis tatra garīyasī | [YāSmṛ, 2 28.2]
yo 'bhiyuktaḥ paretaḥ syāt tasya rikthī tam uddharet | [YāSmṛ, 2 29.1]
na tatra kāraṇaṃ bhuktir āgamena vinākṛtā | [YāSmṛ, 2 29.2]
nṛpeṇādhikṛtāḥ pūgāḥ śreṇayo 'tha kulāni ca | [YāSmṛ, 2 30.1]
pūrvaṃ pūrvaṃ guru jñeyaṃ vyavahāravidhau nṛṇām | [YāSmṛ, 2 30.2]
balopādhivinirvṛttān vyavahārān nivartayet | [YāSmṛ, 2 31.1]
strīnaktamantarāgārabahiḥśatrukṛtāṃs tathā | [YāSmṛ, 2 31.2]
mattonmattārtavyasanibālabhītādiyojitaḥ | [YāSmṛ, 2 32.1]
asaṃbaddhakṛtaś caiva vyavahāro na sidhyati | [YāSmṛ, 2 32.2]
pranaṣṭādhigataṃ deyaṃ nṛpeṇa dhanine dhanam | [YāSmṛ, 2 33.1]
vibhāvayen na celliṅgais tatsamaṃ daṇḍam arhati | [YāSmṛ, 2 33.2]
rājā labdhvā nidhiṃ dadyād dvijebhyo 'rdhaṃ dvijaḥ punaḥ | [YāSmṛ, 2 34.1]
vidvān aśeṣam ādadyāt sa sarvasya prabhur yataḥ | [YāSmṛ, 2 34.2]
itareṇa nidhau labdhe rājā ṣaṣṭhāṃśam āharet | [YāSmṛ, 2 35.1]
aniveditavijñāto dāpyas taṃ daṇḍam eva ca | [YāSmṛ, 2 35.2]
deyaṃ caurahṛtaṃ dravyaṃ rājñā jānapadāya tu | [YāSmṛ, 2 36.1]
adadaddhi samāpnoti kilbiṣaṃ yasya tasya tat | [YāSmṛ, 2 36.2]
aśītibhāgo vṛddhiḥ syān māsi māsi sabandhake | [YāSmṛ, 2 37.1]
varṇakramācchataṃ dvitricatuṣpañcakam anyathā | [YāSmṛ, 2 37.2]
kāntāragās tu daśakaṃ sāmudrā viṃśakaṃ śatam | [YāSmṛ, 2 38.1]
dadyur vā svakṛtāṃ vṛddhiṃ sarve sarvāsu jātiṣu | [YāSmṛ, 2 38.2]
saṃtatis tu paśustrīṇāṃ rasasyāṣṭaguṇā parā | [YāSmṛ, 2 39.1]
vastradhānyahiraṇyānāṃ catustridviguṇā parā | [YāSmṛ, 2 39.2]
prapannaṃ sādhayann arthaṃ na vācyo nṛpater bhavet | [YāSmṛ, 2 40.1]
sādhyamāno nṛpaṃ gacchan daṇḍyo dāpyaś ca taddhanam | [YāSmṛ, 2 40.2]
gṛhītānukramād dāpyo dhaninām adhamarṇikaḥ | [YāSmṛ, 2 41.1]
dattvā tu brāhmaṇāyaiva nṛpates tadanantaram | [YāSmṛ, 2 41.2]
rājñādhamarṇiko dāpyaḥ sādhitād daśakaṃ śatam | [YāSmṛ, 2 42.1]
pañcakaṃ ca śataṃ dāpyaḥ prāptārtho hy uttamarṇikaḥ | [YāSmṛ, 2 42.2]
hīnajātiṃ parikṣīṇam ṛṇārthaṃ karma kārayet | [YāSmṛ, 2 43.1]
brāhmaṇas tu parikṣīṇaḥ śanair dāpyo yathodayam | [YāSmṛ, 2 43.2]
dīyamānaṃ na gṛhṇāti prayuktaṃ yaḥ svakaṃ dhanam | [YāSmṛ, 2 44.1]
madhyasthasthāpitaṃ cet syād vardhate na tataḥ param | [YāSmṛ, 2 44.2]
avibhaktaiḥ kuṭumbārthe yad ṛṇaṃ tu kṛtaṃ bhavet | [YāSmṛ, 2 45.1]
dadyus tad rikthinaḥ prete proṣite vā kuṭumbini | [YāSmṛ, 2 45.2]
na yoṣitpatiputrābhyāṃ na putreṇa kṛtaṃ pitā | [YāSmṛ, 2 46.1]
dadyād ṛte kuṭumbārthān na patiḥ strīkṛtaṃ tathā | [YāSmṛ, 2 46.2]
surākāmadyūtakṛtaṃ daṇḍaśulkāvaśiṣṭakam | [YāSmṛ, 2 47.1]
vṛthādānaṃ tathaiveha putro dadyān na paitṛkam | [YāSmṛ, 2 47.2]
gopaśauṇḍikaśailūṣarajakavyādhayoṣitām | [YāSmṛ, 2 48.1]
ṛṇaṃ dadyāt patis teṣāṃ yasmād vṛttis tadāśrayā | [YāSmṛ, 2 48.2]
pratipannaṃ striyā deyaṃ patyā vā saha yat kṛtam | [YāSmṛ, 2 49.1]
svayaṃkṛtaṃ vā yad ṛṇaṃ nānyat strī dātum arhati | [YāSmṛ, 2 49.2]
pitari proṣite prete vyasanābhiplute 'pi vā | [YāSmṛ, 2 50.1]
putrapautrair ṛṇaṃ deyaṃ nihnave sākṣibhāvitam | [YāSmṛ, 2 50.2]
rikthagrāha ṛṇaṃ dāpyo yoṣidgrāhas tathaiva ca | [YāSmṛ, 2 51.1]
putro 'nanyāśritadravyaḥ putrahīnasya rikthinaḥ | [YāSmṛ, 2 51.2]
bhrātṝṇām atha daṃpatyoḥ pituḥ putrasya caiva hi | [YāSmṛ, 2 52.1]
prātibhāvyam ṛṇaṃ sākṣyam avibhakte na tu smṛtam | [YāSmṛ, 2 52.2]
darśane pratyaye dāne prātibhāvyaṃ vidhīyate | [YāSmṛ, 2 53.1]
ādyau tu vitathe dāpyāv itarasya sutā api | [YāSmṛ, 2 53.2]
darśanapratibhūr yatra mṛtaḥ prātyayiko 'pi vā | [YāSmṛ, 2 54.1]
na tatputrā ṛṇaṃ dadyur dadyur dānāya yaḥ sthitaḥ | [YāSmṛ, 2 54.2]
bahavaḥ syur yadi svāṃśair dadyuḥ pratibhuvo dhanam | [YāSmṛ, 2 55.1]
ekacchāyāśriteṣv eṣu dhanikasya yathāruci | [YāSmṛ, 2 55.2]
pratibhūr dāpito yat tu prakāśaṃ dhanino dhanam | [YāSmṛ, 2 56.1]
dviguṇaṃ pratidātavyam ṛṇikais tasya tad bhavet | [YāSmṛ, 2 56.2]
saṃtatiḥ strīpaśuṣv eva dhānyaṃ triguṇam eva ca | [YāSmṛ, 2 57.1]
vastraṃ caturguṇaṃ proktaṃ rasaś cāṣṭaguṇas tathā | [YāSmṛ, 2 57.2]
ādhiḥ praṇaśyed dviguṇe dhane yadi na mokṣyate | [YāSmṛ, 2 58.1]
kāle kālakṛto naśyet phalabhogyo na naśyati | [YāSmṛ, 2 58.2]
gopyādhibhoge no vṛddhiḥ sopakāre ca hāpite | [YāSmṛ, 2 59.1]
naṣṭo deyo vinaṣṭaś ca daivarājakṛtād ṛte | [YāSmṛ, 2 59.2]
ādheḥ svīkaraṇāt siddhī rakṣyamāṇo 'py asāratām | [YāSmṛ, 2 60.1]
yātaś ced anya ādheyo dhanabhāg vā dhanī bhavet | [YāSmṛ, 2 60.2]
caritrabandhakakṛtaṃ sa vṛddhyā dāpayed dhanam | [YāSmṛ, 2 61.1]
satyaṃkārakṛtaṃ dravyaṃ dviguṇaṃ pratidāpayet | [YāSmṛ, 2 61.2]
upasthitasya moktavya ādhiḥ steno 'nyathā bhavet | [YāSmṛ, 2 62.1]
prayojake 'sati dhanaṃ kule nyasyādhim āpnuyāt | [YāSmṛ, 2 62.2]
tatkālakṛtamūlyo vā tatra tiṣṭhed avṛddhikaḥ | [YāSmṛ, 2 63.1]
vinā dhāraṇakād vāpi vikrīṇīta sasākṣikam | [YāSmṛ, 2 63.2]
yadā tu dviguṇībhūtam ṛṇam ādhau tadā khalu | [YāSmṛ, 2 64.1]
mocya ādhis tadutpanne praviṣṭe dviguṇe dhane | [YāSmṛ, 2 64.2]
vāsanastham anākhyāya haste 'nyasya yad arpyate | [YāSmṛ, 2 65.1]
dravyaṃ tad aupanidhikaṃ pratideyaṃ tathaiva tat | [YāSmṛ, 2 65.2]
na dāpyo 'pahṛtaṃ taṃ tu rājadaivikataskaraiḥ | [YāSmṛ, 2 66.1]
bhreṣaś cen mārgite 'datte dāpyo daṇḍaṃ ca tatsamam | [YāSmṛ, 2 66.2]
ājīvan svecchayā daṇḍyo dāpyas taṃ cāpi sodayam | [YāSmṛ, 2 67.1]
yācitānvāhitanyāsanikṣepādiṣv ayaṃ vidhiḥ | [YāSmṛ, 2 67.2]
tapasvino dānaśīlāḥ kulīnāḥ satyavādinaḥ | [YāSmṛ, 2 68.1]
dharmapradhānā ṛjavaḥ putravanto dhanānvitāḥ | [YāSmṛ, 2 68.2]
tryavarāḥ sākṣiṇo jñeyāḥ śrautasmārtakriyāparāḥ | [YāSmṛ, 2 69.1]
yathājāti yathāvarṇaṃ sarve sarveṣu vā smṛtāḥ | [YāSmṛ, 2 69.2]
strībālavṛddhakitavamattonmattābhiśastakāḥ | [YāSmṛ, 2 70.1]
raṅgāvatāripākhaṇḍikūṭakṛdvikalendriyāḥ | [YāSmṛ, 2 70.2]
patitāptārthasaṃbandhisahāyariputaskarāḥ | [YāSmṛ, 2 71.1]
sāhasī dṛṣṭadoṣaś ca nirdhūtādyās tv asākṣiṇaḥ | [YāSmṛ, 2 71.2]
ubhayānumataḥ sākṣī bhavaty eko 'pi dharmavit | [YāSmṛ, 2 72.1]
sarvaḥ sākṣī saṃgrahaṇe cauryapāruṣyasāhase | [YāSmṛ, 2 72.2]
sākṣiṇaḥ śrāvayed vādiprativādisamīpagān | [YāSmṛ, 2 73.1]
ye pātakakṛtāṃ lokā mahāpātakināṃ tathā | [YāSmṛ, 2 73.2]
agnidānāṃ ca ye lokā ye ca strībālaghātinām | [YāSmṛ, 2 74.1]
sa tān sarvān avāpnoti yaḥ sākṣyam anṛtaṃ vadet | [YāSmṛ, 2 74.2]
sukṛtaṃ yat tvayā kiṃcij janmāntaraśataiḥ kṛtam | [YāSmṛ, 2 75.1]
tat sarvaṃ tasya jānīhi yaṃ parājayase mṛṣā | [YāSmṛ, 2 75.2]
abruvan hi naraḥ sākṣyam ṛṇaṃ sadaśabandhakam | [YāSmṛ, 2 76.1]
rājñā sarvaṃ pradāpyaḥ syāt ṣaṭcatvāriṃśake 'hani | [YāSmṛ, 2 76.2]
na dadāti hi yaḥ sākṣyaṃ jānann api narādhamaḥ | [YāSmṛ, 2 77.1]
sa kūṭasākṣiṇāṃ pāpais tulyo daṇḍena caiva hi | [YāSmṛ, 2 77.2]
dvaidhe bahūnāṃ vacanaṃ sameṣu guṇināṃ tathā | [YāSmṛ, 2 78.1]
guṇidvaidhe tu vacanaṃ grāhyaṃ ye guṇavattamāḥ | [YāSmṛ, 2 78.2]
yasyocuḥ sākṣiṇaḥ satyāṃ pratijñāṃ sa jayī bhavet | [YāSmṛ, 2 79.1]
anyathā vādino yasya dhruvas tasya parājayaḥ | [YāSmṛ, 2 79.2]
ukte 'pi sākṣibhiḥ sākṣye yady anye guṇavattamāḥ | [YāSmṛ, 2 80.1]
dviguṇā vānyathā brūyuḥ kūṭāḥ syuḥ pūrvasākṣiṇaḥ | [YāSmṛ, 2 80.2]
pṛthak pṛthag daṇḍanīyāḥ kūṭakṛtsākṣiṇas tathā | [YāSmṛ, 2 81.1]
vivādād dviguṇaṃ daṇḍaṃ vivāsyo brāhmaṇaḥ smṛtaḥ | [YāSmṛ, 2 81.2]
yaḥ sākṣyaṃ śrāvito 'nyebhyo nihnute tat tamovṛtaḥ | [YāSmṛ, 2 82.1]
sa dāpyo 'ṣṭaguṇaṃ daṇḍaṃ brāhmaṇaṃ tu vivāsayet | [YāSmṛ, 2 82.2]
varṇināṃ hi vadho yatra tatra sākṣy anṛtaṃ vadet | [YāSmṛ, 2 83.1]
tatpāvanāya nirvāpyaś caruḥ sārasvato dvijaiḥ | [YāSmṛ, 2 83.2]
yaḥ kaścid artho niṣṇātaḥ svarucyā tu parasparam | [YāSmṛ, 2 84.1]
lekhyaṃ tu sākṣimat kāryaṃ tasmin dhanikapūrvakam | [YāSmṛ, 2 84.2]
samāmāsatadardhāharnāmajātisvagotrakaiḥ | [YāSmṛ, 2 85.1]
sabrahmacārikātmīyapitṛnāmādicihnitam | [YāSmṛ, 2 85.2]
samāpte 'rthe ṛṇī nāma svahastena niveśayet | [YāSmṛ, 2 86.1]
mataṃ me 'mukaputrasya yad atropari lekhitam | [YāSmṛ, 2 86.2]
sākṣiṇaś ca svahastena pitṛnāmakapūrvakam | [YāSmṛ, 2 87.1]
atrāham amukaḥ sākṣī likheyur iti te samāḥ | [YāSmṛ, 2 87.2]
ubhayābhyarthitenaitan mayā hy amukasūnunā | [YāSmṛ, 2 88.1]
likhitaṃ hy amukeneti lekhako 'nte tato likhet | [YāSmṛ, 2 88.2]
vināpi sākṣibhir lekhyaṃ svahastalikhitaṃ tu yat | [YāSmṛ, 2 89.1]
tat pramāṇaṃ smṛtaṃ lekhyaṃ balopadhikṛtād ṛte | [YāSmṛ, 2 89.2]
ṛṇaṃ lekhyakṛtaṃ deyaṃ puruṣais tribhir eva tu | [YāSmṛ, 2 90.1]
ādhis tu bhujyate tāvad yāvat tan na pradīyate | [YāSmṛ, 2 90.2]
deśāntarasthe durlekhye naṣṭonmṛṣṭe hṛte tathā | [YāSmṛ, 2 91.1]
bhinne dagdhe 'thavā chinne lekhyam anyat tu kārayet | [YāSmṛ, 2 91.2]
saṃdigdhalekhyaśuddhiḥ syāt svahastalikhitādibhiḥ | [YāSmṛ, 2 92.1]
yuktiprāptikriyācihnasaṃbandhāgamahetubhiḥ | [YāSmṛ, 2 92.2]
lekhyasya pṛṣṭhe 'bhilikhed dattvā dattvarṇiko dhanam | [YāSmṛ, 2 93.1]
dhanī vopagataṃ dadyāt svahastaparicihnitam | [YāSmṛ, 2 93.2]
dattvarṇaṃ pāṭayel lekhyaṃ śuddhyai vānyat tu kārayet | [YāSmṛ, 2 94.1]
sākṣimac ca bhaved yad vā tad dātavyaṃ sasākṣikam | [YāSmṛ, 2 94.2]
tulāgnyāpo viṣaṃ kośo divyānīha viśuddhaye | [YāSmṛ, 2 95.1]
mahābhiyogeṣv etāni śīrṣakasthe 'bhiyoktari | [YāSmṛ, 2 95.2]
rucyā vānyataraḥ kuryād itaro vartayec chiraḥ | [YāSmṛ, 2 96.1]
vināpi śīrṣakāt kuryān nṛpadrohe 'tha pātake | [YāSmṛ, 2 96.2]
sacailaṃ snātam āhūya sūryodaya upoṣitam | [YāSmṛ, 2 97.1]
kārayet sarvadivyāni nṛpabrāhmaṇasaṃnidhau | [YāSmṛ, 2 97.2]
tulā strībālavṛddhāndhapaṅgubrāhmaṇarogiṇām | [YāSmṛ, 2 98.1]
agnir jalaṃ vā śūdrasya yavāḥ sapta viṣasya vā | [YāSmṛ, 2 98.2]
nāsahasrād dharet phālaṃ na viṣaṃ na tulāṃ tathā | [YāSmṛ, 2 99.1]
nṛpārtheṣv abhiśāpe ca vaheyuḥ śucayaḥ sadā | [YāSmṛ, 2 99.2]
tulādhāraṇavidvadbhir abhiyuktas tulāśritaḥ | [YāSmṛ, 2 100.1]
pratimānasamībhūto rekhāṃ kṛtvāvatāritaḥ | [YāSmṛ, 2 100.2]
tvaṃ tule satyadhāmāsi purā devair vinirmitā | [YāSmṛ, 2 101.1]
tat satyaṃ vada kalyāṇi saṃśayān māṃ vimocaya | [YāSmṛ, 2 101.2]
yady asmi pāpakṛn mātas tato māṃ tvam adho naya | [YāSmṛ, 2 102.1]
śuddhaś ced gamayordhvaṃ māṃ tulām ity abhimantrayet | [YāSmṛ, 2 102.2]
karau vimṛditavrīher lakṣayitvā tato nyaset | [YāSmṛ, 2 103.1]
saptāśvatthasya patrāṇi tāvat sūtreṇa veṣṭayet | [YāSmṛ, 2 103.2]
tvam agne sarvabhūtānām antaś carasi pāvaka | [YāSmṛ, 2 104.1]
sākṣivat puṇyapāpebhyo brūhi satyaṃ kave mama | [YāSmṛ, 2 104.2]
tasyety uktavato lauhaṃ pañcāśatpalikaṃ samam | [YāSmṛ, 2 105.1]
agnivarṇaṃ nyaset piṇḍaṃ hastayor ubhayor api | [YāSmṛ, 2 105.2]
sa tam ādāya saptaiva maṇḍalāni śanair vrajet | [YāSmṛ, 2 106.1]
ṣoḍaśāṅgulakaṃ jñeyaṃ maṇḍalaṃ tāvadantaram | [YāSmṛ, 2 106.2]
muktvāgniṃ mṛditavrīhir adagdhaḥ śuddhim āpnuyāt | [YāSmṛ, 2 107.1]
antarā patite piṇḍe saṃdehe vā punar haret | [YāSmṛ, 2 107.2]
satyena mābhirakṣa tvaṃ varuṇety abhiśāpya kam | [YāSmṛ, 2 108.1]
nābhidaghnodakasthasya gṛhītvorū jalaṃ vaśet | [YāSmṛ, 2 108.2]
samakālam iṣuṃ muktam ānīyānyo javī naraḥ | [YāSmṛ, 2 109.1]
gate tasmin nimagnāṅgaṃ paśyeccecchuddhim āpnuyāt | [YāSmṛ, 2 109.2]
tvaṃ viṣa brahmaṇaḥ putraḥ satyadharme vyavasthitaḥ | [YāSmṛ, 2 110.1]
trāyasvāsmād abhīśāpāt satyena bhava me 'mṛtam | [YāSmṛ, 2 110.2]
evam uktvā viṣaṃ śārṅgaṃ bhakṣayeddhimaśailajam | [YāSmṛ, 2 111.1]
yasya vegair vinā jīryecchuddhiṃ tasya vinirdiśet | [YāSmṛ, 2 111.2]
devān ugrān samabhyarcya tatsnānodakam āharet | [YāSmṛ, 2 112.1]
saṃsrāvya pāyayet tasmājjalaṃ tu prasṛtitrayam | [YāSmṛ, 2 112.2]
arvāk caturdaśād ahno yasya no rājadaivikam | [YāSmṛ, 2 113.1]
vyasanaṃ jāyate ghoraṃ sa śuddhaḥ syān na saṃśayaḥ | [YāSmṛ, 2 113.2]
vibhāgaṃ cet pitā kuryād icchayā vibhajet sutān | [YāSmṛ, 2 114.1]
jyeṣṭhaṃ vā śreṣṭhabhāgena sarve vā syuḥ samāṃśinaḥ | [YāSmṛ, 2 114.2]
yadi kuryāt samān aṃśān patnyaḥ kāryāḥ samāṃśikāḥ | [YāSmṛ, 2 115.1]
na dattaṃ strīdhanaṃ yāsāṃ bhartrā vā śvaśureṇa vā | [YāSmṛ, 2 115.2]
śaktasyānīhamānasya kiṃcid dattvā pṛthak kriyā | [YāSmṛ, 2 116.1]
nyūnādhikavibhaktānāṃ dharmyaḥ pitṛkṛtaḥ smṛtaḥ | [YāSmṛ, 2 116.2]
vibhajeran sutāḥ pitror ūrdhvaṃ riktham ṛṇaṃ samam | [YāSmṛ, 2 117.1]
mātur duhitaraḥ śeṣam ṛṇāt tābhya ṛte 'nvayaḥ | [YāSmṛ, 2 117.2]
pitṛdravyāvirodhena yad anyat svayam arjitam | [YāSmṛ, 2 118.1]
maitramaudvāhikaṃ caiva dāyādānāṃ na tad bhavet | [YāSmṛ, 2 118.2]
kramād abhyāgataṃ dravyaṃ hṛtam apyuddharet tu yaḥ | [YāSmṛ, 2 119.1]
dāyādebhyo na tad dadyād vidyayā labdham eva ca | [YāSmṛ, 2 119.2]
sāmānyārthasamutthāne vibhāgas tu samaḥ smṛtaḥ | [YāSmṛ, 2 120.1]
anekapitṛkāṇāṃ tu pitṛto bhāgakalpanā | [YāSmṛ, 2 120.2]
bhūr yā pitāmahopāttā nibandho dravyam eva vā | [YāSmṛ, 2 121.1]
tatra syāt sadṛśaṃ svāmyaṃ pituḥ putrasya caiva hi | [YāSmṛ, 2 121.2]
vibhakteṣu suto jātaḥ savarṇāyāṃ vibhāgabhāk | [YāSmṛ, 2 122.1]
dṛśyād vā tadvibhāgaḥ syād āyavyayaviśodhitāt | [YāSmṛ, 2 122.2]
pitṛbhyāṃ yasya tad dattaṃ tat tasyaiva dhanaṃ bhavet | [YāSmṛ, 2 123.1]
pitur ūrdhvaṃ vibhajatāṃ mātāpy aṃśaṃ samaṃ haret | [YāSmṛ, 2 123.2]
asaṃskṛtās tu saṃskāryā bhrātṛbhiḥ pūrvasaṃskṛtaiḥ | [YāSmṛ, 2 124.1]
bhaginyaś ca nijād aṃśād dattvāṃśaṃ tu turīyakam | [YāSmṛ, 2 124.2]
catustridvyekabhāgāḥ syur varṇaśo brāhmaṇātmajāḥ | [YāSmṛ, 2 125.1]
kṣatrajās tridvyekabhāgā viḍjās tu dvyekabhāginaḥ | [YāSmṛ, 2 125.2]
anyonyāpahṛtaṃ dravyaṃ vibhakte yat tu dṛśyate | [YāSmṛ, 2 126.1]
tat punas te samair aṃśair vibhajerann iti sthitiḥ | [YāSmṛ, 2 126.2]
aputreṇa parakṣetre niyogotpāditaḥ sutaḥ | [YāSmṛ, 2 127.1]
ubhayor apy asau rikthī piṇḍadātā ca dharmataḥ | [YāSmṛ, 2 127.2]
auraso dharmapatnījas tatsamaḥ putrikāsutaḥ | [YāSmṛ, 2 128.1]
kṣetrajaḥ kṣetrajātas tu sagotreṇetareṇa vā | [YāSmṛ, 2 128.2]
gṛhe pracchanna utpanno gūḍhajas tu sutaḥ smṛtaḥ | [YāSmṛ, 2 129.1]
kānīnaḥ kanyakājāto mātāmahasuto mataḥ | [YāSmṛ, 2 129.2]
akṣatāyāṃ kṣatāyāṃ vā jātaḥ paunarbhavaḥ sutaḥ | [YāSmṛ, 2 130.1]
dadyān mātā pitā vā yaṃ sa putro dattako bhavet | [YāSmṛ, 2 130.2]
krītaś ca tābhyāṃ vikrītaḥ kṛtrimaḥ syāt svayaṃkṛtaḥ | [YāSmṛ, 2 131.1]
dattvātmā tu svayaṃdatto garbhe vinnaḥ sahoḍhajaḥ | [YāSmṛ, 2 131.2]
utsṛṣṭo gṛhyate yas tu so 'paviddho bhavet sutaḥ | [YāSmṛ, 2 132.1]
piṇḍado 'ṃśaharaś caiṣāṃ pūrvābhāve paraḥ paraḥ | [YāSmṛ, 2 132.2]
sajātīyeṣv ayaṃ proktas tanayeṣu mayā vidhiḥ | [YāSmṛ, 2 133.1]
jāto 'pi dāsyāṃ śūdreṇa kāmato 'ṃśaharo bhavet | [YāSmṛ, 2 133.2]
mṛte pitari kuryus taṃ bhrātaras tv ardhabhāgikam | [YāSmṛ, 2 134.1]
abhrātṛko haret sarvaṃ duhitṝṇāṃ sutād ṛte | [YāSmṛ, 2 134.2]
patnī duhitaraś caiva pitarau bhrātaras tathā | [YāSmṛ, 2 135.1]
tatsutā gotrajā bandhuśiṣyasabrahmacāriṇaḥ | [YāSmṛ, 2 135.2]
eṣām abhāve pūrvasya dhanabhāg uttarottaraḥ | [YāSmṛ, 2 136.1]
svaryātasya hy aputrasya sarvavarṇeṣv ayaṃ vidhiḥ | [YāSmṛ, 2 136.2]
vānaprasthayatibrahmacāriṇāṃ rikthabhāginaḥ | [YāSmṛ, 2 137.1]
krameṇācāryasacchiṣyadharmabhrātrekatīrthinaḥ | [YāSmṛ, 2 137.2]
saṃsṛṣṭinas tu saṃsṛṣṭī sodarasya tu sodaraḥ | [YāSmṛ, 2 138.1]
dadyād apaharec cāṃśaṃ jātasya ca mṛtasya ca | [YāSmṛ, 2 138.2]
anyodaryas tu saṃsṛṣṭī nānyodaryo dhanaṃ haret | [YāSmṛ, 2 139.1]
asaṃsṛṣṭy api vādadyāt saṃsṛṣṭo nānyamātṛjaḥ | [YāSmṛ, 2 139.2]
klībo 'tha patitas tajjaḥ paṅgur unmattako jaḍaḥ | [YāSmṛ, 2 140.1]
andho 'cikitsyarogādyā bhartavyāḥ syur niraṃśakāḥ | [YāSmṛ, 2 140.2]
aurasāḥ kṣetrajās tveṣāṃ nirdoṣā bhāgahāriṇaḥ | [YāSmṛ, 2 141.1]
sutāś caiṣāṃ prabhartavyā yāvad vai bhartṛsātkṛtāḥ | [YāSmṛ, 2 141.2]
aputrā yoṣitaś caiṣāṃ bhartavyāḥ sādhuvṛttayaḥ | [YāSmṛ, 2 142.1]
nirvāsyā vyabhicāriṇyaḥ pratikūlās tathaiva ca | [YāSmṛ, 2 142.2]
pitṛmātṛpatibhrātṛdattam adhyagnyupāgatam | [YāSmṛ, 2 143.1]
ādhivedanikādyaṃ ca strīdhanaṃ parikīrtitam | [YāSmṛ, 2 143.2]
bandhudattaṃ tathā śulkam anvādheyakam eva ca | [YāSmṛ, 2 144.1]
atītāyām aprajasi bāndhavās tad avāpnuyuḥ | [YāSmṛ, 2 144.2]
aprajastrīdhanaṃ bhartur brāhmādiṣu caturṣv api | [YāSmṛ, 2 145.1]
duhitṝṇāṃ prasūtā ceccheṣeṣu pitṛgāmi tat | [YāSmṛ, 2 145.2]
dattvā kanyāṃ haran daṇḍyo vyayaṃ dadyācca sodayam | [YāSmṛ, 2 146.1]
mṛtāyāṃ dattam ādadyāt pariśodhyobhayavyayam | [YāSmṛ, 2 146.2]
durbhikṣe dharmakārye ca vyādhau sampratirodhake | [YāSmṛ, 2 147.1]
gṛhītaṃ strīdhanaṃ bhartā na striyai dātum arhati | [YāSmṛ, 2 147.2]
adhivinnastriyai dadyād ādhivedanikaṃ samam | [YāSmṛ, 2 148.1]
na dattaṃ strīdhanaṃ yasyai datte tvardhaṃ prakalpayet | [YāSmṛ, 2 148.2]
vibhāganihnave jñātibandhusākṣyabhilekhitaiḥ | [YāSmṛ, 2 149.1]
vibhāgabhāvanā jñeyā gṛhakṣetraiś ca yautakaiḥ | [YāSmṛ, 2 149.2]
sīmno vivāde kṣetrasya sāmantāḥ sthavirādayaḥ | [YāSmṛ, 2 150.1]
gopāḥ sīmākṛṣāṇā ye sarve ca vanagocarāḥ | [YāSmṛ, 2 150.2]
nayeyur ete sīmānaṃ sthalāṅgāratuṣadrumaiḥ | [YāSmṛ, 2 151.1]
setuvalmīkanimnāsthicaityādyair upalakṣitām | [YāSmṛ, 2 151.2]
sāmantā vā samagrāmāś catvāro 'ṣṭau daśāpi vā | [YāSmṛ, 2 152.1]
raktasragvasanāḥ sīmāṃ nayeyuḥ kṣitidhāriṇaḥ | [YāSmṛ, 2 152.2]
anṛte tu pṛthag daṇḍyā rājñā madhyamasāhasam | [YāSmṛ, 2 153.1]
abhāve jñātṛcihnānāṃ rājā sīmnaḥ pravartitā | [YāSmṛ, 2 153.2]
ārāmāyatanagrāmanipānodyānaveśmasu | [YāSmṛ, 2 154.1]
eṣa eva vidhir jñeyo varṣāmbupravahādiṣu | [YāSmṛ, 2 154.2]
maryādāyāḥ prabhede ca sīmātikramaṇe tathā | [YāSmṛ, 2 155.1]
kṣetrasya haraṇe daṇḍā adhamottamamadhyamāḥ | [YāSmṛ, 2 155.2]
na niṣedhyo 'lpabādhas tu setuḥ kalyāṇakārakaḥ | [YāSmṛ, 2 156.1]
parabhūmiṃ haran kūpaḥ svalpakṣetro bahūdakaḥ | [YāSmṛ, 2 156.2]
svāmine yo 'nivedyaiva kṣetre setuṃ pravartayet | [YāSmṛ, 2 157.1]
utpanne svāmino bhogas tadabhāve mahīpateḥ | [YāSmṛ, 2 157.2]
phālāhatam api kṣetraṃ na kuryād yo na kārayet | [YāSmṛ, 2 158.1]
sa pradāpyaḥ kṛṣṭaphalaṃ kṣetram anyena kārayet | [YāSmṛ, 2 158.2]
māṣān aṣṭau tu mahiṣī sasyaghātasya kāriṇī | [YāSmṛ, 2 159.1]
daṇḍanīyā tadardhaṃ tu gaus tadardham ajāvikam | [YāSmṛ, 2 159.2]
bhakṣayitvopaviṣṭānāṃ yathoktād dviguṇo damaḥ | [YāSmṛ, 2 160.1]
samam eṣāṃ vivīte 'pi kharoṣṭraṃ mahiṣīsamam | [YāSmṛ, 2 160.2]
yāvat sasyaṃ vinaśyet tu tāvat syāt kṣetriṇaḥ phalam | [YāSmṛ, 2 161.1]
gopas tāḍyaś ca gomī tu pūrvoktaṃ daṇḍam arhati | [YāSmṛ, 2 161.2]
pathi grāmavivītānte kṣetre doṣo na vidyate | [YāSmṛ, 2 162.1]
akāmataḥ kāmacāre cauravad daṇḍam arhati | [YāSmṛ, 2 162.2]
mahokṣotsṛṣṭapaśavaḥ sūtikāgantukādayaḥ | [YāSmṛ, 2 163.1]
pālo yeṣāṃ na te mocyā daivarājapariplutāḥ | [YāSmṛ, 2 163.2]
yathārpitān paśūn gopaḥ sāyaṃ pratyarpayet tathā | [YāSmṛ, 2 164.1]
pramādamṛtanaṣṭāṃś ca pradāpyaḥ kṛtavetanaḥ | [YāSmṛ, 2 164.2]
pāladoṣavināśe tu pāle daṇḍo vidhīyate | [YāSmṛ, 2 165.1]
ardhatrayodaśapaṇaḥ svāmino dravyam eva ca | [YāSmṛ, 2 165.2]
grāmyecchayā gopracāro bhūmirājavaśena vā | [YāSmṛ, 2 166.1]
dvijas tṛṇaidhaḥpuṣpāṇi sarvataḥ sarvadā haret | [YāSmṛ, 2 166.2]
dhanuḥśataṃ parīṇāho grāme kṣetrāntaraṃ bhavet | [YāSmṛ, 2 167.1]
dve śate kharvaṭasya syān nagarasya catuḥśatam | [YāSmṛ, 2 167.2]
svaṃ labhetānyavikrītaṃ kretur doṣo 'prakāśite | [YāSmṛ, 2 168.1]
hīnād raho hīnamūlye velāhīne ca taskaraḥ | [YāSmṛ, 2 168.2]
naṣṭāpahṛtam āsādya hartāraṃ grāhayen naram | [YāSmṛ, 2 169.1]
deśakālātipattau ca gṛhītvā svayam arpayet | [YāSmṛ, 2 169.2]
vikretur darśanāc chuddhiḥ svāmī dravyaṃ nṛpo damam | [YāSmṛ, 2 170.1]
kretā mūlyam avāpnoti tasmād yas tasya vikrayī | [YāSmṛ, 2 170.2]
āgamenopabhogena naṣṭaṃ bhāvyam ato 'nyathā | [YāSmṛ, 2 171.1]
pañcabandho damas tasya rājñe tenāvibhāvite | [YāSmṛ, 2 171.2]
hṛtaṃ pranaṣṭaṃ yo dravyaṃ parahastād avāpnuyāt | [YāSmṛ, 2 172.1]
anivedya nṛpe daṇḍyaḥ sa tu ṣaṇṇavatiṃ paṇān | [YāSmṛ, 2 172.2]
śaulkikaiḥ sthānapālair vā naṣṭāpahṛtam āhṛtam | [YāSmṛ, 2 173.1]
arvāk saṃvatsarāt svāmī hareta parato nṛpaḥ | [YāSmṛ, 2 173.2]
paṇān ekaśaphe dadyāc caturaḥ pañca mānuṣe | [YāSmṛ, 2 174.1]
mahiṣoṣṭragavāṃ dvau dvau pādaṃ pādam ajāvike | [YāSmṛ, 2 174.2]
svaṃ kuṭumbāvirodhena deyaṃ dārasutād ṛte | [YāSmṛ, 2 175.1]
nānvaye sati sarvasvaṃ yac cānyasmai pratiśrutam | [YāSmṛ, 2 175.2]
pratigrahaḥ prakāśaḥ syāt sthāvarasya viśeṣataḥ | [YāSmṛ, 2 176.1]
deyaṃ pratiśrutaṃ caiva dattvā nāpaharet punaḥ | [YāSmṛ, 2 176.2]
daśaikapañcasaptāhamāsatryahārdhamāsikam | [YāSmṛ, 2 177.1]
bījāyovāhyaratnastrīdohyapuṃsāṃ parīkṣaṇam | [YāSmṛ, 2 177.2]
agnau suvarṇam akṣīṇaṃ rajate dvipalaṃ śate | [YāSmṛ, 2 178.1]
aṣṭau trapuṇi sīse ca tāmre pañca daśāyasi | [YāSmṛ, 2 178.2]
śate daśapalā vṛddhir aurṇe kārpāsasautrike | [YāSmṛ, 2 179.1]
madhye pañcapalā vṛddhiḥ sūkṣme tu tripalā matā | [YāSmṛ, 2 179.2]
kārmike romabaddhe ca triṃśadbhāgaḥ kṣayo mataḥ | [YāSmṛ, 2 180.1]
na kṣayo na ca vṛddhiś ca kauśeye vālkaleṣu ca | [YāSmṛ, 2 180.2]
deśaṃ kālaṃ ca bhogaṃ ca jñātvā naṣṭe balābalam | [YāSmṛ, 2 181.1]
dravyāṇāṃ kuśalā brūyur yat tad dāpyam asaṃśayam | [YāSmṛ, 2 181.2]
balāddāsīkṛtaś caurair vikrītaś cāpi mucyate | [YāSmṛ, 2 182.1]
svāmiprāṇaprado bhaktatyāgāt tanniṣkrayād api | [YāSmṛ, 2 182.2]
pravrajyāvasito rājño dāsa ā maraṇāntikam | [YāSmṛ, 2 183.1]
varṇānām ānulomyena dāsyaṃ na pratilomataḥ | [YāSmṛ, 2 183.2]
kṛtaśilpo 'pi nivaset kṛtakālaṃ guror gṛhe | [YāSmṛ, 2 184.1]
antevāsī guruprāptabhojanas tatphalapradaḥ | [YāSmṛ, 2 184.2]
rājā kṛtvā pure sthānaṃ brāhmaṇān nyasya tatra tu | [YāSmṛ, 2 185.1]
traividyaṃ vṛttimad brūyāt svadharmaḥ pālyatām iti | [YāSmṛ, 2 185.2]
nijadharmāvirodhena yas tu samayiko bhavet | [YāSmṛ, 2 186.1]
so 'pi yatnena saṃrakṣyo dharmo rājakṛtaś ca yaḥ | [YāSmṛ, 2 186.2]
gaṇadravyaṃ hared yas tu saṃvidaṃ laṅghayec ca yaḥ | [YāSmṛ, 2 187.1]
sarvasvaharaṇaṃ kṛtvā taṃ rāṣṭrād vipravāsayet | [YāSmṛ, 2 187.2]
kartavyaṃ vacanaṃ sarvaiḥ samūhahitavādinām | [YāSmṛ, 2 188.1]
yas tatra viparītaḥ syāt sa dāpyaḥ prathamaṃ damam | [YāSmṛ, 2 188.2]
samūhakārya āyātān kṛtakāryān visarjayet | [YāSmṛ, 2 189.1]
sa dānamānasatkāraiḥ pūjayitvā mahīpatiḥ | [YāSmṛ, 2 189.2]
samūhakāryaprahito yallabheta tad arpayet | [YāSmṛ, 2 190.1]
ekādaśaguṇaṃ dāpyo yady asau nārpayet svayam | [YāSmṛ, 2 190.2]
dharmajñāḥ śucayo 'lubdhā bhaveyuḥ kāryacintakāḥ | [YāSmṛ, 2 191.1]
kartavyaṃ vacanaṃ teṣāṃ samūhahitavādinām | [YāSmṛ, 2 191.2]
śreṇinaigamapākhaṇḍagaṇānām apyayaṃ vidhiḥ | [YāSmṛ, 2 192.1]
bhedaṃ caiṣāṃ nṛpo rakṣet pūrvavṛttiṃ ca pālayet | [YāSmṛ, 2 192.2]
gṛhītavetanaḥ karma tyajan dviguṇam āvahet | [YāSmṛ, 2 193.1]
agṛhīte samaṃ dāpyo bhṛtyai rakṣya upaskaraḥ | [YāSmṛ, 2 193.2]
dāpyas tu daśamaṃ bhāgaṃ vāṇijyapaśusasyataḥ | [YāSmṛ, 2 194.1]
aniścitya bhṛtiṃ yas tu kārayet sa mahīkṣitā | [YāSmṛ, 2 194.2]
deśaṃ kālaṃ ca yo 'tīyāllābhaṃ kuryācca yo 'nyathā | [YāSmṛ, 2 195.1]
tatra syāt svāminaś chando 'dhikaṃ deyaṃ kṛte 'dhike | [YāSmṛ, 2 195.2]
yo yāvat kurute karma tāvat tasya tu vetanam | [YāSmṛ, 2 196.1]
ubhayor apy asādhyaṃ cet sādhye kuryād yathāśrutam | [YāSmṛ, 2 196.2]
arājadaivikaṃ naṣṭaṃ bhāṇḍaṃ dāpyastu vāhakaḥ | [YāSmṛ, 2 197.1]
prasthānavighnakṛc caiva pradāpyo dviguṇāṃ bhṛtim | [YāSmṛ, 2 197.2]
prakrānte saptamaṃ bhāgaṃ caturthaṃ pathi saṃtyajan | [YāSmṛ, 2 198.1]
bhṛtim ardhapathe sarvāṃ pradāpyas tyājako 'pi ca | [YāSmṛ, 2 198.2]
glahe śatikavṛddhes tu sabhikaḥ pañcakaṃ śatam | [YāSmṛ, 2 199.1]
gṛhṇīyād dhūrtakitavād itarād daśakaṃ śatam | [YāSmṛ, 2 199.2]
sa samyakpālito dadyād rājñe bhāgaṃ yathākṛtam | [YāSmṛ, 2 200.1]
jitam udgrāhayejjetre dadyāt satyaṃ vacaḥ kṣamī | [YāSmṛ, 2 200.2]
prāpte nṛpatinā bhāge prasiddhe dhūrtamaṇḍale | [YāSmṛ, 2 201.1]
jitaṃ sasabhike sthāne dāpayed anyathā na tu | [YāSmṛ, 2 201.2]
draṣṭāro vyavahārāṇāṃ sākṣiṇaśca ta eva hi | [YāSmṛ, 2 202.1]
rājñā sacihnaṃ nirvāsyāḥ kūṭākṣopadhidevinaḥ | [YāSmṛ, 2 202.2]
dyūtam ekamukhaṃ kāryaṃ taskarajñānakāraṇāt | [YāSmṛ, 2 203.1]
eṣa eva vidhir jñeyaḥ prāṇidyūte samāhvaye | [YāSmṛ, 2 203.2]
satyāsatyānyathāstotrair nyūnāṅgendriyarogiṇām | [YāSmṛ, 2 204.1]
kṣepaṃ karoti ced daṇḍyaḥ paṇān ardhatrayodaśān | [YāSmṛ, 2 204.2]
abhigantāsmi bhaginīṃ mātaraṃ vā taveti ha | [YāSmṛ, 2 205.1]
śapantaṃ dāpayed rājā pañcaviṃśatikaṃ damam | [YāSmṛ, 2 205.2]
ardho 'dharmeṣu dviguṇaḥ parastrīṣūttameṣu ca | [YāSmṛ, 2 206.1]
daṇḍapraṇayanaṃ kāryaṃ varṇajātyuttarādharaiḥ | [YāSmṛ, 2 206.2]
prātilomyāpavādeṣu dviguṇatriguṇā damāḥ | [YāSmṛ, 2 207.1]
varṇānām ānulomyena tasmād ardhārdhahānitaḥ | [YāSmṛ, 2 207.2]
bāhugrīvānetrasakthivināśe vācike damaḥ | [YāSmṛ, 2 208.1]
satyas tadardhikaḥ pādanāsākarṇakarādiṣu | [YāSmṛ, 2 208.2]
aśaktas tu vadann evaṃ daṇḍanīyaḥ paṇān daśa | [YāSmṛ, 2 209.1]
tathā śaktaḥ pratibhuvaṃ dāpyaḥ kṣemāya tasya tu | [YāSmṛ, 2 209.2]
patanīyakṛte kṣepe daṇḍo madhyamasāhasaḥ | [YāSmṛ, 2 210.1]
upapātakayukte tu dāpyaḥ prathamasāhasam | [YāSmṛ, 2 210.2]
traividyanṛpadevānāṃ kṣepa uttamasāhasaḥ | [YāSmṛ, 2 211.1]
madhyamo jātipūgānāṃ prathamo grāmadeśayoḥ | [YāSmṛ, 2 211.2]
asākṣikahate cihnair yuktibhiś cāgamena ca | [YāSmṛ, 2 212.1]
draṣṭavyo vyavahāras tu kūṭacihnakṛto bhayāt | [YāSmṛ, 2 212.2]
bhasmapaṅkarajaḥsparśe daṇḍo daśapaṇaḥ smṛtaḥ | [YāSmṛ, 2 213.1]
amedhyapārṣṇiniṣṭhyūtasparśane dviguṇas tataḥ | [YāSmṛ, 2 213.2]
sameṣv evaṃ parastrīṣu dviguṇas tūttameṣu ca | [YāSmṛ, 2 214.1]
hīneṣv ardhadamo mohamadādibhir adaṇḍanam | [YāSmṛ, 2 214.2]
viprapīḍākaraṃ chedyam aṅgam abrāhmaṇasya tu | [YāSmṛ, 2 215.1]
udgūrṇe prathamo daṇḍaḥ saṃsparśe tu tadardhikaḥ | [YāSmṛ, 2 215.2]
udgūrṇe hastapāde tu daśaviṃśatikau damau | [YāSmṛ, 2 216.1]
parasparaṃ tu sarveṣāṃ śastre madhyamasāhasaḥ | [YāSmṛ, 2 216.2]
pādakeśāṃśukakarolluñcaneṣu paṇān daśa | [YāSmṛ, 2 217.1]
pīḍākarṣāṃśukāveṣṭapādādhyāse śataṃ damaḥ | [YāSmṛ, 2 217.2]
śoṇitena vinā duḥkhaṃ kurvan kāṣṭhādibhir naraḥ | [YāSmṛ, 2 218.1]
dvātriṃśataṃ paṇān daṇḍyo dviguṇaṃ darśane 'sṛjaḥ | [YāSmṛ, 2 218.2]
karapādadato bhaṅge chedane karṇanāsayoḥ | [YāSmṛ, 2 219.1]
madhyo daṇḍo vraṇodbhede mṛtakalpahate tathā | [YāSmṛ, 2 219.2]
ceṣṭābhojanavāgrodhe netrādipratibhedane | [YāSmṛ, 2 220.1]
kaṃdharābāhusakthnāṃ ca bhaṅge madhyamasāhasaḥ | [YāSmṛ, 2 220.2]
ekaṃ ghnatāṃ bahūnāṃ ca yathoktād dviguṇo damaḥ | [YāSmṛ, 2 221.1]
kalahāpahṛtaṃ deyaṃ daṇḍaśca dviguṇas tataḥ | [YāSmṛ, 2 221.2]
duḥkham utpādayed yas tu sa samutthānajaṃ vyayam | [YāSmṛ, 2 222.1]
dāpyo daṇḍaṃ ca yo yasmin kalahe samudāhṛtaḥ | [YāSmṛ, 2 222.2]
abhighāte tathā chede bhede kuḍyāvapātane | [YāSmṛ, 2 223.1]
paṇān dāpyaḥ pañca daśa viṃśatiṃ tadvyayaṃ tathā | [YāSmṛ, 2 223.2]
duḥkhotpādi gṛhe dravyaṃ kṣipan prāṇaharaṃ tathā | [YāSmṛ, 2 224.1]
ṣoḍaśādyaḥ paṇān dāpyo dvitīyo madhyamaṃ damam | [YāSmṛ, 2 224.2]
duḥkhe ca śoṇitotpāde śākhāṅgacchedane tathā | [YāSmṛ, 2 225.1]
daṇḍaḥ kṣudrapaśūnāṃ tu dvipaṇaprabhṛtiḥ kramāt | [YāSmṛ, 2 225.2]
liṅgasya chedane mṛtyau madhyamo mūlyam eva ca | [YāSmṛ, 2 226.1]
mahāpaśūnām eteṣu sthāneṣu dviguṇo damaḥ | [YāSmṛ, 2 226.2]
prarohiśākhināṃ śākhāskandhasarvavidāraṇe | [YāSmṛ, 2 227.1]
upajīvyadrumāṇāṃ ca viṃśater dviguṇo damaḥ | [YāSmṛ, 2 227.2]
caityaśmaśānasīmāsu puṇyasthāne surālaye | [YāSmṛ, 2 228.1]
jātadrumāṇāṃ dviguṇo damo vṛkṣe ca viśrute | [YāSmṛ, 2 228.2]
gulmagucchakṣupalatāpratānauṣadhivīrudhām | [YāSmṛ, 2 229.1]
pūrvasmṛtād ardhadaṇḍaḥ sthāneṣūkteṣu kartane | [YāSmṛ, 2 229.2]
sāmānyadravyaprasabhaharaṇāt sāhasaṃ smṛtam | [YāSmṛ, 2 230.1]
tanmūlyād dviguṇo daṇḍo nihnave tu caturguṇaḥ | [YāSmṛ, 2 230.2]
yaḥ sāhasaṃ kārayati sa dāpyo dviguṇaṃ damam | [YāSmṛ, 2 231.1]
yaś caivam uktvāhaṃ dātā kārayet sa caturguṇam | [YāSmṛ, 2 231.2]
arghyākṣepātikramakṛd bhrātṛbhāryāprahārakaḥ | [YāSmṛ, 2 232.1]
saṃdiṣṭasyāpradātā ca samudragṛhabhedakṛt | [YāSmṛ, 2 232.2]
sāmantakulikādīnām apakārasya kārakaḥ | [YāSmṛ, 2 233.1]
pañcāśatpaṇiko daṇḍa eṣām iti viniścayaḥ | [YāSmṛ, 2 233.2]
svacchandavidhavāgāmī vikruṣṭe 'nabhidhāvakaḥ | [YāSmṛ, 2 234.1]
akāraṇe ca vikroṣṭā caṇḍālaś cottamān spṛśet | [YāSmṛ, 2 234.2]
śūdrapravrajitānāṃ ca daive pitrye ca bhojakaḥ | [YāSmṛ, 2 235.1]
ayuktaṃ śapathaṃ kurvann ayogyo yogyakarmakṛt | [YāSmṛ, 2 235.2]
vṛṣakṣudrapaśūnāṃ ca puṃstvasya pratighātakṛt | [YāSmṛ, 2 236.1]
sādhāraṇasyāpalāpī dāsīgarbhavināśakṛt | [YāSmṛ, 2 236.2]
pitṛputrasvasṛbhrātṛdaṃpatyācāryaśiṣyakāḥ | [YāSmṛ, 2 237.1]
eṣām apatitānyonyatyāgī ca śatadaṇḍabhāk | [YāSmṛ, 2 237.2]
vasānastrīn paṇān daṇḍyo nejakas tu parāṃśukam | [YāSmṛ, 2 238.1]
vikrayāvakrayādhānayāciteṣu paṇān daśa | [YāSmṛ, 2 238.2]
pitāputravirodhe tu sākṣiṇāṃ tripaṇo damaḥ | [YāSmṛ, 2 239.1]
antare ca tayor yaḥ syāt tasyāpy aṣṭaguṇo damaḥ | [YāSmṛ, 2 239.2]
tulāśāsanamānānāṃ kūṭakṛnnāṇakasya ca | [YāSmṛ, 2 240.1]
ebhiś ca vyavahartā yaḥ sa dāpyo damam uttamam | [YāSmṛ, 2 240.2]
akūṭaṃ kūṭakaṃ brūte kūṭaṃ yaś cāpy akūṭakam | [YāSmṛ, 2 241.1]
sa nāṇakaparīkṣī tu dāpya uttamasāhasam | [YāSmṛ, 2 241.2]
bhiṣaṅ mithyācaran daṇḍyas tiryakṣu prathamaṃ damam | [YāSmṛ, 2 242.1]
mānuṣe madhyamaṃ rājapuruṣeṣūttamaṃ damam | [YāSmṛ, 2 242.2]
abandhyaṃ yaś ca badhnāti baddhaṃ yaś ca pramuñcati | [YāSmṛ, 2 243.1]
aprāptavyavahāraṃ ca sa dāpyo damam uttamam | [YāSmṛ, 2 243.2]
mānena tulayā vāpi yo 'ṃśam aṣṭamakaṃ haret | [YāSmṛ, 2 244.1]
daṇḍaṃ sa dāpyo dviśataṃ vṛddhau hānau ca kalpitam | [YāSmṛ, 2 244.2]
bheṣajasnehalavaṇagandhadhānyaguḍādiṣu | [YāSmṛ, 2 245.1]
paṇyeṣu prakṣipan hīnaṃ paṇān dāpyas tu ṣoḍaśa | [YāSmṛ, 2 245.2]
mṛccarmamaṇisūtrāyaḥkāṣṭhavalkalavāsasām | [YāSmṛ, 2 246.1]
ajātau jātikaraṇe vikreyāṣṭaguṇo damaḥ | [YāSmṛ, 2 246.2]
samudgaparivartaṃ ca sārabhāṇḍaṃ ca kṛtrimam | [YāSmṛ, 2 247.1]
ādhānaṃ vikrayaṃ vāpi nayato daṇḍakalpanā | [YāSmṛ, 2 247.2]
bhinne paṇe ca pañcāśatpaṇe tu śatam ucyate | [YāSmṛ, 2 248.1]
dvipaṇe dviśato daṇḍo mūlyavṛddhau ca vṛddhimān | [YāSmṛ, 2 248.2]
sambhūya kurvatām arghaṃ saṃbādhaṃ kāruśilpinām | [YāSmṛ, 2 249.1]
arghasya hrāsaṃ vṛddhiṃ vā jānato dama uttamaḥ | [YāSmṛ, 2 249.2]
sambhūya vaṇijāṃ paṇyam anargheṇoparundhatām | [YāSmṛ, 2 250.1]
vikrīṇatāṃ vā vihito daṇḍa uttamasāhasaḥ | [YāSmṛ, 2 250.2]
rājani sthāpyate yo 'rghaḥ pratyahaṃ tena vikrayaḥ | [YāSmṛ, 2 251.1]
krayo vā niḥsravas tasmād vaṇijāṃ lābhakṛt smṛtaḥ | [YāSmṛ, 2 251.2]
svadeśapaṇye tu śataṃ vaṇig gṛhṇīta pañcakam | [YāSmṛ, 2 252.1]
daśakaṃ pāradeśye tu yaḥ sadyaḥ krayavikrayī | [YāSmṛ, 2 252.2]
paṇyasyopari saṃsthāpya vyayaṃ paṇyasamudbhavam | [YāSmṛ, 2 253.1]
argho 'nugrahakṛt kāryaḥ kretur vikretur eva ca | [YāSmṛ, 2 253.2]
gṛhītamūlyaṃ yaḥ paṇyaṃ kretur naiva prayacchati | [YāSmṛ, 2 254.1]
sodayaṃ tasya dāpyo 'sau diglābhaṃ vā digāgate | [YāSmṛ, 2 254.2]
vikrītam api vikreyaṃ pūrvakretaryagṛhṇati | [YāSmṛ, 2 255.1]
hāniś cet kretṛdoṣeṇa kretur eva hi sā bhavet | [YāSmṛ, 2 255.2]
rājadaivopaghātena paṇye doṣam upāgate | [YāSmṛ, 2 256.1]
hānir vikretur evāsau yācitasyāprayacchataḥ | [YāSmṛ, 2 256.2]
anyahaste ca vikrīya duṣṭaṃ vāduṣṭavad yadi | [YāSmṛ, 2 257.1]
vikrīṇīte damas tatra mūlyāt tu dviguṇo bhavet | [YāSmṛ, 2 257.2]
kṣayaṃ vṛddhiṃ ca vaṇijā paṇyānām avijānatā | [YāSmṛ, 2 258.1]
krītvā nānuśayaḥ kāryaḥ kurvan ṣaḍbhāgadaṇḍabhāk | [YāSmṛ, 2 258.2]
samavāyena vaṇijāṃ lābhārthaṃ karma kurvatām | [YāSmṛ, 2 259.1]
lābhālābhau yathādravyaṃ yathā vā saṃvidā kṛtau | [YāSmṛ, 2 259.2]
pratiṣiddham anādiṣṭaṃ pramādād yac ca nāśitam | [YāSmṛ, 2 260.1]
sa tad dadyād viplavācca rakṣitād daśamāṃśabhāk | [YāSmṛ, 2 260.2]
arghaprakṣepaṇād viṃśaṃ bhāgaṃ śulkaṃ nṛpo haret | [YāSmṛ, 2 261.1]
vyāsiddhaṃ rājayogyaṃ ca vikrītaṃ rājagāmi tat | [YāSmṛ, 2 261.2]
mithyā vadan parīmāṇaṃ śulkasthānād apāsaran | [YāSmṛ, 2 262.1]
dāpyas tv aṣṭaguṇaṃ yaś ca savyājakrayavikrayī | [YāSmṛ, 2 262.2]
tarikaḥ sthalajaṃ śulkaṃ gṛhṇan dāpyaḥ paṇān daśa | [YāSmṛ, 2 263.1]
brāhmaṇaprātiveśyānām etad evānimantraṇe | [YāSmṛ, 2 263.2]
deśāntaragate prete dravyaṃ dāyādabāndhavāḥ | [YāSmṛ, 2 264.1]
jñātayo vā hareyus tadāgatās tair vinā nṛpaḥ | [YāSmṛ, 2 264.2]
jihmaṃ tyajeyur nirlābham aśakto 'nyena kārayet | [YāSmṛ, 2 265.1]
anena vidhir ākhyāta ṛtvikkarṣakakarmiṇām | [YāSmṛ, 2 265.2]
grāhakair gṛhyate cauro loptreṇātha padena vā | [YāSmṛ, 2 266.1]
pūrvakarmāparādhī ca tathā cāśuddhavāsakaḥ | [YāSmṛ, 2 266.2]
anye 'pi śaṅkayā grāhyā jātināmādinihnavaiḥ | [YāSmṛ, 2 267.1]
dyūtastrīpānasaktāś ca śuṣkabhinnamukhasvarāḥ | [YāSmṛ, 2 267.2]
paradravyagṛhāṇāṃ ca pṛcchakā gūḍhacāriṇaḥ | [YāSmṛ, 2 268.1]
nirāyā vyayavantaś ca vinaṣṭadravyavikrayāḥ | [YāSmṛ, 2 268.2]
gṛhītaḥ śaṅkayā caurye nātmānaṃ ced viśodhayet | [YāSmṛ, 2 269.1]
dāpayitvā hṛtaṃ dravyaṃ cauradaṇḍena daṇḍayet | [YāSmṛ, 2 269.2]
cauraṃ pradāpyāpahṛtaṃ ghātayed vividhair vadhaiḥ | [YāSmṛ, 2 270.1]
sacihnaṃ brāhmaṇaṃ kṛtvā svarāṣṭrād vipravāsayet | [YāSmṛ, 2 270.2]
ghātite 'pahṛte doṣo grāmabhartur anirgate | [YāSmṛ, 2 271.1]
vivītabhartus tu pathi cauroddhartur avītake | [YāSmṛ, 2 271.2]
svasīmni dadyād grāmas tu padaṃ vā yatra gacchati | [YāSmṛ, 2 272.1]
pañcagrāmī bahiḥ krośād daśagrāmy athavā punaḥ | [YāSmṛ, 2 272.2]
bandigrāhāṃs tathā vājikuñjarāṇāṃ ca hāriṇaḥ | [YāSmṛ, 2 273.1]
prasahyaghātinaś caiva śūlān āropayen narān | [YāSmṛ, 2 273.2]
utkṣepakagranthibhedau karasaṃdaṃśahīnakau | [YāSmṛ, 2 274.1]
kāryau dvitīyāparādhe karapādaikahīnakau | [YāSmṛ, 2 274.2]
kṣudramadhyamahādravyaharaṇe sārato damaḥ | [YāSmṛ, 2 275.1]
deśakālavayaḥśakti saṃcintyaṃ daṇḍakarmaṇi | [YāSmṛ, 2 275.2]
bhaktāvakāśāgnyudakamantropakaraṇavyayān | [YāSmṛ, 2 276.1]
dattvā caurasya vā hantur jānato dama uttamaḥ | [YāSmṛ, 2 276.2]
śastrāvapāte garbhasya pātane cottamo damaḥ | [YāSmṛ, 2 277.1]
uttamo vādhamo vāpi puruṣastrīpramāpaṇe | [YāSmṛ, 2 277.2]
vipraduṣṭāṃ striyaṃ caiva puruṣaghnīm agarbhiṇīm | [YāSmṛ, 2 278.1]
setubhedakarīṃ cāpsu śilāṃ baddhvā praveśayet | [YāSmṛ, 2 278.2]
viṣāgnidāṃ patigurunijāpatyapramāpaṇīm | [YāSmṛ, 2 279.1]
vikarṇakaranāsauṣṭhīṃ kṛtvā gobhiḥ pramāpayet | [YāSmṛ, 2 279.2]
avijñātahatasyāśu kalahaṃ sutabāndhavāḥ | [YāSmṛ, 2 280.1]
praṣṭavyā yoṣitaś cāsya parapuṃsi ratāḥ pṛthak | [YāSmṛ, 2 280.2]
strīdravyavṛttikāmo vā kena vāyaṃ gataḥ saha | [YāSmṛ, 2 281.1]
mṛtyudeśasamāsannaṃ pṛcched vāpi janaṃ śanaiḥ | [YāSmṛ, 2 281.2]
kṣetraveśmavanagrāmavivītakhaladāhakāḥ | [YāSmṛ, 2 282.1]
rājapatnyabhigāmī ca dagdhavyās tu kaṭāgninā | [YāSmṛ, 2 282.2]
pumān saṃgrahaṇe grāhyaḥ keśākeśi parastriyā | [YāSmṛ, 2 283.1]
sadyo vā kāmajaiś cihnaiḥ pratipattau dvayos tathā | [YāSmṛ, 2 283.2]
nīvīstanaprāvaraṇasakthikeśāvamarśanam | [YāSmṛ, 2 284.1]
adeśakālasaṃbhāṣaṃ sahaikāsanam eva ca | [YāSmṛ, 2 284.2]
strī niṣedhe śataṃ dadyād dviśataṃ tu damaṃ pumān | [YāSmṛ, 2 285.1]
pratiṣedhe tayor daṇḍo yathā saṃgrahaṇe tathā | [YāSmṛ, 2 285.2]
sajātāv uttamo daṇḍa ānulomye tu madhyamaḥ | [YāSmṛ, 2 286.1]
prātilomye vadhaḥ puṃso nāryāḥ karṇādikartanam | [YāSmṛ, 2 286.2]
alaṃkṛtāṃ haran kanyām uttamaṃ hy anyathādhamam | [YāSmṛ, 2 287.1]
daṇḍaṃ dadyāt savarṇāsu prātilomye vadhaḥ smṛtaḥ | [YāSmṛ, 2 287.2]
sakāmāsv anulomāsu na doṣas tv anyathā damaḥ | [YāSmṛ, 2 288.1]
dūṣaṇe tu karaccheda uttamāyāṃ vadhas tathā | [YāSmṛ, 2 288.2]
śataṃ strīdūṣaṇe dadyād dve tu mithyābhiśaṃsane | [YāSmṛ, 2 289.1]
paśūn gacchan śataṃ dāpyo hīnāṃ strīṃ gāṃ ca madhyamam | [YāSmṛ, 2 289.2]
avaruddhāsu dāsīṣu bhujiṣyāsu tathaiva ca | [YāSmṛ, 2 290.1]
gamyāsv api pumān dāpyaḥ pañcāśatpaṇikaṃ damam | [YāSmṛ, 2 290.2]
prasahya dāsyabhigame daṇḍo daśapaṇaḥ smṛtaḥ | [YāSmṛ, 2 291.1]
bahūnāṃ yady akāmāsau caturviṃśatikaḥ pṛthak | [YāSmṛ, 2 291.2]
gṛhītavetanā veśyā necchantī dviguṇaṃ vahet | [YāSmṛ, 2 292.1]
agṛhīte samaṃ dāpyaḥ pumān apy evam eva hi | [YāSmṛ, 2 292.2]
ayonau gacchato yoṣāṃ puruṣaṃ vābhimehataḥ | [YāSmṛ, 2 293.1]
caturviṃśatiko daṇḍas tathā pravrajitāgame | [YāSmṛ, 2 293.2]
antyābhigamane tv aṅkyaḥ kubandhena pravāsayet | [YāSmṛ, 2 294.1]
śūdras tathāntya eva syād antyasyāryāgame vadhaḥ | [YāSmṛ, 2 294.2]
ūnaṃ vābhyadhikaṃ vāpi likhed yo rājaśāsanam | [YāSmṛ, 2 295.1]
pāradārikacauraṃ vā muñcato daṇḍa uttamaḥ | [YāSmṛ, 2 295.2]
abhakṣyeṇa dvijaṃ dūṣyo daṇḍya uttamasāhasam | [YāSmṛ, 2 296.1]
madhyamaṃ kṣatriyaṃ vaiśyaṃ prathamaṃ śūdram ardhikam | [YāSmṛ, 2 296.2]
kūṭasvarṇavyavahārī vimāṃsasya ca vikrayī | [YāSmṛ, 2 297.1]
tryaṅgahīnas tu kartavyo dāpyaś cottamasāhasam | [YāSmṛ, 2 297.2]
catuṣpādakṛto doṣo nāpehīti prajalpataḥ | [YāSmṛ, 2 298.1]
kāṣṭhaloṣṭeṣupāṣāṇabāhuyugyakṛtas tathā | [YāSmṛ, 2 298.2]
chinnanasyena yānena tathā bhagnayugādinā | [YāSmṛ, 2 299.1]
paścāc caivāpasaratā hiṃsane svāmy adoṣabhāk | [YāSmṛ, 2 299.2]
śakto 'py amokṣayan svāmī daṃṣṭriṇāṃ śṛṅgiṇāṃ tathā | [YāSmṛ, 2 300.1]
prathamaṃ sāhasaṃ dadyād vikruṣṭe dviguṇaṃ tathā | [YāSmṛ, 2 300.2]
jāraṃ caurety abhivadan dāpyaḥ pañcaśataṃ damam | [YāSmṛ, 2 301.1]
upajīvya dhanaṃ muñcaṃs tad evāṣṭaguṇīkṛtam | [YāSmṛ, 2 301.2]
rājño 'niṣṭapravaktāraṃ tasyaivākrośakāriṇam | [YāSmṛ, 2 302.1]
tanmantrasya ca bhettāraṃ chittvā jihvāṃ pravāsayet | [YāSmṛ, 2 302.2]
mṛtāṅgalagnavikretur guros tāḍayitus tathā | [YāSmṛ, 2 303.1]
rājayānāsanāroḍhur daṇḍa uttamasāhasaḥ | [YāSmṛ, 2 303.2]
dvinetrabhedino rājadviṣṭādeśakṛtas tathā | [YāSmṛ, 2 304.1]
vipratvena ca śūdrasya jīvato 'ṣṭaśato damaḥ | [YāSmṛ, 2 304.2]
durdṛṣṭāṃs tu punar dṛṣṭvā vyavahārān nṛpeṇa tu | [YāSmṛ, 2 305.1]
sabhyāḥ sajayino daṇḍyā vivādād dviguṇaṃ damam | [YāSmṛ, 2 305.2]
yo manyetājito 'smīti nyāyenāpi parājitaḥ | [YāSmṛ, 2 306.1]
tam āyāntaṃ punar jitvā dāpayed dviguṇaṃ damam | [YāSmṛ, 2 306.2]
rājñānyāyena yo daṇḍo gṛhīto varuṇāya tam | [YāSmṛ, 2 307.1]
nivedya dadyād viprebhyaḥ svayaṃ triṃśadguṇīkṛtam | [YāSmṛ, 2 307.2]
{YāSmṛ, 3}
ūnadvivarṣaṃ nikhanen na kuryād udakaṃ tataḥ | [YāSmṛ, 3 1.1]
ā śmaśānād anuvrajya itaro jñātibhir vṛtaḥ | [YāSmṛ, 3 1.2]
yamasūktaṃ tathā gāthā japadbhir laukikāgninā | [YāSmṛ, 3 2.1]
sa dagdhavya upetaś ced āhitāgnyāvṛtārthavat | [YāSmṛ, 3 2.2]
saptamād daśamād vāpi jñātayo 'bhyupayanty apaḥ | [YāSmṛ, 3 3.1]
apa naḥ śośucad agham anena pitṛdiṅmukhāḥ | [YāSmṛ, 3 3.2]
evaṃ mātāmahācāryapretānām udakakriyā | [YāSmṛ, 3 4.1]
kāmodakaṃ sakhiprattāsvasrīyaśvaśurartvijām | [YāSmṛ, 3 4.2]
sakṛt prasiñcanty udakaṃ nāmagotreṇa vāgyatāḥ | [YāSmṛ, 3 5.1]
na brahmacāriṇaḥ kuryur udakaṃ patitās tathā | [YāSmṛ, 3 5.2]
pākhaṇḍyanāśritāḥ stenā bhartṛghnyaḥ kāmagādikāḥ | [YāSmṛ, 3 6.1]
surāpya ātmatyāginyo nāśaucodakabhājanāḥ | [YāSmṛ, 3 6.2]
kṛtodakān samuttīrṇān mṛduśādvalasaṃsthitān | [YāSmṛ, 3 7.1]
snātān apavadeyus tān itihāsaiḥ purātanaiḥ | [YāSmṛ, 3 7.2]
mānuṣye kadalīstambhaniḥsāre sāramārgaṇam | [YāSmṛ, 3 8.1]
karoti yaḥ sa saṃmūḍho jalabudbudasaṃnibhe | [YāSmṛ, 3 8.2]
pañcadhā saṃbhṛtaḥ kāyo yadi pañcatvam āgataḥ | [YāSmṛ, 3 9.1]
karmabhiḥ svaśarīrotthais tatra kā paridevanā | [YāSmṛ, 3 9.2]
gantrī vasumatī nāśam udadhir daivatāni ca | [YāSmṛ, 3 10.1]
phenaprakhyaḥ kathaṃ nāśaṃ martyaloko na yāsyati | [YāSmṛ, 3 10.2]
śleṣmāśru bāndhavair muktaṃ preto bhuṅkte yato 'vaśaḥ | [YāSmṛ, 3 11.1]
ato na roditavyaṃ hi kriyāḥ kāryāḥ svaśaktitaḥ | [YāSmṛ, 3 11.2]
iti saṃśrutya gaccheyur gṛhaṃ bālapuraḥsarāḥ | [YāSmṛ, 3 12.1]
vidaśya nimbapatrāṇi niyatā dvāri veśmanaḥ | [YāSmṛ, 3 12.2]
ācamyāgnyādi salilaṃ gomayaṃ gaurasarṣapān | [YāSmṛ, 3 13.1]
praviśeyuḥ samālabhya kṛtvāśmani padaṃ śanaiḥ | [YāSmṛ, 3 13.2]
praveśanādikaṃ karma pretasaṃsparśinām api | [YāSmṛ, 3 14.1]
icchatāṃ tatkṣaṇācchuddhiḥ pareṣāṃ snānasaṃyamān | [YāSmṛ, 3 14.2]
ācāryapitṛupādhyāyān nirhṛtyāpi vratī vratī | [YāSmṛ, 3 15.1]
saṃkaṭānnaṃ ca nāśnīyān na ca taiḥ saha saṃvaset | [YāSmṛ, 3 15.2]
krītalabdhāśanā bhūmau svapeyus te pṛthak kṣitau | [YāSmṛ, 3 16.1]
piṇḍayajñāvṛtā deyaṃ pretāyānnaṃ dinatrayam | [YāSmṛ, 3 16.2]
jalam ekāham ākāśe sthāpyaṃ kṣīraṃ ca mṛnmaye | [YāSmṛ, 3 17.1]
vaitānaupāsanāḥ kāryāḥ kriyāś ca śruticodanāt | [YāSmṛ, 3 17.2]
trirātraṃ daśarātraṃ vā śāvam āśaucam iṣyate | [YāSmṛ, 3 18.1]
ūnadvivarṣa ubhayoḥ sūtakaṃ mātur eva hi | [YāSmṛ, 3 18.2]
pitros tu sūtakaṃ mātus tad asṛgdarśanād dhruvam | [YāSmṛ, 3 19.1]
tad ahar na praduṣyeta pūrveṣāṃ janmakāraṇāt | [YāSmṛ, 3 19.2]
antarā janmamaraṇe śeṣāhobhir viśudhyati | [YāSmṛ, 3 20.1]
garbhasrāve māsatulyā niśāḥ śuddhes tu kāraṇam | [YāSmṛ, 3 20.2]
hatānāṃ nṛpagoviprair anvakṣaṃ cātmaghātinām | [YāSmṛ, 3 21.1]
proṣite kālaśeṣaḥ syāt pūrṇe dattvodakaṃ śuciḥ | [YāSmṛ, 3 21.2]
kṣatrasya dvādaśāhāni viśaḥ pañcadaśaiva tu | [YāSmṛ, 3 22.1]
triṃśaddināni śūdrasya tadardhaṃ nyāyavartinaḥ | [YāSmṛ, 3 22.2]
ā dantajanmanaḥ sadyā acūḍān naiśikī smṛtā | [YāSmṛ, 3 23.1]
trirātram ā vratādeśād daśarātram ataḥ param | [YāSmṛ, 3 23.2]
ahas tv adattakanyāsu bāleṣu ca viśodhanam | [YāSmṛ, 3 24.1]
gurvantevāsyanūcānam ātulaśrotriyeṣu ca | [YāSmṛ, 3 24.2]
anauraseṣu putreṣu bhāryāsv anyagatāsu ca | [YāSmṛ, 3 25.1]
nivāsarājani prete tad ahaḥ śuddhikāraṇam | [YāSmṛ, 3 25.2]
brāhmaṇenānugantavyo na śūdro na dvijaḥ kvacit | [YāSmṛ, 3 26.1]
anugamyāmbhasi snātvā spṛṣṭvāgniṃ ghṛtabhuk śuciḥ | [YāSmṛ, 3 26.2]
mahīpatīnāṃ nāśaucaṃ hatānāṃ vidyutā tathā | [YāSmṛ, 3 27.1]
gobrāhmaṇārthaṃ saṃgrāme yasya cecchati bhūmipaḥ | [YāSmṛ, 3 27.2]
ṛtvijāṃ dīkṣitānāṃ ca yajñiyaṃ karma kurvatām | [YāSmṛ, 3 28.1]
satrivratibrahmacāridātṛbrahmavidāṃ tathā | [YāSmṛ, 3 28.2]
dāne vivāhe yajñe ca saṃgrāme deśaviplave | [YāSmṛ, 3 29.1]
āpadyapi hi kaṣṭāyāṃ sadyaḥ śaucaṃ vidhīyate | [YāSmṛ, 3 29.2]
udakyāśucibhiḥ snāyāt saṃspṛṣṭas tair upaspṛśet | [YāSmṛ, 3 30.1]
abliṅgāni japeccaiva gāyatrīṃ manasā sakṛt | [YāSmṛ, 3 30.2]
kālo 'gniḥ karma mṛd vāyur mano jñānaṃ tapo jalam | [YāSmṛ, 3 31.1]
paścāt tāpo nirāhāraḥ sarve 'mī śuddhihetavaḥ | [YāSmṛ, 3 31.2]
akāryakāriṇāṃ dānaṃ vego nadyāś ca śuddhikṛt | [YāSmṛ, 3 32.1]
śodhyasya mṛcca toyaṃ ca saṃnyāso vai dvijanmanām | [YāSmṛ, 3 32.2]
tapo vedavidāṃ kṣāntir viduṣāṃ varṣmaṇo jalam | [YāSmṛ, 3 33.1]
japaḥ pracchannapānānāṃ manasaḥ satyam ucyate | [YāSmṛ, 3 33.2]
bhūtātmanas tapovidye buddher jñānaṃ viśodhanam | [YāSmṛ, 3 34.1]
kṣetrajñasyeśvarajñānād viśuddhiḥ paramā matā | [YāSmṛ, 3 34.2]
kṣātreṇa karmaṇā jīved viśāṃ vāpy āpadi dvijaḥ | [YāSmṛ, 3 35.1]
nistīrya tām athātmānaṃ pāvayitvā nyaset pathi | [YāSmṛ, 3 35.2]
phalopalakṣaumasomamanuṣyāpūpavīrudhaḥ | [YāSmṛ, 3 36.1]
tilaudanarasakṣārān dadhi kṣīraṃ ghṛtaṃ jalam | [YāSmṛ, 3 36.2]
śastrāsavamadhūcchiṣṭaṃ madhu lākṣā ca barhiṣaḥ | [YāSmṛ, 3 37.1]
mṛccarmapuṣpakutapakeśatakraviṣakṣitiḥ | [YāSmṛ, 3 37.2]
kauśeyanīlalavaṇamāṃsaikaśaphasīsakān | [YāSmṛ, 3 38.1]
śakārdrauṣadhipiṇyākapaśugandhāṃs tathaiva ca | [YāSmṛ, 3 38.2]
vaiśyavṛttyāpi jīvan no vikrīṇīta kadācana | [YāSmṛ, 3 39.1]
dharmārthaṃ vikrayaṃ neyās tilā dhānyena tatsamāḥ | [YāSmṛ, 3 39.2]
lākṣālavaṇamāṃsāni patanīyāni vikraye | [YāSmṛ, 3 40.1]
pāyo dadhi ca madyaṃ ca hīnavarṇakarāṇi tu | [YāSmṛ, 3 40.2]
āpadgataḥ sampragṛhṇan bhuñjāno vā yatas tataḥ | [YāSmṛ, 3 41.1]
na lipyetainasā vipro jvalanārkasamo hi saḥ | [YāSmṛ, 3 41.2]
kṛṣiḥ śilpaṃ bhṛtir vidyā kusīdaṃ śakaṭaṃ giriḥ | [YāSmṛ, 3 42.1]
sevānūpaṃ nṛpo bhaikṣam āpattau jīvanāni tu | [YāSmṛ, 3 42.2]
bubhukṣitas tryahaṃ sthitvā dhānyam abrāhmaṇāddharet | [YāSmṛ, 3 43.1]
pratigṛhya tad ākhyeyam abhiyuktena dharmataḥ | [YāSmṛ, 3 43.2]
tasya vṛttaṃ kulaṃ śīlaṃ śrutam adhyayanaṃ tapaḥ | [YāSmṛ, 3 44.1]
jñātvā rājā kuṭumbaṃ ca dharmyāṃ vṛttiṃ prakalpayet | [YāSmṛ, 3 44.2]
sutavinyastapatnīkas tayā vānugato vanam | [YāSmṛ, 3 45.1]
vānaprastho brahmacārī sāgniḥ sopāsano vrajet | [YāSmṛ, 3 45.2]
aphālakṛṣṭenāgnīṃś ca pitṝn devātithīn api | [YāSmṛ, 3 46.1]
bhṛtyāṃś ca tarpayet śmaśrujaṭālomabhṛd ātmavān | [YāSmṛ, 3 46.2]
ahno māsasya ṣaṇṇāṃ vā tathā saṃvatsarasya vā | [YāSmṛ, 3 47.1]
arthasya saṃcayaṃ kuryāt kṛtam āśvayuje tyajet | [YāSmṛ, 3 47.2]
dāntas triṣavaṇasnāyī nivṛttaś ca pratigrahāt | [YāSmṛ, 3 48.1]
svādhyāyavān dānaśīlaḥ sarvasattvahite rataḥ | [YāSmṛ, 3 48.2]
dantolūkhalikaḥ kālapakvāśī vāśmakuṭṭakaḥ | [YāSmṛ, 3 49.1]
śrautraṃ smārtaṃ phalasnehaiḥ karma kuryāt tathā kriyāḥ | [YāSmṛ, 3 49.2]
cāndrāyaṇair nayet kālaṃ kṛcchrair vā vartayet sadā | [YāSmṛ, 3 50.1]
pakṣe gate vāpy aśnīyān māse vāhani vā gate | [YāSmṛ, 3 50.2]
svapyād bhūmau śucī rātrau divā samprapadair nayet | [YāSmṛ, 3 51.1]
sthānāsanavihārair vā yogābhyāsena vā tathā | [YāSmṛ, 3 51.2]
grīṣme pañcāgnimadhyastho varṣāsu sthaṇḍileśayaḥ | [YāSmṛ, 3 52.1]
ārdravāsās tu hemante śaktyā vāpi tapaś caret | [YāSmṛ, 3 52.2]
yaḥ kaṇṭakair vitudati candanair yaś ca limpati | [YāSmṛ, 3 53.1]
akruddho 'parituṣṭaś ca samastasya ca tasya ca | [YāSmṛ, 3 53.2]
agnīn vāpy ātmasātkṛtvā vṛkṣāvāso mitāśanaḥ | [YāSmṛ, 3 54.1]
vānaprasthagṛheṣv eva yātrārthaṃ bhaikṣam ācaret | [YāSmṛ, 3 54.2]
grāmād āhṛtya vā grāsān aṣṭau bhuñjīta vāgyataḥ | [YāSmṛ, 3 55.1]
vāyubhakṣaḥ prāgudīcīṃ gacched vāvarṣmasaṃkṣayāt | [YāSmṛ, 3 55.2]
vanād gṛhād vā kṛtveṣṭiṃ sārvavedasadakṣiṇām | [YāSmṛ, 3 56.1]
prājāpatyāṃ tadante tān agnīn āropya cātmani | [YāSmṛ, 3 56.2]
adhītavedo japakṛt putravān annado 'gnimān | [YāSmṛ, 3 57.1]
śaktyā ca yajñakṛn mokṣe manaḥ kuryāt tu nānyathā | [YāSmṛ, 3 57.2]
sarvabhūtahitaḥ śāntas tridaṇḍī sakamaṇḍaluḥ | [YāSmṛ, 3 58.1]
ekārāmaḥ parivrajya bhikṣārthī grāmam āśrayet | [YāSmṛ, 3 58.2]
apramattaś cared bhaikṣaṃ sāyāhne 'nabhilakṣitaḥ | [YāSmṛ, 3 59.1]
rahite bhikṣukair grāme yātrāmātram alolupaḥ | [YāSmṛ, 3 59.2]
yatipātrāṇi mṛdveṇudārvalābumayāni ca | [YāSmṛ, 3 60.1]
salilaṃ śuddhir eteṣāṃ govālaiś cāvagharṣaṇam | [YāSmṛ, 3 60.2]
saṃnirudhyendriyagrāmaṃ rāgadveṣau prahāya ca | [YāSmṛ, 3 61.1]
bhayaṃ hitvā ca bhūtānām amṛtībhavati dvijaḥ | [YāSmṛ, 3 61.2]
kartavyāśayaśuddhis tu bhikṣukeṇa viśeṣataḥ | [YāSmṛ, 3 62.1]
jñānotpattinimittatvāt svātantryakaraṇāya ca | [YāSmṛ, 3 62.2]
avekṣyā garbhavāsāś ca karmajā gatayas tathā | [YāSmṛ, 3 63.1]
ādhayo vyādhayaḥ kleśā jarā rūpaviparyayaḥ | [YāSmṛ, 3 63.2]
bhavo jātisahasreṣu priyāpriyaviparyayaḥ | [YāSmṛ, 3 64.1]
dhyānayogena saṃpaśyet sūkṣma ātmātmani sthitaḥ | [YāSmṛ, 3 64.2]
nāśramaḥ kāraṇaṃ dharme kriyamāṇo bhaveddhi saḥ | [YāSmṛ, 3 65.1]
ato yad ātmano 'pathyaṃ pareṣāṃ na tad ācaret | [YāSmṛ, 3 65.2]
satyam asteyam akrodho hrīḥ śaucaṃ dhīr dhṛtir damaḥ | [YāSmṛ, 3 66.1]
saṃyatendriyatā vidyā dharmaḥ sarva udāhṛtaḥ | [YāSmṛ, 3 66.2]
niḥsaranti yathā lohapiṇḍāt taptāt sphuliṅgakāḥ | [YāSmṛ, 3 67.1]
sakāśād ātmanas tadvad ātmānaḥ prabhavanti hi | [YāSmṛ, 3 67.2]
tatrātmā hi svayaṃ kiṃcit karma kiṃcit svabhāvataḥ | [YāSmṛ, 3 68.1]
karoti kiṃcid abhyāsād dharmādharmobhayātmakam | [YāSmṛ, 3 68.2]
nimittam akṣaraḥ kartā boddhā guṇī vaśī | [YāSmṛ, 3 69.1]
ajaḥ śarīragrahaṇāt sa jāta iti kīrtyate | [YāSmṛ, 3 69.2]
sargādau sa yathākāśaṃ vāyuṃ jyotir jalaṃ mahīm | [YāSmṛ, 3 70.1]
sṛjaty ekottaraguṇāṃs tathādatte bhavann api | [YāSmṛ, 3 70.2]
āhutyāpyāyate sūryaḥ sūryād vṛṣṭir athauṣadhiḥ | [YāSmṛ, 3 71.1]
tad annaṃ rasarūpeṇa śukratvam adhigacchati | [YāSmṛ, 3 71.2]
strīpuṃsayos tu saṃyoge viśuddhe śukraśoṇite | [YāSmṛ, 3 72.1]
pañcadhātūn svayaṃ ṣaṣṭha ādatte yugapat prabhuḥ | [YāSmṛ, 3 72.2]
indriyāṇi manaḥ prāṇo jñānam āyuḥ sukhaṃ dhṛtiḥ | [YāSmṛ, 3 73.1]
dhāraṇā preraṇaṃ duḥkham icchāhaṃkāra eva ca | [YāSmṛ, 3 73.2]
prayatna ākṛtir varṇaḥ svaradveṣau bhavābhavau | [YāSmṛ, 3 74.1]
tasyaitad ātmajaṃ sarvam anāder ādim icchataḥ | [YāSmṛ, 3 74.2]
prathame māsi saṃkledabhūto dhātuvimūrchitaḥ | [YāSmṛ, 3 75.1]
māsy arbudaṃ dvitīye tu tṛtīye 'ṅgendriyair yutaḥ | [YāSmṛ, 3 75.2]
ākāśāl lāghavaṃ saukṣmyaṃ śabdaṃ śrotraṃ balādikam | [YāSmṛ, 3 76.1]
vāyoś ca sparśanaṃ ceṣṭāṃ vyūhanaṃ raukṣyam eva ca | [YāSmṛ, 3 76.2]
pittāt tu darśanaṃ paktim auṣṇyaṃ rūpaṃ prakāśitām | [YāSmṛ, 3 77.1]
rasāt tu rasanaṃ śaityaṃ snehaṃ kledaṃ samārdavam | [YāSmṛ, 3 77.2]
bhūmer gandhaṃ tathā ghrāṇaṃ gauravaṃ mūrtim eva ca | [YāSmṛ, 3 78.1]
ātmā gṛhṇāty ajaḥ sarvaṃ tṛtīye spandate tataḥ | [YāSmṛ, 3 78.2]
dauhṛdasyāpradānena garbho doṣam avāpnuyāt | [YāSmṛ, 3 79.1]
vairūpyaṃ maraṇaṃ vāpi tasmāt kāryaṃ priyaṃ striyāḥ | [YāSmṛ, 3 79.2]
sthairyaṃ caturthe tv aṅgānāṃ pañcame śoṇitodbhavaḥ | [YāSmṛ, 3 80.1]
ṣaṣṭhe balasya varṇasya nakharomṇāṃ ca saṃbhavaḥ | [YāSmṛ, 3 80.2]
manaścaitanyayukto 'sau nāḍīsnāyusirāyutaḥ | [YāSmṛ, 3 81.1]
saptame cāṣṭame caiva tvaṅmāṃsasmṛtimān api | [YāSmṛ, 3 81.2]
punar dhātrīṃ punar gharmam ojas tasya pradhāvati | [YāSmṛ, 3 82.1]
aṣṭame māsy ato garbho jātaḥ prāṇair viyujyate | [YāSmṛ, 3 82.2]
navame daśame vāpi prabalaiḥ sūtimārutaiḥ | [YāSmṛ, 3 83.1]
niḥsāryate bāṇa iva yantracchidreṇa sajvaraḥ | [YāSmṛ, 3 83.2]
tasya ṣoḍhā śarīrāṇi ṣaṭ tvaco dhārayanti ca | [YāSmṛ, 3 84.1]
ṣaḍaṅgāni tathāsthnāṃ ca saha ṣaṣṭyā śatatrayam | [YāSmṛ, 3 84.2]
sthālaiḥ saha catuḥṣaṣṭir dantā vai viṃśatir nakhāḥ | [YāSmṛ, 3 85.1]
pāṇipādaśalākāś ca teṣāṃ sthānacatuṣṭayam | [YāSmṛ, 3 85.2]
ṣaṣṭyaṅgulīnāṃ dve pārṣṇyor gulpheṣu ca catuṣṭayam | [YāSmṛ, 3 86.1]
catvāryaratnikāsthīni jaṅghayos tāvad eva tu | [YāSmṛ, 3 86.2]
dve dve jānukapoloruphalakāṃsasamudbhave | [YāSmṛ, 3 87.1]
akṣatālūṣake śroṇīphalake ca vinirdiśet | [YāSmṛ, 3 87.2]
bhagāsthy ekaṃ tathā pṛṣṭhe catvāriṃśacca pañca ca | [YāSmṛ, 3 88.1]
grīvā pañcadaśāsthiḥ syāj jatrv ekaikaṃ tathā hanuḥ | [YāSmṛ, 3 88.2]
tanmūle dve lalāṭākṣigaṇḍe nāsā ghanāsthikā | [YāSmṛ, 3 89.1]
pārśvakāḥ sthālakaiḥ sārdham arbudaiś ca dvisaptatiḥ | [YāSmṛ, 3 89.2]
dvau śaṅkhakau kapālāni catvāri śirasas tathā | [YāSmṛ, 3 90.1]
uraḥ saptadaśāsthīni puruṣasyāsthisaṃgrahaḥ | [YāSmṛ, 3 90.2]
gandharūparasasparśaśabdāś ca viṣayāḥ smṛtāḥ | [YāSmṛ, 3 91.1]
nāsikā locane jihvā tvak śrotraṃ ca indriyāṇi ca | [YāSmṛ, 3 91.2]
hastau pāyur upasthaṃ ca jihvā pādau ca pañca vai | [YāSmṛ, 3 92.1]
karmendriyāṇi jānīyān manaś caivobhayātmakam | [YāSmṛ, 3 92.2]
nābhir ojo gudaṃ śukraṃ śoṇitaṃ śaṅkhakau tathā | [YāSmṛ, 3 93.1]
mūrdhāṃsakaṇṭhahṛdayaṃ prāṇasyāyatanāni tu | [YāSmṛ, 3 93.2]
vapā vasāvahananaṃ nābhiḥ kloma yakṛt plihā | [YāSmṛ, 3 94.1]
kṣudrāntraṃ vṛkkakau bastiḥ purīṣādhānam eva ca | [YāSmṛ, 3 94.2]
āmāśayo 'tha hṛdayaṃ sthūlāntraṃ guda eva ca | [YāSmṛ, 3 95.1]
udaraṃ ca gudau koṣṭhyau vistāro 'yam udāhṛtaḥ | [YāSmṛ, 3 95.2]
kanīnike cākṣikūṭe śaṣkulī karṇapatrakau | [YāSmṛ, 3 96.1]
karṇau śaṅkhau bhruvau dantaveṣṭāv oṣṭhau kakundare | [YāSmṛ, 3 96.2]
vaṅkṣaṇau vṛṣaṇau vṛkkau śleṣmasaṃghātajau stanau | [YāSmṛ, 3 97.1]
upajihvāsphijau bāhū jaṅghoruṣu ca piṇḍikā | [YāSmṛ, 3 97.2]
tālūdaraṃ bastiśīrṣaṃ cibuke galaśuṇḍike | [YāSmṛ, 3 98.1]
avaṭaś caivam etāni sthānāny atra śarīrake | [YāSmṛ, 3 98.2]
akṣikarṇacatuṣkaṃ ca paddhastahṛdayāni ca | [YāSmṛ, 3 99.1]
nava chidrāṇi tāny eva prāṇasyāyatanāni tu | [YāSmṛ, 3 99.2]
śirāḥ śatāni saptaiva nava snāyuśatāni ca | [YāSmṛ, 3 100.1]
dhamanīnāṃ śate dve tu pañca peśīśatāni ca | [YāSmṛ, 3 100.2]
ekonatriṃśallakṣāṇi tathā nava śatāni ca | [YāSmṛ, 3 101.1]
ṣaṭpañcāśacca jānīta sirā dhamanisaṃjñitāḥ | [YāSmṛ, 3 101.2]
trayo lakṣās tu vijñeyāḥ śmaśrukeśāḥ śarīriṇām | [YāSmṛ, 3 102.1]
saptottaraṃ marmaśataṃ dve ca saṃdhiśate tathā | [YāSmṛ, 3 102.2]
romṇāṃ koṭyas tu pañcāśaccatasraḥ koṭya eva ca | [YāSmṛ, 3 103.1]
saptaṣaṣṭis tathā lakṣāḥ sārdhāḥ svedāyanaiḥ saha | [YāSmṛ, 3 103.2]
vāyavīyair vigaṇyante vibhaktāḥ paramāṇavaḥ | [YāSmṛ, 3 104.1]
yady apy eko 'nuvetty eṣāṃ bhāvanāṃ caiva saṃsthitim | [YāSmṛ, 3 104.2]
rasasya nava vijñeyā jalasyāñjalayo daśa | [YāSmṛ, 3 105.1]
saptaiva tu purīṣasya raktasyāṣṭau prakīrtitāḥ | [YāSmṛ, 3 105.2]
ṣaṭ śleṣmā pañca pittaṃ tu catvāro mūtram eva ca | [YāSmṛ, 3 106.1]
vasā trayo dvau tu medo majjaikordhvam tu mastake | [YāSmṛ, 3 106.2]
śleṣmaujasas tāvad eva retasas tāvad eva tu | [YāSmṛ, 3 107.1]
ity etad asthiraṃ varṣma yasya mokṣāya kṛty asau | [YāSmṛ, 3 107.2]
dvāsaptatisahasrāṇi hṛdayād abhiniḥsṛtāḥ | [YāSmṛ, 3 108.1]
hitāhitā nāma nāḍyas tāsāṃ madhye śaśiprabham | [YāSmṛ, 3 108.2]
maṇḍalaṃ tasya madhyastha ātmā dīpa ivācalaḥ | [YāSmṛ, 3 109.1]
sa jñeyas taṃ viditveha punar ājāyate na tu | [YāSmṛ, 3 109.2]
jñeyaṃ cāraṇyakam ahaṃ yad ādityād avāptavān | [YāSmṛ, 3 110.1]
yogaśāstraṃ ca matproktaṃ jñeyaṃ yogam abhīpsatā | [YāSmṛ, 3 110.2]
ananyaviṣayaṃ kṛtvā manobuddhismṛtīndriyam | [YāSmṛ, 3 111.1]
dhyeya ātmā sthito yo 'sau hṛdaye dīpavat prabhuḥ | [YāSmṛ, 3 111.2]
yathāvidhānena paṭhan sāmagāyam avicyutam | [YāSmṛ, 3 112.1]
sāvadhānas tad abhyāsāt paraṃ brahmādhigacchati | [YāSmṛ, 3 112.2]
aparāntakam ullopyaṃ madrakaṃ prakarīṃ tathā | [YāSmṛ, 3 113.1]
auveṇakaṃ sarobindum uttaraṃ gītakāni ca | [YāSmṛ, 3 113.2]
ṛggāthā pāṇikā dakṣavihitā brahmagītikā | [YāSmṛ, 3 114.1]
geyam etat tadabhyāsakaraṇān mokṣasaṃjñitam | [YāSmṛ, 3 114.2]
vīṇāvādanatattvajñaḥ śrutijātiviśāradaḥ | [YāSmṛ, 3 115.1]
tālajñaś cāprayāsena mokṣamārgaṃ niyacchati | [YāSmṛ, 3 115.2]
gītajño yadi yogena nāpnoti paramaṃ padam | [YāSmṛ, 3 116.1]
rudrasyānucaro bhūtvā tenaiva saha modate | [YāSmṛ, 3 116.2]
anādir ātmā kathitas tasyādis tu śarīrakam | [YāSmṛ, 3 117.1]
ātmanas tu jagat sarvaṃ jagataś cātmasaṃbhavaḥ | [YāSmṛ, 3 117.2]
katham etad vimuhyāmaḥ sadevāsuramānavam | [YāSmṛ, 3 118.1]
jagadudbhūtam ātmā ca kathaṃ tasmin vadasva naḥ | [YāSmṛ, 3 118.2]
mohajālam apāsyeha puruṣo dṛśyate hi yaḥ | [YāSmṛ, 3 119.1]
sahasrakarapannetraḥ sūryavarcāḥ sahasrakaḥ | [YāSmṛ, 3 119.2]
sa ātmā caiva yajñaś ca viśvarūpaḥ prajāpatiḥ | [YāSmṛ, 3 120.1]
virājaḥ so 'nnarūpeṇa yajñatvam upagacchati | [YāSmṛ, 3 120.2]
yo dravyadevatātyāgasambhūto rasa uttamaḥ | [YāSmṛ, 3 121.1]
devān saṃtarpya sa raso yajamānaṃ phalena ca | [YāSmṛ, 3 121.2]
saṃyojya vāyunā somaṃ nīyate raśmibhis tataḥ | [YāSmṛ, 3 122.1]
ṛgyajuḥsāmavihitaṃ sauraṃ dhāmopanīyate | [YāSmṛ, 3 122.2]
khamaṇḍalād asau sūryaḥ sṛjaty amṛtam uttamam | [YāSmṛ, 3 123.1]
yaj janma sarvabhūtānām aśanānaśanātmanām | [YāSmṛ, 3 123.2]
tasmād annāt punar yajñaḥ punar annaṃ punaḥ kratuḥ | [YāSmṛ, 3 124.1]
evam etad anādyantaṃ cakraṃ samparivartate | [YāSmṛ, 3 124.2]
anādir ātmā saṃbhūtir vidyate nāntarātmanaḥ | [YāSmṛ, 3 125.1]
samavāyī tu puruṣo mohecchādveṣakarmajaḥ | [YāSmṛ, 3 125.2]
sahasrātmā mayā yo va ādideva udāhṛtaḥ | [YāSmṛ, 3 126.1]
mukhabāhūrupajjāḥ syus tasya varṇā yathākramam | [YāSmṛ, 3 126.2]
pṛthivī pādatas tasya śiraso dyaur ajāyata | [YāSmṛ, 3 127.1]
nastaḥ prāṇā diśaḥ śrotrāt sparśād vāyur mukhācchikhī | [YāSmṛ, 3 127.2]
manasaś candramā jātaś cakṣuṣaś ca divākaraḥ | [YāSmṛ, 3 128.1]
jaghanād antarikṣaṃ ca jagacca sacarācaram | [YāSmṛ, 3 128.2]
yady evaṃ sa kathaṃ brahman pāpayoniṣu jāyate | [YāSmṛ, 3 129.1]
īśvaraḥ sa kathaṃ bhāvair aniṣṭaiḥ samprayujyate | [YāSmṛ, 3 129.2]
karaṇair anvitasyāpi pūrvaṃ jñānaṃ kathaṃ ca na | [YāSmṛ, 3 130.1]
vetti sarvagatāṃ kasmāt sarvago 'pi na vedanām | [YāSmṛ, 3 130.2]
antyapakṣisthāvaratāṃ manovākkāyakarmajaiḥ | [YāSmṛ, 3 131.1]
doṣaiḥ prayāti jīvo 'yaṃ bhavaṃ yoniśateṣu ca | [YāSmṛ, 3 131.2]
anantāś ca yathā bhāvāḥ śarīreṣu śarīriṇām | [YāSmṛ, 3 132.1]
rūpāṇyapi tathaiveha sarvayoniṣu dehinām | [YāSmṛ, 3 132.2]
vipākaḥ karmaṇāṃ pretya keṣāṃcid iha jāyate | [YāSmṛ, 3 133.1]
iha vāmutra vaikeṣāṃ bhāvas tatra prayojanam | [YāSmṛ, 3 133.2]
paradravyāṇy abhidhyāyaṃs tathāniṣṭāni cintayan | [YāSmṛ, 3 134.1]
vitathābhiniveśī ca jāyate 'nyāsu yoniṣu | [YāSmṛ, 3 134.2]
puruṣo 'nṛtavādī ca piśunaḥ paruṣas tathā | [YāSmṛ, 3 135.1]
anibaddhapralāpī ca mṛgapakṣiṣu jāyate | [YāSmṛ, 3 135.2]
adattādānanirataḥ paradāropasevakaḥ | [YāSmṛ, 3 136.1]
hiṃsakaś cāvidhānena sthāvareṣv abhijāyate | [YāSmṛ, 3 136.2]
ātmajñaḥ śaucavān dāntas tapasvī vijitendriyaḥ | [YāSmṛ, 3 137.1]
dharmakṛd vedavidyāvit sāttviko devayonitām | [YāSmṛ, 3 137.2]
asatkāryarato 'dhīra ārambhī viṣayī ca yaḥ | [YāSmṛ, 3 138.1]
sa rājaso manuṣyeṣu mṛto janmādhigacchati | [YāSmṛ, 3 138.2]
nidrāluḥ krūrakṛl lubdho nāstiko yācakas tathā | [YāSmṛ, 3 139.1]
pramādavān bhinnavṛtto bhavet tiryakṣu tāmasaḥ | [YāSmṛ, 3 139.2]
rajasā tamasā caivaṃ samāviṣṭo bhramann iha | [YāSmṛ, 3 140.1]
bhāvair aniṣṭaiḥ saṃyuktaḥ saṃsāraṃ pratipadyate | [YāSmṛ, 3 140.2]
malino hi yathā ādarśo rūpālokasya na kṣamaḥ | [YāSmṛ, 3 141.1]
tathāvipakvakaraṇa ātmajñānasya na kṣamaḥ | [YāSmṛ, 3 141.2]
kaṭvervārau yathāpakve madhuraḥ san raso 'pi na | [YāSmṛ, 3 142.1]
prāpyate hy ātmani tathā nāpakvakaraṇe jñatā | [YāSmṛ, 3 142.2]
sarvāśrayāṃ nije dehe dehī vindati vedanām | [YāSmṛ, 3 143.1]
yogī muktaś ca sarvāsāṃ yo na cāpnoti vedanām | [YāSmṛ, 3 143.2]
ākāśam ekaṃ hi yathā ghaṭādiṣu pṛthag bhavet | [YāSmṛ, 3 144.1]
tathātmā eko hy anekaś ca jalādhāreṣv ivāṃśumān | [YāSmṛ, 3 144.2]
brahmakhānilatejāṃsi jalaṃ bhūś ceti dhātavaḥ | [YāSmṛ, 3 145.1]
ime lokā eṣa cātmā tasmācca sacarācaram | [YāSmṛ, 3 145.2]
mṛddaṇḍacakrasaṃyogāt kumbhakāro yathā ghaṭam | [YāSmṛ, 3 146.1]
karoti tṛṇamṛtkāṣṭhair gṛhaṃ vā gṛhakārakaḥ | [YāSmṛ, 3 146.2]
hemamātram upādāya rūpaṃ vā hemakārakaḥ | [YāSmṛ, 3 147.1]
nijalālāsamāyogāt kośaṃ vā kośakārakaḥ | [YāSmṛ, 3 147.2]
kāraṇāny evam ādāya tāsu tāsv iha yoniṣu | [YāSmṛ, 3 148.1]
sṛjaty ātmānam ātmā ca sambhūya karaṇāni ca | [YāSmṛ, 3 148.2]
mahābhūtāni satyāni yathātmāpi tathaiva hi | [YāSmṛ, 3 149.1]
ko 'nyathaikena netreṇa dṛṣṭam anyena paśyati | [YāSmṛ, 3 149.2]
vācaṃ vā ko vijānāti punaḥ saṃśrutya saṃśrutām | [YāSmṛ, 3 150.1]
atītārthasmṛtiḥ kasya ko vā svapnasya kārakaḥ | [YāSmṛ, 3 150.2]
jātirūpavayovṛttavidyādibhir ahaṃkṛtaḥ | [YāSmṛ, 3 151.1]
śabdādiviṣayodyogaṃ karmaṇā manasā girā | [YāSmṛ, 3 151.2]
sa saṃdigdhamatiḥ karmaphalam asti na veti vā | [YāSmṛ, 3 152.1]
viplutaḥ siddham ātmānam asiddho 'pi hi manyate | [YāSmṛ, 3 152.2]
mama dārāḥ sutāmātyā aham eṣām iti sthitiḥ | [YāSmṛ, 3 153.1]
hitāhiteṣu bhāveṣu viparītamatiḥ sadā | [YāSmṛ, 3 153.2]
jñeyajñe prakṛtau caiva vikāre cāviśeṣavān | [YāSmṛ, 3 154.1]
anāśakānalāghātajalaprapatanodyamī | [YāSmṛ, 3 154.2]
evaṃvṛtto 'vinītātmā vitathābhiniveśavān | [YāSmṛ, 3 155.1]
karmaṇā dveṣamohābhyām icchayā caiva badhyate | [YāSmṛ, 3 155.2]
ācāryopāsanaṃ vedaśāstrārtheṣu vivekitā | [YāSmṛ, 3 156.1]
tatkarmaṇām anuṣṭhānaṃ saṅgaḥ sadbhir giraḥ śubhāḥ | [YāSmṛ, 3 156.2]
stryālokālambhavigamaḥ sarvabhūtātmadarśanam | [YāSmṛ, 3 157.1]
tyāgaḥ parigrahāṇāṃ ca jīrṇakāṣāyadhāraṇam | [YāSmṛ, 3 157.2]
viṣayendriyasaṃrodhas tandrālasyavivarjanam | [YāSmṛ, 3 158.1]
śarīraparisaṃkhyānaṃ pravṛttiṣv aghadarśanam | [YāSmṛ, 3 158.2]
nīrajastamasā sattvaśuddhir niḥspṛhatā śamaḥ | [YāSmṛ, 3 159.1]
etair upāyaiḥ saṃśuddhaḥ sattvayogy amṛtībhavet | [YāSmṛ, 3 159.2]
tattvasmṛter upasthānāt sattvayogāt parikṣayāt | [YāSmṛ, 3 160.1]
karmaṇāṃ saṃnikarṣācca satāṃ yogaḥ pravartate | [YāSmṛ, 3 160.2]
śarīrasaṃkṣaye yasya manaḥ sattvastham īśvaram | [YāSmṛ, 3 161.1]
aviplutamatiḥ samyak sa jātisaṃsmaratām iyāt | [YāSmṛ, 3 161.2]
yathā hi bharato varṇair varṇayaty ātmanas tanum | [YāSmṛ, 3 162.1]
nānārūpāṇi kurvāṇas tathātmā karmajās tanūḥ | [YāSmṛ, 3 162.2]
kālakarmātmabījānāṃ doṣair mātus tathaiva ca | [YāSmṛ, 3 163.1]
garbhasya vaikṛtaṃ dṛṣṭam aṅgahīnādi janmanaḥ | [YāSmṛ, 3 163.2]
ahaṃkāreṇa manasā gatyā karmaphalena ca | [YāSmṛ, 3 164.1]
śarīreṇa ca nātmāyaṃ muktapūrvaḥ kathaṃcana | [YāSmṛ, 3 164.2]
vartyādhārasnehayogād yathā dīpasya saṃsthitiḥ | [YāSmṛ, 3 165.1]
vikriyāpi ca dṛṣṭaivam akāle prāṇasaṃkṣayaḥ | [YāSmṛ, 3 165.2]
anantā raśmayas tasya dīpavad yaḥ sthito hṛdi | [YāSmṛ, 3 166.1]
sitāsitāḥ karburūpāḥ kapilā nīlalohitāḥ | [YāSmṛ, 3 166.2]
ūrdhvam ekaḥ sthitas teṣāṃ yo bhittvā sūryamaṇḍalam | [YāSmṛ, 3 167.1]
brahmalokam atikramya tena yāti parāṃ gatim | [YāSmṛ, 3 167.2]
yad asyānyad raśmiśatam ūrdhvam eva vyavasthitam | [YāSmṛ, 3 168.1]
tena devaśarīrāṇi sadhāmāni prapadyate | [YāSmṛ, 3 168.2]
ye 'nekarūpāś cādhastād raśmayo 'sya mṛduprabhāḥ | [YāSmṛ, 3 169.1]
iha karmopabhogāya taiḥ saṃsarati so 'vaśaḥ | [YāSmṛ, 3 169.2]
vedaiḥ śāstraiḥ savijñānair janmanā maraṇena ca | [YāSmṛ, 3 170.1]
ārtyā gatyā tathāgatyā satyena hy anṛtena ca | [YāSmṛ, 3 170.2]
śreyasā sukhaduḥkhābhyāṃ karmabhiś ca śubhāśubhaiḥ | [YāSmṛ, 3 171.1]
nimittaśākunajñānagrahasaṃyogajaiḥ phalaiḥ | [YāSmṛ, 3 171.2]
tārānakṣatrasaṃcārair jāgaraiḥ svapnajair api | [YāSmṛ, 3 172.1]
ākāśapavanajyotirjalabhūtimirais tathā | [YāSmṛ, 3 172.2]
manvantarair yugaprāptyā mantrauṣadhiphalair api | [YāSmṛ, 3 173.1]
vittātmānaṃ vedyamānaṃ kāraṇaṃ jagatas tathā | [YāSmṛ, 3 173.2]
ahaṃkāraḥ smṛtir medhā dveṣo buddhiḥ sukhaṃ dhṛtiḥ | [YāSmṛ, 3 174.1]
indriyāntarasaṃcāra icchā dhāraṇajīvite | [YāSmṛ, 3 174.2]
svargaḥ svapnaś ca bhāvānāṃ preraṇaṃ manaso gatiḥ | [YāSmṛ, 3 175.1]
nimeṣaś cetanā yatna ādānaṃ pāñcabhautikam | [YāSmṛ, 3 175.2]
yata etāni dṛśyante liṅgāni paramātmanaḥ | [YāSmṛ, 3 176.1]
tasmād asti paro dehād ātmā sarvaga īśvaraḥ | [YāSmṛ, 3 176.2]
buddhīndriyāṇi sārthāni manaḥ karmendriyāṇi ca | [YāSmṛ, 3 177.1]
ahaṃkāraś ca buddhiś ca pṛthivyādīni caiva hi | [YāSmṛ, 3 177.2]
avyaktam ātmā kṣetrajñaḥ kṣetrasyāsya nigadyate | [YāSmṛ, 3 178.1]
īśvaraḥ sarvabhūtasthaḥ sann asan sad asacca yaḥ | [YāSmṛ, 3 178.2]
buddher utpattir avyaktāt tato 'haṃkārasaṃbhavaḥ | [YāSmṛ, 3 179.1]
tanmātrādīny ahaṃkārād ekottaraguṇāni ca | [YāSmṛ, 3 179.2]
śabdaḥ sparśaś ca rūpaṃ ca raso gandhaś ca tadguṇāḥ | [YāSmṛ, 3 180.1]
yo yasmān niḥsṛtaś caiṣāṃ sa tasminn eva līyate | [YāSmṛ, 3 180.2]
yathātmānaṃ sṛjaty ātmā tathā vaḥ kathito mayā | [YāSmṛ, 3 181.1]
vipākāt triprakārāṇāṃ karmaṇām īśvaro 'pi san | [YāSmṛ, 3 181.2]
sattvaṃ rajas tamaś caiva guṇās tasyaiva kīrtitāḥ | [YāSmṛ, 3 182.1]
rajastamobhyām āviṣṭaś cakravad bhrāmyate hy asau | [YāSmṛ, 3 182.2]
anādir ādimāṃś caiva sa eva puruṣaḥ paraḥ | [YāSmṛ, 3 183.1]
liṅgendriyagrāhyarūpaḥ savikāra udāhṛtaḥ | [YāSmṛ, 3 183.2]
pitṛyāno 'javīthyāś ca yad agastyasya cāntaram | [YāSmṛ, 3 184.1]
tenāgnihotriṇo yānti svargakāmā divaṃ prati | [YāSmṛ, 3 184.2]
ye ca dānaparāḥ samyag aṣṭābhiś ca guṇair yutāḥ | [YāSmṛ, 3 185.1]
te 'pi tenaiva mārgeṇa satyavrataparāyaṇāḥ | [YāSmṛ, 3 185.2]
tatrāṣṭāśītisāhasramunayo gṛhamedhinaḥ | [YāSmṛ, 3 186.1]
punarāvartino bījabhūtā dharmapravartakāḥ | [YāSmṛ, 3 186.2]
saptarṣināgavīthyantar devalokaṃ samāśritāḥ | [YāSmṛ, 3 187.1]
tāvanta eva munayaḥ sarvārambhavivarjitāḥ | [YāSmṛ, 3 187.2]
tapasā brahmacaryeṇa saṅgatyāgena medhayā | [YāSmṛ, 3 188.1]
tatra gatvāvatiṣṭhante yāvad ābhūtasaṃplavam | [YāSmṛ, 3 188.2]
yato vedāḥ purāṇāni vidyopaniṣadas tathā | [YāSmṛ, 3 189.1]
ślokāḥ sūtrāṇi bhāṣyāṇi yacca kiṃcana vāṅmayam | [YāSmṛ, 3 189.2]
vedānuvacanaṃ yajño brahmacaryaṃ tapo damaḥ | [YāSmṛ, 3 190.1]
śraddhopavāsaḥ svātantryam ātmano jñānahetavaḥ | [YāSmṛ, 3 190.2]
sa hy āśramair vijijñāsyaḥ samastair evam eva tu | [YāSmṛ, 3 191.1]
draṣṭavyas tv atha mantavyaḥ śrotavyaś ca dvijātibhiḥ | [YāSmṛ, 3 191.2]
ya enam evaṃ vindanti ye vāraṇyakam āśritāḥ | [YāSmṛ, 3 192.1]
upāsate dvijāḥ satyaṃ śraddhayā parayā yutāḥ | [YāSmṛ, 3 192.2]
kramāt te sambhavanty arcir ahaḥ śuklaṃ tathottaram | [YāSmṛ, 3 193.1]
ayanaṃ devalokaṃ ca savitāraṃ savaidyutam | [YāSmṛ, 3 193.2]
tatas tān puruṣo 'bhyetya mānaso brahmalaukikān | [YāSmṛ, 3 194.1]
karoti punarāvṛttis teṣām iha na vidyate | [YāSmṛ, 3 194.2]
yajñena tapasā dānair ye hi svargajito narāḥ | [YāSmṛ, 3 195.1]
dhūmaṃ niśāṃ kṛṣṇapakṣaṃ dakṣiṇāyanam eva ca | [YāSmṛ, 3 195.2]
pitṛlokaṃ candramasaṃ vāyuṃ vṛṣṭiṃ jalaṃ mahīm | [YāSmṛ, 3 196.1]
kramāt te sambhavantīha punar eva vrajanti ca | [YāSmṛ, 3 196.2]
etad yo na vijānāti mārgadvitayam ātmavān | [YāSmṛ, 3 197.1]
dandaśūkaḥ pataṅgo vā bhavet kīṭo 'thavā kṛmiḥ | [YāSmṛ, 3 197.2]
ūrusthottānacaraṇaḥ savye nyasyottaraṃ karam | [YāSmṛ, 3 198.1]
uttānaṃ kiṃcid unnāmya mukhaṃ viṣṭabhya corasā | [YāSmṛ, 3 198.2]
nimīlitākṣaḥ sattvastho dantair dantān asaṃspṛśan | [YāSmṛ, 3 199.1]
tālusthācalajihvaś ca saṃvṛtāsyaḥ suniścalaḥ | [YāSmṛ, 3 199.2]
saṃnirudhyendriyagrāmaṃ nātinīcocchritāsanaḥ | [YāSmṛ, 3 200.1]
dviguṇaṃ triguṇaṃ vāpi prāṇāyāmam upakramet | [YāSmṛ, 3 200.2]
tato dhyeyaḥ sthito yo 'sau hṛdaye dīpavat prabhuḥ | [YāSmṛ, 3 201.1]
dhārayet tatra cātmānaṃ dhāraṇāṃ dhārayan budhaḥ | [YāSmṛ, 3 201.2]
antardhānaṃ smṛtiḥ kāntir dṛṣṭiḥ śrotrajñatā tathā | [YāSmṛ, 3 202.1]
nijaṃ śarīram utsṛjya parakāyapraveśanam | [YāSmṛ, 3 202.2]
arthānāṃ chandataḥ sṛṣṭir yogasiddher hi lakṣaṇam | [YāSmṛ, 3 203.1]
siddhe yoge tyajan deham amṛtatvāya kalpate | [YāSmṛ, 3 203.2]
atha vāpy abhyasan vedaṃ nyastakarmā vane vasan | [YāSmṛ, 3 204.1]
ayācitāśī mitabhuk parāṃ siddhim avāpnuyāt | [YāSmṛ, 3 204.2]
nyāyāgatadhanas tattvajñānaniṣṭho 'tithipriyaḥ | [YāSmṛ, 3 205.1]
śrāddhakṛt satyavādī ca gṛhastho 'pi hi mucyate | [YāSmṛ, 3 205.2]
mahāpātakajān ghorān narakān prāpya dāruṇān | [YāSmṛ, 3 206.1]
karmakṣayāt prajāyante mahāpātakinas tv iha | [YāSmṛ, 3 206.2]
mṛgāśvasūkaroṣṭrāṇāṃ brahmahā yonim ṛcchati | [YāSmṛ, 3 207.1]
kharapulkasavenānāṃ surāpo nātra saṃśayaḥ | [YāSmṛ, 3 207.2]
kṛmikīṭapataṅgatvaṃ svarṇahārī samāpnuyāt | [YāSmṛ, 3 208.1]
tṛṇagulmalatātvaṃ ca kramaśo gurutalpagaḥ | [YāSmṛ, 3 208.2]
brahmahā kṣayarogī syāt surāpaḥ śyāvadantakaḥ | [YāSmṛ, 3 209.1]
hemahārī tu kunakhī duścarmā gurutalpagaḥ | [YāSmṛ, 3 209.2]
yo yena saṃvasaty eṣāṃ sa talliṅgo 'bhijāyate | [YāSmṛ, 3 210.1]
annahartāmayāvī syān mūko vāgapahārakaḥ | [YāSmṛ, 3 210.2]
dhānyamiśro 'tiriktāṅgaḥ piśunaḥ pūtināsikaḥ | [YāSmṛ, 3 211.1]
tailahṛt tailapāyī syāt pūtivaktras tu sūcakaḥ | [YāSmṛ, 3 211.2]
parasya yoṣitaṃ hṛtvā brahmasvam apahṛtya ca | [YāSmṛ, 3 212.1]
araṇye nirjale deśe bhavati brahmarākṣasaḥ | [YāSmṛ, 3 212.2]
hīnajātau prajāyeta pararatnāpahārakaḥ | [YāSmṛ, 3 213.1]
patraśākaṃ śikhī hatvā gandhān chucchundarī śubhān | [YāSmṛ, 3 213.2]
mūṣako dhānyahārī syād yānam uṣṭraḥ kapiḥ phalam | [YāSmṛ, 3 214.1]
jalaṃ plavaḥ payaḥ kāko gṛhakārī hy upaskaram | [YāSmṛ, 3 214.2]
madhu daṃśaḥ palaṃ gṛdhro gāṃ godhāgniṃ bakas tathā | [YāSmṛ, 3 215.1]
śvitrī vastraṃ śvā rasaṃ tu cīrī lavaṇahārakaḥ | [YāSmṛ, 3 215.2]
pradarśanārtham etat tu mayoktaṃ steyakarmaṇi | [YāSmṛ, 3 216.1]
dravyaprakārā hi yathā tathaiva prāṇijātayaḥ | [YāSmṛ, 3 216.2]
yathākarma phalaṃ prāpya tiryaktvaṃ kālaparyayāt | [YāSmṛ, 3 217.1]
jāyante lakṣaṇabhraṣṭā daridrāḥ puruṣādhamāḥ | [YāSmṛ, 3 217.2]
tato niṣkalmaṣībhūtāḥ kule mahati bhoginaḥ | [YāSmṛ, 3 218.1]
jāyante vidyayopetā dhanadhānyasamanvitāḥ | [YāSmṛ, 3 218.2]
vihitasyānanuṣṭhānān ninditasya ca sevanāt | [YāSmṛ, 3 219.1]
anigrahāccendriyāṇāṃ naraḥ patanam ṛcchati | [YāSmṛ, 3 219.2]
tasmāt teneha kartavyaṃ prāyaścittaṃ viśuddhaye | [YāSmṛ, 3 220.1]
evam asyāntarātmā ca lokaś caiva prasīdati | [YāSmṛ, 3 220.2]
prāyaścittam akurvāṇāḥ pāpeṣu niratā narāḥ | [YāSmṛ, 3 221.1]
apaścāttāpinaḥ kaṣṭān narakān yānti dāruṇān | [YāSmṛ, 3 221.2]
tāmisraṃ lohaśaṅkuṃ ca mahānirayaśālmalī | [YāSmṛ, 3 222.1]
rauravaṃ kuḍmalaṃ pūtimṛttikaṃ kālasūtrakam | [YāSmṛ, 3 222.2]
saṃghātaṃ lohitodaṃ ca saviṣaṃ saṃprapātanam | [YāSmṛ, 3 223.1]
mahānarakakākolaṃ saṃjīvanamahāpatham | [YāSmṛ, 3 223.2]
avīcim andhatāmisraṃ kumbhīpākaṃ tathaiva ca | [YāSmṛ, 3 224.1]
asipatravanaṃ caiva tāpanaṃ caikaviṃśakam | [YāSmṛ, 3 224.2]
mahāpātakajair ghorair upapātakajais tathā | [YāSmṛ, 3 225.1]
anvitā yānty acaritaprāyaścittā narādhamāḥ | [YāSmṛ, 3 225.2]
prāyaścittair apaity eno yad ajñānakṛtaṃ bhavet | [YāSmṛ, 3 226.1]
kāmato vyavahāryas tu vacanād iha jāyate | [YāSmṛ, 3 226.2]
brahmahā madyapaḥ stenas tathaiva gurutalpagaḥ | [YāSmṛ, 3 227.1]
ete mahāpātakino yaś ca taiḥ saha saṃvaset | [YāSmṛ, 3 227.2]
gurūṇām adhyadhikṣepo vedanindā suhṛdvadhaḥ | [YāSmṛ, 3 228.1]
brahmahatyāsamaṃ jñeyam adhītasya ca nāśanam | [YāSmṛ, 3 228.2]
niṣiddhabhakṣaṇaṃ jaihmyam utkarṣe ca vaco 'nṛtam | [YāSmṛ, 3 229.1]
rajasvalāmukhāsvādaḥ surāpānasamāni tu | [YāSmṛ, 3 229.2]
aśvaratnamanuṣyastrībhūdhenuharaṇaṃ tathā | [YāSmṛ, 3 230.1]
nikṣepasya ca sarvaṃ hi suvarṇasteyasaṃmitam | [YāSmṛ, 3 230.2]
sakhibhāryākumārīṣu svayoniṣv antyajāsu ca | [YāSmṛ, 3 231.1]
sagotrāsu sutantrīṣu gurutalpasamaṃ smṛtam | [YāSmṛ, 3 231.2]
pituḥ svasāraṃ mātuś ca matulānīṃ snuṣām api | [YāSmṛ, 3 232.1]
mātuḥ sapatnīṃ bhaginīm ācāryatanayāṃ tathā | [YāSmṛ, 3 232.2]
ācāryapatnīṃ svasutāṃ gacchaṃs tu gurutalpagaḥ | [YāSmṛ, 3 233.1]
liṅgaṃ chittvā vadhas tasya sakāmāyāḥ striyā api | [YāSmṛ, 3 233.2]
govadho vrātyatā steyam ṛṇānāṃ cānapākriyā | [YāSmṛ, 3 234.1]
anāhitāgnitāpaṇyavikrayaḥ paridevanam | [YāSmṛ, 3 234.2]
bhṛtād adhyayanādānaṃ bhṛtakādhyāpanaṃ tathā | [YāSmṛ, 3 235.1]
pāradāryaṃ pārivittyaṃ vārddhuṣyaṃ lavaṇakriyā | [YāSmṛ, 3 235.2]
strīśūdraviṭkṣatravadho ninditārthopajīvanam | [YāSmṛ, 3 236.1]
nāstikyaṃ vratalopaś ca sutānāṃ caiva vikrayaḥ | [YāSmṛ, 3 236.2]
dhānyakupyapaśusteyam ayājyānāṃ ca yājanam | [YāSmṛ, 3 237.1]
pitṛmātṛsutatyāgas taḍāgārāmavikrayaḥ | [YāSmṛ, 3 237.2]
kanyāsaṃdūṣaṇaṃ caiva parivindakayājanam | [YāSmṛ, 3 238.1]
kanyāpradānaṃ tasyaiva kauṭilyaṃ vratalopanam | [YāSmṛ, 3 238.2]
ātmano 'rthe kriyārambho madyapastrīniṣevaṇam | [YāSmṛ, 3 239.1]
svādhyāyāgnisutatyāgo bāndhavatyāga eva ca | [YāSmṛ, 3 239.2]
indhanārthaṃ drumachedaḥ strīhiṃsauṣadhajīvanam | [YāSmṛ, 3 240.1]
hiṃsrayantravidhānaṃ ca vyasanāny ātmavikrayaḥ | [YāSmṛ, 3 240.2]
śūdrapreṣyaṃ hīnasakhyaṃ hīnayoniniṣevaṇam | [YāSmṛ, 3 241.1]
tathaivānāśrame vāsaḥ parānnaparipuṣṭatā | [YāSmṛ, 3 241.2]
asacchāstrādhigamanam ākareṣv adhikāritā | [YāSmṛ, 3 242.1]
bhāryāyā vikrayaś caiṣām ekaikam upapātakam | [YāSmṛ, 3 242.2]
śiraḥkapālī dhvajavān bhikṣāśī karma vedayan | [YāSmṛ, 3 243.1]
brahmahā dvādaśābdāni mitabhuk śuddhim āpnuyāt | [YāSmṛ, 3 243.2]
brāhmaṇasya paritrāṇād gavāṃ dvādaśakasya ca | [YāSmṛ, 3 244.1]
tathāśvamedhāvabhṛthasnānād vā śuddhim āpnuyāt | [YāSmṛ, 3 244.2]
dīrghatīvrāmayagrastaṃ brāhmaṇaṃ gām athāpi vā | [YāSmṛ, 3 245.1]
dṛṣṭvā pathi nirātaṅkaṃ kṛtvā tu brahmahā śuciḥ | [YāSmṛ, 3 245.2]
ānīya viprasarvasvaṃ hṛtaṃ ghātita eva vā | [YāSmṛ, 3 246.1]
tannimittaṃ kṣataḥ śastrair jīvann api viśudhyati | [YāSmṛ, 3 246.2]
lomabhyaḥ svāhety evaṃ hi lomaprabhṛti vai tanum | [YāSmṛ, 3 247.1]
majjāntāṃ juhuyād vāpi mantrair ebhir yathākramam | [YāSmṛ, 3 247.2]
saṃgrāme vā hato lakṣyabhūtaḥ śuddhim avāpnuyāt | [YāSmṛ, 3 248.1]
mṛtakalpaḥ prahārārto jīvann api viśudhyati | [YāSmṛ, 3 248.2]
araṇye niyato japtvā trir vai vedasya saṃhitām | [YāSmṛ, 3 249.1]
śudhyeta vā mitāśitvāt pratisrotaḥ sarasvatīm | [YāSmṛ, 3 249.2]
pātre dhanaṃ vā paryāptaṃ dattvā śuddhim avāpnuyāt | [YāSmṛ, 3 250.1]
ādātuś ca viśuddhyartham iṣṭair vaiśvānarī smṛtā | [YāSmṛ, 3 250.2]
yāgasthakṣatraviḍghātī cared brahmahaṇi vratam | [YāSmṛ, 3 251.1]
garbhahā ca yathāvarṇaṃ tathātreyīniṣūdakaḥ | [YāSmṛ, 3 251.2]
cared vratam ahatvāpi ghātārthaṃ cet samāgataḥ | [YāSmṛ, 3 252.1]
dviguṇaṃ savanasthe tu brāhmaṇe vratam ādiśet | [YāSmṛ, 3 252.2]
surāmbughṛtagomūtrapayasām agnisaṃnibham | [YāSmṛ, 3 253.1]
surāpo 'nyatamaṃ pītvā maraṇācchuddhim ṛcchati | [YāSmṛ, 3 253.2]
vālavāsā jaṭī vāpi brahmahatyāvrataṃ caret | [YāSmṛ, 3 254.1]
piṇyākaṃ vā kaṇān vāpi bhakṣayet trisamā niśi | [YāSmṛ, 3 254.2]
ajñānāt tu surāṃ pītvā reto viṇmūtram eva ca | [YāSmṛ, 3 255.1]
punaḥ saṃskāram arhanti trayo varṇā dvijātayaḥ | [YāSmṛ, 3 255.2]
patilokaṃ na sā yāti brāhmaṇī yā surāṃ pibet | [YāSmṛ, 3 256.1]
ihaiva sā śunī gṛdhrī sūkarī copajāyate | [YāSmṛ, 3 256.2]
brāhmaṇasvarṇahārī tu rājñe musalam arpayet | [YāSmṛ, 3 257.1]
svakarma vyākhyāyaṃs tena hato mukto 'pi vāśuciḥ | [YāSmṛ, 3 257.2]
anivedya nṛpe śudhyet surāpavratam ācaran | [YāSmṛ, 3 258.1]
ātmatulyaṃ suvarṇaṃ vā dadyād vā vipratuṣṭikṛt | [YāSmṛ, 3 258.2]
tapte 'yaḥśayane sārdham āyasyā yoṣitā svapet | [YāSmṛ, 3 259.1]
gṛhītvotkṛtya vṛṣaṇau nairṛtyāṃ cotsṛjet tanum | [YāSmṛ, 3 259.2]
prājāpatyaṃ caret kṛcchraṃ samā vā gurutalpagaḥ | [YāSmṛ, 3 260.1]
cāndrāyaṇaṃ vā trīn māsān abhyased vedasaṃhitām | [YāSmṛ, 3 260.2]
ebhis tu saṃvased yo vai vatsaraṃ so 'pi tatsamaḥ | [YāSmṛ, 3 261.1]
kanyāṃ samudvahed eṣāṃ sopavāsām akiṃcanām | [YāSmṛ, 3 261.2]
cāndrāyaṇaṃ caret sarvān avakṛṣṭān nihatya tu | [YāSmṛ, 3 262.1]
śūdro 'dhikārahīno 'pi kālenānena śudhyati | [YāSmṛ, 3 262.2]
pañcagavyaṃ pibed goghno māsam āsīta saṃyataḥ | [YāSmṛ, 3 263.1]
goṣṭheśayo go'nugāmī gopradānena śudhyati | [YāSmṛ, 3 263.2]
kṛcchraṃ caivātikṛcchraṃ ca cared vāpi samāhitaḥ | [YāSmṛ, 3 264.1]
dadyāt trirātraṃ copoṣya vṛṣabhaikādaśās tu gāḥ | [YāSmṛ, 3 264.2]
upapātakaśuddhiḥ syād evaṃ cāndrāyaṇena vā | [YāSmṛ, 3 265.1]
payasā vāpi māsena parākeṇāthavā punaḥ | [YāSmṛ, 3 265.2]
ṛṣabhaikasahasrā gā dadyāt kṣatravadhe pumān | [YāSmṛ, 3 266.1]
brahmahatyāvrataṃ vāpi vatsaratritayaṃ caret | [YāSmṛ, 3 266.2]
vaiśyahābdaṃ cared etad dadyād vaikaśataṃ gavām | [YāSmṛ, 3 267.1]
ṣaṇmāsācchūdrahāpy etad dhenur dadyād daśāthavā | [YāSmṛ, 3 267.2]
durvṛttabrahmaviṭkṣatraśūdrayoṣāḥ pramāpya tu | [YāSmṛ, 3 268.1]
dṛtiṃ dhanur bastam aviṃ kramād dadyād viśuddhaye | [YāSmṛ, 3 268.2]
apraduṣṭāṃ striyaṃ hatvā śūdrahatyāvrataṃ caret | [YāSmṛ, 3 269.1]
asthimatāṃ sahasraṃ tu tathānasthimatām anaḥ | [YāSmṛ, 3 269.2]
mārjāragodhānakulamaṇḍūkāṃś ca patatriṇaḥ | [YāSmṛ, 3 270.1]
hatvā tryahaṃ pibet kṣīraṃ kṛcchraṃ vā pādikaṃ caret | [YāSmṛ, 3 270.2]
gaje nīlavṛṣāḥ pañca śuke vatso dvihāyanaḥ | [YāSmṛ, 3 271.1]
kharājameṣeṣu vṛṣo deyaḥ krauñce trihāyanaḥ | [YāSmṛ, 3 271.2]
haṃsaśyenakapikravyāj jalasthalaśikhaṇḍinaḥ | [YāSmṛ, 3 272.1]
bhāsaṃ ca hatvā dadyād gām akravyādas tu vatsikām | [YāSmṛ, 3 272.2]
urageṣv āyaso daṇḍaḥ paṇḍake trapu sīsakam | [YāSmṛ, 3 273.1]
kole ghṛtaghaṭo deya uṣṭre guñjā haye 'ṃśukam | [YāSmṛ, 3 273.2]
tittirau tu tiladroṇaṃ gajādīnām aśaknuvan | [YāSmṛ, 3 274.1]
dānaṃ dātuṃ caret kṛcchram ekaikasya viśuddhaye | [YāSmṛ, 3 274.2]
phalapuṣpānnarasajasattvaghāte ghṛtāśanam | [YāSmṛ, 3 275.1]
kiṃcit sāsthivadhe deyaṃ prāṇāyāmas tv anasthike | [YāSmṛ, 3 275.2]
vṛkṣagulmalatāvīrucchedane japyam ṛkśatam | [YāSmṛ, 3 276.1]
syād oṣadhivṛthāchede kṣīrāśī go'nugo dinam | [YāSmṛ, 3 276.2]
puṃścalīvānarakharair daṣṭaśvoṣṭrādivāyasaiḥ | [YāSmṛ, 3 277.1]
prāṇāyāmaṃ jale kṛtvā ghṛtaṃ prāśya viśudhyati | [YāSmṛ, 3 277.2]
yan me 'dya reta ityābhyāṃ skannaṃ reto 'bhimantrayet | [YāSmṛ, 3 278.1]
stanāntaraṃ bhruvor madhyaṃ tenānāmikayā spṛśet | [YāSmṛ, 3 278.2]
mayi teja iti chāyāṃ svāṃ dṛṣṭvāmbugatāṃ japet | [YāSmṛ, 3 279.1]
sāvitrīm aśucau dṛṣṭe cāpalye cānṛte 'pi ca | [YāSmṛ, 3 279.2]
avakīrṇī bhaved gatvā brahmacārī tu yoṣitam | [YāSmṛ, 3 280.1]
gardabhaṃ paśum ālabhya nairṛtaṃ sa viśudhyati | [YāSmṛ, 3 280.2]
bhaikṣāgnikārye tyaktvā tu saptarātram anāturaḥ | [YāSmṛ, 3 281.1]
kāmāvakīrṇa ity ābhyāṃ juhuyād āhutidvayam | [YāSmṛ, 3 281.2]
upasthānaṃ tataḥ kuryāt saṃ mā siñcantv anena tu | [YāSmṛ, 3 282.1]
madhumāṃsāśane kāryaḥ kṛcchraḥ śeṣavratāni ca | [YāSmṛ, 3 282.2]
pratikūlaṃ guroḥ kṛtvā prasādyaiva viśudhyati | [YāSmṛ, 3 283.1]
kṛcchratrayaṃ guruḥ kuryān mriyate prahito yadi | [YāSmṛ, 3 283.2]
kriyamāṇopakāre tu mṛte vipre na pātakam | [YāSmṛ, 3 284.1]
vipāke govṛṣāṇāṃ tu bheṣajāgnikriyāsu ca | [YāSmṛ, 3 284.2]
mithyābhiśaṃsino doṣo dviḥ samo bhūtavādinaḥ | [YāSmṛ, 3 285.1]
mithyābhiśastadoṣaṃ ca samādatte mṛṣā vadan | [YāSmṛ, 3 285.2]
mahāpāpopapāpābhyāṃ yo 'bhiśaṃsen mṛṣā param | [YāSmṛ, 3 286.1]
abbhakṣo māsam āsīta sa jāpī niyatendriyaḥ | [YāSmṛ, 3 286.2]
abhiśasto mṛṣā kṛcchraṃ cared āgneyam eva vā | [YāSmṛ, 3 287.1]
nirvapet tu puroḍāśaṃ vāyavyaṃ paśum eva vā | [YāSmṛ, 3 287.2]
aniyukto bhrātṛjāyāṃ gacchaṃś cāndrāyaṇaṃ caret | [YāSmṛ, 3 288.1]
trirātrānte ghṛtaṃ prāśya gatvodakyāṃ viśudhyati | [YāSmṛ, 3 288.2]
trīn kṛcchrān ācared vrātyayājako 'bhicarann api | [YāSmṛ, 3 289.1]
vedaplāvī yavāśy abdaṃ tyaktvā ca śaraṇāgatam | [YāSmṛ, 3 289.2]
goṣṭhe vasan brahmacārī māsam ekaṃ payovratam | [YāSmṛ, 3 290.1]
gāyatrījapyanirataḥ śudhyate 'satpratigrahāt | [YāSmṛ, 3 290.2]
prāṇāyāmī jale snātvā kharayānoṣṭrayānagaḥ | [YāSmṛ, 3 291.1]
nagnaḥ snātvā ca bhuktvā ca gatvā caiva divā striyam | [YāSmṛ, 3 291.2]
guruṃ huṃkṛtya tvaṃkṛtya vipraṃ nirjitya vādataḥ | [YāSmṛ, 3 292.1]
baddhvā vā vāsasā kṣipraṃ prasādyopavased dinam | [YāSmṛ, 3 292.2]
vipradaṇḍodyame kṛcchras tv atikṛcchro nipātane | [YāSmṛ, 3 293.1]
kṛcchrātikṛcchro 'sṛkpāte kṛcchro 'bhyantaraśoṇite | [YāSmṛ, 3 293.2]
deśaṃ kālaṃ vayaḥ śaktiṃ pāpaṃ cāvekṣya yatnataḥ | [YāSmṛ, 3 294.1]
prāyaścittaṃ prakalpyaṃ syād yatra coktā na niṣkṛtiḥ | [YāSmṛ, 3 294.2]
dāṣīkumbhaṃ bahirgrāmān ninayeran svabāndhavāḥ | [YāSmṛ, 3 295.1]
patitasya bahiḥ kuryuḥ sarvakāryeṣu caiva tam | [YāSmṛ, 3 295.2]
caritavrata āyāte ninayeran navaṃ ghaṭam | [YāSmṛ, 3 296.1]
jugupseran na cāpy enaṃ saṃvaseyuś ca sarvaśaḥ | [YāSmṛ, 3 296.2]
patitānām eṣa eva vidhiḥ strīṇāṃ prakīrtitaḥ | [YāSmṛ, 3 297.1]
vāso gṛhāntake deyam annaṃ vāsaḥ sarakṣaṇam | [YāSmṛ, 3 297.2]
nīcābhigamanaṃ garbhapātanaṃ bhartṛhiṃsanam | [YāSmṛ, 3 298.1]
viśeṣapatanīyāni strīmām etāny api dhruvam | [YāSmṛ, 3 298.2]
śaraṇāgatabālastrīhiṃsakān saṃvasen na tu | [YāSmṛ, 3 299.1]
cīrṇavratān api sataḥ kṛtaghnasahitān imān | [YāSmṛ, 3 299.2]
ghaṭe 'pavarjite jñātimadhyastho yavasaṃ gavām | [YāSmṛ, 3 300.1]
sa dadyāt prathamaṃ gobhiḥ satkṛtasya hi satkriyā | [YāSmṛ, 3 300.2]
vikhyātadoṣaḥ kurvīta parṣado 'numataṃ vratam | [YāSmṛ, 3 301.1]
anabhikhyātadoṣas tu rahasyaṃ vratam ācaret | [YāSmṛ, 3 301.2]
trirātropoṣito japtvā brahmahā tv aghamarṣaṇam | [YāSmṛ, 3 302.1]
antarjale viśudhyeta dattvā gāṃ ca payasvinām | [YāSmṛ, 3 302.2]
lomabhyaḥ svāhety athavā divasaṃ mārutāśanaḥ | [YāSmṛ, 3 303.1]
jale sthitvābhijuhuyāccatvāriṃśadghṛtāhutīḥ | [YāSmṛ, 3 303.2]
trirātropoṣito hutvā kūṣmāṇḍībhir ghṛtaṃ śuciḥ | [YāSmṛ, 3 304.1]
brāhmaṇasvarṇahārī tu rudrajāpī jale sthitaḥ | [YāSmṛ, 3 304.2]
sahasraśīrṣājāpī tu mucyate gurutalpagaḥ | [YāSmṛ, 3 305.1]
gaur deyā karmaṇo 'syānte pṛthag ebhiḥ payasvinī | [YāSmṛ, 3 305.2]
prāṇāyāmaśataṃ kāryaṃ sarvapāpāpanuttaye | [YāSmṛ, 3 306.1]
upapātakajātānām anādiṣṭasya caiva hi | [YāSmṛ, 3 306.2]
oṃkārābhiṣṭutaṃ somasalilaṃ pāvanaṃ pibet | [YāSmṛ, 3 307.1]
kṛtvā hi retoviṇmūtraprāśanaṃ tu dvijottamaḥ | [YāSmṛ, 3 307.2]
niśāyāṃ vā divā vāpi yad ajñānakṛtaṃ bhavet | [YāSmṛ, 3 308.1]
traikālyasaṃdhyākaraṇāt tat sarvaṃ vipraṇaśyati | [YāSmṛ, 3 308.2]
śukriyāraṇyakajapo gāyatryāś ca viśeṣataḥ | [YāSmṛ, 3 309.1]
sarvapāpaharā hy ete rudraikādaśinī tathā | [YāSmṛ, 3 309.2]
yatra yatra ca saṃkīrṇam ātmānaṃ manyate dvijaḥ | [YāSmṛ, 3 310.1]
tatra tatra tilair homo gāyatryā vācanaṃ tathā | [YāSmṛ, 3 310.2]
vedābhyāsarataṃ kṣāntaṃ pañcayajñakriyāparam | [YāSmṛ, 3 311.1]
na spṛśantīha pāpāni mahāpātakajāny api | [YāSmṛ, 3 311.2]
vāyubhakṣo divā tiṣṭhan rātriṃ nītvāpsu sūryadṛk | [YāSmṛ, 3 312.1]
japtvā sahasraṃ gāyatryāḥ śudhyed brahmavadhād ṛte | [YāSmṛ, 3 312.2]
brahmacaryaṃ dayā kṣāntir dānaṃ satyam akalkatā | [YāSmṛ, 3 313.1]
ahiṃsā steyamādhurye damaś ceti yamāḥ smṛtāḥ | [YāSmṛ, 3 313.2]
snānaṃ maunopavāsejyāsvādhyāyopasthanigrahāḥ | [YāSmṛ, 3 314.1]
niyamā guruśuśrūṣā śaucākrodhāpramādatā | [YāSmṛ, 3 314.2]
gomūtraṃ gomayaṃ kṣīraṃ dadhi sarpiḥ kuśodakam | [YāSmṛ, 3 315.1]
jagdhvā pare 'hny upavaset kṛcchraṃ sāṃtapanaṃ caret | [YāSmṛ, 3 315.2]
pṛthaksāṃtapanadravyaiḥ ṣaḍahaḥ sopavāsakaḥ | [YāSmṛ, 3 316.1]
saptāhena tu kṛcchro 'yaṃ mahāsāṃtapanaḥ smṛtaḥ | [YāSmṛ, 3 316.2]
parṇodumbararājīvabilvapatrakuśodakaiḥ | [YāSmṛ, 3 317.1]
pratyekaṃ pratyahaṃ pītaiḥ parṇakṛcchra udāhṛtaḥ | [YāSmṛ, 3 317.2]
taptakṣīraghṛtāmbūnām ekaikaṃ pratyahaṃ pibet | [YāSmṛ, 3 318.1]
ekarātropavāsaś ca taptakṛcchra udāhṛtaḥ | [YāSmṛ, 3 318.2]
ekabhaktena naktena tathaivāyācitena ca | [YāSmṛ, 3 319.1]
upavāsena caivāyaṃ pādakṛcchraḥ prakīrtitaḥ | [YāSmṛ, 3 319.2]
yathākathaṃcit triguṇaḥ prājāpatyo 'yam ucyate | [YāSmṛ, 3 320.1]
ayam evātikṛcchraḥ syāt pāṇipūrānnabhojanaḥ | [YāSmṛ, 3 320.2]
kṛcchrātikṛcchraḥ payasā divasānekaviṃśatim | [YāSmṛ, 3 321.1]
dvādaśāhopavāsena parākaḥ parikīrtitaḥ | [YāSmṛ, 3 321.2]
piṇyākācāmatakrāmbusaktūnāṃ prativāsaram | [YāSmṛ, 3 322.1]
ekarātropavāsaś ca kṛcchraḥ saumyo 'yam ucyate | [YāSmṛ, 3 322.2]
eṣāṃ trirātram abhyāsād ekaikasya yathākramam | [YāSmṛ, 3 323.1]
tulāpuruṣa ity eṣa jñeyaḥ pañcadaśāhikaḥ | [YāSmṛ, 3 323.2]
tithivṛddhyā caret piṇḍān śukle śikhyaṇḍasaṃmitān | [YāSmṛ, 3 324.1]
ekaikaṃ hrāsayet kṛṣṇe piṇḍaṃ cāndrāyaṇaṃ caran | [YāSmṛ, 3 324.2]
yathākathaṃcit piṇḍānāṃ catvāriṃśacchatadvayam | [YāSmṛ, 3 325.1]
māsenaivopabhuñjīta cāndrāyaṇam athāparam | [YāSmṛ, 3 325.2]
kuryāt triṣavaṇasnāyī kṛcchraṃ cāndrāyaṇaṃ tathā | [YāSmṛ, 3 326.1]
pavitrāṇi japet piṇḍān gāyatryā cābhimantrayet | [YāSmṛ, 3 326.2]
anādiṣṭeṣu pāpeṣu śuddhiś cāndrāyaṇena ca | [YāSmṛ, 3 327.1]
dharmārthaṃ yaś cared etaccandrasyaiti salokatām | [YāSmṛ, 3 327.2]
kṛcchrakṛd dharmakāmas tu mahatīṃ śriyam āpnuyāt | [YāSmṛ, 3 328.1]
yathā gurukratuphalaṃ prāpnoti susamāhitaḥ | [YāSmṛ, 3 328.2]
śrutvaitān ṛṣayo dharmān yājñavalkyena bhāṣitān | [YāSmṛ, 3 329.1]
idam ūcur mahātmānaṃ yogīndram amitaujasam | [YāSmṛ, 3 329.2]
ya idaṃ dhārayiṣyanti dharmaśāstram atandritāḥ | [YāSmṛ, 3 330.1]
iha loke yaśaḥ prāpya te yāsyanti triviṣṭapam | [YāSmṛ, 3 330.2]
vidyārthī prāpnuyād vidyāṃ dhanakāmo dhanaṃ tathā | [YāSmṛ, 3 331.1]
āyuṣkāmas tathaivāyuḥ śrīkāmo mahatīṃ śriyam | [YāSmṛ, 3 331.2]
ślokatrayam api hy asmād yaḥ śrāddhe śrāvayiṣyati | [YāSmṛ, 3 332.1]
pitṝṇāṃ tasya tṛptiḥ syād akṣayyā nātra saṃśayaḥ | [YāSmṛ, 3 332.2]
brāhmaṇaḥ pātratāṃ yāti kṣatriyo vijayī bhavet | [YāSmṛ, 3 333.1]
vaiśyaś ca dhānyadhanavān asya śāstrasya dhāraṇāt | [YāSmṛ, 3 333.2]
ya idaṃ śrāvayed vidvān dvijān parvasu parvasu | [YāSmṛ, 3 334.1]
aśvamedhaphalaṃ tasya tad bhavān anumanyatām | [YāSmṛ, 3 334.2]
śrutvaitad yājñavalkyo 'pi prītātmā munibhāṣitam | [YāSmṛ, 3 335.1]
evam astviti hovāca namaskṛtya svayaṃbhuve | [YāSmṛ, 3 335.2]
