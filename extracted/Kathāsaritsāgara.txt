{KSS, 1, 1}
śriyaṃ diśatu vaḥ śaṃbhoḥ śyāmaḥ kaṇṭho manobhuvā | [KSS, 1, 1 1.1]
aṅkasthapārvatīdṛṣṭipāśairiva viveṣṭitaḥ | [KSS, 1, 1 1.2]
saṃdhyānuttotsave tārāḥ kareṇoddhūya vighnajit | [KSS, 1, 1 2.1]
sītkārasīkarairanyāḥ kalpayanniva pātu vaḥ | [KSS, 1, 1 2.2]
praṇamya vācaṃ niḥśeṣapadārthoddyotadīpikām | [KSS, 1, 1 3.1]
bṛhatkathāyāḥ sārasya saṃgrahaṃ racayāmyaham | [KSS, 1, 1 3.2]
ādyamatra kathāpīṭhaṃ kathāmukhamataḥ param | [KSS, 1, 1 4.1]
tato lāvānako nāma tṛtīyo lambako bhavet | [KSS, 1, 1 4.2]
naravāhanadattasya jananaṃ ca tataḥ param | [KSS, 1, 1 5.1]
syāccaturdārikākhyaśca tato madanamañcukā | [KSS, 1, 1 5.2]
tato ratnaprabhā nāma lambakaḥ saptamo bhavet | [KSS, 1, 1 6.1]
sūryaprabhābhidhānaśca lambakaḥ syādathāṣṭamaḥ | [KSS, 1, 1 6.2]
alaṃkaravatī cātha tataḥ śaktiyaśā bhavet | [KSS, 1, 1 7.1]
velālambakasaṃjñaśca bhavedekādaśastataḥ | [KSS, 1, 1 7.2]
śaśāṅkavatyapi tathā tataḥ syānmadirāvatī | [KSS, 1, 1 8.1]
mahābhiṣekānugatastataḥ syātpañcalambakaḥ | [KSS, 1, 1 8.2]
tataḥ suratamañjaryapyatha padmavatī bhavet | [KSS, 1, 1 9.1]
tato viṣamaśīlākhyo lambako 'ṣṭādaśo bhavet | [KSS, 1, 1 9.2]
yathā mūlaṃ tathaivaitanna manāgapyatikramaḥ | [KSS, 1, 1 10.1]
granthavistarasaṃkṣepamātraṃ bhāṣā ca bhidyate | [KSS, 1, 1 10.2]
aucityānvayarakṣā ca yathāśakti vidhīyate | [KSS, 1, 1 11.1]
kathārasāvighātena kāvyāṃśasya ca yojanā | [KSS, 1, 1 11.2]
vaidagdhyakhyātilobhāya mama naivāyamudyamaḥ | [KSS, 1, 1 12.1]
kiṃtu nānākathājālasmṛtisaukaryasiddhaye | [KSS, 1, 1 12.2]
asti kiṃnaragandharvavidyādharaniṣevitaḥ | [KSS, 1, 1 13.1]
cakravartī girīndrāṇāṃ himavāniti viśrutaḥ | [KSS, 1, 1 13.2]
māhātmyam iyatīṃ bhūmim ārūḍhaṃ yasya bhūbhṛtām | [KSS, 1, 1 14.1]
yadbhavānī sutābhāvaṃ trijagajjananī gatā | [KSS, 1, 1 14.2]
uttaraṃ tasya śikharaṃ kailāsākhyo mahāgiriḥ | [KSS, 1, 1 15.1]
yojanānāṃ sahasrāṇi bahūnyākramya tiṣṭhati | [KSS, 1, 1 15.2]
mandaro mathite 'pyabdhau na sudhāsitatāṃ gataḥ | [KSS, 1, 1 16.1]
ahaṃ tvayatnāditi yo hasatīva svakāntibhiḥ | [KSS, 1, 1 16.2]
carācaragurus tatra nivasatyambikāsakhaḥ | [KSS, 1, 1 17.1]
gaṇair vidyādharaiḥ siddhaiḥ sevyamāno maheśvaraḥ | [KSS, 1, 1 17.2]
piṅgottuṅgajaṭājūṭagato yasyāśnute navaḥ | [KSS, 1, 1 18.1]
saṃdhyāpiśaṅgapūrvādriśṛṅgasaṅgasukhaṃ śaśī | [KSS, 1, 1 18.2]
yenāndhakāsurapaterekasyārpayatā hṛdi | [KSS, 1, 1 19.1]
śūlaṃ trijagato 'pyasya hṛdayāccitramuddhṛtam | [KSS, 1, 1 19.2]
cūḍāmaṇiṣu yatpādanakhāgrapratimāṅkitāḥ | [KSS, 1, 1 20.1]
prasādaprāptacandrārdhā iva bhānti surāsurāḥ | [KSS, 1, 1 20.2]
taṃ kadācitsamutpannavisrambhā rahasi priyā | [KSS, 1, 1 21.1]
stutibhistoṣayāmāsa bhavānīpatimīśvaram | [KSS, 1, 1 21.2]
tasyāḥ stutivacohṛṣṭas tām aṅkam adhiropya saḥ | [KSS, 1, 1 22.1]
kiṃ te priyaṃ karomīti babhāṣe śaśiśekharaḥ | [KSS, 1, 1 22.2]
tataḥ provāca girijā prasanno 'si yadi prabho | [KSS, 1, 1 23.1]
ramyāṃ kāṃcitkathāṃ brūhi devādya mama nūtanām | [KSS, 1, 1 23.2]
bhūtaṃ bhavad bhaviṣyad vā kiṃ tat syāj jagati priye | [KSS, 1, 1 24.1]
bhavatī yan na jānīyād iti śarvo 'py uvāca tām | [KSS, 1, 1 24.2]
tataḥ sa vallabhā tasya nirbandhamakarotprabhoḥ | [KSS, 1, 1 25.1]
priyapraṇayahevāki yato mānavatīmanaḥ | [KSS, 1, 1 25.2]
tatastaccāṭubuddhyaiva tatprabhāvanibandhanām | [KSS, 1, 1 26.1]
tasyāḥ svalpāṃ kathāmevaṃ śivaḥ saṃpratyavarṇayat | [KSS, 1, 1 26.2]
asti māmīkṣituṃ pūrvaṃ brahmā nārāyaṇastathā | [KSS, 1, 1 27.1]
mahīṃ bhramantau himavatpādamūlamavāpatuḥ | [KSS, 1, 1 27.2]
tato dadṛśatustatra jvālāliṅgaṃ mahatpuraḥ | [KSS, 1, 1 28.1]
tasyāntamīkṣituṃ prāyādeka ūrdhvamadho 'paraḥ | [KSS, 1, 1 28.2]
alabdhāntau tapobhirmāṃ toṣayāmāsatuśca tau | [KSS, 1, 1 29.1]
āvirbhūya mayā coktau varaḥ ko 'pyarthyatāmiti | [KSS, 1, 1 29.2]
tacchrutvaivābravīdbrahmā putro me 'stu bhavāniti | [KSS, 1, 1 30.1]
apūjyastena jāto 'sāvatyāroheṇa ninditaḥ | [KSS, 1, 1 30.2]
tato nārāyaṇo devaḥ sa varaṃ mām ayācata | [KSS, 1, 1 31.1]
bhūyāsaṃ tava śuśrūṣāparo 'haṃ bhagavanniti | [KSS, 1, 1 31.2]
ataḥ śarīrabhūto 'sau mama jātastvadātmanā | [KSS, 1, 1 32.1]
yo hi nārāyaṇaḥ sā tvaṃ śaktiḥ śaktimato mama | [KSS, 1, 1 32.2]
kiṃ ca me pūrvajāyā tvamityuktavati śaṃkare | [KSS, 1, 1 33.1]
kathaṃ te pūrvajāyāhamiti vakti sma pārvatī | [KSS, 1, 1 33.2]
pratyuvāca tato bhargaḥ purā dakṣaprajāpateḥ | [KSS, 1, 1 34.1]
devi tvaṃ ca tathānyāśca bahvyo 'jāyanta kanyakāḥ | [KSS, 1, 1 34.2]
sa mahyaṃ bhavatīṃ prādāddharmādibhyo 'parāśca tāḥ | [KSS, 1, 1 35.1]
yajñe kadācidāhūtāstena jāmātaro 'khilāḥ | [KSS, 1, 1 35.2]
varjitas tv aham evaikas tato 'pṛcchyata sa tvayā | [KSS, 1, 1 36.1]
kiṃ na bhartā mamāhūtastvayā tātocyatāmiti | [KSS, 1, 1 36.2]
kapālamālī bhartā te kathamāhūyatāṃ makhe | [KSS, 1, 1 37.1]
ityuvāca giraṃ so 'tha tvatkarṇaviṣasūcikām | [KSS, 1, 1 37.2]
pāpo 'yam asmājjātena kiṃ dehena mamāmunā | [KSS, 1, 1 38.1]
iti kopātparityaktaṃ śarīraṃ tatpriye tvayā | [KSS, 1, 1 38.2]
sa ca dakṣamakhastena manyunā nāśito mayā | [KSS, 1, 1 39.1]
tato jātā himādrestvamabdheścandrakalā yathā | [KSS, 1, 1 39.2]
atha smara tuṣārādriṃ tapo'rthamahamāgataḥ | [KSS, 1, 1 40.1]
pitā tvāṃ ca niyuṅkte sma śuśrūṣāyai mamātitheḥ | [KSS, 1, 1 40.2]
tārakāntakamatputraprāptaye prahitaḥ suraiḥ | [KSS, 1, 1 41.1]
labdhāvakāśo 'vidhyanmāṃ tatra dagdho manobhavaḥ | [KSS, 1, 1 41.2]
tatastīvreṇa tapasā krīto 'haṃ dhīrayā tvayā | [KSS, 1, 1 42.1]
tacca tatsaṃcayāyaiva mayā soḍhaṃ tava priye | [KSS, 1, 1 42.2]
itthaṃ me pūrvajāyā tvaṃ kimanyatkathyate tava | [KSS, 1, 1 43.1]
ityuktvā virate śaṃbhau devī kopākulābravīt | [KSS, 1, 1 43.2]
dhūrtastvaṃ na kathāṃ hṛdyāṃ kathayasyarthito 'pi san | [KSS, 1, 1 44.1]
gaṅgāṃ vahannamansaṃdhyāṃ vijito 'si na kiṃ mama | [KSS, 1, 1 44.2]
tacchrutvā pratipede 'sya vihitānunayo haraḥ | [KSS, 1, 1 45.1]
kathāṃ kathayituṃ divyāṃ tataḥ kopaṃ mumoca sā | [KSS, 1, 1 45.2]
neha kaiścit praveṣṭavyam ity uktena tayā svayam | [KSS, 1, 1 46.1]
niruddhe nandinā dvāre haro vaktuṃ pracakrame | [KSS, 1, 1 46.2]
ekāntasukhino devā manuṣyā nityaduḥkhitāḥ | [KSS, 1, 1 47.1]
divyamānuṣaceṣṭā tu parabhāge na hāriṇī | [KSS, 1, 1 47.2]
vidyādharāṇāṃ caritam atas te varṇayāmy aham | [KSS, 1, 1 48.1]
iti devyā haro yāvad vakti tāvad upāgamat | [KSS, 1, 1 48.2]
prasādavittakaḥ śaṃbhoḥ puṣpadanto gaṇottamaḥ | [KSS, 1, 1 49.1]
nyaṣedhi ca praveśo 'sya nandinā dvāri tiṣṭhatā | [KSS, 1, 1 49.2]
niṣkāraṇaṃ niṣedho 'dya mamāpīti kutūhalāt | [KSS, 1, 1 50.1]
alakṣito yogavaśātpraviveśa sa tatkṣaṇāt | [KSS, 1, 1 50.2]
praviṣṭaḥ śrutavānsarvaṃ varṇyamānaṃ pinākinā | [KSS, 1, 1 51.1]
vidyādharāṇāṃ saptānāmapūrvaṃ caritādbhutam | [KSS, 1, 1 51.2]
śrutvātha gatvā bhāryāyai jayāyai so 'pyavarṇayat | [KSS, 1, 1 52.1]
ko hi vittaṃ rahasyaṃ vā strīṣu śaknoti gūhitum | [KSS, 1, 1 52.2]
sāpi tadvismayāviṣṭā gatvā girisutāgrataḥ | [KSS, 1, 1 53.1]
jagau jayā pratīhārī strīṣu vāksaṃyamaḥ kutaḥ | [KSS, 1, 1 53.2]
tataścukopa girijā nāpūrvaṃ varṇitaṃ tvayā | [KSS, 1, 1 54.1]
jānāti hi jayāpyetaditi ceśvaramabhyadhāt | [KSS, 1, 1 54.2]
praṇidhānādatha jñātvā jagādaivamumāpatiḥ | [KSS, 1, 1 55.1]
yogī bhūtvā praviśyedaṃ puṣpadantastadāśṛṇot | [KSS, 1, 1 55.2]
jayāyai varṇitaṃ tena ko 'nyo jānāti hi priye | [KSS, 1, 1 56.1]
śrutvetyānāyayaddevī puṣpadantamatikrudhā | [KSS, 1, 1 56.2]
martyo bhavāvinīteti vihvalaṃ taṃ śaśāpa sā | [KSS, 1, 1 57.1]
mālyavantaṃ ca vijñaptiṃ kurvāṇaṃ tatkṛte gaṇam | [KSS, 1, 1 57.2]
nipatya pādayostābhyāṃ jayayā saha bodhitā | [KSS, 1, 1 58.1]
śāpāntaṃ prati śarvāṇī śanairvacanamabravīt | [KSS, 1, 1 58.2]
vindhyāṭavyāṃ kuberasya śāpātprāptaḥ piśācatām | [KSS, 1, 1 59.1]
supratīkābhidho yakṣaḥ kāṇabhūtyākhyayā sthitaḥ | [KSS, 1, 1 59.2]
taṃ dṛṣṭvā saṃsmarañjātiṃ yadā tasmai kathāmimām | [KSS, 1, 1 60.1]
puṣpadanta pravaktāsi tadā śāpādvimokṣyase | [KSS, 1, 1 60.2]
kāṇabhūteḥ kathāṃ tāṃ tu yadā śroṣyati mālyavān | [KSS, 1, 1 61.1]
kāṇabhūtau tadā mukte kathāṃ prakhyāpya mokṣyate | [KSS, 1, 1 61.2]
ityuktvā śailatanayā vyaramattau ca tatkṣaṇāt | [KSS, 1, 1 62.1]
vidyutpuñjāviva gaṇau dṛṣṭanaṣṭau babhūvatuḥ | [KSS, 1, 1 62.2]
atha jātu yāti kāle gaurī papraccha śaṃkaraṃ sadayā | [KSS, 1, 1 63.1]
deva mayā tau śaptau pramathavarau kutra bhuvi jātau | [KSS, 1, 1 63.2]
avadacca candramauliḥ kauśāmbītyasti yā mahānagarī | [KSS, 1, 1 64.1]
tasyāṃ sa puṣpadanto vararucināmā priye jātaḥ | [KSS, 1, 1 64.2]
anyac ca mālyavān api nagaravare supratiṣṭhitākhye saḥ | [KSS, 1, 1 65.1]
jāto guṇāḍhyanāmā devi tayor eṣa vṛttāntaḥ | [KSS, 1, 1 65.2]
evaṃ nivedya sa vibhuḥ satatānuvṛttabhṛtyāvamānanavibhāvanasānutāpām | [KSS, 1, 1 66.1]
kailāsaśailataṭakalpitakalpavallilīlāgṛheṣu dayitāṃ ramayann uvāsa | [KSS, 1, 1 66.2]
{KSS, 1, 2}
tataḥ sa martyavapuṣā puṣpadantaḥ paribhraman | [KSS, 1, 2 1.1]
nāmnā vararuciḥ kiṃca kātyāyana iti śrutaḥ | [KSS, 1, 2 1.2]
pāraṃ samprāpya vidyānāṃ kṛtvā nandasya mantritām | [KSS, 1, 2 2.1]
khinnaḥ samāyayau draṣṭuṃ kadācidvindhyavāsinīm | [KSS, 1, 2 2.2]
tapasārādhitā devī svapnādeśena sā ca tam | [KSS, 1, 2 3.1]
prāhiṇodvindhyakāntāraṃ kāṇabhūtimavekṣitum | [KSS, 1, 2 3.2]
vyāghravānarasaṃkīrṇe nistoyaparuṣadrume | [KSS, 1, 2 4.1]
bhramaṃstatra ca sa prāṃśuṃ nyagrodhatarumaikṣata | [KSS, 1, 2 4.2]
dadarśa ca samīpe 'sya piśācānāṃ śatairvṛtam | [KSS, 1, 2 5.1]
kāṇabhūtiṃ piśācaṃ taṃ varṣmaṇā sālasaṃnibham | [KSS, 1, 2 5.2]
sa kāṇabhūtinā dṛṣṭvā kṛtapādopasaṃgrahaḥ | [KSS, 1, 2 6.1]
kātyāyano jagādainamupaviṣṭaḥ kṣaṇāntare | [KSS, 1, 2 6.2]
sadācāro bhavānevaṃ kathametāṃ gatiṃ gataḥ | [KSS, 1, 2 7.1]
tacchrutvā kṛtasauhārdaṃ kāṇabhūtistamabravīt | [KSS, 1, 2 7.2]
svato me nāsti vijñānaṃ kiṃtu śarvānmayā śrutam | [KSS, 1, 2 8.1]
ujjayinyāṃ śmaśāne yacchṛṇu tatkathayāmi te | [KSS, 1, 2 8.2]
kapāleṣu śmaśāneṣu kasmāddeva ratistava | [KSS, 1, 2 9.1]
iti pṛṣṭastato devyā bhagavānidamabravīt | [KSS, 1, 2 9.2]
purā kalpakṣaye vṛtte jātaṃ jalamayaṃ jagat | [KSS, 1, 2 10.1]
mayā tato vibhidyoruṃ raktabindurnipātitaḥ | [KSS, 1, 2 10.2]
jalāntastadabhūdaṇḍaṃ tasmāddvedhākṛtātpumān | [KSS, 1, 2 11.1]
niragacchattataḥ sṛṣṭā sargāya prakṛtirmayā | [KSS, 1, 2 11.2]
tau ca prajāpatīnanyānsṛṣṭavantau prajāśca te | [KSS, 1, 2 12.1]
ataḥ pitāmahaḥ proktaḥ sa pumāñjagati priye | [KSS, 1, 2 12.2]
evaṃ carācaraṃ sṛṣṭvā viśvaṃ darpamagādasau | [KSS, 1, 2 13.1]
puruṣas tena mūrdhānam athaitasyāham achidam | [KSS, 1, 2 13.2]
tato 'nutāpena mayā mahāvratamagṛhyata | [KSS, 1, 2 14.1]
ataḥ kapālapāṇitvaṃ śmaśānapriyatā ca me | [KSS, 1, 2 14.2]
kiṃcaitanme kapālātma jagaddevi kare sthitam | [KSS, 1, 2 15.1]
pūrvoktāṇḍakapāle dve rodasī kīrtite yataḥ | [KSS, 1, 2 15.2]
ityukte śaṃbhunā tatra śroṣyāmīti sakautuke | [KSS, 1, 2 16.1]
sthite mayi tato bhūyaḥ pārvatī patimabhyadhāt | [KSS, 1, 2 16.2]
sa puṣpadantaḥ kiyatā kālenāsmānupaiṣyati | [KSS, 1, 2 17.1]
tadākarṇyābravīddevīṃ māmuddiśya maheśvaraḥ | [KSS, 1, 2 17.2]
piśāco dṛśyate yo 'yameṣa vaiśravaṇānugaḥ | [KSS, 1, 2 18.1]
yakṣo mitramabhūccāsya rakṣaḥ sthūlaśirā iti | [KSS, 1, 2 18.2]
saṃgataṃ tena pāpena nirīkṣyainaṃ dhanādhipaḥ | [KSS, 1, 2 19.1]
vindhyāṭavyāṃ piśācatvamādiśad dhanadeśvaraḥ | [KSS, 1, 2 19.2]
bhrātrāsya dīrghajaṅghena patitvā pādayostataḥ | [KSS, 1, 2 20.1]
śāpāntaṃ prati vijñapto vadati sma dhanādhipaḥ | [KSS, 1, 2 20.2]
śāpāvatīrṇād ākarṇya puṣpadantānmahākathām | [KSS, 1, 2 21.1]
uktvā mālyavate tāṃ ca śāpātprāptāya martyatām | [KSS, 1, 2 21.2]
tābhyāṃ gaṇābhyāṃ sahitaḥ śāpamenaṃ tariṣyati | [KSS, 1, 2 22.1]
itīha dhanadenāsya śāpānto vihitastadā | [KSS, 1, 2 22.2]
tvayā ca puṣpadantasya sa eveti smara priye | [KSS, 1, 2 23.1]
etacchrutvā vacaḥ śambhoḥ saharṣo 'ham ihāgataḥ | [KSS, 1, 2 23.2]
itthaṃ me śāpadoṣo 'yaṃ puṣpadantāgamāvadhiḥ | [KSS, 1, 2 24.1]
ity uktvā virate tasmin kāṇabhūtau ca tatkṣaṇam | [KSS, 1, 2 24.2]
smṛtvā vararucirjātiṃ suptotthita ivāvadat | [KSS, 1, 2 25.1]
sa eva puṣpadanto 'haṃ mattastāṃ ca kathāṃ śṛṇu | [KSS, 1, 2 25.2]
ityuktvā granthalakṣāṇi sapta sapta mahākathāḥ | [KSS, 1, 2 26.1]
kātyāyanena kathitāḥ kāṇabhūtistato 'bravīt | [KSS, 1, 2 26.2]
deva rudrāvatārastvaṃ ko 'nyo vetti kathāmimām | [KSS, 1, 2 27.1]
tvatprasādādgataprāyaḥ sa śāpo me śarīrataḥ | [KSS, 1, 2 27.2]
tadbrūhi nijavṛttāntaṃ janmanaḥ prabhṛti prabho | [KSS, 1, 2 28.1]
māṃ pavitraya bhūyo 'pi na gopyaṃ yadi mādṛśe | [KSS, 1, 2 28.2]
tato vararucistasya praṇatasyānurodhataḥ | [KSS, 1, 2 29.1]
sarvamājanmavṛttāntaṃ vistarādidamabravīt | [KSS, 1, 2 29.2]
kauśāmbyāṃ somadattākhyo nāmnāgniśikha ityapi | [KSS, 1, 2 30.1]
dvijo 'bhūttasya bhāryā ca vasudattābhidhābhavat | [KSS, 1, 2 30.2]
munikanyā ca sā śāpāttasyāṃ jātāvavātarat | [KSS, 1, 2 31.1]
tasyāṃ tasmāddvijavarādeṣa jāto 'smi śāpataḥ | [KSS, 1, 2 31.2]
tato mamātibālasya pitā pañcatvamāgataḥ | [KSS, 1, 2 32.1]
atiṣṭhadvardhayantī tu mātā māṃ kṛcchrakarmabhiḥ | [KSS, 1, 2 32.2]
athābhyagacchatāṃ viprau dvāvasmadgṛhamekadā | [KSS, 1, 2 33.1]
ekarātrinivāsārthaṃ dūrādhvaparidhūsarau | [KSS, 1, 2 33.2]
tiṣṭhatos tatra ca tayor udabhūn murajadhvaniḥ | [KSS, 1, 2 34.1]
tena māmabravīnmātā bhartuḥ smṛtvā sagadgadam | [KSS, 1, 2 34.2]
nṛtyatyeṣa piturmittraṃ tava nando naṭaḥ suta | [KSS, 1, 2 35.1]
ahamapyavadaṃ mātardraṣṭumetadvrajāmyaham | [KSS, 1, 2 35.2]
tavāpi darśayiṣyāmi sapāṭhaṃ sarvameva tat | [KSS, 1, 2 36.1]
etanmadvacanaṃ śrutvā viprau tau vismayaṃ gatau | [KSS, 1, 2 36.2]
avocattau ca manmātā he putrau nātra saṃśayaḥ | [KSS, 1, 2 37.1]
sakṛcchrutamayaṃ bālaḥ sarvaṃ vai dhārayeddhṛdi | [KSS, 1, 2 37.2]
jijñāsārthamathābhyāṃ me prātiśākhyam apaṭhyata | [KSS, 1, 2 38.1]
tathaiva tanmayā sarvaṃ paṭhitaṃ paśyatostayoḥ | [KSS, 1, 2 38.2]
tatastābhyāṃ samaṃ gatvā dṛṣṭvā nāṭyaṃ tathaiva tat | [KSS, 1, 2 39.1]
gṛhametyāgrato mātuḥ samagraṃ darśitaṃ mayā | [KSS, 1, 2 39.2]
ekaśrutadharatvena māṃ niścitya kathāmimām | [KSS, 1, 2 40.1]
vyāḍināmā tayoreko manmātuḥ praṇato 'bravīt | [KSS, 1, 2 40.2]
vetasākhye pure mātardevasvāmikarambhakau | [KSS, 1, 2 41.1]
abhūtāṃ bhrātarau viprāvatiprītau parasparam | [KSS, 1, 2 41.2]
tayorekasya putro 'yamindradatto 'parasya ca | [KSS, 1, 2 42.1]
ahaṃ vyāḍiḥ samutpanno matpitāstaṃ gatastataḥ | [KSS, 1, 2 42.2]
tacchokādindradattasya pitā yāto mahāpatham | [KSS, 1, 2 43.1]
asmajjananyośca tataḥ sphuṭitaṃ hṛdayaṃ śucā | [KSS, 1, 2 43.2]
tenānāthau sati dhane 'py āvāṃ vidyābhikāṅkṣiṇau | [KSS, 1, 2 44.1]
gatau prārthayituṃ svāmikumāraṃ tapasā tataḥ | [KSS, 1, 2 44.2]
tapaḥsthitau ca tatrāvāṃ sa svapne prabhurādiśat | [KSS, 1, 2 45.1]
asti pāṭalikaṃ nāma puraṃ nandasya bhūpateḥ | [KSS, 1, 2 45.2]
tatrāsti caiko varṣākhyo viprastasmādavāpsyathaḥ | [KSS, 1, 2 46.1]
kṛtsnāṃ vidyāmatastatra yuvābhyāṃ gamyatāmiti | [KSS, 1, 2 46.2]
athāvāṃ tatpuraṃ yātau pṛcchatostatra cāvayoḥ | [KSS, 1, 2 47.1]
astīha mūrkho varṣākhyo vipra ityavadajjanaḥ | [KSS, 1, 2 47.2]
tato dolādhirūḍhena gatvā cittena tatkṣaṇam | [KSS, 1, 2 48.1]
gṛhamāvāmapaśyāva varṣasya vidhurasthiti | [KSS, 1, 2 48.2]
mūṣakaiḥ kṛtavalmīkaṃ bhittiviśleṣajarjaram | [KSS, 1, 2 49.1]
vicchāyaṃ chadiṣā hīnaṃ janmakṣetramivāpadām | [KSS, 1, 2 49.2]
tatra dhyānasthitaṃ varṣamālokyābhyantare tadā | [KSS, 1, 2 50.1]
upāgatau svas tatpatnīṃ vihitātithyasatkriyām | [KSS, 1, 2 50.2]
dhūsarakṣāmavapuṣaṃ viśīrṇamalināmbarām | [KSS, 1, 2 51.1]
guṇarāgāgatāṃ tasya rūpiṇīmiva durgatim | [KSS, 1, 2 51.2]
praṇāmapūrvamāvābhyāṃ tasyai so 'tha niveditaḥ | [KSS, 1, 2 52.1]
svavṛttāntaśca tadbhartṛmaurkhyavārtā ca yā śrutā | [KSS, 1, 2 52.2]
putrau yuvāṃ me kā lajjā śrūyatāṃ kathayāmi vām | [KSS, 1, 2 53.1]
ityuktvā sāvayoḥ sādhvī kathāmetāmavarṇayat | [KSS, 1, 2 53.2]
śaṃkarasvāmināmātra nagare 'bhūddvijottamaḥ | [KSS, 1, 2 54.1]
madbhartā copavarṣaśca tasya putrāvimāvubhau | [KSS, 1, 2 54.2]
ayaṃ mūrkho daridraśca viparīto 'sya cānujaḥ | [KSS, 1, 2 55.1]
tena cāsya niyuktābhūtsvabhāryā gṛhapoṣaṇe | [KSS, 1, 2 55.2]
kadācidatha samprāptā prāvṛṭ tasyāṃ ca yoṣitaḥ | [KSS, 1, 2 56.1]
saguḍaṃ piṣṭaracitaṃ guhyarūpaṃ jugupsitam | [KSS, 1, 2 56.2]
kṛtvā mūrkhāya viprāya dadatyeva kṛte hi tāḥ | [KSS, 1, 2 57.1]
śītakāle nidāghe ca snānakleśaklamāpaham | [KSS, 1, 2 57.2]
dattaṃ na pratipadyanta ityācāro hi kutsitaḥ | [KSS, 1, 2 58.1]
taddevaragṛhiṇyā me dattamasmai sadakṣiṇam | [KSS, 1, 2 58.2]
tadgṛhītvāyamāyāto mayā nirbhartsito bhṛśam | [KSS, 1, 2 59.1]
mūrkhabhāvakṛtenāntarmanyunā paryatapyata | [KSS, 1, 2 59.2]
tataḥ svāmikumārasya pādamūlaṃ gato 'bhavat | [KSS, 1, 2 60.1]
tapastuṣṭena tenāsya sarvā vidyāḥ prakāśitāḥ | [KSS, 1, 2 60.2]
sakṛcchrutadharaṃ vipraṃ prāpyaitāstvaṃ prakāśayeḥ | [KSS, 1, 2 61.1]
ityādiṣṭaḥ sa tenaiva saharṣo 'yamihāgataḥ | [KSS, 1, 2 61.2]
āgatyaiva ca vṛttāntaṃ sarvaṃ mahyaṃ nyavedayat | [KSS, 1, 2 62.1]
tadā prabhṛtyavirataṃ japandhyāyaṃśca tiṣṭhati | [KSS, 1, 2 62.2]
ataḥ śrutadharaṃ kaṃcidanviṣyānayataṃ yuvām | [KSS, 1, 2 63.1]
tena sarvārthasiddhirvā bhaviṣyati na saṃśayaḥ | [KSS, 1, 2 63.2]
śrutvaitaddharṣapatnītas tūrṇaṃ daurgatyahānaye | [KSS, 1, 2 64.1]
dattvā hemaśataṃ cāsyai nirgatau svastataḥ purāt | [KSS, 1, 2 64.2]
athāvāṃ pṛthivīṃ bhrāntau na ca śrutadharaṃ kvacit | [KSS, 1, 2 65.1]
labdhavantau tataḥ śrāntau prāptāvadya gṛhaṃ tava | [KSS, 1, 2 65.2]
ekaśrutadharaḥ prāpto bālo 'yaṃ tanayastava | [KSS, 1, 2 66.1]
tadenaṃ dehi gacchāvo vidyādraviṇasiddhaye | [KSS, 1, 2 66.2]
iti vyāḍivacaḥ śrutvā manmātā sādarāvadat | [KSS, 1, 2 67.1]
sarvaṃ saṃgatam evaitadastyatra pratyayo mama | [KSS, 1, 2 67.2]
tathāhi pūrvaṃ jāte 'sminn ekaputre mama sphuṭā | [KSS, 1, 2 68.1]
gaganādevam udabhūd aśarīrā sarasvatī | [KSS, 1, 2 68.2]
eṣa śrutadharo jāto vidyāṃ varṣādavāpsyati | [KSS, 1, 2 69.1]
kiṃca vyākaraṇaṃ loke pratiṣṭhāṃ prāpayiṣyati | [KSS, 1, 2 69.2]
nāmnā vararuciś cāyaṃ tat tad asmai hi rocate | [KSS, 1, 2 70.1]
yad yad varaṃ bhavet kiṃcid ity uktvā vāg upāramat | [KSS, 1, 2 70.2]
ata eva vivṛddhe 'smin bālake cintayāmy aham | [KSS, 1, 2 71.1]
kva sa varṣa upādhyāyo bhaved iti divāniśam | [KSS, 1, 2 71.2]
adya yuṣmanmukhājjñātvā paritoṣaśca me paraḥ | [KSS, 1, 2 72.1]
tadenaṃ nayataṃ bhrātā yuvayoreṣa kā kṣatiḥ | [KSS, 1, 2 72.2]
iti manmātṛvacanaṃ śrutvā tau harṣanirbharau | [KSS, 1, 2 73.1]
vyāḍīndradattau tāṃ rātrimabudhyetāṃ kṣaṇopamām | [KSS, 1, 2 73.2]
athotsavārthamambāyāstūrṇaṃ dattvā nijaṃ dhanam | [KSS, 1, 2 74.1]
vyāḍinaivopanīto 'haṃ vedārhatvaṃ mamecchatā | [KSS, 1, 2 74.2]
tato mātrābhyanujñātaṃ kathaṃcidruddhabāṣpayā | [KSS, 1, 2 75.1]
māmādāya nijotsāhaśamitāśeṣatadvyatham | [KSS, 1, 2 75.2]
manyamānau ca kaumāraṃ puṣpitaṃ tadanugraham | [KSS, 1, 2 76.1]
vyāḍīndradattau tarasā nagaryāḥ prasthitau tataḥ | [KSS, 1, 2 76.2]
atha krameṇa varṣasya vayaṃ prāptā gṛhaṃ guroḥ | [KSS, 1, 2 77.1]
skandaprasādamāyāntaṃ mūrtaṃ māṃ so 'pyamanyata | [KSS, 1, 2 77.2]
kṛtvāsmānagrato 'nyedyurupaviṣṭaḥ śucau bhuvi | [KSS, 1, 2 78.1]
varṣopādhyāya oṃkāramakaroddivyayā girā | [KSS, 1, 2 78.2]
tadanantaramevāsya vedāḥ sāṅgā upasthitāḥ | [KSS, 1, 2 79.1]
adhyāpayitum asmāṃśca pravṛtto 'bhūdasau tataḥ | [KSS, 1, 2 79.2]
sakṛcchrutaṃ mayā tatra dviḥśrutaṃ vyāḍinā tathā | [KSS, 1, 2 80.1]
triśrutaṃ cendradattena guruṇoktamagṛhyata | [KSS, 1, 2 80.2]
dhvanim atha tamapūrvaṃ divyam ākarṇya sadyaḥ sapadi vilasadantarvismayo vipravargaḥ | [KSS, 1, 2 81.1]
kim idam iti samantād draṣṭum abhyetya varṣaṃ stutimukharamukhaśrīr arcati sma praṇāmaiḥ | [KSS, 1, 2 81.2]
kimapi tadavalokya tatra citraṃ pramadavaśānna paraṃ tadopavarṣaḥ | [KSS, 1, 2 82.1]
api vitatamahotsavaḥ samagraḥ samajani pāṭaliputrapauralokaḥ | [KSS, 1, 2 82.2]
rājāpi taṃ giriśasūnuvaraprabhāvam ālokya tasya paritoṣamupetya nandaḥ | [KSS, 1, 2 83.1]
varṣasya veśma vasubhiḥ sa kilādareṇa tatkālameva samapūrayadunnataśrīḥ | [KSS, 1, 2 83.2]
{KSS, 1, 3}
evamuktvā vararuciḥ śṛṇvatyekāgramānase | [KSS, 1, 3 1.1]
kāṇabhūtau vane tatra punarevedamabravīt | [KSS, 1, 3 1.2]
kadācid yāti kāle 'tha kṛte svādhyāyakarmaṇi | [KSS, 1, 3 2.1]
iti varṣa upādhyāyaḥ pṛṣṭo 'smābhiḥ kṛtāhnikaḥ | [KSS, 1, 3 2.2]
idam evaṃvidhaṃ kasmān nagaraṃ kṣetratāṃ gatam | [KSS, 1, 3 3.1]
sarasvatyāś ca lakṣmyāś ca tadupādhyāya kathyatām | [KSS, 1, 3 3.2]
tacchrutvā so 'bravīdasmāñchṛṇutaitatkathāmimām | [KSS, 1, 3 4.1]
tīrthaṃ kanakhalaṃ nāma gaṅgādvāre 'sti pāvanam | [KSS, 1, 3 4.2]
yatra kāñcanapātena jāhnavī devadantinā | [KSS, 1, 3 5.1]
uśīnaragiriprasthādbhittvā samavatāritā | [KSS, 1, 3 5.2]
dākṣiṇātyo dvijaḥ kaścit tapasyan bhāryayā saha | [KSS, 1, 3 6.1]
tatrāsīt tasya cātraiva jāyante sma trayaḥ sutāḥ | [KSS, 1, 3 6.2]
kālena svargate tasminsabhārye te ca tatsutāḥ | [KSS, 1, 3 7.1]
sthānaṃ rājagṛhaṃ nāma jagmurvidyārjanecchayā | [KSS, 1, 3 7.2]
tatra cādhītavidyāste trayo 'pyānāthyaduḥkhitāḥ | [KSS, 1, 3 8.1]
yayuḥ svāmikumārasya darśane dakṣiṇāpatham | [KSS, 1, 3 8.2]
tatra te ciñcinīṃ nāma nagarīm ambudhes taṭe | [KSS, 1, 3 9.1]
gatvā bhojikasaṃjñasya viprasya nyavasan gṛhe | [KSS, 1, 3 9.2]
sa ca kanyā nijāstisrastebhyo dattvā dhanāni ca | [KSS, 1, 3 10.1]
tapase 'nanyasaṃtāno gaṅgāṃ yāti sma bhojikaḥ | [KSS, 1, 3 10.2]
atha teṣāṃ nivasatāṃ tatra śvaśuraveśmani | [KSS, 1, 3 11.1]
avagrahakṛtastīvro durbhikṣaḥ samajāyata | [KSS, 1, 3 11.2]
tena bhāryāḥ parityajya sādhvīstāste trayo yayuḥ | [KSS, 1, 3 12.1]
spṛśanti na nṛśaṃsānāṃ hṛdayaṃ bandhubuddhayaḥ | [KSS, 1, 3 12.2]
tatastu madhyamā tāsāṃ sagarbhābhūttataśca tāḥ | [KSS, 1, 3 13.1]
bhavanaṃ yajñadattasya pitṛmitrasya śiśriyuḥ | [KSS, 1, 3 13.2]
tatra tasthur nijān bhartṝn dhyāyantyaḥ kliṣṭavṛttayaḥ | [KSS, 1, 3 14.1]
āpadyapi satīvṛttaṃ kiṃ muñcanti kulastriyaḥ | [KSS, 1, 3 14.2]
kālena madhyamā cātra tāsāṃ putramasūta sā | [KSS, 1, 3 15.1]
anyonyātiśayāttasminsnehaścāsāmavardhata | [KSS, 1, 3 15.2]
kadācidvyomamārgeṇa viharantaṃ maheśvaram | [KSS, 1, 3 16.1]
aṅkasthā skandajananī taṃ dṛṣṭvā sadayāvadat | [KSS, 1, 3 16.2]
deva paśya śiśāv asminn etās tisro 'pi yoṣitaḥ | [KSS, 1, 3 17.1]
baddhasnehā dadhatyāśāmeṣo 'smāñjīvayediti | [KSS, 1, 3 17.2]
tattathā kuru yenāyametā bālo 'pi jīvayet | [KSS, 1, 3 18.1]
ityuktaḥ priyayā devo varadaḥ sa jagāda tām | [KSS, 1, 3 18.2]
anugṛhṇāmyamuṃ pūrvaṃ sabhāryeṇāmunā yataḥ | [KSS, 1, 3 19.1]
ārādhito 'smi tenāyaṃ bhogārthaṃ nirmito bhuvi | [KSS, 1, 3 19.2]
etajjāyā ca sā jātā pāṭalī nāma bhūpateḥ | [KSS, 1, 3 20.1]
mahendravarmaṇaḥ putrī bhāryāsyaiva bhaviṣyati | [KSS, 1, 3 20.2]
ityuktvā sa vibhuḥ svapne sādhvīstisro jagāda tāḥ | [KSS, 1, 3 21.1]
nāmnā putraka evāyaṃ yuṣmākaṃ bālaputrakaḥ | [KSS, 1, 3 21.2]
asya suptaprabuddhasya śīrṣānte ca dine dine | [KSS, 1, 3 22.1]
suvarṇalakṣaṃ bhavitā rājā cāyaṃ bhaviṣyati | [KSS, 1, 3 22.2]
tataḥ suptotthite tasmin bāle tāḥ prāpya kāñcanam | [KSS, 1, 3 23.1]
yajñadattasutāḥ sādhvyo nananduḥ phalitavratāḥ | [KSS, 1, 3 23.2]
atha tena suvarṇena vṛddhakoṣo 'cireṇa saḥ | [KSS, 1, 3 24.1]
babhūva putrako rājā tapo'dhīnā hi saṃpadaḥ | [KSS, 1, 3 24.2]
kadācidyajñadatto 'tha rahaḥ putrakamabravīt | [KSS, 1, 3 25.1]
rājandurbhikṣadoṣeṇa kvāpi te pitaro gatāḥ | [KSS, 1, 3 25.2]
tatsadā dehi viprebhyo yenāyānti niśamya te | [KSS, 1, 3 26.1]
brahmadattakathāṃ caitāṃ kathayāmyatra te śṛṇu | [KSS, 1, 3 26.2]
vārāṇasyāmabhūtpūrvaṃ brahmadattābhidho nṛpaḥ | [KSS, 1, 3 27.1]
so 'paśyaddhaṃsayugalaṃ prayāntaṃ gagane niśi | [KSS, 1, 3 27.2]
visphuratkanakacchāyaṃ rājahaṃsaśatairvṛtam | [KSS, 1, 3 28.1]
vidyutpuñjam ivākāṇḍasitābhrapariveṣṭitam | [KSS, 1, 3 28.2]
punastaddarśanotkaṇṭhā tathāsya vavṛdhe tataḥ | [KSS, 1, 3 29.1]
yathā nṛpatisaukhyeṣu na babandha ratiṃ kvacit | [KSS, 1, 3 29.2]
mantribhiḥ saha saṃmantrya tataścākārayatsaraḥ | [KSS, 1, 3 30.1]
sa rājā svamate kāntaṃ prāṇināṃ cābhayaṃ dadau | [KSS, 1, 3 30.2]
tataḥ kālena tau prāptau haṃsau rājā dadarśa saḥ | [KSS, 1, 3 31.1]
viśvastau cāpi papraccha haime vapuṣi kāraṇam | [KSS, 1, 3 31.2]
vyaktavācau tatastau ca haṃsau rājānamūcatuḥ | [KSS, 1, 3 32.1]
purā janmāntare kākāvāvāṃ jātau mahīpate | [KSS, 1, 3 32.2]
balyarthaṃ yudhyamānau ca puṇye śūnye śivālaye | [KSS, 1, 3 33.1]
vinipatya vipannau svastatsthānadroṇikāntare | [KSS, 1, 3 33.2]
jātau jātismarāvāvāṃ haṃsau hemamayau tataḥ | [KSS, 1, 3 34.1]
tacchrutvā tau yathākāmaṃ paśyanrājā tutoṣa saḥ | [KSS, 1, 3 34.2]
ato 'nanyādṛśādeva pitṝn dānād avāpsyasi | [KSS, 1, 3 35.1]
ityukto yajñadattena putrakastattathākarot | [KSS, 1, 3 35.2]
śrutvā pradānavārtāṃ tāmāyayuste dvijātayaḥ | [KSS, 1, 3 36.1]
parijñātāḥ parāṃ lakṣmīṃ patnīśca saha lebhire | [KSS, 1, 3 36.2]
āścaryamaparityājyo dṛṣṭanaṣṭāpadāmapi | [KSS, 1, 3 37.1]
avivekāndhabuddhīnāṃ svānubhāvo durātmanām | [KSS, 1, 3 37.2]
kālena rājyakāmāste putrakaṃ taṃ jighāṃsavaḥ | [KSS, 1, 3 38.1]
ninyustaddarśanavyājāddvijā vindhyanivāsinīm | [KSS, 1, 3 38.2]
vadhakān sthāpayitvā ca devīgarbhagṛhāntare | [KSS, 1, 3 39.1]
tam ūcuḥ pūrvam ekas tvaṃ paśya devīṃ vrajāntaram | [KSS, 1, 3 39.2]
tataḥ praviṣṭo viśvāsāt sa dṛṣṭvā hantum udyatān | [KSS, 1, 3 40.1]
puruṣān putrako 'pṛcchat kasmān nihatha mām iti | [KSS, 1, 3 40.2]
pitṛbhiste prayuktāḥ smaḥ svarṇaṃ dattveti cābruvan | [KSS, 1, 3 41.1]
tatas tān mohitān devyā buddhimān putrako 'vadat | [KSS, 1, 3 41.2]
dadāmyetadanarghaṃ vo ratnālaṃkaraṇaṃ nijam | [KSS, 1, 3 42.1]
māṃ muñcata karomyatra nodbhedaṃ yāmi dūrataḥ | [KSS, 1, 3 42.2]
evamastviti tattasmādgṛhītvā vadhakā gatāḥ | [KSS, 1, 3 43.1]
hataḥ putraka ityūcus tatpitṝṇāṃ puro mṛṣā | [KSS, 1, 3 43.2]
tataḥ pratinivṛttāste hatā rājyārthino dvijāḥ | [KSS, 1, 3 44.1]
mantribhirdrohiṇo buddhvā kṛtaghnānāṃ śivaṃ kutaḥ | [KSS, 1, 3 44.2]
atrāntare sa rājāpi putrakaḥ satyasaṃgaraḥ | [KSS, 1, 3 45.1]
viveśa vindhyakāntāraṃ viraktaḥ sveṣu bandhuṣu | [KSS, 1, 3 45.2]
bhraman dadarśa tatrāsau bāhuyuddhaikatatparau | [KSS, 1, 3 46.1]
puruṣau dvau tatastau sa pṛṣṭavān kau yuvām iti | [KSS, 1, 3 46.2]
mayāsurasutāvāvāṃ tadīyaṃ cāsti nau dhanam | [KSS, 1, 3 47.1]
idaṃ bhājanameṣā ca yaṣṭirete ca pāduke | [KSS, 1, 3 47.2]
etannimittaṃ yuddhaṃ nau yo balī sa hared iti | [KSS, 1, 3 48.1]
etat tadvacanaṃ śrutvā hasan provāca putrakaḥ | [KSS, 1, 3 48.2]
kiyadetaddhanaṃ puṃsastatastau samavocatām | [KSS, 1, 3 49.1]
pāduke paridhāyaite khecaratvamavāpyate | [KSS, 1, 3 49.2]
yaṣṭyā yallikhyate kiṃcitsatyaṃ saṃpadyate hi tat | [KSS, 1, 3 50.1]
bhājane yo ya āhāraścintyate sa sa tiṣṭhati | [KSS, 1, 3 50.2]
tacchrutvā putrako 'vādīt kiṃ yuddhenāstv ayaṃ paṇaḥ | [KSS, 1, 3 51.1]
dhāvan balādhiko yaḥ syāt sa evaitaddhared iti | [KSS, 1, 3 51.2]
evamastviti tau mūḍhau dhāvitau so 'pi pāduke | [KSS, 1, 3 52.1]
adhyāsyodapatadvyoma gṛhītvā yaṣṭibhājane | [KSS, 1, 3 52.2]
atha dūraṃ kṣaṇādgatvā dadarśa nagarīṃ śubhām | [KSS, 1, 3 53.1]
ākarṣikākhyāṃ tasyāṃ ca nabhaso 'vatatāra saḥ | [KSS, 1, 3 53.2]
vañcanapravaṇā veśyā dvijā matpitaro yathā | [KSS, 1, 3 54.1]
vaṇijo dhanalubdhāśca kasya gehe vasāmyaham | [KSS, 1, 3 54.2]
iti saṃcintayan prāpa sa rājā vijanaṃ gṛham | [KSS, 1, 3 55.1]
jīrṇaṃ tadantare caikāṃ vṛddhāṃ yoṣitam aikṣata | [KSS, 1, 3 55.2]
pradānapūrvaṃ saṃtoṣya tāṃ vṛddhāmādṛtastayā | [KSS, 1, 3 56.1]
uvāsālakṣitastatra putrakaḥ śīrṇasadmani | [KSS, 1, 3 56.2]
kadācitsātha saṃprītā vṛddhā putrakamabravīt | [KSS, 1, 3 57.1]
cintā me putra yadbhāryā nānurūpā tava kvacit | [KSS, 1, 3 57.2]
iha rājñastu tanayā pāṭalītyasti kanyakā | [KSS, 1, 3 58.1]
uparyantaḥpure sā ca ratnamityabhirakṣyate | [KSS, 1, 3 58.2]
etadvṛddhāvacastasya dattakarṇasya śṛṇvataḥ | [KSS, 1, 3 59.1]
viveśa tenaiva pathā labdharandhro hṛdi smaraḥ | [KSS, 1, 3 59.2]
draṣṭavyā sā mayādyaiva kānteti kṛtaniścayaḥ | [KSS, 1, 3 60.1]
niśāyāṃ nabhasā tatra pādukābhyāṃ jagāma saḥ | [KSS, 1, 3 60.2]
praviśya so 'driśṛṅgāgratuṅgavātāyanena tām | [KSS, 1, 3 61.1]
antaḥpure dadarśātha suptāṃ rahasi pāṭalīm | [KSS, 1, 3 61.2]
sevyamānāmavirataṃ candrakāntyāṅgalagnayā | [KSS, 1, 3 62.1]
jitvā jagadidaṃ śrāntāṃ mūrtāṃ śaktiṃ manobhuvaḥ | [KSS, 1, 3 62.2]
kathaṃ prabodhayāmyetāmiti yāvadacintayat | [KSS, 1, 3 63.1]
ityakasmādbahis tāvad yāmikaḥ puruṣo jagau | [KSS, 1, 3 63.2]
āliṅgya madhurahuṃkṛtimalasonmiṣadīkṣaṇāṃ rahaḥ kāntām | [KSS, 1, 3 64.1]
yadbodhayanti suptāṃ janmani yūnāṃ tadeva phalam | [KSS, 1, 3 64.2]
śrutvaivaitad upodghātam aṅgairutkampaviklavaiḥ | [KSS, 1, 3 65.1]
āliliṅga sa tāṃ kāntāṃ prābudhyata tataśca sā | [KSS, 1, 3 65.2]
paśyantyāstaṃ nṛpaṃ tasyā lajjākautukayordṛśi | [KSS, 1, 3 66.1]
abhūdanyonyasaṃmardo racayantyāṃ gatāgatam | [KSS, 1, 3 66.2]
athālāpe kṛte vṛtte gāndharvodvāhakarmaṇi | [KSS, 1, 3 67.1]
avardhata tayoḥ prītirdaṃpatyorna tu yāminī | [KSS, 1, 3 67.2]
āmantryātha vadhūmutkāṃ tadgatenaiva cetasā | [KSS, 1, 3 68.1]
āyayau paścime bhāge tadvṛddhāveśma putrakaḥ | [KSS, 1, 3 68.2]
itthaṃ pratiniśaṃ tatra kurvāṇe 'smin gatāgatam | [KSS, 1, 3 69.1]
saṃbhogacihnaṃ pāṭalyā rakṣibhirdṛṣṭam ekadā | [KSS, 1, 3 69.2]
taistadāveditaṃ tasyāḥ pituḥ so 'pi niyuktavān | [KSS, 1, 3 70.1]
gūḍhamantaḥpure tatra niśi nārīmavekṣitum | [KSS, 1, 3 70.2]
tayā ca tasya prāptasya tatrābhijñānasiddhaye | [KSS, 1, 3 71.1]
putrakasya prasuptasya nyastaṃ vāsasyalaktakam | [KSS, 1, 3 71.2]
prātastayā ca vijñapto rājā cārānvyasarjayat | [KSS, 1, 3 72.1]
so 'bhijñānācca taiḥ prāptaḥ putrako jīrṇaveśmani | [KSS, 1, 3 72.2]
ānīto rājanikaṭaṃ kupitaṃ vīkṣya taṃ nṛpam | [KSS, 1, 3 73.1]
pādukābhyāṃ khamutpatya pāṭalīmandire 'viśat | [KSS, 1, 3 73.2]
viditau svastaduttiṣṭha gacchāvaḥ pādukāvaśāt | [KSS, 1, 3 74.1]
ityaṅke pāṭalīṃ kṛtvā jagāma nabhasā tataḥ | [KSS, 1, 3 74.2]
atha gaṅgātaṭanikaṭe gaganādavatīrya sa priyāṃ śrāntām | [KSS, 1, 3 75.1]
pātraprabhāvajātair āhārair nandayāmāsa | [KSS, 1, 3 75.2]
ālokitaprabhāvaḥ pāṭalyā putrako 'rthitaśca tataḥ | [KSS, 1, 3 76.1]
yaṣṭyā lilekha tatra sa nagaraṃ caturaṅgabalayuktam | [KSS, 1, 3 76.2]
tatra sa rājā bhūtvā mahāprabhāve ca satyatāṃ prāpte | [KSS, 1, 3 77.1]
namayitvā taṃ śvaśuraṃ śaśāsa pṛthvīṃ samudrāntām | [KSS, 1, 3 77.2]
tadidaṃ divyaṃ nagaraṃ māyāracitaṃ sapauramata eva | [KSS, 1, 3 78.1]
nāmnā pāṭaliputraṃ kṣetraṃ lakṣmīsarasvatyoḥ | [KSS, 1, 3 78.2]
iti varṣamukhādimāmapūrvāṃ vayamākarṇya kathāmatīva citrām | [KSS, 1, 3 79.1]
cirakālamabhūma kāṇabhūte vilasadvismayamodamānacittāḥ | [KSS, 1, 3 79.2]
{KSS, 1, 4}
ityākhyāya kathāṃ madhye vindhyāntaḥ kāṇabhūtaye | [KSS, 1, 4 1.1]
punarvararucistasmai prakṛtārthamavarṇayat | [KSS, 1, 4 1.2]
evaṃ vyāḍīndradattābhyāṃ saha tatra vasan kramāt | [KSS, 1, 4 2.1]
prāpto 'haṃ sarvavidyānāṃ pāramutkrāntaśaiśavaḥ | [KSS, 1, 4 2.2]
indrotsavaṃ kadācicca prekṣituṃ nirgatā vayam | [KSS, 1, 4 3.1]
kanyāmekāmapaśyāma kāmasyāstram asāyakam | [KSS, 1, 4 3.2]
indradatto mayā pṛṣṭastataḥ keyaṃ bhavediti | [KSS, 1, 4 4.1]
upavarṣasutā seyamupakośeti so 'bravīt | [KSS, 1, 4 4.2]
sā sakhībhiśca māṃ jñātvā prītipeśalayā dṛśā | [KSS, 1, 4 5.1]
karṣantī manmanaḥ kṛcchrādagacchadbhavanaṃ nijam | [KSS, 1, 4 5.2]
pūrṇacandramukhī nīlanīrajottamalocanā | [KSS, 1, 4 6.1]
mṛṇālanālalalitabhujā pīnastanojjvalā | [KSS, 1, 4 6.2]
kambukaṇṭhī pravālābharadanacchadaśobhinī | [KSS, 1, 4 7.1]
smarabhūpatisaundaryamandirevendirāparā | [KSS, 1, 4 7.2]
tataḥ kāmaśarāpātanirbhinne hṛdaye na me | [KSS, 1, 4 8.1]
niśi tasyāmabhūnnidrā tadbimboṣṭhapipāsayā | [KSS, 1, 4 8.2]
kathaṃcillabdhanidro 'hamapaśyaṃ rajanīkṣaye | [KSS, 1, 4 9.1]
śuklāmbaradharāṃ divyāṃ striyaṃ sā māmabhāṣata | [KSS, 1, 4 9.2]
pūrvabhāryopakośā te guṇajñā nāparaṃ patim | [KSS, 1, 4 10.1]
kaṃcidicchatyataścintā putra kāryātra na tvayā | [KSS, 1, 4 10.2]
ahaṃ sadā śarīrāntarvāsinī te sarasvatī | [KSS, 1, 4 11.1]
tvadduḥkhaṃ notsahe draṣṭum ity uktvāntarhitābhavat | [KSS, 1, 4 11.2]
tataḥ prabuddho jātāstho gatvātiṣṭhamahaṃ śanaiḥ | [KSS, 1, 4 12.1]
dayitāmandirāsannabālacūtataroradhaḥ | [KSS, 1, 4 12.2]
athāgatya samākhyātaṃ tatsakhyā mannibandhanam | [KSS, 1, 4 13.1]
udgāḍhamupakośāyā navānaṅgavijṛmbhitam | [KSS, 1, 4 13.2]
tato 'haṃ dviguṇībhūtatāpastāmevamabravam | [KSS, 1, 4 14.1]
adattāṃ gurubhiḥ svecchamupakośāṃ kathaṃ bhaje | [KSS, 1, 4 14.2]
varaṃ hi mṛtyur nākīrtis tatsakhīhṛdayaṃ tava | [KSS, 1, 4 15.1]
gurubhiryadi budhyeta tatkadācicchivaṃ bhavet | [KSS, 1, 4 15.2]
tadetatkuru bhadre tvaṃ tāṃ sakhīṃ māṃ ca jīvaya | [KSS, 1, 4 16.1]
tacchrutvā sā gatā sakhyā mātuḥ sarvaṃ nyavedayat | [KSS, 1, 4 16.2]
tayā tatkathitaṃ bhartur upavarṣasya tatkṣaṇam | [KSS, 1, 4 17.1]
tena bhrātuśca varṣasya tena taccābhinanditam | [KSS, 1, 4 17.2]
vivāhe niścite gatvā vyāḍirānayati sma tām | [KSS, 1, 4 18.1]
varṣācāryanideśena kauśāmbyā jananīṃ mama | [KSS, 1, 4 18.2]
athopakośā vidhivatpitrā me pratipāditā | [KSS, 1, 4 19.1]
tato mātrā gṛhiṇyā ca samaṃ tatrāvasaṃ sukham | [KSS, 1, 4 19.2]
atha kālena varṣasya śiṣyavargo mahānabhūt | [KSS, 1, 4 20.1]
tatraikaḥ pāṇinirnāma jaḍabuddhitaro 'bhavat | [KSS, 1, 4 20.2]
sa śuśrūṣāparikliṣṭaḥ preṣito varṣabhāryayā | [KSS, 1, 4 21.1]
agacchattapase khinno vidyākāmo himālayam | [KSS, 1, 4 21.2]
tatra tīvreṇa tapasā toṣitādinduśekharāt | [KSS, 1, 4 22.1]
sarvavidyāmukhaṃ tena prāptaṃ vyākaraṇaṃ navam | [KSS, 1, 4 22.2]
tataścāgatya māmeva vādāyāhvayate sma saḥ | [KSS, 1, 4 23.1]
pravṛtte cāvayorvāde prayātāḥ sapta vāsarāḥ | [KSS, 1, 4 23.2]
aṣṭame 'hni mayā tasmiñjite tatsamanantaram | [KSS, 1, 4 24.1]
nabhaḥsthena mahāghoro huṃkāraḥ śaṃbhunā kṛtaḥ | [KSS, 1, 4 24.2]
tena praṇaṣṭam aindraṃ tad asmadvyākaraṇaṃ bhuvi | [KSS, 1, 4 25.1]
jitāḥ pāṇininā sarve mūrkhībhūtā vayaṃ punaḥ | [KSS, 1, 4 25.2]
atha saṃjātanirvedaḥ svagṛhasthitaye dhanam | [KSS, 1, 4 26.1]
haste hiraṇyaguptasya vidhāya vaṇijo nijam | [KSS, 1, 4 26.2]
uktvā taccopakośāyai gatavānasmi śaṃkaram | [KSS, 1, 4 27.1]
tapobhirārādhayituṃ nirāhāro himālayam | [KSS, 1, 4 27.2]
upakośā hi me śreyaḥ kāṅkṣantī nijamandire | [KSS, 1, 4 28.1]
atiṣṭhatpratyahaṃ snāntī gaṅgāyāṃ niyatavratā | [KSS, 1, 4 28.2]
ekadā sā madhau prāpte kṣāmā pāṇḍurmanoramā | [KSS, 1, 4 29.1]
pratipaccandralekheva janalocanahāriṇī | [KSS, 1, 4 29.2]
snātuṃ tripathagāṃ yāntī dṛṣṭā rājapurodhasā | [KSS, 1, 4 30.1]
daṇḍādhipatinā caiva kumārasacivena ca | [KSS, 1, 4 30.2]
tatkṣaṇātte gatāḥ sarve smarasāyakalakṣyatām | [KSS, 1, 4 31.1]
sāpi tasmindine snāntī kathamapyakarocciram | [KSS, 1, 4 31.2]
āgacchantīṃ ca sāyaṃ tāṃ kumārasacivo haṭhāt | [KSS, 1, 4 32.1]
agrahīdatha sāpyenamavocatpratibhāvatī | [KSS, 1, 4 32.2]
abhipretamidaṃ bhadra yathā tava yathā mama | [KSS, 1, 4 33.1]
kiṃtvahaṃ satkulotpannā pravāsasthitabhartṛkā | [KSS, 1, 4 33.2]
kathamevaṃ pravarteya paśyet ko'pi kadācana | [KSS, 1, 4 34.1]
tataśca dhruvamaśreyastvayā saha bhavenmama | [KSS, 1, 4 34.2]
tasmān madhūtsavākṣiptapauraloke gṛhaṃ mama | [KSS, 1, 4 35.1]
āgantavyaṃ dhruvaṃ rātreḥ prathame prahare tvayā | [KSS, 1, 4 35.2]
ityuktvā kṛtasaṃdhā sā tena kṣiptā vidhervaśāt | [KSS, 1, 4 36.1]
yāvatkiṃcidgatā tāvanniruddhā sā purodhasā | [KSS, 1, 4 36.2]
tasyāpi tatraiva dine tadvadeva tayā niśi | [KSS, 1, 4 37.1]
saṃketakaṃ dvitīyasmin prahare paryakalpyata | [KSS, 1, 4 37.2]
muktāṃ kathaṃcit tenāpi prayātāṃ kiṃcid antaram | [KSS, 1, 4 38.1]
daṇḍādhipo ruṇaddhi sma tṛtīyas tāṃ suvihvalām | [KSS, 1, 4 38.2]
atha tasyāpi divase tasminn eva tathaiva sā | [KSS, 1, 4 39.1]
saṃketakaṃ triyāmāyāṃ tṛtīye prahare vyadhāt | [KSS, 1, 4 39.2]
daivāttenāpi nirmuktā sakampā gṛhamāgatā | [KSS, 1, 4 40.1]
kartavyāṃ sā svaceṭīnāṃ saṃvidaṃ svairamabravīt | [KSS, 1, 4 40.2]
varaṃ patyau pravāsasthe maraṇaṃ kulayoṣitaḥ | [KSS, 1, 4 41.1]
na tu rūpāramallokalocanāpātapātratā | [KSS, 1, 4 41.2]
iti saṃcintayantī ca smarantī māṃ nināya sā | [KSS, 1, 4 42.1]
śocantī svaṃ vapuḥ sādhvī nirāhāraiva tāṃ niśām | [KSS, 1, 4 42.2]
prātarbrāhmaṇapūjārthaṃ vyasarji vaṇijastayā | [KSS, 1, 4 43.1]
ceṭī hiraṇyaguptasya kiṃcinmārgayituṃ dhanam | [KSS, 1, 4 43.2]
āgatya so 'pi tāmevamekānte vaṇigabravīt | [KSS, 1, 4 44.1]
bhajasva māṃ tato bhartṛsthāpitaṃ te dadāmi tat | [KSS, 1, 4 44.2]
tacchrutvā sākṣirahitāṃ matvā bhartṛdhanasthitim | [KSS, 1, 4 45.1]
vaṇijaṃ pāpamālokya khedāmarṣakadarthitā | [KSS, 1, 4 45.2]
tasyāmevātra saṃketaṃ rātrau tasyāpi paścime | [KSS, 1, 4 46.1]
śeṣe pativratā yāme sākarodatha so 'gamat | [KSS, 1, 4 46.2]
tataḥ sākārayadbhūri ceṭībhiḥ kuṇḍakasthitam | [KSS, 1, 4 47.1]
kastūrikādisaṃyuktaṃ kajjalaṃ tailamiśritam | [KSS, 1, 4 47.2]
talliptāścelakhaṇḍāśca catvāro vihitāstayā | [KSS, 1, 4 48.1]
mañjūṣā kāritā cābhūtsthūlā sabahirargalā | [KSS, 1, 4 48.2]
atha tasminmahāveṣo vasantotsavavāsare | [KSS, 1, 4 49.1]
āyayau prathame yāme kumārasacivo niśi | [KSS, 1, 4 49.2]
alakṣitaṃ praviṣṭaṃ tamupakośedamabravīt | [KSS, 1, 4 50.1]
asnātaṃ na spṛśāmi tvāṃ tatsnāhi praviśāntaram | [KSS, 1, 4 50.2]
aṅgīkurvansa tanmūḍhaśceṭikābhiḥ praveśitaḥ | [KSS, 1, 4 51.1]
abhyantaragṛhaṃ guptamandhakāramayaṃ tataḥ | [KSS, 1, 4 51.2]
gṛhītvā tatra tasyāntarvastrāṇyābharaṇāni ca | [KSS, 1, 4 52.1]
celakhaṇḍaṃ tamekaṃ ca dattvāntarvāsasaḥ kṛte | [KSS, 1, 4 52.2]
ā śiraḥ pādamaṅgeṣu tābhistattailakajjalam | [KSS, 1, 4 53.1]
abhyaṅgabhaṅgyā pāpasya nyastaṃ ghanamapaśyataḥ | [KSS, 1, 4 53.2]
atiṣṭhanmardayantyastatpratyaṅgaṃ yāvadasya tāḥ | [KSS, 1, 4 54.1]
tāvaddvitīye prahare sa purodhā upāgamat | [KSS, 1, 4 54.2]
mittraṃ vararuceḥ prāptaḥ kimapyeṣa purohitaḥ | [KSS, 1, 4 55.1]
tadiha praviśetyuktvā ceṭyastāstaṃ tathāvidham | [KSS, 1, 4 55.2]
kumārasacivaṃ nagnaṃ mañjūṣāyāṃ sasaṃbhramam | [KSS, 1, 4 56.1]
nicikṣipurathābadhnannargalena bahiśca tām | [KSS, 1, 4 56.2]
so 'pi snānamiṣān nītas tamasyantaḥ purohitaḥ | [KSS, 1, 4 57.1]
tathaiva hṛtavastrādistailakajjalamardanaiḥ | [KSS, 1, 4 57.2]
celakhaṇḍadharastāvacceṭikābhirvimohitaḥ | [KSS, 1, 4 58.1]
yāvattṛtīye prahare daṇḍādhipatirāgamat | [KSS, 1, 4 58.2]
tadāgamanajāccaiva ceṭībhiḥ sahasā bhayāt | [KSS, 1, 4 59.1]
ādyavatso 'pi nikṣipto mañjūṣāyāṃ purohitaḥ | [KSS, 1, 4 59.2]
tasya dattvārgalaṃ tābhiḥ snānavyājāt praveśya saḥ | [KSS, 1, 4 60.1]
daṇḍādhipo 'pi tatraiva tāvatkajjalamardanaiḥ | [KSS, 1, 4 60.2]
anyavadvipralabdho 'bhūccelakhaṇḍaikakarpaṭaḥ | [KSS, 1, 4 61.1]
yāvatsa paścime yāme vaṇiktatrāgato 'bhavat | [KSS, 1, 4 61.2]
taddarśanabhayaṃ dattvā kṣipto daṇḍādhipo 'pyatha | [KSS, 1, 4 62.1]
mañjūṣāyāṃ sa ceṭībhirdattaṃ ca bahirargalam | [KSS, 1, 4 62.2]
te ca trayo 'ndhatāmisravāsābhyāsodyatā iva | [KSS, 1, 4 63.1]
mañjūṣāyāṃ bhiyānyonyaṃ sparśaṃ labdhvāpi nālapan | [KSS, 1, 4 63.2]
dattvātha dīpaṃ gehe 'tra vaṇijaṃ taṃ praveśya sā | [KSS, 1, 4 64.1]
upakośāvadaddehi tanme bhartrārpitaṃ dhanam | [KSS, 1, 4 64.2]
tacchrutvā śūnyamālokya gṛhaṃ so 'pyavadacchaṭhaḥ | [KSS, 1, 4 65.1]
uktaṃ mayā dadāmyeva yadbhartrā sthāpitaṃ dhanam | [KSS, 1, 4 65.2]
upakośāpi mañjūṣāṃ śrāvayantī tato 'bravīt | [KSS, 1, 4 66.1]
etaddhiraṇyaguptasya vacaḥ śṛṇuta devatāḥ | [KSS, 1, 4 66.2]
ity uktvā caiva nirvāpya dīpaṃ so 'py anyavadvaṇik | [KSS, 1, 4 67.1]
liptaḥ snānāpadeśena ceṭībhiḥ kajjalaiś ciram | [KSS, 1, 4 67.2]
atha gaccha gatā rātrir ity uktaḥ sa niśākṣaye | [KSS, 1, 4 68.1]
anicchan galahastena tābhir nirvāsitas tataḥ | [KSS, 1, 4 68.2]
atha cīraikavasano maṣīliptaḥ pade pade | [KSS, 1, 4 69.1]
bhakṣyamāṇaḥ śvabhiḥ prāpa lajjamāno nijaṃ gṛham | [KSS, 1, 4 69.2]
tatra dāsajanasyāpi tāṃ prakṣālayato maṣīm | [KSS, 1, 4 70.1]
nāśakatsaṃmukhe sthātuṃ kaṣṭo hyavinayakramaḥ | [KSS, 1, 4 70.2]
upakośāpy atha prātaś ceṭikānugatā gatā | [KSS, 1, 4 71.1]
gurūṇām anivedyaiva rājño nandasya mandiram | [KSS, 1, 4 71.2]
vaṇigghiraṇyagupto me bhartrā nyāsīkṛtaṃ dhanam | [KSS, 1, 4 72.1]
jihīrṣatīti vijñaptas tatra rājā tayā svayam | [KSS, 1, 4 72.2]
tena tac ca parijñātuṃ tatraivānāyito vaṇik | [KSS, 1, 4 73.1]
maddhaste kiṃcid apy asyā deva nāstīty abhāṣata | [KSS, 1, 4 73.2]
upakośā tato 'vādītsanti me deva sākṣiṇaḥ | [KSS, 1, 4 74.1]
mañjūṣāyāṃ gataḥ kṣiptvā bhartā me gṛhadevatāḥ | [KSS, 1, 4 74.2]
svavācā puratastāsāmanenāṅgīkṛtaṃ dhanam | [KSS, 1, 4 75.1]
tāmānāyyeha mañjūṣāṃ pṛcchyantāṃ devatāstvayā | [KSS, 1, 4 75.2]
tacchrutvā vismayādrājā tadānayanamādiśat | [KSS, 1, 4 76.1]
tataḥ kṣaṇāt sā mañjūṣā prāpitā bahubhirjanaiḥ | [KSS, 1, 4 76.2]
athopakośā vakti sma satyaṃ vadata devatāḥ | [KSS, 1, 4 77.1]
yaduktaṃ vaṇijānena tato yāta nijaṃ gṛham | [KSS, 1, 4 77.2]
no ceddadāmyahaṃ yuṣmānsadasyudghāṭayāmi vā | [KSS, 1, 4 78.1]
tacchrutvā bhītabhītāste mañjūṣāsthā babhāṣire | [KSS, 1, 4 78.2]
satyaṃ samakṣam asmākam anenāṅgīkṛtaṃ dhanam | [KSS, 1, 4 79.1]
tato niruttaraḥ sarvaṃ sa vaṇik tat prapadyata | [KSS, 1, 4 79.2]
upakośāmathābhyarthya rājñā tvatikutūhalāt | [KSS, 1, 4 80.1]
sadasyudghāṭitā tatra mañjūṣā sphoṭitārgalā | [KSS, 1, 4 80.2]
niṣkṛṣṭāste 'pi puruṣāstamaḥpiṇḍā iva trayaḥ | [KSS, 1, 4 81.1]
kṛcchrācca pratyabhijñātā mantribhirbhūbhṛtā tathā | [KSS, 1, 4 81.2]
prahasatsvatha sarveṣu kimetaditi kautukāt | [KSS, 1, 4 82.1]
rājñā pṛṣṭā satī sarvamupakośā śaśaṃsa tat | [KSS, 1, 4 82.2]
acintyaṃ śīlaguptānāṃ caritaṃ kulayoṣitām | [KSS, 1, 4 83.1]
iti cābhinanandustāmupakośāṃ sabhāsadaḥ | [KSS, 1, 4 83.2]
tatas te hṛtasarvasvāḥ paradāraiṣiṇo 'khilāḥ | [KSS, 1, 4 84.1]
rājñā nirvāsitā deśādaśīlaṃ kasya bhūtaye | [KSS, 1, 4 84.2]
bhaginī me tvamityuktvā dattvā prītyā dhanaṃ bahu | [KSS, 1, 4 85.1]
upakośāpi bhūpena preṣitā gṛhamāgamat | [KSS, 1, 4 85.2]
varṣopavarṣau tadbuddhvā sādhvīṃ tāmabhyanandatām | [KSS, 1, 4 86.1]
sarvaśca vismayasmeraḥ pure tatrābhavajjanaḥ | [KSS, 1, 4 86.2]
atrāntare tuṣārādrau kṛtvā tīvrataraṃ tapaḥ | [KSS, 1, 4 87.1]
ārādhito mayā devo varadaḥ pārvatīpatiḥ | [KSS, 1, 4 87.2]
tadeva tena śāstraṃ me pāṇinīyaṃ prakāśitam | [KSS, 1, 4 88.1]
tadicchānugrahādeva mayā pūrṇīkṛtaṃ ca tat | [KSS, 1, 4 88.2]
tato 'haṃ gṛham āgaccham ajñātādhvapariśramaḥ | [KSS, 1, 4 89.1]
niśākarakalāmauliprasādāmṛtanirbharaḥ | [KSS, 1, 4 89.2]
atha mātur gurūṇāṃ ca kṛtapādābhivandanaḥ | [KSS, 1, 4 90.1]
tatropakośāvṛttāntaṃ tam aśrauṣaṃ mahādbhutam | [KSS, 1, 4 90.2]
tena me paramāṃ bhūmimātmanyānandavismayau | [KSS, 1, 4 91.1]
tasyāṃ ca sahajasnehabahumānāvagacchatām | [KSS, 1, 4 91.2]
varṣo 'tha manmukhādaicchacchrotuṃ vyākaraṇaṃ navam | [KSS, 1, 4 92.1]
tataḥ prakāśitaṃ svāmikumāreṇaiva tasya tat | [KSS, 1, 4 92.2]
tato vyāḍīndradattābhyāṃ vijñapto dakṣiṇāṃ prati | [KSS, 1, 4 93.1]
gururvarṣo 'bravīt svarṇakoṭir me dīyatām iti | [KSS, 1, 4 93.2]
aṅgīkṛtya gurorvākyaṃ tau ca māmityavocatām | [KSS, 1, 4 94.1]
ehi rājñaḥ sakhe nandādyācituṃ gurudakṣiṇām | [KSS, 1, 4 94.2]
gacchāmo nānyato 'smābhiriyatkāñcanamāpyate | [KSS, 1, 4 95.1]
navādhikāyā navateḥ koṭīnāmadhipo hi saḥ | [KSS, 1, 4 95.2]
vācā tenopakośā ca prāgdharmabhaginī kṛtā | [KSS, 1, 4 96.1]
ataḥ śyālaḥ sa te kiṃcittvadguṇaiḥ samavāpyate | [KSS, 1, 4 96.2]
iti niścitya nandasya bhūpateḥ kaṭakaṃ vayam | [KSS, 1, 4 97.1]
ayodhyāsthamagacchāma trayaḥ sabrahmacāriṇaḥ | [KSS, 1, 4 97.2]
prāptamātreṣu cāsmāsu sa rājā pañcatāṃ gataḥ | [KSS, 1, 4 98.1]
rāṣṭre kolāhalaṃ jātaṃ viṣādena sahaiva naḥ | [KSS, 1, 4 98.2]
avocadindradatto 'tha tatkṣaṇaṃ yogasiddhimān | [KSS, 1, 4 99.1]
gatāsorasya bhūpasya śarīraṃ praviśāmyaham | [KSS, 1, 4 99.2]
arthī vararucirme 'stu dāsyāmyasmai ca kāñcanam | [KSS, 1, 4 100.1]
vyāḍī rakṣatu me dehaṃ tataḥ pratyāgamāvadhi | [KSS, 1, 4 100.2]
ityuktvā nandadehāntarindradattaḥ samāviśat | [KSS, 1, 4 101.1]
pratyujjīvati bhūpe ca rāṣṭre tatrotsavo 'bhavat | [KSS, 1, 4 101.2]
śūnye devagṛhe dehamindradattasya rakṣitum | [KSS, 1, 4 102.1]
vyāḍau sthite gato 'bhūvamahaṃ rājakulaṃ tadā | [KSS, 1, 4 102.2]
praviśya svastikāraṃ ca vidhāya gurudakṣiṇām | [KSS, 1, 4 103.1]
yoganando mayā tatra hemakoṭiṃ sa yācitaḥ | [KSS, 1, 4 103.2]
tataḥ sa śakaṭālākhyaṃ satyanandasya mantriṇam | [KSS, 1, 4 104.1]
suvarṇakoṭimetasmai dāpayeti samādiśat | [KSS, 1, 4 104.2]
mṛtasya jīvitaṃ dṛṣṭvā sadyaśca prāptimarthinaḥ | [KSS, 1, 4 105.1]
sa tattvaṃ jñātavānmantrī kimajñeyaṃ hi dhīmatām | [KSS, 1, 4 105.2]
deva dīyata ityuktvā sa ca mantrītyacintayat | [KSS, 1, 4 106.1]
nandasya tanayo bālo rājyaṃ ca bahuśatrumat | [KSS, 1, 4 106.2]
tatsaṃpratyatra rakṣāmi tasya dehamapīdṛśam | [KSS, 1, 4 107.1]
niścityaitatsa tatkālaṃ śavānsarvānadāhayat | [KSS, 1, 4 107.2]
cārairanviṣya tanmadhye labdhvā devagṛhāttataḥ | [KSS, 1, 4 108.1]
vyāḍiṃ vidhūya taddagdhamindradattakalevaram | [KSS, 1, 4 108.2]
atrāntare ca rājānaṃ hemakoṭisamarpaṇe | [KSS, 1, 4 109.1]
tvaramāṇamathāha sma śakaṭālo vicārayan | [KSS, 1, 4 109.2]
utsavākṣiptacitto 'yaṃ sarvaḥ parijanaḥ sthitaḥ | [KSS, 1, 4 110.1]
kṣaṇaṃ pratīkṣatāmeṣa vipro yāvaddadāmyaham | [KSS, 1, 4 110.2]
athaitya yoganandasya vyāḍinā kranditaṃ puraḥ | [KSS, 1, 4 111.1]
abrahmaṇyamanutkrāntajīvo yogasthito dvijaḥ | [KSS, 1, 4 111.2]
anāthaśava ityadya balāddagdhastavodaye | [KSS, 1, 4 112.1]
tacchrutvā yoganandasya kāpyavasthābhavacchucā | [KSS, 1, 4 112.2]
dehadāhātsthire tasmiñjāte nirgatya me dadau | [KSS, 1, 4 113.1]
suvarṇakoṭiṃ sa tataḥ śakaṭālo mahāmatiḥ | [KSS, 1, 4 113.2]
yoganando 'tha vijane saśoko vyāḍimabravīt | [KSS, 1, 4 114.1]
śūdrībhūto 'smi vipro 'pi kiṃ śriyā sthirayāpi me | [KSS, 1, 4 114.2]
tacchrutvāśvāsya taṃ vyāḍiḥ kālocitamabhāṣata | [KSS, 1, 4 115.1]
jñāto 'si śakaṭālena tadenaṃ cintayādhunā | [KSS, 1, 4 115.2]
mahāmantrī hyayaṃ svecchamacirāttvāṃ vināśayet | [KSS, 1, 4 116.1]
pūrvanandasutaṃ kuryāc candraguptaṃ hi bhūmipam | [KSS, 1, 4 116.2]
tasmādvararuciṃ mantrimukhyatve kuru yena te | [KSS, 1, 4 117.1]
etadbuddhyā bhavedrājyaṃ sthiraṃ divyānubhāvayā | [KSS, 1, 4 117.2]
ityuktaiva gate vyāḍau dātuṃ tāṃ gurudakṣiṇām | [KSS, 1, 4 118.1]
tadaivānīya dattā me yoganandena mantritā | [KSS, 1, 4 118.2]
athoktaḥ sa mayā rājā brāhmaṇye hārite 'pi te | [KSS, 1, 4 119.1]
rājyaṃ naiva sthiraṃ manye śakaṭāle padasthite | [KSS, 1, 4 119.2]
tasmānnāśaya yuktyainamiti mantre mayodite | [KSS, 1, 4 120.1]
yoganando 'ndhakūpāntaḥ śakaṭālaṃ tamakṣipat | [KSS, 1, 4 120.2]
kiṃca putraśataṃ tasya tatraiva kṣiptavānasau | [KSS, 1, 4 121.1]
jīvandvijo 'munā dagdha iti doṣānukīrtanāt | [KSS, 1, 4 121.2]
ekaḥ śarāvaḥ saktūnāmekaḥ pratyahamambhasaḥ | [KSS, 1, 4 122.1]
śakaṭālasya tatrāntaḥ saputrasya nyadhīyata | [KSS, 1, 4 122.2]
sa covāca tataḥ putrānamībhiḥ saktubhiḥ sutāḥ | [KSS, 1, 4 123.1]
eko 'pi kṛcchrād varteta bahūnāṃ tu kathaiva kā | [KSS, 1, 4 123.2]
tasmāt saṃbhakṣayatvekaḥ pratyahaṃ sajalānamūn | [KSS, 1, 4 124.1]
yaḥ śakto yoganandasya kartuṃ vairapratikriyām | [KSS, 1, 4 124.2]
tvameva śakto bhuṅkṣvaitaditi putrāstamabruvan | [KSS, 1, 4 125.1]
prāṇebhyo 'pi hi dhīrāṇāṃ priyā śatrupratikriyā | [KSS, 1, 4 125.2]
tataḥ sa śakaṭālastaiḥ pratyahaṃ saktuvāribhiḥ | [KSS, 1, 4 126.1]
eka evākarod vṛttiṃ kaṣṭaṃ krūrā jigīṣavaḥ | [KSS, 1, 4 126.2]
abuddhvā cittam aprāpya visrambhaṃ prabhaviṣṇuṣu | [KSS, 1, 4 127.1]
na svecchaṃ vyavahartavyam ātmano bhūtim icchatā | [KSS, 1, 4 127.2]
iti cācintayat tatra śakaṭālo 'ndhakūpagaḥ | [KSS, 1, 4 128.1]
tanayānāṃ kṣudhārtānāṃ paśyan prāṇodgamavyathām | [KSS, 1, 4 128.2]
tataḥ sutaśataṃ tasya paśyatastadvyapadyata | [KSS, 1, 4 129.1]
tatkaraṅkairvṛto jīvannatiṣṭhatsa ca kevalaḥ | [KSS, 1, 4 129.2]
yoganandaśca sāmrājye baddhamūlo 'bhavattataḥ | [KSS, 1, 4 130.1]
vyāḍirabhyāyayau taṃ ca gurave dattadakṣiṇaḥ | [KSS, 1, 4 130.2]
abhyetyaiva ca so 'vādīcciraṃ rājyaṃ sakhe 'stu te | [KSS, 1, 4 131.1]
āmantrito 'si gacchāmi tapastaptumahaṃ kvacit | [KSS, 1, 4 131.2]
tacchrutvā yoganandastaṃ bāṣpakaṇṭho 'pyabhāṣata | [KSS, 1, 4 132.1]
rājye me bhuṅkṣva bhogāṃstvaṃ bhuktvā māṃ mā sma gā iti | [KSS, 1, 4 132.2]
vyāḍis tato 'vadad rājañ śarīre kṣaṇanaśvare | [KSS, 1, 4 133.1]
evaṃprāyeṣv asāreṣu dhīmān ko nāma majjati | [KSS, 1, 4 133.2]
nahi mohayati prājñaṃ lakṣmīrmarumarīcikā | [KSS, 1, 4 134.1]
ityuktvaiva sa tatkālaṃ tapase niścito yayau | [KSS, 1, 4 134.2]
agamad atha yoganandaḥ pāṭaliputraṃ svarājanagaraṃ saḥ | [KSS, 1, 4 135.1]
bhogāya kāṇabhūte matsahitaḥ sakalasainyayutaḥ | [KSS, 1, 4 135.2]
tatropakośāparicaryamāṇaḥ samudvahanmantridhurāṃ ca tasya | [KSS, 1, 4 136.1]
ahaṃ jananyā gurubhiś ca sākam āsādya lakṣmīmavasaṃ cirāya | [KSS, 1, 4 136.2]
bahu tatra dine dine dyusindhuḥ kanakaṃ mahyamadāttapaḥprasannā | [KSS, 1, 4 137.1]
vadati sma śarīriṇī ca sākṣān mama kāryāṇi sarasvatī sadaiva | [KSS, 1, 4 137.2]
{KSS, 1, 5}
evamuktvā vararuciḥ punaretadavarṇayat | [KSS, 1, 5 1.1]
kālena yoganando 'tha kāmādivaśamāyayau | [KSS, 1, 5 1.2]
gajendra iva mattaśca nāpaikṣata sa kiṃcana | [KSS, 1, 5 2.1]
akāṇḍapātopanatā kaṃ na lakṣmīr vimohayet | [KSS, 1, 5 2.2]
acintayaṃ tataścāhaṃ rājā tāvadviśṛṅkhalaḥ | [KSS, 1, 5 3.1]
tatkāryacintayākrāntaḥ svadharmo me 'vasīdati | [KSS, 1, 5 3.2]
tasmādvaraṃ sahāyaṃ taṃ śakaṭālaṃ samuddhare | [KSS, 1, 5 4.1]
kriyeta cedviruddhaṃ ca kiṃ sa kuryānmayi sthite | [KSS, 1, 5 4.2]
niścityaitanmayābhyarthya rājānaṃ so 'ndhakūpataḥ | [KSS, 1, 5 5.1]
uddhṛtaḥ śakaṭālo 'tha mṛdavo hi dvijātayaḥ | [KSS, 1, 5 5.2]
durjayo yoganando 'yaṃ sthite vararucāvataḥ | [KSS, 1, 5 6.1]
āśraye vaitasīṃ vṛttiṃ kālaṃ tāvatpratīkṣitum | [KSS, 1, 5 6.2]
iti saṃcintya sa prājñaḥ śakaṭālo madicchayā | [KSS, 1, 5 7.1]
akarodrājakāryāṇi punaḥ samprāpya mantritām | [KSS, 1, 5 7.2]
kadācidyoganando 'tha nirgato nagarādbahiḥ | [KSS, 1, 5 8.1]
śliṣyatpañcāṅguliṃ hastaṃ gaṅgāmadhye vyalokayat | [KSS, 1, 5 8.2]
kimetaditi papraccha māmāhūya sa tatkṣaṇam | [KSS, 1, 5 9.1]
ahaṃ ca dve nijāṅgulyau diśi tasyāmadarśayam | [KSS, 1, 5 9.2]
tena tasmiṃstirobhūte haste rājātivismayāt | [KSS, 1, 5 10.1]
bhūyo 'pi tadapṛcchanmāṃ tataścāhaṃ tamabravam | [KSS, 1, 5 10.2]
pañcabhirmilitaiḥ kiṃ yajjagatīha na sādhyate | [KSS, 1, 5 11.1]
ityuktavānasau hastaḥ svāṅgulīḥ pañca darśayan | [KSS, 1, 5 11.2]
tato 'sya rājannaṅgulyāvete dve darśite mayā | [KSS, 1, 5 12.1]
aikacitye dvayoreva kimasādhyaṃ bhavediti | [KSS, 1, 5 12.2]
ityukte gūḍhavijñāne samatuṣyattato nṛpaḥ | [KSS, 1, 5 13.1]
śakaṭālo vyaṣīdacca madbuddhiṃ vīkṣya durjayām | [KSS, 1, 5 13.2]
ekadā yoganandaśca dṛṣṭavānmahiṣīṃ nijām | [KSS, 1, 5 14.1]
vātāyanāgrāt paśyantīṃ brāhmaṇātithimunmukham | [KSS, 1, 5 14.2]
tanmātrādeva kupito rājā viprasya tasya saḥ | [KSS, 1, 5 15.1]
ādiśadvadham īrṣyā hi vivekaparipanthinī | [KSS, 1, 5 15.2]
hantuṃ vadhyabhuvaṃ tasmin nīyamāne dvije tadā | [KSS, 1, 5 16.1]
ahasadgatajīvo 'pi matsyo vipaṇimadhyagaḥ | [KSS, 1, 5 16.2]
tadaiva rājā tadbuddhvā vadhaṃ tasya nyavārayat | [KSS, 1, 5 17.1]
viprasya māmapṛcchacca matsyahāsasya kāraṇam | [KSS, 1, 5 17.2]
nirūpya kathayāmyetadityuktvā nirgataṃ ca mām | [KSS, 1, 5 18.1]
cintitopasthitaikānte sarasvatyevamabravīt | [KSS, 1, 5 18.2]
asya tālataroḥ pṛṣṭhe tiṣṭha rātrāvalakṣitaḥ | [KSS, 1, 5 19.1]
atra śroṣyasi matsyasya hāsahetum asaṃśayam | [KSS, 1, 5 19.2]
tacchrutvā niśi tatrāhaṃ gatvā tālopari sthitaḥ | [KSS, 1, 5 20.1]
apaśyaṃ rākṣasīṃ ghorāṃ bālaiḥ putraiḥ sahāgatām | [KSS, 1, 5 20.2]
sā bhakṣyaṃ yācamānāṃstānavādītpratipālyatām | [KSS, 1, 5 21.1]
prātarvo vipramāṃsāni dāsyāmyadya hato na saḥ | [KSS, 1, 5 21.2]
kasmātsa na hato 'dyeti pṛṣṭā tairabravītpunaḥ | [KSS, 1, 5 22.1]
taṃ hi dṛṣṭvā mṛto 'pīha matsyo hasitavān iti | [KSS, 1, 5 22.2]
hasitaṃ kimu teneti pṛṣṭā bhūyaḥ sutaiśca sā | [KSS, 1, 5 23.1]
avocadrākṣasī rājñaḥ sarvā rājñyo 'pi viplutāḥ | [KSS, 1, 5 23.2]
sarvatrāntaḥpure hyatra strīrūpāḥ puruṣāḥ sthitāḥ | [KSS, 1, 5 24.1]
hanyate 'naparādhas tu vipra ity ahasat timiḥ | [KSS, 1, 5 24.2]
bhūtānāṃ pārthivātyarthanirvivekatvahāsinām | [KSS, 1, 5 25.1]
sarvāntaścāriṇāṃ hyetā bhavantyeva ca vikriyāḥ | [KSS, 1, 5 25.2]
etattasyā vacaḥ śrutvā tato 'pakrāntavāhanam | [KSS, 1, 5 26.1]
prātaśca matsyahāsasya hetuṃ rājñe nyavedayam | [KSS, 1, 5 26.2]
prāpya cāntaḥpurebhyas tān strīrūpān puruṣāṃs tataḥ | [KSS, 1, 5 27.1]
bahv amanyata māṃ rājā vadhādvipraṃ ca muktavān | [KSS, 1, 5 27.2]
ityādi ceṣṭitaṃ dṛṣṭvā tasya rājño viśṛṅkhalam | [KSS, 1, 5 28.1]
khinne mayi kadācicca tatrāgāccitrakṛnnavaḥ | [KSS, 1, 5 28.2]
alikhat sa mahādevīṃ yoganandaṃ ca taṃ paṭe | [KSS, 1, 5 29.1]
sajīvam iva taccitraṃ vākceṣṭārahitaṃ tv abhūt | [KSS, 1, 5 29.2]
taṃ ca citrakaraṃ rājā tuṣṭo vittairapūrayat | [KSS, 1, 5 30.1]
taṃ ca vāsagṛhe citrapaṭaṃ bhittāvakārayat | [KSS, 1, 5 30.2]
ekadā ca praviṣṭasya vāsake tatra sā mama | [KSS, 1, 5 31.1]
sampūrṇalakṣaṇā devī pratibhāti sma citragā | [KSS, 1, 5 31.2]
lakṣaṇāntarasaṃbandhādabhyūhya pratibhāvaśāt | [KSS, 1, 5 32.1]
athākārṣamahaṃ tasyāstilakaṃ mekhalāpade | [KSS, 1, 5 32.2]
sampūrṇalakṣaṇāṃ tena kṛtvaināṃ gatavānaham | [KSS, 1, 5 33.1]
praviṣṭo yoganando 'tha tilakaṃ taṃ vyalokayat | [KSS, 1, 5 33.2]
kenāyaṃ racito 'treti so 'pṛcchacca mahattarān | [KSS, 1, 5 34.1]
te ca nyavedayaṃstasmai kartāraṃ tilakasya mām | [KSS, 1, 5 34.2]
devyā guptapradeśasthamimaṃ nānyo mayā vinā | [KSS, 1, 5 35.1]
vetti tajjñātavānevamasau vararuciḥ katham | [KSS, 1, 5 35.2]
channaḥ kṛto 'munā nūnaṃ mamāntaḥpuraviplavaḥ | [KSS, 1, 5 36.1]
dṛṣṭavānata evāyaṃ strīrūpāṃstatra tānnarān | [KSS, 1, 5 36.2]
iti saṃcintayāmāsa yoganandaḥ krudhā jvalan | [KSS, 1, 5 37.1]
jāyante bata mūḍhānāṃ saṃvādā api tādṛśāḥ | [KSS, 1, 5 37.2]
tataḥ svairaṃ samāhūya śakaṭālaṃ samādiśat | [KSS, 1, 5 38.1]
tvayā vararucirvadhyo devīvidhvaṃsanāditi | [KSS, 1, 5 38.2]
yathā jñāpayasītyuktvā śakaṭālo 'gamadbahiḥ | [KSS, 1, 5 39.1]
acintayacca śaktiḥ syāddhantuṃ vararuciṃ na me | [KSS, 1, 5 39.2]
divyabuddhiprabhāvo 'sāvuddhartā ca mamāpadaḥ | [KSS, 1, 5 40.1]
viprasya tadvaraṃ guptaṃ saṃprati svīkaromi tam | [KSS, 1, 5 40.2]
iti niścitya so 'bhyetya rājñaḥ kopamakāraṇam | [KSS, 1, 5 41.1]
vadhāntaṃ kathayitvā me śakaṭālo 'bravīttataḥ | [KSS, 1, 5 41.2]
anyaṃ kaṃcitpravādāya hanmyahaṃ tvaṃ ca madgṛhe | [KSS, 1, 5 42.1]
pracchannas tiṣṭha mām asmād rakṣituṃ kopanān nṛpāt | [KSS, 1, 5 42.2]
iti tadvacanāc channas tadgṛhe 'vasthito 'bhavam | [KSS, 1, 5 43.1]
sa cānyaṃ hatavān kaṃcin madvadhākhyātaye niśi | [KSS, 1, 5 43.2]
evaṃ prayuktanītiṃ taṃ prītyāvocamahaṃ tadā | [KSS, 1, 5 44.1]
eko mantrī bhavānyena hantuṃ māṃ na kṛtā matiḥ | [KSS, 1, 5 44.2]
nahi hantumahaṃ śakyo rākṣaso mittramasti me | [KSS, 1, 5 45.1]
dhyātamātrāgato viśvaṃ grasate sa madicchayā | [KSS, 1, 5 45.2]
rājā tvihendradattākhyaḥ sakhā vadhyo na me dvijaḥ | [KSS, 1, 5 46.1]
tacchrutvā so 'bravīnmantrī rakṣo me darśyatāmiti | [KSS, 1, 5 46.2]
tato dhyātāgataṃ tasmai tadrakṣo 'hamadarśayam | [KSS, 1, 5 47.1]
taddarśanācca vitrasto vismitaśca babhūva saḥ | [KSS, 1, 5 47.2]
rakṣasyantarhite tasmiñ śakaṭālaḥ sa māṃ punaḥ | [KSS, 1, 5 48.1]
kathaṃ te rākṣaso mittraṃ saṃjāta iti pṛṣṭavān | [KSS, 1, 5 48.2]
tato 'hamavadaṃ pūrvaṃ rakṣārthaṃ nagare bhraman | [KSS, 1, 5 49.1]
rātrau rātrau kṣayaṃ prāpadekaiko nagarādhipaḥ | [KSS, 1, 5 49.2]
tacchrutvā yoganando māmakaronnagarādhipam | [KSS, 1, 5 50.1]
bhramaṃścāpaśyamatrāhaṃ bhramantaṃ rākṣasaṃ niśi | [KSS, 1, 5 50.2]
sa ca māmavadadbrūhi vidyate nagare 'tra kā | [KSS, 1, 5 51.1]
surūpā strīti tacchrutvā vihasyāhaṃ tamabravam | [KSS, 1, 5 51.2]
yā yasyābhimatā mūrkha surūpā tasya sā bhavet | [KSS, 1, 5 52.1]
tacchrutvaiva tvayaikena jito 'smītyavadatsa mām | [KSS, 1, 5 52.2]
praśnamokṣādvadhottīrṇaṃ māṃ punaścābravīdasau | [KSS, 1, 5 53.1]
tuṣṭo 'smīti suhṛnme tvaṃ saṃnidhāsye ca te smṛtaḥ | [KSS, 1, 5 53.2]
ityuktvāntarhite tasminyathāgatamagāmaham | [KSS, 1, 5 54.1]
evam āpatsahāyo me rākṣaso mittratāṃ gataḥ | [KSS, 1, 5 54.2]
ityuktavānahaṃ bhūyaḥ śakaṭālena cārthitaḥ | [KSS, 1, 5 55.1]
gaṅgāmadarśayaṃ tasmai mūrtāṃ dhyānādupasthitām | [KSS, 1, 5 55.2]
stutibhistoṣitā sā ca mayā devī tirodadhe | [KSS, 1, 5 56.1]
babhūva śakaṭālaśca sahāyaḥ praṇato mayi | [KSS, 1, 5 56.2]
ekadā ca sa mantrī māṃ guptasthaṃ khinnamabravīt | [KSS, 1, 5 57.1]
sarvajñenāpi khedāya kimātmā dīyate tvayā | [KSS, 1, 5 57.2]
kiṃ na jānāsi yad rājñām avicāraratā dhiyaḥ | [KSS, 1, 5 58.1]
acirācca bhavecchuddhistathā cātra kathaṃ śṛṇu | [KSS, 1, 5 58.2]
ādityavarmanāmātra babhūva nṛpatiḥ purā | [KSS, 1, 5 59.1]
śivavarmābhidhāno 'sya mantrī cābhūnmahāmatiḥ | [KSS, 1, 5 59.2]
rājñastasyaikadā caikā rājñī garbhamadhārayat | [KSS, 1, 5 60.1]
tadbuddhvā sa nṛpo 'pṛcchadityantaḥpurarakṣiṇaḥ | [KSS, 1, 5 60.2]
varṣadvayaṃ praviṣṭasya vartate 'ntaḥpure 'tra me | [KSS, 1, 5 61.1]
tadeṣā garbhasaṃbhūtiḥ kutaḥ saṃprati kathyatām | [KSS, 1, 5 61.2]
athocuste praveśo 'tra puṃso 'nyasyāsti na prabho | [KSS, 1, 5 62.1]
śivavarmā tu te mantrī praviśatyanivāritaḥ | [KSS, 1, 5 62.2]
tacchrutvācintayadrājā nūnaṃ drohī sa eva me | [KSS, 1, 5 63.1]
prakāśaṃ ca hate tasminn apavādo bhavenmama | [KSS, 1, 5 63.2]
ityālocya sa taṃ yuktyā śivavarmāṇamīśvaraḥ | [KSS, 1, 5 64.1]
sāmantasyāntikaṃ sakhyuḥ prāhiṇodbhogavarmaṇaḥ | [KSS, 1, 5 64.2]
tadvadhaṃ tasya lekhena saṃdiśya tadanantaram | [KSS, 1, 5 65.1]
nigūḍhaṃ sa nṛpastatra lekhahāraṃ vyasarjayat | [KSS, 1, 5 65.2]
yāte mantriṇi saptāhe gate bhītyā palāyitā | [KSS, 1, 5 66.1]
sā rājñī rakṣibhirlabdhā puṃsā strīrūpiṇā saha | [KSS, 1, 5 66.2]
ādityavarmā tadbuddhvā sānutāpo 'bhavattadā | [KSS, 1, 5 67.1]
kiṃ mayā tādṛśo mantrī ghātito 'kāraṇāditi | [KSS, 1, 5 67.2]
atrāntare sa ca prāpa nikaṭaṃ bhogavarmaṇaḥ | [KSS, 1, 5 68.1]
śivavarmā sa copāgāllekhamādāya pūruṣaḥ | [KSS, 1, 5 68.2]
vācayitvā ca taṃ lekhamekānte śivavarmaṇe | [KSS, 1, 5 69.1]
śaśaṃsa vadhanirdeśaṃ bhogavarmā vidhervaśāt | [KSS, 1, 5 69.2]
śivavarmāpy avocat taṃ sāmantaṃ mantrisattamaḥ | [KSS, 1, 5 70.1]
tvaṃ vyāpādaya māṃ no cen nihanmyātmānam ātmanā | [KSS, 1, 5 70.2]
tacchrutvā vismayāviṣṭo bhogavarmā jagāda tam | [KSS, 1, 5 71.1]
kimetadbrūhi me vipra śāpito 'si na vakṣi cet | [KSS, 1, 5 71.2]
atha vakti sma taṃ mantrī hanyeyaṃ yatra bhūpate | [KSS, 1, 5 72.1]
tatra dvādaśa varṣāṇi deśe devo na varṣati | [KSS, 1, 5 72.2]
tacchrutvā mantribhiḥ sārdhaṃ bhogavarmā vyacintayat | [KSS, 1, 5 73.1]
duṣṭaḥ sa rājā deśasya nāśamasmākamicchati | [KSS, 1, 5 73.2]
kiṃ hi tatra na santyeva vadhakā guptagāminaḥ | [KSS, 1, 5 74.1]
tasmānmantrī na vadhyo 'sau rakṣyaḥ svātmavadhādapi | [KSS, 1, 5 74.2]
iti saṃmantrya dattvā ca rakṣakān bhogavarmaṇā | [KSS, 1, 5 75.1]
śivavarmā tato deśāt preṣito 'bhūt tataḥ kṣaṇāt | [KSS, 1, 5 75.2]
evaṃ pratyāyayau jīvansa mantrī prajñayā svayā | [KSS, 1, 5 76.1]
śuddhiścāsyānyato jātā nahi dharmo 'nyathā bhavet | [KSS, 1, 5 76.2]
itthaṃ tavāpi śuddhiḥ syāttiṣṭha tāvadgṛhe mama | [KSS, 1, 5 77.1]
kātyāyana nṛpo 'pyeṣa sānutāpo bhaviṣyati | [KSS, 1, 5 77.2]
ityuktaḥ śakaṭālena channo 'haṃ tasya veśmani | [KSS, 1, 5 78.1]
pratīkṣamāṇo 'vasaraṃ tānyahānyatyavāhayam | [KSS, 1, 5 78.2]
tasyātha yoganandasya kāṇabhūteḥ kadācana | [KSS, 1, 5 79.1]
putro hiraṇyaguptākhyo mṛgayāyai gato 'bhavat | [KSS, 1, 5 79.2]
aśvavegātprayātasya kathaṃciddūramantaram | [KSS, 1, 5 80.1]
ekākino vane tasya vāsaraḥ paryahīyata | [KSS, 1, 5 80.2]
tataśca tāṃ niśāṃ netuṃ vṛkṣamārohati sma saḥ | [KSS, 1, 5 81.1]
kṣaṇāttatraiva cārohadṛkṣaḥ siṃhena bhīṣitaḥ | [KSS, 1, 5 81.2]
sa dṛṣṭvā rājaputraṃ taṃ bhītaṃ mānuṣabhāṣayā | [KSS, 1, 5 82.1]
mā bhaiṣīrmama mittraṃ tvamityuktvā nirbhayaṃ vyadhāt | [KSS, 1, 5 82.2]
visrambhādṛkṣavākyena rājaputro 'tha suptavān | [KSS, 1, 5 83.1]
ṛkṣastu jāgradevāsīdadhaḥ siṃho 'tha so 'bravīt | [KSS, 1, 5 83.2]
ṛkṣaṃ mānuṣametaṃ me kṣipa yāvadvrajāmyaham | [KSS, 1, 5 84.1]
ṛkṣastato 'bravītpāpa na mitraṃ ghātayāmyaham | [KSS, 1, 5 84.2]
kramādṛkṣe prasupte ca rājaputre ca jāgrati | [KSS, 1, 5 85.1]
punaḥ siṃho 'bravīdetamṛkṣaṃ me kṣipa mānuṣa | [KSS, 1, 5 85.2]
tacchrutvātmabhayāttena siṃhasyārādhanāya saḥ | [KSS, 1, 5 86.1]
kṣipto 'pi nāpataccitramṛkṣo daivaprabodhitaḥ | [KSS, 1, 5 86.2]
mittradrohin bhavonmatta iti śāpam adāc ca saḥ | [KSS, 1, 5 87.1]
tasya rājasutasyaitadvṛttāntāvagamāvadhim | [KSS, 1, 5 87.2]
prāpyaiva svagṛhaṃ prātarunmatto 'bhūnnṛpātmajaḥ | [KSS, 1, 5 88.1]
yoganandaśca taddṛṣṭvā viṣādaṃ sahasāgamat | [KSS, 1, 5 88.2]
abravīcca sa kāle 'smiñ jīved vararucir yadi | [KSS, 1, 5 89.1]
idaṃ jñāyeta tatsarvaṃ dhiṅ me tadvadhapāṭavam | [KSS, 1, 5 89.2]
tacchrutvā vacanaṃ rājñaḥ śakaṭālo vyacintayat | [KSS, 1, 5 90.1]
hanta kātyāyanasyāyaṃ labdhaḥ kālaḥ prakāśane | [KSS, 1, 5 90.2]
na so 'tra mānī tiṣṭhecca rājā mayi ca viśvaset | [KSS, 1, 5 91.1]
ityālocya sa rājānamabravīdyācitābhayaḥ | [KSS, 1, 5 91.2]
rājannalaṃ viṣādena jīvanvararuciḥ sthitaḥ | [KSS, 1, 5 92.1]
yoganandastato 'vādīddrutamānīyatāmiti | [KSS, 1, 5 92.2]
athāhaṃ śakaṭālena yoganandāntikaṃ haṭhāt | [KSS, 1, 5 93.1]
ānītas taṃ tathābhūtaṃ rājaputraṃ vyalokayam | [KSS, 1, 5 93.2]
mittradrohaḥ kṛto 'nena devetyuktvā tathaiva saḥ | [KSS, 1, 5 94.1]
sarasvatīprasādena vṛttāntaḥ kathito mayā | [KSS, 1, 5 94.2]
tatastacchāpamuktena stuto 'haṃ rājasūnunā | [KSS, 1, 5 95.1]
tvayā kathamidaṃ jñātamityapṛcchatsa bhūpatiḥ | [KSS, 1, 5 95.2]
athāham avadaṃ rājaṃl lakṣaṇair anumānataḥ | [KSS, 1, 5 96.1]
pratibhātaśca paśyanti sarvaṃ prajñāvatāṃ dhiyaḥ | [KSS, 1, 5 96.2]
tadyathā tilako jñātastathā sarvamidaṃ mayā | [KSS, 1, 5 97.1]
iti madvacanātso 'bhūdrājā lajjānutāpavān | [KSS, 1, 5 97.2]
athānādṛtasatkāraḥ pariśuddhyaiva lābhavān | [KSS, 1, 5 98.1]
svagṛhaṃ gatavānasmi śīlaṃ hi viduṣāṃ dhanam | [KSS, 1, 5 98.2]
prāptasyaiva ca tatratyo jano 'rodītpuro mama | [KSS, 1, 5 99.1]
abhyetya māṃ samudbhrāntamupavarṣo 'bravīttataḥ | [KSS, 1, 5 99.2]
rājā hataṃ niśamya tvāmupakośāgnisādvapuḥ | [KSS, 1, 5 100.1]
akarodatha mātuste śucā hṛdayamasphuṭat | [KSS, 1, 5 100.2]
tacchrutvābhinavodbhūtaśokāvegavicetanaḥ | [KSS, 1, 5 101.1]
sadyo 'ham apataṃ bhūmau vātarugṇa iva drumaḥ | [KSS, 1, 5 101.2]
kṣaṇācca gatavānasmi pralāpānāṃ rasajñatām | [KSS, 1, 5 102.1]
priyabandhuvināśotthaḥ śokāgniḥ kaṃ na tāpayet | [KSS, 1, 5 102.2]
ā saṃsāraṃ jagatyasminn ekā nityā hyanityatā | [KSS, 1, 5 103.1]
tadetāmaiśvarīṃ māyāṃ kiṃ jānannapi muhyasi | [KSS, 1, 5 103.2]
ityādibhir upāgatya varṣeṇa vacanair aham | [KSS, 1, 5 104.1]
bodhito 'tha yathātattvaṃ kathaṃciddhṛtimāptavān | [KSS, 1, 5 104.2]
tato viraktahṛdayastyaktvā sarvaṃ nibandhanam | [KSS, 1, 5 105.1]
praśamaikasahāyo 'haṃ tapovanamaśiśriyam | [KSS, 1, 5 105.2]
divaseṣvatha gacchatsu tattapovanamekadā | [KSS, 1, 5 106.1]
ayodhyāta upāgacchadvipra eko mayi sthite | [KSS, 1, 5 106.2]
sa mayā yoganandasya rājyavārtām apṛcchyata | [KSS, 1, 5 107.1]
pratyabhijñāya māṃ so 'tha saśokamidamabravīt | [KSS, 1, 5 107.2]
śṛṇu nandasya yadvṛttaṃ tatsakāśādgate tvayi | [KSS, 1, 5 108.1]
labdhvāvakāśas tatrābhūcchakaṭālaś cireṇa saḥ | [KSS, 1, 5 108.2]
sa cintayanvadhopāyaṃ yoganandasya yuktitaḥ | [KSS, 1, 5 109.1]
kṣitiṃ khanantamadrākṣīccāṇakyākhyaṃ dvijaṃ pathi | [KSS, 1, 5 109.2]
kiṃ bhuvaṃ khanasītyukte tena vipro 'tha so 'bravīt | [KSS, 1, 5 110.1]
darbhamunmūlayāmyatra pādo hyetena me kṣataḥ | [KSS, 1, 5 110.2]
tacchrutvā sahasā mantrī kopanaṃ krūraniścayam | [KSS, 1, 5 111.1]
taṃ vipraṃ yoganandasya vadhopāyamamanyata | [KSS, 1, 5 111.2]
nāma pṛṣṭvābravīttaṃ ca he brahmandāpayāmi te | [KSS, 1, 5 112.1]
ahaṃ trayodaśīśrāddhaṃ gṛhe nandasya bhūpateḥ | [KSS, 1, 5 112.2]
dakṣiṇātaḥ suvarṇasya lakṣaṃ tava bhaviṣyati | [KSS, 1, 5 113.1]
bhokṣyase dhuri cānyeṣāmehi tāvadgṛhaṃ mama | [KSS, 1, 5 113.2]
ityuktvā śakaṭālastaṃ cāṇakyamanayadgṛham | [KSS, 1, 5 114.1]
śrāddhāhe 'darśayattaṃ ca rājñe sa śraddadhe ca tam | [KSS, 1, 5 114.2]
tataḥ sa gatvā cāṇakyo dhuri śrāddha upāviśat | [KSS, 1, 5 115.1]
subandhunāmā vipraśca tāmaicchaddhuramātmanaḥ | [KSS, 1, 5 115.2]
tadgatvā śakaṭālena vijñapto nandabhūpatiḥ | [KSS, 1, 5 116.1]
avādīnnāparo yogyaḥ subandhurdhuri tiṣṭhatu | [KSS, 1, 5 116.2]
āgatyaitāṃ ca rājājñāṃ śakaṭālo bhayānataḥ | [KSS, 1, 5 117.1]
na me 'parādha ityuktvā cāṇakyāya nyavedayat | [KSS, 1, 5 117.2]
so 'tha kopena cāṇakyo jvalanniva samantataḥ | [KSS, 1, 5 118.1]
nijāṃ muktvā śikhāṃ tatra pratijñāmakarodimām | [KSS, 1, 5 118.2]
avaśyaṃ hanta nando 'yaṃ saptabhirdivasairmayā | [KSS, 1, 5 119.1]
vināśyo bandhanīyā ca tato nirmanyunā śikhā | [KSS, 1, 5 119.2]
ityuktavantaṃ kupite yoganande palāyitam | [KSS, 1, 5 120.1]
alakṣitaṃ svagehe taṃ śakaṭālo nyaveśayat | [KSS, 1, 5 120.2]
tatropakaraṇe datte guptaṃ tenaiva mantriṇā | [KSS, 1, 5 121.1]
sa cāṇakyo dvijaḥ kvāpi gatvā kṛtyāmasādhayat | [KSS, 1, 5 121.2]
tadvaśādyoganando 'tha dāhajvaramavāpya saḥ | [KSS, 1, 5 122.1]
saptame divase prāpte pañcatvaṃ samupāgamat | [KSS, 1, 5 122.2]
hatvā hiraṇyaguptaṃ ca śakaṭālena tatsutam | [KSS, 1, 5 123.1]
pūrvanandasute lakṣmīścandragupte niveśitā | [KSS, 1, 5 123.2]
mantritve tasya cābhyarthya bṛhaspatisamaṃ dhiyā | [KSS, 1, 5 124.1]
cāṇakyaṃ sthāpayitvā taṃ sa mantrī kṛtakṛtyatām | [KSS, 1, 5 124.2]
manvāno yoganandasya kṛtavairapratikriyaḥ | [KSS, 1, 5 125.1]
putraśokena nirviṇṇaḥ praviveśa mahadvanam | [KSS, 1, 5 125.2]
iti tasya mukhācchrutvā viprasya sutarāmaham | [KSS, 1, 5 126.1]
kāṇabhūte gataḥ khedaṃ sarvamālokya cañcalam | [KSS, 1, 5 126.2]
khedāccāham imāṃ draṣṭum āgato vindhyavāsinīm | [KSS, 1, 5 127.1]
tatprasādena dṛṣṭvā tvāṃ smṛtā jātirmayā sakhe | [KSS, 1, 5 127.2]
prāptaṃ divyaṃ ca vijñānaṃ mayoktā te mahākathā | [KSS, 1, 5 128.1]
idānīṃ kṣīṇaśāpo 'haṃ yatiṣye dehamujhitum | [KSS, 1, 5 128.2]
tvaṃ ca saṃprati tiṣṭheha yāvadāyāti te 'ntikam | [KSS, 1, 5 129.1]
śiṣyayukto guṇāḍhyākhyas tyaktabhāṣātrayo dvijaḥ | [KSS, 1, 5 129.2]
so 'pi hyahamiva krodhāddevyā śapto gaṇottamaḥ | [KSS, 1, 5 130.1]
mālyavānnāma matpakṣapātī martyatvamāgataḥ | [KSS, 1, 5 130.2]
tasmai maheśvaroktaiṣā kathanīyā mahākathā | [KSS, 1, 5 131.1]
tataste śāpanirmuktistasya cāpi bhaviṣyati | [KSS, 1, 5 131.2]
evaṃ vararucistatra kāṇabhūternivedya saḥ | [KSS, 1, 5 132.1]
pratasthe dehamokṣāya puṇyaṃ badarikāśramam | [KSS, 1, 5 132.2]
gacchandadarśa gaṅgāyāṃ so 'tha śākāśinaṃ munim | [KSS, 1, 5 133.1]
tatsamakṣaṃ ca tasyarṣeḥ kuśenābhūtkarakṣatiḥ | [KSS, 1, 5 133.2]
tato 'sya rudhiraṃ niryattena śākarasīkṛtam | [KSS, 1, 5 134.1]
ahaṃkāraparīkṣārthaṃ kautukātsvaprabhāvataḥ | [KSS, 1, 5 134.2]
taddṛṣṭvā hanta siddho 'smītyagāddarpamasau muniḥ | [KSS, 1, 5 135.1]
tato vararuciḥ kiṃcidvihasyeva jagāda tam | [KSS, 1, 5 135.2]
jijñāsanāya raktaṃ te mayā śākarasīkṛtam | [KSS, 1, 5 136.1]
yāvannādyāpyahaṃkāraḥ parityaktastvayā mune | [KSS, 1, 5 136.2]
jñānamārge hyahaṃkāraḥ parigho duratikramaḥ | [KSS, 1, 5 137.1]
jñānaṃ vinā ca nāstyeva mokṣo vrataśatairapi | [KSS, 1, 5 137.2]
svargastu na mumukṣūṇāṃ kṣayī cittaṃ vilobhayet | [KSS, 1, 5 138.1]
tasmādahaṃkṛtityāgājjñāne yatnaṃ mune kuru | [KSS, 1, 5 138.2]
vinīyaivaṃ muniṃ tena praṇatena kṛtastutiḥ | [KSS, 1, 5 139.1]
taṃ badaryāśramoddeśaṃ śāntaṃ vararuciryayau | [KSS, 1, 5 139.2]
atha sa nibiḍabhaktyā tatra devīṃ śaraṇyāṃ śaraṇamupagato 'sau martyabhāvaṃ mumukṣuḥ | [KSS, 1, 5 140.1]
prakaṭitanijamūrtiḥ sāpi tasmai śaśaṃsa svayamanalasamutthāṃ dhāraṇāṃ dehamuktyai | [KSS, 1, 5 140.2]
dagdhvā śarīramatha dhāraṇayā tayā taddivyāṃ gatiṃ vararuciḥ sa nijāṃ prapede | [KSS, 1, 5 141.1]
vindhyāṭavībhuvi tataḥ sa ca kāṇabhūtir āsīdabhīpsitaguṇāḍhyasamāgamotkaḥ | [KSS, 1, 5 141.2]
{KSS, 1, 6}
tataḥ sa martyavapuṣā mālyavānvicaranvane | [KSS, 1, 6 1.1]
nāmnā guṇāḍhyaḥ sevitvā sātavāhanabhūpatim | [KSS, 1, 6 1.2]
saṃskṛtādyāstadagre ca bhāṣāstisraḥ pratijñayā | [KSS, 1, 6 2.1]
tyaktvā khinnamanā draṣṭumāyayau vindhyavāsinīm | [KSS, 1, 6 2.2]
tadādeśena gatvā ca kāṇabhūtiṃ dadarśa saḥ | [KSS, 1, 6 3.1]
tato jātiṃ nijāṃ smṛtvā prabuddhaḥ sahasābhavat | [KSS, 1, 6 3.2]
āśritya bhāṣāṃ paiśācīṃ bhāṣātrayavilakṣaṇām | [KSS, 1, 6 4.1]
śrāvayitvā nijaṃ nāma kāṇabhūtiṃ ca so 'bravīt | [KSS, 1, 6 4.2]
puṣpadantācchrutāṃ divyāṃ śīghraṃ kathaya me kathām | [KSS, 1, 6 5.1]
yena śāpaṃ tariṣyāvas tvaṃ cāhaṃ ca samaṃ sakhe | [KSS, 1, 6 5.2]
tacchrutvā praṇato hṛṣṭaḥ kāṇabhūtiruvāca tam | [KSS, 1, 6 6.1]
kathayāmi kathāṃ kiṃtu kautukaṃ me mahatprabho | [KSS, 1, 6 6.2]
ājanmacaritaṃ tāvacchaṃsa me kurvanugraham | [KSS, 1, 6 7.1]
iti tenārthito vaktuṃ guṇāḍhyo 'tha pracakrame | [KSS, 1, 6 7.2]
pratiṣṭhāne 'sti nagaraṃ supratiṣṭhitasaṃjñakam | [KSS, 1, 6 8.1]
tatrābhūtsomaśarmākhyaḥ ko'pi brāhmaṇasattamaḥ | [KSS, 1, 6 8.2]
vatsaś ca gulmakaś caiva tasya dvau tanayau sakhe | [KSS, 1, 6 9.1]
jāyete sma tṛtīyā ca śrutārthā nāma kanyakā | [KSS, 1, 6 9.2]
kālena brāhmaṇaḥ so 'tha sabhāryaḥ pañcatāṃ gataḥ | [KSS, 1, 6 10.1]
tatputrau tau svasāraṃ tāṃ pālayantāvatiṣṭhatām | [KSS, 1, 6 10.2]
sā cākasmātsagarbhābhūt taddṛṣṭvā vatsagulmayoḥ | [KSS, 1, 6 11.1]
tatrānyapuruṣābhāvācchaṅkānyonyamajāyata | [KSS, 1, 6 11.2]
tataḥ śrutārthā cittajñā bhrātarau tāvabhāṣata | [KSS, 1, 6 12.1]
pāpaśaṅkā na kartavyā śṛṇutaṃ kathayāmi vām | [KSS, 1, 6 12.2]
kumāraḥ kīrtisenākhyo nāgarājasya vāsukeḥ | [KSS, 1, 6 13.1]
bhrātuḥ putro 'sti tenāhaṃ dṛṣṭā snātuṃ gatā satī | [KSS, 1, 6 13.2]
tataḥ sa madanākrānto nivedyānvayanāmanī | [KSS, 1, 6 14.1]
gāndharveṇa vivāhena māṃ bhāryāmakarottadā | [KSS, 1, 6 14.2]
viprajāterayaṃ tasmānmama garbha iti svasuḥ | [KSS, 1, 6 15.1]
śrutvā kaḥ pratyayo 'treti vatsagulmāvavocatām | [KSS, 1, 6 15.2]
tato rahasi sasmāra sā taṃ nāgakumārakam | [KSS, 1, 6 16.1]
smṛtamātrāgataḥ so 'tha vatsagulmāvabhāṣata | [KSS, 1, 6 16.2]
bhāryā kṛtā mayaiveyaṃ śāpabhraṣṭā varāpsarāḥ | [KSS, 1, 6 17.1]
yuṣmatsvasā yuvāṃ caiva śāpenaiva cyutau bhuvi | [KSS, 1, 6 17.2]
putro janiṣyate cātra yuṣmatsvasurasaṃśayam | [KSS, 1, 6 18.1]
tato 'syāḥ śāpanirmuktiryuvayośca bhaviṣyati | [KSS, 1, 6 18.2]
ityuktvāntarhitaḥ so 'bhūttataḥ stokaiśca vāsaraiḥ | [KSS, 1, 6 19.1]
śrutārthāyāḥ suto jātastaṃ hi jānīhi māṃ sakhe | [KSS, 1, 6 19.2]
gaṇāvatāro jāto 'yaṃ guṇāḍhyo nāma brāhmaṇaḥ | [KSS, 1, 6 20.1]
iti tatkālam udabhūd antarikṣāt sarasvatī | [KSS, 1, 6 20.2]
kṣīṇaśāpāstataste ca jananīmātulā mama | [KSS, 1, 6 21.1]
kālena pañcatāṃ prāptā gataścāhamadhīratām | [KSS, 1, 6 21.2]
atha śokaṃ samutsṛjya bālo 'pi gatavānaham | [KSS, 1, 6 22.1]
svāvaṣṭambhena vidyānāṃ prāptaye dakṣiṇāpatham | [KSS, 1, 6 22.2]
kālena tatra samprāpya sarvā vidyāḥ prasiddhimān | [KSS, 1, 6 23.1]
svadeśam āgato 'bhūvaṃ darśayiṣyan nijān guṇān | [KSS, 1, 6 23.2]
praviśaṃśca cirāttatra nagare supratiṣṭhite | [KSS, 1, 6 24.1]
apaśyaṃ śiṣyasahitaḥ śobhāṃ kāmapyahaṃ tadā | [KSS, 1, 6 24.2]
kvacitsāmāni chandogā gāyanti ca yathāvidhi | [KSS, 1, 6 25.1]
kvacidvivādo viprāṇāmabhūdvedavinirṇaye | [KSS, 1, 6 25.2]
yo 'tra dyūtakalāṃ vetti tasya hastagato nidhiḥ | [KSS, 1, 6 26.1]
ityādikaitavair dyūtam astuvan kitavāḥ kvacit | [KSS, 1, 6 26.2]
anyonyaṃ nijavāṇijyakalākauśalavādinām | [KSS, 1, 6 27.1]
kvacicca vaṇijāṃ madhye vaṇigeko 'bravīdidam | [KSS, 1, 6 27.2]
arthaiḥ saṃyamavān arthān prāpnoti kiyad adbhutam | [KSS, 1, 6 28.1]
mayā punar vinaivārthaṃ lakṣmīr āsāditā purā | [KSS, 1, 6 28.2]
garbhasthasya ca me pūrvaṃ pitā pañcatvamāgataḥ | [KSS, 1, 6 29.1]
manmātuśca tadā pāpairgotrajaiḥ sakalaṃ hṛtam | [KSS, 1, 6 29.2]
tataḥ sā tadbhayād gatvā rakṣantī garbham ātmanaḥ | [KSS, 1, 6 30.1]
tasthau kumāradattasya pitṛmitrasya veśmani | [KSS, 1, 6 30.2]
tatra tasyāśca jāto 'haṃ sādhvyā vṛttinibandhanam | [KSS, 1, 6 31.1]
tataścāvardhayatsā māṃ kṛcchrakarmāṇi kurvatī | [KSS, 1, 6 31.2]
upādhyāyamathābhyarcya tayākiṃcanyadīnayā | [KSS, 1, 6 32.1]
krameṇa śikṣitaścāhaṃ lipiṃ gaṇitameva ca | [KSS, 1, 6 32.2]
vaṇikputro 'si tatputra vāṇijyaṃ kuru sāṃpratam | [KSS, 1, 6 33.1]
viśākhilākhyo deśe 'smin vaṇik cāsti mahādhanaḥ | [KSS, 1, 6 33.2]
daridrāṇāṃ kulīnānāṃ bhāṇḍamūlyaṃ dadāti saḥ | [KSS, 1, 6 34.1]
gaccha yācasva taṃ mūlyamiti mātābravīcca mām | [KSS, 1, 6 34.2]
tato 'hamagamaṃ tasya sakāśaṃ so 'pi tatkṣaṇam | [KSS, 1, 6 35.1]
ity avocat krudhā kaṃcid vaṇikputraṃ viśākhilaḥ | [KSS, 1, 6 35.2]
mūṣako dṛśyate yo 'yaṃ gataprāṇo 'tra bhūtale | [KSS, 1, 6 36.1]
etenāpi hi paṇyena kuśalo dhanamarjayet | [KSS, 1, 6 36.2]
dattāstava punaḥ pāpa dīnārā bahavo mayā | [KSS, 1, 6 37.1]
dūre tiṣṭhatu tadvṛddhistvayā te 'pi na rakṣitāḥ | [KSS, 1, 6 37.2]
tacchrutvā sahasaivāhaṃ tamavocaṃ viśākhilam | [KSS, 1, 6 38.1]
gṛhīto 'yaṃ mayā tvatto bhāṇḍamūlyāya mūṣakaḥ | [KSS, 1, 6 38.2]
ityuktvā mūṣakaṃ haste gṛhītvā saṃpuṭe ca tam | [KSS, 1, 6 39.1]
likhitvāsya gato 'bhūvam ahaṃ so 'py ahasad vaṇik | [KSS, 1, 6 39.2]
caṇakāñjaliyugmena mūlyena sa ca mūṣakaḥ | [KSS, 1, 6 40.1]
mārjārasya kṛte dattaḥ kasyacidvaṇijo mayā | [KSS, 1, 6 40.2]
kṛtvā tāṃś caṇakān bhṛṣṭān gṛhītvā jalakumbhikām | [KSS, 1, 6 41.1]
atiṣṭhaṃ catvare gatvā chāyāyā nagarādbahiḥ | [KSS, 1, 6 41.2]
tatra śrāntāgatāyāmbhaḥ śītalaṃ caṇakāṃśca tān | [KSS, 1, 6 42.1]
kāṣṭhabhārikasaṃghāya sapraśrayamadāmaham | [KSS, 1, 6 42.2]
ekaikaḥ kāṣṭhikaḥ prītyā kāṣṭhe dve dve dadau mama | [KSS, 1, 6 43.1]
cikrītavān ahaṃ tāni nītvā kāṣṭhāni cāpaṇe | [KSS, 1, 6 43.2]
tataḥ stokena mūlyena krītvā tāṃścaṇakāṃstataḥ | [KSS, 1, 6 44.1]
tathaiva kāṣṭhikebhyo 'hamanyedyuḥ kāṣṭhamāharam | [KSS, 1, 6 44.2]
evaṃ pratidinaṃ kṛtvā prāpya mūlyaṃ kramānmayā | [KSS, 1, 6 45.1]
kāṣṭhikebhyo 'khilaṃ dāru krītaṃ tebhyo dinatrayam | [KSS, 1, 6 45.2]
akasmādatha saṃjāte kāṣṭhacchede 'tivṛṣṭibhiḥ | [KSS, 1, 6 46.1]
mayā taddāru vikrītaṃ paṇānāṃ bahubhiḥ śataiḥ | [KSS, 1, 6 46.2]
tenaiva vipaṇiṃ kṛtvā dhanena nijakauśalāt | [KSS, 1, 6 47.1]
kurvanvaṇijyāṃ kramaśaḥ sampanno 'smi mahādhanaḥ | [KSS, 1, 6 47.2]
sauvarṇo mūṣakaḥ kṛtvā mayā tasmai samarpitaḥ | [KSS, 1, 6 48.1]
viśākhilāya so 'pi svāṃ kanyāṃ mahyamadāttataḥ | [KSS, 1, 6 48.2]
ata eva ca loke 'smin prasiddho mūṣakākhyayā | [KSS, 1, 6 49.1]
evaṃ lakṣmīr iyaṃ prāptā nirdhanena satā mayā | [KSS, 1, 6 49.2]
tacchrutvā tatra te 'bhūvanvaṇijo 'nye savismayāḥ | [KSS, 1, 6 50.1]
dhīrna citrīyate kasmādabhittau citrakarmaṇā | [KSS, 1, 6 50.2]
kvacitpratigrahaprāptahemamāṣāṣṭako dvijaḥ | [KSS, 1, 6 51.1]
chandogaḥ kaścidityukto viṭaprāyeṇa kenacit | [KSS, 1, 6 51.2]
brāhmaṇyādbhojanaṃ tāvadasti te tattvayāmunā | [KSS, 1, 6 52.1]
lokayātrā suvarṇena vaidagdhyāyeha śikṣyatām | [KSS, 1, 6 52.2]
ko māṃ śikṣayatītyukte tena mugdhena so 'bravīt | [KSS, 1, 6 53.1]
yaiṣā caturikā nāma veśyā tasyā gṛhaṃ vraja | [KSS, 1, 6 53.2]
tatra kiṃ karavāṇīti dvijenokto viṭo 'bravīt | [KSS, 1, 6 54.1]
svarṇaṃ dattvā prayuñjīthā rañjayansāma kiṃcana | [KSS, 1, 6 54.2]
śrutvety agacchac chandogo drutaṃ caturikāgṛham | [KSS, 1, 6 55.1]
upāviśat praviśyātra kṛtapratyudgatistayā | [KSS, 1, 6 55.2]
māmadya lokayātrāṃ tvaṃ śikṣayaitena sāṃpratam | [KSS, 1, 6 56.1]
iti jalpansa tattasyai svarṇamarpitavāndvijaḥ | [KSS, 1, 6 56.2]
prahasatyatha tatrasthe jane kiṃcidvicintya saḥ | [KSS, 1, 6 57.1]
gokarṇasadṛśau kṛtvā karāvābaddhasāraṇau | [KSS, 1, 6 57.2]
tārasvaraṃ tathā sāma gāyati sma jaḍāśayaḥ | [KSS, 1, 6 58.1]
yathā tatra milanti sma viṭā hāsyadidṛkṣavaḥ | [KSS, 1, 6 58.2]
te cāvocañ śṛgālo 'yaṃ praviṣṭo 'tra kuto 'nyathā | [KSS, 1, 6 59.1]
tacchīghram ardhacandro 'sya gale 'smin dīyatām iti | [KSS, 1, 6 59.2]
ardhacandraṃ śaraṃ matvā śiraśchedabhayāddrutam | [KSS, 1, 6 60.1]
śikṣitā lokayātreti garjansa niragāttataḥ | [KSS, 1, 6 60.2]
tatsakāśaṃ tato 'gacchadyenāsau preṣito 'bhavat | [KSS, 1, 6 61.1]
vṛttāntaṃ cāvadattasmai so 'pi cainamabhāṣata | [KSS, 1, 6 61.2]
sāma sāntvaṃ mayoktaṃ te vedasyāvasaro 'tra kaḥ | [KSS, 1, 6 62.1]
kiṃ vā dhārādhirūḍhaṃ hi jāḍyaṃ vedajaḍe jane | [KSS, 1, 6 62.2]
evaṃ vihasya gatvā ca tenoktā sā vilāsinī | [KSS, 1, 6 63.1]
dvipadasya paśorasya tatsuvarṇatṛṇaṃ tyaja | [KSS, 1, 6 63.2]
hasantyā ca tayā tyaktaṃ suvarṇaṃ prāpya sa dvijaḥ | [KSS, 1, 6 64.1]
punarjātamivātmānaṃ manvāno gṛhamāgataḥ | [KSS, 1, 6 64.2]
evaṃprāyāṇy ahaṃ paśyan kautukāni pade pade | [KSS, 1, 6 65.1]
prāptavān rājabhavanaṃ mahendrasadanopamam | [KSS, 1, 6 65.2]
tataś cāntaḥ praviṣṭo 'haṃ śiṣyair agre niveditaḥ | [KSS, 1, 6 66.1]
āsthānasthitamadrākṣaṃ rājānaṃ sātavāhanam | [KSS, 1, 6 66.2]
śarvavarmaprabhṛtibhirmantribhiḥ parivāritam | [KSS, 1, 6 67.1]
ratnasiṃhāsanāsīnamamarairiva vāsavam | [KSS, 1, 6 67.2]
vihitasvastikāraṃ māmupaviṣṭamathāsane | [KSS, 1, 6 68.1]
rājñā kṛtādaraṃ caiva śarvavarmādayo 'stuvan | [KSS, 1, 6 68.2]
ayaṃ deva bhuvi khyātaḥ sarvavidyāviśāradaḥ | [KSS, 1, 6 69.1]
guṇāḍhya iti nāmāsya yathārthamata eva hi | [KSS, 1, 6 69.2]
ityādi tatstutiṃ dṛṣṭvā mantribhiḥ sātavāhanaḥ | [KSS, 1, 6 70.1]
prītaḥ sapadi satkṛtya mantritve māṃ nyayojayat | [KSS, 1, 6 70.2]
athāhaṃ rājakāryāṇi cintayannavasaṃ sukham | [KSS, 1, 6 71.1]
śiṣyānadhyāpayaṃstatra kṛtadāraparigrahaḥ | [KSS, 1, 6 71.2]
kadācitkautukādbhrāmyansvairaṃ godāvarītaṭe | [KSS, 1, 6 72.1]
devīkṛtiriti khyātamudyānaṃ dṛṣṭavānaham | [KSS, 1, 6 72.2]
taccātiramyamālokya kṣitisthamiva nandanam | [KSS, 1, 6 73.1]
udyānapālaḥ pṛṣṭo 'bhūnmayā tatra tadāgamam | [KSS, 1, 6 73.2]
sa ca māmabravītsvāminvṛddhebhyaḥ śrūyate yathā | [KSS, 1, 6 74.1]
pūrvaṃ maunī nirāhāro dvijaḥ kaścitsamāyayau | [KSS, 1, 6 74.2]
sa divyamidamudyānaṃ sadevabhavanaṃ vyadhāt | [KSS, 1, 6 75.1]
tato 'tra brāhmaṇāḥ sarve milanti sma sakautukāḥ | [KSS, 1, 6 75.2]
nirbandhāttaiḥ sa pṛṣṭaḥ svaṃ vṛttāntam avadad dvijaḥ | [KSS, 1, 6 76.1]
astīha bharukacchākhyo viṣayo narmadātaṭe | [KSS, 1, 6 76.2]
tasminn ahaṃ samutpanno viprastasya ca me purā | [KSS, 1, 6 77.1]
na bhikṣāmapyadātkaściddaridrasyālasasya ca | [KSS, 1, 6 77.2]
atha khedādgṛhaṃ tyaktvā virakto jīvitaṃ prati | [KSS, 1, 6 78.1]
bhrāntvā tīrthānyahaṃ draṣṭumagacchaṃ vindhyavāsinīm | [KSS, 1, 6 78.2]
dṛṣṭvā tataśca tāṃ devīmiti saṃcintitaṃ mayā | [KSS, 1, 6 79.1]
lokaḥ paśūpahāreṇa prīṇāti varadāmimām | [KSS, 1, 6 79.2]
ahaṃ tvātmānameveha hanmi mūrkhamimaṃ paśum | [KSS, 1, 6 80.1]
niścityeti śiraśchettuṃ mayā śastramagṛhyata | [KSS, 1, 6 80.2]
tatkṣaṇaṃ sā prasannā māṃ devī svayamabhāṣata | [KSS, 1, 6 81.1]
putra siddho 'si mātmānaṃ vadhīstiṣṭha mamāntike | [KSS, 1, 6 81.2]
iti devīvaraṃ labdhvā samprāptā divyatā mayā | [KSS, 1, 6 82.1]
tataḥ prabhṛti naṣṭā me bubhukṣā ca tṛṣā saha | [KSS, 1, 6 82.2]
kadācidatha devī māṃ tatrasthaṃ svayamādiśat | [KSS, 1, 6 83.1]
gatvā putra pratiṣṭhāne racayodyānamuttamam | [KSS, 1, 6 83.2]
ityuktvā saiva me bījaṃ divyaṃ prādāttato mayā | [KSS, 1, 6 84.1]
ihāgatya kṛtaṃ kāntamudyānaṃ tatprabhāvataḥ | [KSS, 1, 6 84.2]
pālyametacca yuṣmākamityuktvā sa tirodadhe | [KSS, 1, 6 85.1]
iti nirmitam udyānam idaṃ devyā purā prabho | [KSS, 1, 6 85.2]
udānapālād ityevaṃ taddeśe devyanugraham | [KSS, 1, 6 86.1]
ākarṇya vismayāviṣṭo gṛhāya gatavānaham | [KSS, 1, 6 86.2]
evamukte guṇāḍhyena kāṇabhūtirabhāṣata | [KSS, 1, 6 87.1]
sātavāhana ityasya kasmānnāmābhavat prabho | [KSS, 1, 6 87.2]
tato 'bravīdguṇāḍhyo 'pi śṛṇvetatkathayāmi te | [KSS, 1, 6 88.1]
dīpakarṇiriti khyāto rājābhūtprājyavikramaḥ | [KSS, 1, 6 88.2]
tasya śaktimatī nāma bhāryā prāṇādhikābhavat | [KSS, 1, 6 89.1]
ratāntasuptām udyāne sarpastāṃ jātu daṣṭavān | [KSS, 1, 6 89.2]
gatāyāmatha pañcatvaṃ tasyāṃ tadgatamānasaḥ | [KSS, 1, 6 90.1]
aputro 'pi sa jagrāha brahmacaryavrataṃ nṛpaḥ | [KSS, 1, 6 90.2]
tataḥ kadācid rājyārhaputrāsadbhāvaduḥkhitam | [KSS, 1, 6 91.1]
ityādideśa taṃ svapne bhagavāninduśekharaḥ | [KSS, 1, 6 91.2]
aṭavyāṃ drakṣyasi bhrāmyansiṃhārūḍhaṃ kumārakam | [KSS, 1, 6 92.1]
taṃ gṛhītvā gṛhaṃ gaccheḥ sa te putro bhaviṣyati | [KSS, 1, 6 92.2]
atha prabuddhas taṃ svapnaṃ smaranrājā jaharṣa saḥ | [KSS, 1, 6 93.1]
kadācicca yayau dūrāmaṭavīṃ mṛgayārasāt | [KSS, 1, 6 93.2]
dadarśa tatra madhyāhne siṃhārūḍhaṃ sa bhūpatiḥ | [KSS, 1, 6 94.1]
bālakaṃ padmasarasastīre tapanatejasam | [KSS, 1, 6 94.2]
atha rājā smaransvapnamavatāritabālakam | [KSS, 1, 6 95.1]
jalābhilāṣiṇaṃ siṃhaṃ jaghānaikaśareṇa tam | [KSS, 1, 6 95.2]
sa siṃhas tadvapus tyaktvā sadyo 'bhūtpuruṣākṛtiḥ | [KSS, 1, 6 96.1]
kaṣṭaṃ kim etad brūhīti rājñā pṛṣṭo jagāda ca | [KSS, 1, 6 96.2]
dhanadasya sakhā yakṣaḥ sāto nāmāsmi bhūpate | [KSS, 1, 6 97.1]
so 'haṃ snāntīmapaśyaṃ prāggaṅgāyāmṛṣikanyakām | [KSS, 1, 6 97.2]
sāpi māṃ vīkṣya saṃjātamanmathābhūdahaṃ tathā | [KSS, 1, 6 98.1]
gāndharveṇa vivāhena tato bhāryā kṛtā mayā | [KSS, 1, 6 98.2]
tacca tadbāndhavā buddhvā tāṃ ca māṃ cāśapan krudhā | [KSS, 1, 6 99.1]
siṃhau bhaviṣyataḥ pāpau svecchācārau yuvām iti | [KSS, 1, 6 99.2]
putrajanmāvadhiṃ tasyāḥ śāpāntaṃ munayo vyadhuḥ | [KSS, 1, 6 100.1]
mama tu tvaccharāghātaparyantaṃ tadanantaram | [KSS, 1, 6 100.2]
athāvāṃ siṃhamithunaṃ saṃjātau sāpi kālataḥ | [KSS, 1, 6 101.1]
garbhiṇyabhūt tato jāte dārake 'sminvyapadyata | [KSS, 1, 6 101.2]
ayaṃ ca vardhito 'nyāsāṃ siṃhīnāṃ payasā mayā | [KSS, 1, 6 102.1]
adya cāhaṃ vimukto 'smi śāpādbāṇāhatastvayā | [KSS, 1, 6 102.2]
tadgṛhāṇa mahāsattvaṃ mayā dattamamuṃ sutam | [KSS, 1, 6 103.1]
ayaṃ hyarthaḥ samādiṣṭastaireva munibhiḥ purā | [KSS, 1, 6 103.2]
ityuktvāntarhite tasminsātanāmani guhyake | [KSS, 1, 6 104.1]
sa rājā taṃ samādāya bālaṃ pratyāyayau gṛham | [KSS, 1, 6 104.2]
sātena yasmād ūḍho 'bhūt tasmāt taṃ sātavāhanam | [KSS, 1, 6 105.1]
nāmnā cakāra kālena rājye cainaṃ nyaveśayat | [KSS, 1, 6 105.2]
tatas tasmin gate 'raṇyaṃ dīpakarṇau kṣitīśvare | [KSS, 1, 6 106.1]
saṃvṛttaḥ sārvabhaumo 'sau bhūpatiḥ sātavāhanaḥ | [KSS, 1, 6 106.2]
evamuktvā kathāṃ madhye kāṇabhūtyanuyogataḥ | [KSS, 1, 6 107.1]
guṇāḍhyaḥ prakṛtaṃ dhīmānanusmṛtyābravītpunaḥ | [KSS, 1, 6 107.2]
tataḥ kadācidadhyāsta vasantasamayotsave | [KSS, 1, 6 108.1]
devīkṛtaṃ tadudyānaṃ sa rājā sātavāhanaḥ | [KSS, 1, 6 108.2]
viharansuciraṃ tatra mahendra iva nandane | [KSS, 1, 6 109.1]
vāpījale 'vatīrṇo 'bhūtkrīḍituṃ kāminīsakhaḥ | [KSS, 1, 6 109.2]
asiñcattatra dayitāḥ sahelaṃ karavāribhiḥ | [KSS, 1, 6 110.1]
asicyata sa tābhiśca vaśābhiriva vāraṇaḥ | [KSS, 1, 6 110.2]
mukhairdhautāñjanātāmranetrair jahnujalāplutaiḥ | [KSS, 1, 6 111.1]
aṅgaiḥ saktāmbaravyaktavibhāgaiśca tamaṅganāḥ | [KSS, 1, 6 111.2]
vidalatpatratilakāḥ sa cakre vanamadhyagāḥ | [KSS, 1, 6 112.1]
cyutābharaṇapuṣpāstā latā vāyuriva priyāḥ | [KSS, 1, 6 112.2]
athaikā tasya mahiṣī rājñaḥ stanabharālasā | [KSS, 1, 6 113.1]
śirīṣasukumārāṅgī krīḍantī klamamabhyagāt | [KSS, 1, 6 113.2]
sā jalairabhiṣiñcantaṃ rājānamasahā satī | [KSS, 1, 6 114.1]
abravīn modakair deva paritāḍaya māmiti | [KSS, 1, 6 114.2]
tacchrutvā modakān rājā drutam ānāyayad bahūn | [KSS, 1, 6 115.1]
tato vihasya sā rājñī punar evam abhāṣata | [KSS, 1, 6 115.2]
rājannavasaraḥ ko 'tra modakānāṃ jalāntare | [KSS, 1, 6 116.1]
udakaiḥ siñca mā tvaṃ māmityuktaṃ hi mayā tava | [KSS, 1, 6 116.2]
saṃdhimātraṃ na jānāsi māśabdodakaśabdayoḥ | [KSS, 1, 6 117.1]
na ca prakaraṇaṃ vetsi mūrkhastvaṃ kathamīdṛśaḥ | [KSS, 1, 6 117.2]
ityuktaḥ sa tayā rājā śabdaśāstravidā nṛpaḥ | [KSS, 1, 6 118.1]
parivāre hasatyantarlajjākrānto jhag ityabhūt | [KSS, 1, 6 118.2]
parityaktajalakrīḍo vītadarpaśca tatkṣaṇam | [KSS, 1, 6 119.1]
jātāvamāno nirlakṣaḥ prāviśannijamandiram | [KSS, 1, 6 119.2]
tataścintāparo muhyannāhārādiparāṅmukhaḥ | [KSS, 1, 6 120.1]
citrastha iva pṛṣṭo 'pi naiva kiṃcidabhāṣata | [KSS, 1, 6 120.2]
pāṇḍityaṃ śaraṇaṃ vā me mṛtyurveti vicintayan | [KSS, 1, 6 121.1]
śayanīyaparityaktagātraḥ saṃtāpavānabhūt | [KSS, 1, 6 121.2]
akasmādatha rājñastāṃ dṛṣṭvāvasthāṃ tathāvidhām | [KSS, 1, 6 122.1]
kimetaditi saṃbhrāntaḥ sarvaḥ parijano 'bhavat | [KSS, 1, 6 122.2]
tato 'haṃ śarvavarmā ca jñātavantau krameṇa tām | [KSS, 1, 6 123.1]
atrāntare sa ca prāyaḥ paryahīyata vāsaraḥ | [KSS, 1, 6 123.2]
asmin kāle na ca svastho rājety ālocya tatkṣaṇam | [KSS, 1, 6 124.1]
āvābhyāṃ rājahaṃsākhya āhūto rājaceṭakaḥ | [KSS, 1, 6 124.2]
śarīravārtāṃ bhūpasya sa ca pṛṣṭo 'bravīd idam | [KSS, 1, 6 125.1]
nedṛśo durmanāḥ pūrvaṃ dṛṣṭo devaḥ kadācana | [KSS, 1, 6 125.2]
viṣṇuśaktiduhitrā ca mithyāpaṇḍitayā tayā | [KSS, 1, 6 126.1]
vilakṣīkṛta ityāhurdevyo 'nyāḥ kopanirbharam | [KSS, 1, 6 126.2]
etattasya mukhācchrutvā rājaceṭasya durmanāḥ | [KSS, 1, 6 127.1]
śarvavarmadvitīyo 'haṃ saṃśayādityacintayam | [KSS, 1, 6 127.2]
vyādhiryadi bhavedrājñaḥ praviśeyuścikitsakāḥ | [KSS, 1, 6 128.1]
ādhirvā yadi tatrāsya kāraṇaṃ nopalabhyate | [KSS, 1, 6 128.2]
nāstyeva hi vipakṣo 'sya rājye nihatakaṇṭake | [KSS, 1, 6 129.1]
anuraktāḥ prajāścaitā na hāniḥ paridṛśyate | [KSS, 1, 6 129.2]
tatkasmād eṣa khedaḥ syād īdṛśaḥ sahasā prabhoḥ | [KSS, 1, 6 130.1]
evaṃ vicintite dhīmāñ śarvavarmedam abravīt | [KSS, 1, 6 130.2]
ahaṃ jānāmi rājño 'sya manyurmaurkhyānutāpataḥ | [KSS, 1, 6 131.1]
mūrkho 'ham iti pāṇḍityaṃ sadaivāyaṃ hi vāñchati | [KSS, 1, 6 131.2]
upalabdho mayā caiṣa pūrvam eva tadāśayaḥ | [KSS, 1, 6 132.1]
rājñyāvamānitaś cādya tannimittam iti śrutam | [KSS, 1, 6 132.2]
evamanyonyamālocya tāṃ rātrimativāhya ca | [KSS, 1, 6 133.1]
prātar āvāmagacchāva vāsaveśma mahīpateḥ | [KSS, 1, 6 133.2]
tatra sarvasya ruddhe 'pi praveśe kathamapyaham | [KSS, 1, 6 134.1]
prāviśaṃ mama paścācca śarvavarmā laghukramam | [KSS, 1, 6 134.2]
upaviśyātha nikaṭe vijñaptaḥ sa mayā nṛpaḥ | [KSS, 1, 6 135.1]
akāraṇaṃ kathaṃ deva vartase vimanā iti | [KSS, 1, 6 135.2]
tacchrutvāpi tathaivāsītsa tūṣṇīṃ sātavāhanaḥ | [KSS, 1, 6 136.1]
śarvavarmā tataścedamadbhutaṃ vākyamabravīt | [KSS, 1, 6 136.2]
śrutaṃ mama syāt kvāpīti prāguktaṃ deva me tvayā | [KSS, 1, 6 137.1]
tenāhaṃ kṛtavānadya svapnamāṇavakaṃ niśi | [KSS, 1, 6 137.2]
svapne tato mayā dṛṣṭaṃ nabhasaścyutamambujam | [KSS, 1, 6 138.1]
tacca divyena kenāpi kumāreṇa vikāsitam | [KSS, 1, 6 138.2]
tataśca nirgatā tasmāddivyā strī dhavalāmbarā | [KSS, 1, 6 139.1]
tava deva mukhaṃ sā ca praviṣṭā samanantaram | [KSS, 1, 6 139.2]
iyaddṛṣṭvā prabuddho 'smi manye sā ca sarasvatī | [KSS, 1, 6 140.1]
devasya vadane sākṣāt sampraviṣṭā na saṃśayaḥ | [KSS, 1, 6 140.2]
evaṃ niveditasvapne śarvavarmaṇi tatkṣaṇam | [KSS, 1, 6 141.1]
māmastamaunaḥ sākūtamavadatsātavāhanaḥ | [KSS, 1, 6 141.2]
śikṣamāṇaḥ prayatnena kālena kiyatā pumān | [KSS, 1, 6 142.1]
adhigacchati pāṇḍityametanme kathyatāṃ tvayā | [KSS, 1, 6 142.2]
mama tena vinā hyeṣā lakṣmīrna pratibhāsate | [KSS, 1, 6 143.1]
vibhavaiḥ kiṃ nu mūrkhasya kāṣṭhasyābharaṇairiva | [KSS, 1, 6 143.2]
tato 'hamavadaṃ rājanvarṣairdvādaśabhiḥ sadā | [KSS, 1, 6 144.1]
jñāyate sarvavidyānāṃ mukhaṃ vyākaraṇaṃ naraiḥ | [KSS, 1, 6 144.2]
ahaṃ tu śikṣayāmi tvāṃ varṣaṣaṭkena tadvibho | [KSS, 1, 6 145.1]
śrutvaitatsahasā serṣyaṃ śarvavarmā kilāvadat | [KSS, 1, 6 145.2]
sukhocito janaḥ kleśaṃ kathaṃ kuryādiyacciram | [KSS, 1, 6 146.1]
tadahaṃ māsaṣaṭkena deva tvāṃ śikṣayāmi tat | [KSS, 1, 6 146.2]
śrutvaivaitad asaṃbhāvyaṃ tam avocam ahaṃ ruṣā | [KSS, 1, 6 147.1]
ṣaḍbhir māsais tvayā devaḥ śikṣitaś cet tato mayā | [KSS, 1, 6 147.2]
saṃskṛtaṃ prākṛtaṃ tadvaddeśabhāṣā ca sarvadā | [KSS, 1, 6 148.1]
bhāṣātrayamidaṃ tyaktaṃ yanmanuṣyeṣu sambhavet | [KSS, 1, 6 148.2]
śarvavarmā tato 'vādīnna cedevaṃ karomyaham | [KSS, 1, 6 149.1]
dvādaśābdānvahāmyeṣa śirasā tava pāduke | [KSS, 1, 6 149.2]
ityuktvā nirgate tasminn ahamapyagamaṃ gṛham | [KSS, 1, 6 150.1]
rājāpyubhayataḥ siddhiṃ matvāśvasto babhūva saḥ | [KSS, 1, 6 150.2]
vihastaḥ śarvavarmā ca pratijñāṃ tāṃ sudustarām | [KSS, 1, 6 151.1]
paśyansānuśayaḥ sarvaṃ svabhāryāyai śaśaṃsa tat | [KSS, 1, 6 151.2]
sāpi taṃ duḥkhitāvocatsaṃkaṭe 'smiṃstava prabho | [KSS, 1, 6 152.1]
vinā svāmikumāreṇa gatiranyā na dṛśyate | [KSS, 1, 6 152.2]
tatheti niścayaṃ kṛtvā paścime prahare niśi | [KSS, 1, 6 153.1]
śarvavarmā nirāhārastatraiva prasthito 'bhavat | [KSS, 1, 6 153.2]
tacca cāramukhādbuddhvā mayā prātarniveditam | [KSS, 1, 6 154.1]
rājñe so 'pi tadākarṇya kiṃ bhavedityacintayat | [KSS, 1, 6 154.2]
tatastaṃ siṃhaguptākhyo rājaputro hito 'bravīt | [KSS, 1, 6 155.1]
tvayi khinne tadā deva nirvedo me mahānabhūt | [KSS, 1, 6 155.2]
tataḥ śreyonimittaṃ te caṇḍikāgre nijaṃ śiraḥ | [KSS, 1, 6 156.1]
chettuṃ prārabdhavān asmi gatvāsmānnagarādbahiḥ | [KSS, 1, 6 156.2]
maivaṃ kṛthā nṛpasyecchā setsyatyevetyavārayat | [KSS, 1, 6 157.1]
vāgantarikṣādatha māṃ tanmanye siddhirasti te | [KSS, 1, 6 157.2]
ityuktvā nṛpamāmantrya satvaraṃ śarvavarmaṇaḥ | [KSS, 1, 6 158.1]
paścāccāradvayaṃ so 'tha siṃhagupto vyasarjayat | [KSS, 1, 6 158.2]
so 'pi vātaikabhakṣaḥ san kṛtamaunaḥ suniścayaḥ | [KSS, 1, 6 159.1]
prāpa svāmikumārasya śarvavarmāntikaṃ kramāt | [KSS, 1, 6 159.2]
śarīranirapekṣeṇa tapasā tatra toṣitaḥ | [KSS, 1, 6 160.1]
prasādamakarottasya kārtikeyo yathepsitam | [KSS, 1, 6 160.2]
āgatyāgre tato rājñe cārābhyāṃ sa niveditaḥ | [KSS, 1, 6 161.1]
siṃhaguptavisṛṣṭābhyāmudayaḥ śarvavarmaṇaḥ | [KSS, 1, 6 161.2]
tacchrutvā mama rājñaśca viṣādapramadau dvayoḥ | [KSS, 1, 6 162.1]
abhūtāṃ meghamālokya haṃsacātakayoriva | [KSS, 1, 6 162.2]
āgatya śarvavarmātha kumāravarasiddhimān | [KSS, 1, 6 163.1]
cintitopasthitā rājñe sarvā vidyāḥ pradattavān | [KSS, 1, 6 163.2]
prādurāsaṃśca tāstasya sātavāhanabhūpateḥ | [KSS, 1, 6 164.1]
tatkṣaṇaṃ kiṃ na kuryāddhi prasādaḥ pārameśvaraḥ | [KSS, 1, 6 164.2]
atha tam akhilavidyālābham ākarṇya rājñaḥ pramuditavati rāṣṭre tatra ko 'pyutsavo 'bhūt | [KSS, 1, 6 165.1]
api pavanavidhūtās tatkṣaṇollāsyamānāḥ prativasati patākā baddhanṛttā ivāsan | [KSS, 1, 6 165.2]
rājārharatnanicayairatha śarvavarmā tenārcito gururiti praṇatena rājñā | [KSS, 1, 6 166.1]
svāmīkṛtaśca viṣaye marukacchanāmni kūlopakaṇṭhaviniveśini narmadāyāḥ | [KSS, 1, 6 166.2]
yo 'gre cāramukhena ṣaṇmukhavaraprāptiṃ samākarṇayat saṃtuṣyātmasamaṃ śriyā narapatistaṃ siṃhaguptaṃ vyadhāt | [KSS, 1, 6 167.1]
rājñīṃ tām api viṣṇuśaktitanayāṃ vidyāgame kāraṇaṃ devīnāmupari prasahya kṛtavān prītyābhiṣicya svayam | [KSS, 1, 6 167.2]
{KSS, 1, 7}
tato gṛhītamauno 'haṃ rājāntikamupāgamam | [KSS, 1, 7 1.1]
tatra ca ślokamapaṭhaddvijaḥ kaścitsvayaṃ kṛtam | [KSS, 1, 7 1.2]
taṃ cācaṣṭa svayaṃ rājā samyaksaṃskṛtayā girā | [KSS, 1, 7 2.1]
tatrālokya ca tatrastho janaḥ pramudito 'bhavat | [KSS, 1, 7 2.2]
tataḥ sa śarvavarmāṇaṃ rājā savinayo 'bravīt | [KSS, 1, 7 3.1]
svayaṃ kathaya devena kathaṃ te 'nugrahaḥ kṛtaḥ | [KSS, 1, 7 3.2]
tacchrutvānugrahaṃ rājñaḥ śarvavarmābhyabhāṣata | [KSS, 1, 7 4.1]
ito rājannirāhāro maunastho 'haṃ tadā gataḥ | [KSS, 1, 7 4.2]
tato 'dhvani manākcheṣe jāte tīvratapaḥkṛśaḥ | [KSS, 1, 7 5.1]
klāntaḥ patitavān asmi niḥsaṃjño dharaṇītale | [KSS, 1, 7 5.2]
uttiṣṭha putra sarvaṃ te sampatsyata iti sphuṭam | [KSS, 1, 7 6.1]
śaktihastaḥ pumānetya jāne māmabravīttadā | [KSS, 1, 7 6.2]
tenāhamamṛtāsārasaṃsikta iva tatkṣaṇam | [KSS, 1, 7 7.1]
prabuddhaḥ kṣutpipāsādihīnaḥ svastha ivābhavam | [KSS, 1, 7 7.2]
atha devasya nikaṭaṃ prāpya bhaktibharākulaḥ | [KSS, 1, 7 8.1]
snātvā garbhagṛhaṃ tasya praviṣṭo 'bhūvamunmanāḥ | [KSS, 1, 7 8.2]
tato 'ntaḥ prabhuṇā tena skandena mama darśanam | [KSS, 1, 7 9.1]
dattaṃ tataḥ praviṣṭā me mukhe mūrtā sarasvatī | [KSS, 1, 7 9.2]
athāsau bhagavān sākṣāt ṣaḍbhir ānanapaṅkajaiḥ | [KSS, 1, 7 10.1]
siddho varṇasamāmnāya iti sūtramudairayat | [KSS, 1, 7 10.2]
tacchrutvaiva manuṣyatvasulabhācāpalādbata | [KSS, 1, 7 11.1]
uttaraṃ sūtram abhyūhya svayameva mayoditam | [KSS, 1, 7 11.2]
athābravītsa devo māṃ nāvadiṣyaḥ svayaṃ yadi | [KSS, 1, 7 12.1]
abhaviṣyadidaṃ śāstraṃ pāṇinīyopamardakam | [KSS, 1, 7 12.2]
adhunā svalpatantratvāt kātantrākhyaṃ bhaviṣyati | [KSS, 1, 7 13.1]
madvāhanakalāpasya nāmnā kālāpakaṃ tathā | [KSS, 1, 7 13.2]
ityuktvā śabdaśāstraṃ tatprakāśyābhinavaṃ laghu | [KSS, 1, 7 14.1]
sākṣādeva sa māṃ devaḥ punarevamabhāṣata | [KSS, 1, 7 14.2]
yuṣmadīyaḥ sa rājāpi pūrvajanmanyabhūdṛṣiḥ | [KSS, 1, 7 15.1]
bharadvājamuneḥ śiṣyaḥ kṛṣṇasaṃjño mahātapāḥ | [KSS, 1, 7 15.2]
tulyābhilāṣām ālokya sa caikāṃ munikanyakām | [KSS, 1, 7 16.1]
yayāv akasmāt puṣpeṣuśaraghātarasajñatām | [KSS, 1, 7 16.2]
ataḥ sa śapto munibhiravatīrṇa ihādhunā | [KSS, 1, 7 17.1]
sā cāvatīrṇā devītve tasyaiva munikanyakā | [KSS, 1, 7 17.2]
itthamṛṣyavatāro 'yaṃ nṛpatiḥ sātavāhanaḥ | [KSS, 1, 7 18.1]
dṛṣṭe tvayyakhilā vidyā prāpsyatyeva tvadicchayā | [KSS, 1, 7 18.2]
akleśalabhyā hi bhavantyuttamārthā mahātmanām | [KSS, 1, 7 19.1]
janmāntarārjitāḥ sphārasaṃskārākṣiptasiddhayaḥ | [KSS, 1, 7 19.2]
ityuktvāntarhite deve niragacchamahaṃ bahiḥ | [KSS, 1, 7 20.1]
taṇḍulā me pradattāśca tatra devopajīvibhiḥ | [KSS, 1, 7 20.2]
tato 'ham āgato rājaṃs taṇḍulās te ca me pathi | [KSS, 1, 7 21.1]
citraṃ tāvanta evāsan bhujyamānā dine dine | [KSS, 1, 7 21.2]
evamuktvā svavṛttāntaṃ virate śarvavarmaṇi | [KSS, 1, 7 22.1]
udatiṣṭhannṛpaḥ snātuṃ prahṛṣṭaḥ sātavāhanaḥ | [KSS, 1, 7 22.2]
tato 'haṃ kṛtamaunatvādvyavahārabahiṣkṛtaḥ | [KSS, 1, 7 23.1]
anicchantaṃ tamāmantrya praṇāmenaiva bhūpatim | [KSS, 1, 7 23.2]
nirgatya nagarāttasmācchiṣyadvayasamanvitaḥ | [KSS, 1, 7 24.1]
tapase niścito draṣṭumāgato vindhyavāsinīm | [KSS, 1, 7 24.2]
svapnādeśena devyā ca tayaiva preṣitastataḥ | [KSS, 1, 7 25.1]
vindhyāṭavīṃ praviṣṭo 'haṃ tvāṃ draṣṭuṃ bhīṣaṇāmimām | [KSS, 1, 7 25.2]
pulindavākyād āsādya sārthaṃ daivātkathaṃcana | [KSS, 1, 7 26.1]
iha prāpto 'hamadrākṣaṃ piśācānsubahūnamūn | [KSS, 1, 7 26.2]
anyonyālāpameteṣāṃ dūrādākarṇya śikṣitā | [KSS, 1, 7 27.1]
mayā piśācabhāṣeyaṃ maunamokṣasya kāraṇam | [KSS, 1, 7 27.2]
upagamya tataścaitāṃ tvāṃ śrutvojjayinīgatam | [KSS, 1, 7 28.1]
pratipālitavān asmi yāvadabhyāgato bhavān | [KSS, 1, 7 28.2]
dṛṣṭvā tvāṃ svāgataṃ kṛtvā caturthyā bhūtabhāṣayā | [KSS, 1, 7 29.1]
mayā jātiḥ smṛtetyeṣa vṛttānto me 'tra janmani | [KSS, 1, 7 29.2]
evamukte guṇāḍhyena kāṇabhūtiruvāca tam | [KSS, 1, 7 30.1]
tvadāgamo mayā jñāto yathādya niśi tacchṛṇu | [KSS, 1, 7 30.2]
rākṣaso bhūtivarmākhyo divyadṛṣṭiḥ sakhāsti me | [KSS, 1, 7 31.1]
gatavānasmi codyānamujjayinyāṃ tadāspadam | [KSS, 1, 7 31.2]
tatrāsau nijaśāpāntaṃ prati pṛṣṭo mayābravīt | [KSS, 1, 7 32.1]
divā nāsti prabhāvo nastiṣṭha rātrau vadāmyataḥ | [KSS, 1, 7 32.2]
tatheti cāhaṃ tatrasthaḥ prāptāyāṃ niśi valgatām | [KSS, 1, 7 33.1]
tamapṛcchaṃ prasaṅgena bhūtānāṃ harṣakāraṇam | [KSS, 1, 7 33.2]
purā viriñcasaṃvāde yaduktaṃ śaṃkareṇa tat | [KSS, 1, 7 34.1]
śṛṇu vacmīti māmuktvā bhūtivarmātha so 'bravīt | [KSS, 1, 7 34.2]
divā naiṣāṃ prabhāvo 'sti dhvastānāmarkatejasā | [KSS, 1, 7 35.1]
yakṣarakṣaḥpiśācānāṃ tena hṛṣyantyamī niśi | [KSS, 1, 7 35.2]
na pūjyante surā yatra na ca viprā yathocitam | [KSS, 1, 7 36.1]
bhujyate 'vidhinā vāpi tatraite prabhavanti ca | [KSS, 1, 7 36.2]
amāṃsabhakṣaḥ sādhvī vā yatra tatra na yāntyamī | [KSS, 1, 7 37.1]
śucīñ śūrān prabuddhāṃś ca nākrāmanti kadācana | [KSS, 1, 7 37.2]
ityuktvā me sa tatkālaṃ bhūtivarmābravītpunaḥ | [KSS, 1, 7 38.1]
gacchāgato guṇāḍhyaste śāpamokṣasya kāraṇam | [KSS, 1, 7 38.2]
śrutvaitadāgataścāsmi tvaṃ ca dṛṣṭo mayā prabho | [KSS, 1, 7 39.1]
kathayāmyadhunā tāṃ te puṣpadantoditāṃ kathām | [KSS, 1, 7 39.2]
kiṃtvekaṃ kautukaṃ me 'sti kathyatāṃ kena hetunā | [KSS, 1, 7 40.1]
sa puṣpadantas tvaṃ cāpi mālyavān iti viśrutaḥ | [KSS, 1, 7 40.2]
kāṇabhūteriti śrutvā guṇāḍhyastamabhāṣata | [KSS, 1, 7 41.1]
gaṅgātīre 'grahāro 'sti nāmnā bahusuvarṇakaḥ | [KSS, 1, 7 41.2]
tatra govindadattākhyo brāhmaṇo 'bhūdbahuśrutaḥ | [KSS, 1, 7 42.1]
tasya bhāryāgnidattā ca babhūva patidevatā | [KSS, 1, 7 42.2]
sa kālena dvijastasyāṃ pañca putrānajījanat | [KSS, 1, 7 43.1]
te ca mūrkhāḥ surūpāśca babhūvurabhimāninaḥ | [KSS, 1, 7 43.2]
atha govindadattasya gṛhānatithirāyayau | [KSS, 1, 7 44.1]
vipro vaiśvānaro nāma vaiśvānara ivāparaḥ | [KSS, 1, 7 44.2]
govindadatte tatkālaṃ gṛhādapi bahiḥ sthite | [KSS, 1, 7 45.1]
tatputrāṇāmupāgatya kṛtaṃ tenābhivādanam | [KSS, 1, 7 45.2]
hāsamātraṃ ca taistasya kṛtaṃ pratyabhivādanam | [KSS, 1, 7 46.1]
tataḥ sa kopān nirgantuṃ prārebhe tadgṛhād dvijaḥ | [KSS, 1, 7 46.2]
āgatenātha govindadattena sa tathāvidhaḥ | [KSS, 1, 7 47.1]
kruddhaḥ pṛṣṭo 'nunīto 'pi jagādaivaṃ dvijottamaḥ | [KSS, 1, 7 47.2]
putrāste patitā mūrkhāstatsaṃparkādbhavānapi | [KSS, 1, 7 48.1]
tasmānna bhokṣye tvadgehe prāyaścittaṃ nu me bhavet | [KSS, 1, 7 48.2]
atha govindadattastamuvāca śapathottaram | [KSS, 1, 7 49.1]
na spṛśāmyapi jātvetānahaṃ kutanayāniti | [KSS, 1, 7 49.2]
tadbhāryāpi tathaivaitya tamuvācātithipriyā | [KSS, 1, 7 50.1]
tataḥ kathaṃcid ātithyaṃ tatra vaiśvānaro 'grahīt | [KSS, 1, 7 50.2]
taddṛṣṭvā devadattākhyastasyaikastanayastadā | [KSS, 1, 7 51.1]
abhūd govindadattasya nairghṛṇyenānutāpavān | [KSS, 1, 7 51.2]
vyarthaṃ jīvitamālokya pitṛbhyāmatha dūṣitam | [KSS, 1, 7 52.1]
sanirvedaḥ sa tapase toṣayiṣyannumāpatim | [KSS, 1, 7 52.2]
tataḥ parṇāśanaḥ pūrvaṃ dhūmapaś cāpy anantaram | [KSS, 1, 7 53.1]
tasthau cirāya tapase toṣayiṣyann umāpatim | [KSS, 1, 7 53.2]
dadau ca darśanaṃ tasya śaṃbhustīvrataporjitaḥ | [KSS, 1, 7 54.1]
tasyaivānucaratvaṃ ca sa vavre varamīśvarāt | [KSS, 1, 7 54.2]
vidyāḥ prāpnuhi bhogāṃśca bhuvi bhuṅkṣva tatastava | [KSS, 1, 7 55.1]
bhavitābhimataṃ sarvamiti śaṃbhustamādiśat | [KSS, 1, 7 55.2]
tataḥ sa gatvā vidyārthī puraṃ pāṭaliputrakam | [KSS, 1, 7 56.1]
siṣeve vedakumbhākhyamupādhyāyaṃ yathāvidhi | [KSS, 1, 7 56.2]
tatrasthaṃ tamupādhyāyapatnī jātu smarāturā | [KSS, 1, 7 57.1]
haṭhādvavre bata strīṇāṃ cañcalāścittavṛttayaḥ | [KSS, 1, 7 57.2]
tena saṃtyajya taṃ deśamanaṅgakṛtaviplavaḥ | [KSS, 1, 7 58.1]
sa devadattaḥ prayayau pratiṣṭhānam atandritaḥ | [KSS, 1, 7 58.2]
tatra vṛddhamupādhyāyaṃ vṛddhayā bhāryayānvitam | [KSS, 1, 7 59.1]
mantrasvāmyākhyam abhyarthya vidyāḥ samyagadhītavān | [KSS, 1, 7 59.2]
kṛtavidyaṃ ca taṃ tatra dadarśa nṛpateḥ sutā | [KSS, 1, 7 60.1]
suśarmākhyasya subhagaṃ śrīrnāma śrīr ivācyutam | [KSS, 1, 7 60.2]
so 'pi tāṃ dṛṣṭavān kanyāṃ sthitāṃ vātāyanopari | [KSS, 1, 7 61.1]
viharantīṃ vimānena candrasyevādhidevatām | [KSS, 1, 7 61.2]
baddhāviva tayānyonyaṃ māraśṛṅkhalayā dṛśā | [KSS, 1, 7 62.1]
nāpasartuṃ samarthau tau babhūvaturubhāvapi | [KSS, 1, 7 62.2]
sātha tasyaikayāṅgulyā mūrtayeva smarājñayā | [KSS, 1, 7 63.1]
ito nikaṭamehīti saṃjñāṃ cakre nṛpātmajā | [KSS, 1, 7 63.2]
tataḥ samīpaṃ tasyāśca yayāvantaḥpurācca saḥ | [KSS, 1, 7 64.1]
sā ca cikṣepa dantena puṣpamādāya taṃ prati | [KSS, 1, 7 64.2]
saṃjñāmetām ajānāno gūḍhāṃ rājasutākṛtām | [KSS, 1, 7 65.1]
sa kartavyavimūḍhaḥ sann upādhyāyagṛhaṃ yayau | [KSS, 1, 7 65.2]
luloṭha tatra dharaṇau na kiṃcidvaktumīśvaraḥ | [KSS, 1, 7 66.1]
tāpena dahyamāno 'ntarmūkaḥ pramuṣito yathā | [KSS, 1, 7 66.2]
vitarkya kāmajaiścihnairupādhyāyena dhīmatā | [KSS, 1, 7 67.1]
yuktyā pṛṣṭaḥ kathaṃcicca yathāvṛttaṃ śaśaṃsa saḥ | [KSS, 1, 7 67.2]
tadbuddhvā tamupādhyāyo vidagdho vākyamabravīt | [KSS, 1, 7 68.1]
dantena puṣpaṃ muñcantyā tayā saṃjñā kṛtā tava | [KSS, 1, 7 68.2]
yadetatpuṣpadantākhyaṃ puṣpāḍhyaṃ suramandiram | [KSS, 1, 7 69.1]
tatrāgatya pratīkṣethāḥ sāṃprataṃ gamyatāmiti | [KSS, 1, 7 69.2]
śrutveti jñānasaṃjñārthaḥ sa tatyāja śucaṃ yuvā | [KSS, 1, 7 70.1]
tato devagṛhasyāntastasya gatvā sthito 'bhavat | [KSS, 1, 7 70.2]
sāpyaṣṭamīṃ samuddiśya tatra rājasutā yayau | [KSS, 1, 7 71.1]
ekaiva devaṃ draṣṭuṃ ca garbhāgāramathāviśat | [KSS, 1, 7 71.2]
dṛṣṭo 'tra dvārapaṭṭasya paścātso 'tha priyastayā | [KSS, 1, 7 72.1]
gṛhītānena cotthāya sā kaṇṭhe sahasā tataḥ | [KSS, 1, 7 72.2]
citraṃ tvayā kathaṃ jñātā sā saṃjñetyudite tayā | [KSS, 1, 7 73.1]
upādhyāyena sā jñātā na mayeti jagāda saḥ | [KSS, 1, 7 73.2]
muñca māmavidagdhastvamityuktvā tatkṣaṇātkrudhā | [KSS, 1, 7 74.1]
mantrabhedabhayātsātha rājakanyā tato yayau | [KSS, 1, 7 74.2]
so 'pi gatvā vivikte tāṃ dṛṣṭanaṣṭāṃ smaran priyām | [KSS, 1, 7 75.1]
devadatto viyogāgnivigalajjīvito 'bhavat | [KSS, 1, 7 75.2]
dṛṣṭvā taṃ tādṛśaṃ śaṃbhuḥ prākprasannaḥ kilādiśat | [KSS, 1, 7 76.1]
gaṇaṃ pañcaśikhaṃ nāma tasyābhīpsitasiddhaye | [KSS, 1, 7 76.2]
sa cāgatya samāśvāsya strīveṣaṃ taṃ gaṇottamaḥ | [KSS, 1, 7 77.1]
akārayatsvayaṃ cābhūdvṛddhabrāhmaṇarūpadhṛt | [KSS, 1, 7 77.2]
tatastena samaṃ gatvā taṃ suśarmamahīpatim | [KSS, 1, 7 78.1]
janakaṃ sudṛśastasyāḥ sa jagāda gaṇāgraṇīḥ | [KSS, 1, 7 78.2]
putro me proṣitaḥ kvāpi tamanveṣṭuṃ vrajāmyaham | [KSS, 1, 7 79.1]
tanme snuṣeyaṃ niḥkṣepo rājansaṃprati rakṣyatām | [KSS, 1, 7 79.2]
tacchrutvā śāpabhītena tenādāya suśarmaṇā | [KSS, 1, 7 80.1]
svakanyāntaḥpure gupte strīti saṃsthāpito yuvā | [KSS, 1, 7 80.2]
tataḥ pañcaśikhe yāte svapriyāntaḥpure vasan | [KSS, 1, 7 81.1]
strīveṣaḥ sa dvijastasyā visrambhāspadatāṃ yayau | [KSS, 1, 7 81.2]
ekadā cotsukā rātrau tenātmānaṃ prakāśya sā | [KSS, 1, 7 82.1]
guptaṃ gāndharvavidhinā pariṇītā nṛpātmajā | [KSS, 1, 7 82.2]
tasyāṃ ca dhṛtagarbhāyāṃ taṃ dvijaṃ sa gaṇottamaḥ | [KSS, 1, 7 83.1]
smṛtamātrāgato rātrau tato 'naiṣīdalakṣitam | [KSS, 1, 7 83.2]
tatastasya samutsārya yūnaḥ strīveṣamāśu tam | [KSS, 1, 7 84.1]
prātaḥ pañcaśikhaḥ so 'bhūtpūrvavadbrāhmaṇākṛtiḥ | [KSS, 1, 7 84.2]
tenaiva saha gatvā ca suśarmanṛpam abhyadhāt | [KSS, 1, 7 85.1]
adya prāpto mayā rājan putras tad dehi me snuṣām | [KSS, 1, 7 85.2]
tataḥ sa rājā tāṃ buddhvā rātrau kvāpi palāyitām | [KSS, 1, 7 86.1]
tacchāpabhayasaṃbhrānto mantribhya idamabravīt | [KSS, 1, 7 86.2]
na vipro 'yamayaṃ ko'pi devo madvañcanāgataḥ | [KSS, 1, 7 87.1]
evaṃprāyā bhavantīha vṛttāntāḥ satataṃ yataḥ | [KSS, 1, 7 87.2]
tathā ca pūrvaṃ rājābhūttapasvī karuṇāparaḥ | [KSS, 1, 7 88.1]
dātā dhīraḥ śibirnāma sarvasattvābhayapradaḥ | [KSS, 1, 7 88.2]
taṃ vañcayitumindro 'tha kṛtvā śyenavapuḥ svayam | [KSS, 1, 7 89.1]
māyākapotavapuṣaṃ dharmam anvapatad drutam | [KSS, 1, 7 89.2]
kapotaśca bhayādgatvā śiberaṅkamaśiśriyat | [KSS, 1, 7 90.1]
manuṣyavācā śyeno 'tha sa taṃ rājānamabravīt | [KSS, 1, 7 90.2]
rājan bhakṣyam idaṃ muñca kapotaṃ kṣudhitasya me | [KSS, 1, 7 91.1]
anyathā māṃ mṛtaṃ viddhi kas te dharmas tato bhavet | [KSS, 1, 7 91.2]
tataḥ śibiruvācainameṣa me śaraṇāgataḥ | [KSS, 1, 7 92.1]
atyājyas taddadāmyanyan māṃsam etatsamaṃ tava | [KSS, 1, 7 92.2]
śyeno jagāda yadyevamātmamāṃsaṃ prayaccha me | [KSS, 1, 7 93.1]
tatheti tatprahṛṣṭaḥ sansa rājā pratyapadyata | [KSS, 1, 7 93.2]
yathā yathā ca māṃsaṃ svamutkṛtyāropayannṛpaḥ | [KSS, 1, 7 94.1]
tathā tathā tulāyāṃ sa kapoto 'bhyadhiko 'bhavat | [KSS, 1, 7 94.2]
tataḥ śarīraṃ sakalaṃ tulāṃ rājādhyaropayat | [KSS, 1, 7 95.1]
sādhu sādhu śamaṃ tvetaddivyā vāgudabhūttataḥ | [KSS, 1, 7 95.2]
indradharmau tatastyaktvā rūpaṃ śyenakapotayoḥ | [KSS, 1, 7 96.1]
tuṣṭāvakṣatadehaṃ taṃ rājānaṃ cakratuḥ śibim | [KSS, 1, 7 96.2]
dattvā cāsmai varānanyāṃstāvantardhānamīyatuḥ | [KSS, 1, 7 97.1]
evaṃ māmapi ko 'pyeṣa devo jijñāsurāgataḥ | [KSS, 1, 7 97.2]
ityuktvā sacivānsvairaṃ sa suśarmā mahīpatiḥ | [KSS, 1, 7 98.1]
tamuvāca bhayaprahvo viprarūpaṃ gaṇottamam | [KSS, 1, 7 98.2]
abhayaṃ dehi sādyaiva snuṣā te hāritā niśi | [KSS, 1, 7 99.1]
māyayaiva gatā kvāpi rakṣyamāṇāpyaharniśam | [KSS, 1, 7 99.2]
kṛcchrātsa dayayevātha viprarūpo gaṇo 'bravīt | [KSS, 1, 7 100.1]
tarhi putrāya rājanme dehi svāṃ tanayāmiti | [KSS, 1, 7 100.2]
tacchrutvā śāpabhītena rājñā tasmai nijā sutā | [KSS, 1, 7 101.1]
sā dattā devadattāya tataḥ pañcaśikho yayau | [KSS, 1, 7 101.2]
devadatto 'pi tāṃ bhūyaḥ prakāśaṃ prāpya vallabhām | [KSS, 1, 7 102.1]
jajṛmbhe 'nanyaputrasya śvaśurasya vibhūtiṣu | [KSS, 1, 7 102.2]
kālena tasya putraṃ ca dauhitramabhiṣicya saḥ | [KSS, 1, 7 103.1]
rājye mahīdharaṃ nāma suśarmā śiśriye vanam | [KSS, 1, 7 103.2]
tato dṛṣṭvā sutaiśvaryaṃ kṛtārthaḥ sa tapovanam | [KSS, 1, 7 104.1]
rājaputryā tayā sākaṃ devadatto 'pyaśiśriyat | [KSS, 1, 7 104.2]
tatrārādhya punaḥ śaṃbhuṃ tyaktvā martyakalevaram | [KSS, 1, 7 105.1]
tatprasādena tasyaiva gaṇabhāvamupāgataḥ | [KSS, 1, 7 105.2]
priyādantojjhitātpuṣpātsaṃjñāṃ na jñātavānyataḥ | [KSS, 1, 7 106.1]
ataḥ sa puṣpadantākhyaḥ sampanno gaṇasaṃsadi | [KSS, 1, 7 106.2]
tadbhāryā ca pratīhārī devyā jātā jayābhidhā | [KSS, 1, 7 107.1]
itthaṃ sa puṣpadantākhyo madākhyāmadhunā śṛṇu | [KSS, 1, 7 107.2]
yaḥ sa govindadattākhyo devadattapitā dvijaḥ | [KSS, 1, 7 108.1]
tasyaiva somadattākhyaḥ putro 'hamabhavaṃ purā | [KSS, 1, 7 108.2]
tenaiva manyunā gatvā tapaścāhaṃ himācale | [KSS, 1, 7 109.1]
akārṣaṃ bahubhirmālyaiḥ śaṃkaraṃ nandayansadā | [KSS, 1, 7 109.2]
tathaiva prakaṭībhūtātprasannādinduśekharāt | [KSS, 1, 7 110.1]
tyaktānyabhogalipsena tadgaṇatvaṃ mayā vṛtam | [KSS, 1, 7 110.2]
yaḥ pūjito 'smi bhavatā svayamāhṛtena mālyena durgavanabhūmisamudbhavena | [KSS, 1, 7 111.1]
tanmālyavāniti bhaviṣyasi me gaṇas tvam ityādiśac ca sa vibhurgirijāpatirmām | [KSS, 1, 7 111.2]
atha martyavapurvimucya puṇyāṃ sahasā tadgaṇatāmahaṃ prapannaḥ | [KSS, 1, 7 112.1]
iti dhūrjaṭinā kṛtaṃ prasādād abhidhānaṃ mama mālyavānitīdam | [KSS, 1, 7 112.2]
so 'haṃ gataḥ punarihādya manuṣyabhāvaṃ śāpena śailaduhiturbata kāṇabhūte | [KSS, 1, 7 113.1]
tanme kathāṃ harakṛtāṃ kathayādhunā tvaṃ yenāvayorbhavati śāpadaśopaśāntiḥ | [KSS, 1, 7 113.2]
{KSS, 1, 8}
evaṃ guṇāḍhyavacasā sātha saptakathāmayī | [KSS, 1, 8 1.1]
svabhāṣayā kathā divyā kathitā kāṇabhūtinā | [KSS, 1, 8 1.2]
tathaiva ca guṇāḍhyena paiśācyā bhāṣayā tayā | [KSS, 1, 8 2.1]
nibaddhā saptabhir varṣair granthalakṣāṇi sapta sā | [KSS, 1, 8 2.2]
maitāṃ vidyādharā hārṣuriti tāmātmaśoṇitaiḥ | [KSS, 1, 8 3.1]
aṭavyāṃ maṣyabhāvācca lilekha sa mahākaviḥ | [KSS, 1, 8 3.2]
tathā ca śrotumāyātaiḥ siddhavidyādharādibhiḥ | [KSS, 1, 8 4.1]
nirantaramabhūttatra savitānamivāmbaram | [KSS, 1, 8 4.2]
guṇāḍhyena nibaddhāṃ ca tāṃ dṛṣṭvaiva mahākathām | [KSS, 1, 8 5.1]
jagāma muktaśāpaḥ san kāṇabhūtir nijāṃ gatim | [KSS, 1, 8 5.2]
piśācā ye 'pi tatrāsannanye tatsahacāriṇaḥ | [KSS, 1, 8 6.1]
te 'pi prāpurdivaṃ sarve divyāmākarṇya tāṃ kathām | [KSS, 1, 8 6.2]
pratiṣṭhāṃ prāpaṇīyaiṣā pṛthivyāṃ me bṛhatkathā | [KSS, 1, 8 7.1]
ayamartho 'pi me devyā śāpāntoktāvudīritaḥ | [KSS, 1, 8 7.2]
tatkathaṃ prāpayāmyenāṃ kasmai tāvat samarpaye | [KSS, 1, 8 8.1]
iti cācintayattatra sa guṇāḍhyo mahākaviḥ | [KSS, 1, 8 8.2]
athaiko guṇadevākhyo nandidevābhidhaḥ paraḥ | [KSS, 1, 8 9.1]
tamūcaturupādhyāyaṃ śiṣyāvanugatāvubhau | [KSS, 1, 8 9.2]
tatkāvyasyārpaṇasthānamekaḥ śrīsātavāhanaḥ | [KSS, 1, 8 10.1]
rasiko hi vahetkāvyaṃ puṣpāmodamivānilaḥ | [KSS, 1, 8 10.2]
evamastviti tau śiṣyāvantikaṃ tasya bhūpateḥ | [KSS, 1, 8 11.1]
prāhiṇotpustakaṃ dattvā guṇāḍhyo guṇaśālinau | [KSS, 1, 8 11.2]
svayaṃ ca gatvā tatraiva pratiṣṭhānapurādbahiḥ | [KSS, 1, 8 12.1]
kṛtasaṃketa udyāne tasthau devīvinirmite | [KSS, 1, 8 12.2]
tacchiṣyābhyāṃ ca gatvā tatsātavāhanabhūpateḥ | [KSS, 1, 8 13.1]
guṇāḍhyakṛtireṣeti darśitaṃ kāvyapustakam | [KSS, 1, 8 13.2]
piśācabhāṣāṃ tāṃ śrutvā tau ca dṛṣṭvā tadākṛtī | [KSS, 1, 8 14.1]
vidyāmadena sāsūyaṃ sa rājaivam abhāṣata | [KSS, 1, 8 14.2]
pramāṇaṃ saptalakṣāṇi paiśācaṃ nīrasaṃ vacaḥ | [KSS, 1, 8 15.1]
śoṇitenākṣaranyāso dhikpiśācakathāmimām | [KSS, 1, 8 15.2]
tataḥ pustakamādāya gatvā tābhyāṃ yathāgatam | [KSS, 1, 8 16.1]
śiṣyābhyāṃ tadguṇāḍhyāya yathāvṛttam akathyata | [KSS, 1, 8 16.2]
guṇāḍhyo 'pi tadākarṇya sadyaḥ khedavaśo 'bhavat | [KSS, 1, 8 17.1]
tattvajñena kṛtāvajñaḥ ko nāmāntarna tapyate | [KSS, 1, 8 17.2]
saśiṣyaśca tato gatvā nātidūraṃ śiloccayam | [KSS, 1, 8 18.1]
viviktaramyabhūbhāgamagnikuṇḍaṃ vyadhātpuraḥ | [KSS, 1, 8 18.2]
tatrāgnau pattramekaikaṃ śiṣyābhyāṃ sāśru vīkṣitaḥ | [KSS, 1, 8 19.1]
vācayitvā sa cikṣepa śrāvayanmṛgapakṣiṇaḥ | [KSS, 1, 8 19.2]
naravāhanadattasya caritaṃ śiṣyayoḥ kṛte | [KSS, 1, 8 20.1]
granthalakṣaṃ kathāmekāṃ varjayitvā tadīpsitām | [KSS, 1, 8 20.2]
tasmiṃśca tāṃ kathāṃ divyāṃ paṭhatyapi dahatyapi | [KSS, 1, 8 21.1]
parityaktatṛṇāhārāḥ śṛṇvantaḥ sāśrulocanāḥ | [KSS, 1, 8 21.2]
āsannabhyetya tatraiva niścalā baddhamaṇḍalāḥ | [KSS, 1, 8 22.1]
nikhilāḥ khalu sāraṅgavarāhamahiṣādayaḥ | [KSS, 1, 8 22.2]
atrāntare ca rājābhūdasvasthaḥ sātavāhanaḥ | [KSS, 1, 8 23.1]
doṣaṃ cāsyāvadanvaidyāḥ śuṣkamāṃsopabhogajam | [KSS, 1, 8 23.2]
ākṣiptāstannimittaṃ ca sūpakārā babhāṣire | [KSS, 1, 8 24.1]
asmākamīdṛśaṃ māṃsaṃ dadate lubdhakā iti | [KSS, 1, 8 24.2]
pṛṣṭāśca lubdhakā ūcurnātidūre girāvitaḥ | [KSS, 1, 8 25.1]
paṭhitvā patramekaikaṃ ko 'pyagnau kṣipati dvijaḥ | [KSS, 1, 8 25.2]
tatsametya nirāhārāḥ śṛṇvanti prāṇino 'khilāḥ | [KSS, 1, 8 26.1]
nānyato yānti tenaiṣāṃ śuṣkaṃ māṃsamidaṃ kṣudhā | [KSS, 1, 8 26.2]
iti vyādhavacaḥ śrutvā kṛtvā tāneva cāgrataḥ | [KSS, 1, 8 27.1]
svayaṃ sa kautukādrājā guṇāḍhyasyāntikaṃ yayau | [KSS, 1, 8 27.2]
dadarśa taṃ samākīrṇaṃ jaṭābhirvanavāsataḥ | [KSS, 1, 8 28.1]
praśāntaśeṣaśāpāgnidhūmikābhir ivābhitaḥ | [KSS, 1, 8 28.2]
athainaṃ pratyabhijñāya sabāṣpamṛgamadhyagam | [KSS, 1, 8 29.1]
namaskṛtya ca papraccha taṃ vṛttāntaṃ mahīpatiḥ | [KSS, 1, 8 29.2]
so 'pi svaṃ puṣpadantasya rājñe śāpādiceṣṭitam | [KSS, 1, 8 30.1]
jñānī kathāvatāraṃ tamācakhyau bhūtabhāṣayā | [KSS, 1, 8 30.2]
tato gaṇāvatāraṃ taṃ matvā pādānato nṛpaḥ | [KSS, 1, 8 31.1]
yayāce tāṃ kathāṃ tasmāddivyāṃ haramukhodgatām | [KSS, 1, 8 31.2]
athovāca sa taṃ bhūpaṃ guṇāḍhyaḥ sātavāhanam | [KSS, 1, 8 32.1]
rājan ṣaḍgranthalakṣāṇi mayā dagdhāni ṣaṭkathāḥ | [KSS, 1, 8 32.2]
lakṣamekamidaṃ tvasti kathaikā saiva gṛhyatām | [KSS, 1, 8 33.1]
macchiṣyau tava cātraitau vyākhyātārau bhaviṣyataḥ | [KSS, 1, 8 33.2]
ityuktvā nṛpamāmantrya tyaktvā yogena tāṃ tanum | [KSS, 1, 8 34.1]
guṇāḍhyaḥ śāpanirmuktaḥ prāpa divyaṃ nijaṃ padam | [KSS, 1, 8 34.2]
atha tāṃ guṇāḍhyadattāmādāya kathāṃ bṛhatkathāṃ nāmnā | [KSS, 1, 8 35.1]
nṛpatiragānnijanagaraṃ naravāhanadattacaritamayīm | [KSS, 1, 8 35.2]
guṇadevanandidevau tatra ca tau tatkathākaveḥ śiṣyau | [KSS, 1, 8 36.1]
kṣitikanakavastravāhanabhavanadhanaiḥ saṃvibheje saḥ | [KSS, 1, 8 36.2]
tābhyāṃ saha ca kathāṃ tāmāśvāsya sa sātavāhanastasyāḥ | [KSS, 1, 8 37.1]
tadbhāṣayāvatāraṃ vaktuṃ cakre kathāpīṭham | [KSS, 1, 8 37.2]
sā ca citrarasanirbharā kathā vismṛtāmarakathā kutūhalāt | [KSS, 1, 8 38.1]
tadvidhāya nagare nirantarāṃ khyātimatra bhuvanatraye gatā | [KSS, 1, 8 38.2]
{KSS, 2, 1}
gaurīnavapariṣvaṅge vibhoḥ svedāmbu pātu vaḥ | [KSS, 2, 1 1.1]
netrāgnibhītyā kāmena vāruṇāstramivāhitam | [KSS, 2, 1 1.2]
kailāse dhūrjaṭervaktrātpuṣpadantaṃ gaṇottamam | [KSS, 2, 1 2.1]
tasmād vararucībhūtāt kāṇabhūtiṃ ca bhūtale | [KSS, 2, 1 2.2]
kāṇabhūterguṇāḍhyaṃ ca guṇāḍhyātsātavāhanam | [KSS, 2, 1 3.1]
yatprāptaṃ śṛṇutedaṃ tadvidyādharakathādbhutam | [KSS, 2, 1 3.2]
asti vatsa iti khyāto deśo darpopaśāntaye | [KSS, 2, 1 4.1]
svargasya nirmito dhātrā pratimalla iva kṣitau | [KSS, 2, 1 4.2]
kauśāmbī nāma tatrāsti madhyabhāge mahāpurī | [KSS, 2, 1 5.1]
lakṣmīvilāsavasatirbhūtalasyeva karṇikā | [KSS, 2, 1 5.2]
tasyāṃ rājā śatānīkaḥ pāṇḍavānvayasaṃbhavaḥ | [KSS, 2, 1 6.1]
janamejayaputro 'bhūtpautro rājñaḥ parīkṣitaḥ | [KSS, 2, 1 6.2]
abhimanyuprapautraśca yasyādipuruṣo 'rjunaḥ | [KSS, 2, 1 7.1]
tripurāribhujastambhadṛṣṭadordaṇḍavikramaḥ | [KSS, 2, 1 7.2]
kalatraṃ bhūrabhūttasya rājñī viṣṇumatī tathā | [KSS, 2, 1 8.1]
ekā ratnāni suṣuve na tāvadaparā sutam | [KSS, 2, 1 8.2]
ekadā mṛgayāsaṅgādbhrāmyataścāsya bhūpateḥ | [KSS, 2, 1 9.1]
abhūcchāṇḍilyamuninā samaṃ paricayo vane | [KSS, 2, 1 9.2]
so 'sya putrārthino rājñaḥ kauśāmbīmetya sādhitam | [KSS, 2, 1 10.1]
mantrapūtaṃ caruṃ rājñīṃ prāśayanmunisattamaḥ | [KSS, 2, 1 10.2]
tatastasya suto jajñe sahasrānīkasaṃjñakaḥ | [KSS, 2, 1 11.1]
śuśubhe sa pitā tena vinayena guṇo yathā | [KSS, 2, 1 11.2]
yuvarājaṃ kramātkṛtvā śatānīko 'tha taṃ sutam | [KSS, 2, 1 12.1]
saṃbhogaireva rājābhūnna tu bhūbhāracintanaiḥ | [KSS, 2, 1 12.2]
athāsuraiḥ samaṃ yuddhe prāpte sāhāyakecchayā | [KSS, 2, 1 13.1]
dūtastasmai visṛṣṭo 'bhūdrājñe śakreṇa mātaliḥ | [KSS, 2, 1 13.2]
tato yugaṃdharākhyasya haste dhūryasya mantriṇaḥ | [KSS, 2, 1 14.1]
supratīkābhidhānasya mukhyasenāpateśca saḥ | [KSS, 2, 1 14.2]
samarpya putraṃ rājyaṃ ca nihantumasurānraṇe | [KSS, 2, 1 15.1]
śakrāntikaṃ śatānīkaḥ saha mātalinā yayau | [KSS, 2, 1 15.2]
asurān yamadaṃṣṭrādīn bahūn paśyati vāsave | [KSS, 2, 1 16.1]
hatvā tatraiva saṅgrāme prāpa mṛtyuṃ sa bhūpatiḥ | [KSS, 2, 1 16.2]
mātalyānītadehaṃ ca devī taṃ nṛpamanvagāt | [KSS, 2, 1 17.1]
rājalakṣmīśca tatputraṃ sahasrānīkamāśrayat | [KSS, 2, 1 17.2]
citraṃ tasminsamārūḍhe pitryaṃ siṃhāsanaṃ nṛpe | [KSS, 2, 1 18.1]
bhareṇa sarvato rājñāṃ śirāṃsi natimāyayuḥ | [KSS, 2, 1 18.2]
tataḥ śakraḥ suhṛtputraṃ vipakṣavijayotsave | [KSS, 2, 1 19.1]
svargaṃ sahasrānīkaṃ taṃ nināya preṣya mātalim | [KSS, 2, 1 19.2]
sa tatra nandane devān krīḍataḥ kāminīsakhān | [KSS, 2, 1 20.1]
dṛṣṭvā svocitabhāryārthī rājā śokam ivāviśat | [KSS, 2, 1 20.2]
vijñāyaitamabhiprāyaṃ tamuvācātha vāsavaḥ | [KSS, 2, 1 21.1]
rājannalaṃ viṣādena vāñcheyaṃ tava setsyati | [KSS, 2, 1 21.2]
utpannā hi kṣitau bhāryā tulyā te pūrvanirmitā | [KSS, 2, 1 22.1]
imaṃ ca śṛṇu vṛttāntamatra te varṇayāmyaham | [KSS, 2, 1 22.2]
purā pitāmahaṃ draṣṭumagacchaṃ tatsabhāmaham | [KSS, 2, 1 23.1]
vidhūmo nāma paścācca mamaiko vasurāgamat | [KSS, 2, 1 23.2]
sthiteṣvasmāsu tatraiva viriñcaṃ draṣṭumapsarāḥ | [KSS, 2, 1 24.1]
āgādalambuṣā nāma vātavisraṃsitāṃśukā | [KSS, 2, 1 24.2]
tāṃ dṛṣṭvaiva sa kāmasya vaśaṃ vasurupāgamat | [KSS, 2, 1 25.1]
sāpyapsarā jhagityāsīt tadrūpākṛṣṭalocanā | [KSS, 2, 1 25.2]
tad ālokya mamāpaśyanmukhaṃ kamalasaṃbhavaḥ | [KSS, 2, 1 26.1]
abhiprāyaṃ viditvāsya tāvahaṃ śaptavān krudhā | [KSS, 2, 1 26.2]
martyaloke 'vatāro 'stu yuvayoravinītayoḥ | [KSS, 2, 1 27.1]
bhaviṣyathaśca tatraiva yuvāṃ bhāryāpatī iti | [KSS, 2, 1 27.2]
sa vasustvaṃ samutpannaḥ sahasrānīkabhūpate | [KSS, 2, 1 28.1]
śatānīkasya tanayo bhūṣaṇaṃ śaśinaḥ kule | [KSS, 2, 1 28.2]
sāpyapsarā ayodhyāyāṃ kṛtavarmanṛpātmajā | [KSS, 2, 1 29.1]
jātā mṛgāvatī nāma sā te bhāryā bhaviṣyati | [KSS, 2, 1 29.2]
itīndravākyapavanairudbhūto hṛdi bhūpateḥ | [KSS, 2, 1 30.1]
sasnehe tasya jhagiti prājvalanmadanānalaḥ | [KSS, 2, 1 30.2]
tataḥ saṃmānya śakreṇa preṣitastadrathena saḥ | [KSS, 2, 1 31.1]
saha mātalinā rājā pratasthe svāṃ purīṃ prati | [KSS, 2, 1 31.2]
gacchantaṃ cāpsarāḥ prītyā tamuvāca tilottamā | [KSS, 2, 1 32.1]
rājanvakṣyāmi te kiṃcitpratīkṣasva manāgiti | [KSS, 2, 1 32.2]
tad aśrutvaiva hi yayau sa tāṃ dhyāyanmṛgāvatīm | [KSS, 2, 1 33.1]
tataḥ sā lajjitā kopāttaṃ śaśāpa tilottamā | [KSS, 2, 1 33.2]
yayā hṛtamanā rājan na śṛṇoṣi vaco mama | [KSS, 2, 1 34.1]
tasyāścaturdaśasamā viyogaste bhaviṣyati | [KSS, 2, 1 34.2]
mātalistacca śuśrāva sa ca rājā priyotsukaḥ | [KSS, 2, 1 35.1]
yayau rathena kauśāmbīmayodhyāṃ manasā punaḥ | [KSS, 2, 1 35.2]
tato yugaṃdharādibhyo mantribhyo vāsavācchrutam | [KSS, 2, 1 36.1]
mṛgāvatīgataṃ sarvaṃ śaśaṃsotsukayā dhiyā | [KSS, 2, 1 36.2]
yācituṃ tāṃ sa kanyāṃ ca tatpituḥ kṛtavarmaṇaḥ | [KSS, 2, 1 37.1]
ayodhyāṃ prāhiṇoddūtaṃ kālakṣepāsaho nṛpaḥ | [KSS, 2, 1 37.2]
kṛtavarmā ca taddūtācchrutvā saṃdeśamabhyadhāt | [KSS, 2, 1 38.1]
harṣāddevyai kalāvatyai tataḥ sāpyenamabravīt | [KSS, 2, 1 38.2]
rājan sahasrānīkāya deyāvaśyaṃ mṛgāvatī | [KSS, 2, 1 39.1]
imam arthaṃ ca me svapne jāne ko 'py avadad dvijaḥ | [KSS, 2, 1 39.2]
atha hṛṣṭo mṛgāvatyā nṛttagītādikauśalam | [KSS, 2, 1 40.1]
rūpaṃ cāpratimaṃ tasmai dūtāyādarśayan nṛpaḥ | [KSS, 2, 1 40.2]
dadau tāṃ ca sa kāntānāṃ kalānām ekam āspadam | [KSS, 2, 1 41.1]
kṛtavarmā sutāṃ tasmai rājñe mūrtim ivaindavīm | [KSS, 2, 1 41.2]
parasparaguṇāvāptyai sa śrutaprajñayoriva | [KSS, 2, 1 42.1]
abhūt sahasrānīkasya mṛgāvatyāś ca saṃgamaḥ | [KSS, 2, 1 42.2]
atha tasyācirādrājño mantriṇāṃ jajñire sutāḥ | [KSS, 2, 1 43.1]
jajñe yugaṃdharasyāpi putro yaugandharāyaṇaḥ | [KSS, 2, 1 43.2]
supratīkasya putraśca rumaṇvānityajāyata | [KSS, 2, 1 44.1]
yo 'sya narmasuhṛttasya putro 'jani vasantakaḥ | [KSS, 2, 1 44.2]
tatastasyāpi divasaiḥ sahasrānīkabhūpateḥ | [KSS, 2, 1 45.1]
babhāra garbhamāpāṇḍumukhī rājñī mṛgāvatī | [KSS, 2, 1 45.2]
yayāce sātha bhartāraṃ darśanātṛptalocanam | [KSS, 2, 1 46.1]
dohadaṃ rudhirāpūrṇalīlāvāpīnimajjanam | [KSS, 2, 1 46.2]
sa cecchāṃ pūrayan rājñyā lākṣādirasanirbharām | [KSS, 2, 1 47.1]
cakāra dhārmiko rājā vāpīṃ raktāvṛtām iva | [KSS, 2, 1 47.2]
tasyāṃ snāntīmakasmācca lākṣāliptāṃ nipatya tām | [KSS, 2, 1 48.1]
garuḍānvayajaḥ pakṣī jahārāmiṣaśaṅkayā | [KSS, 2, 1 48.2]
pakṣiṇā kvāpi nītāṃ tāmanveṣṭumiva tatkṣaṇam | [KSS, 2, 1 49.1]
yayau sahasrānīkasya dhairyaṃ vihvalacetasā | [KSS, 2, 1 49.2]
priyānuraktaṃ ceto 'pi nūnaṃ tasya patattriṇā | [KSS, 2, 1 50.1]
jahre yena sa niḥsaṃjñaḥ papāta bhuvi bhūpatiḥ | [KSS, 2, 1 50.2]
kṣaṇācca labdhasaṃjñe 'sminrājñi buddhvā prabhāvataḥ | [KSS, 2, 1 51.1]
avatīrya dyumārgeṇa tatra mātalirāyayau | [KSS, 2, 1 51.2]
sa rājānaṃ samāśvāsya sāvadhiṃ prāgyathā śrutam | [KSS, 2, 1 52.1]
tasmai tilottamāśāpaṃ kathayitvā tato 'gamat | [KSS, 2, 1 52.2]
hā priye pūrṇakāmā sā jātā pāpā tilottamā | [KSS, 2, 1 53.1]
ityādi ca sa śokārto vilalāpa mahīpatiḥ | [KSS, 2, 1 53.2]
vijñātaśāpavṛttānto bodhitaśca sa mantribhiḥ | [KSS, 2, 1 54.1]
kathaṃcijjīvitaṃ dadhre punaḥ saṃgamavāñchayā | [KSS, 2, 1 54.2]
tāṃ ca rājñīṃ sa pakṣīndraḥ kṣaṇānnītvā mṛgāvatīm | [KSS, 2, 1 55.1]
jīvantīṃ vīkṣya tatyāja daivādudayaparvate | [KSS, 2, 1 55.2]
tyaktvā tasmin gate cātha rājñī śokabhayākulā | [KSS, 2, 1 56.1]
dadarśānātham ātmānaṃ durgamādritaṭasthitam | [KSS, 2, 1 56.2]
ekākinīm ekavastrāṃ krandantīm atha tāṃ vane | [KSS, 2, 1 57.1]
grāsīkartuṃ pravṛtto 'bhūdutthāyājagaro mahān | [KSS, 2, 1 57.2]
nihatyājagaraṃ taṃ ca śubhodarkā tathaiva sā | [KSS, 2, 1 58.1]
divyena mocitā puṃsāṃ dṛṣṭanaṣṭena kenacit | [KSS, 2, 1 58.2]
tato vanagajasyāgre sā svayaṃ maraṇārthinī | [KSS, 2, 1 59.1]
ātmānamakṣipatso 'pi rarakṣa dayayeva tām | [KSS, 2, 1 59.2]
citraṃ yacchvāpado 'pyenāṃ patitāmapi gocare | [KSS, 2, 1 60.1]
nāvadhīdathavā kiṃ hi na bhavedīśvarecchayā | [KSS, 2, 1 60.2]
atha prapātābhimukhī bālā garbhabharālasā | [KSS, 2, 1 61.1]
smarantī taṃ ca bhartāraṃ muktakaṇṭhaṃ ruroda sā | [KSS, 2, 1 61.2]
tacchrutvā muniputro 'tha tatraikastāṃ samāyayau | [KSS, 2, 1 62.1]
āgataḥ phalamūlārthaṃ śucaṃ mūrtimatīmiva | [KSS, 2, 1 62.2]
sa ca pṛṣṭvā yathāvṛttamāśvāsya ca kathaṃcana | [KSS, 2, 1 63.1]
jamadagnyāśramaṃ rājñīṃ nināyaināṃ dayārdradhīḥ | [KSS, 2, 1 63.2]
tatra mūrtamivāśvāsaṃ jamadagniṃ dadarśa sā | [KSS, 2, 1 64.1]
tejasā sthirabālārkaṃ kurvāṇamudayācalam | [KSS, 2, 1 64.2]
so 'pi tāṃ pādapatitāṃ munirāśritavatsalaḥ | [KSS, 2, 1 65.1]
rājñīṃ viyogaduḥkhārtāṃ divyadṛṣṭirabhāṣata | [KSS, 2, 1 65.2]
iha te janitā putri putro vaṃśadharaḥ pituḥ | [KSS, 2, 1 66.1]
bhaviṣyati ca bhartā te saṃgamo mā śucaṃ kṛthāḥ | [KSS, 2, 1 66.2]
ityuktā muninā sādhvī sā jagrāha mṛgāvatī | [KSS, 2, 1 67.1]
āśrame 'vasthitiṃ tasminn āśāṃ ca priyasaṃgame | [KSS, 2, 1 67.2]
tataśca divasaistatra ślāghanīyamaninditā | [KSS, 2, 1 68.1]
satsaṃgatirivācāraṃ putraratnamasūta sā | [KSS, 2, 1 68.2]
śrīmānudayano nāmnā rājā jāto mahāyaśāḥ | [KSS, 2, 1 69.1]
bhaviṣyati ca putro 'sya sarvavidyādharādhipaḥ | [KSS, 2, 1 69.2]
ity antarikṣād udabhūt tasmin kāle sarasvatī | [KSS, 2, 1 70.1]
ādadhānā mṛgāvatyāś cittavismṛtam utsavam | [KSS, 2, 1 70.2]
kramādudayanaḥ so 'tha bālastasmiṃstapovane | [KSS, 2, 1 71.1]
avardhata nijaiḥ sārdhaṃ vayasyair iva sadguṇaiḥ | [KSS, 2, 1 71.2]
kṛtvā kṣatrocitānsarvānsaṃskārāñjamadagninā | [KSS, 2, 1 72.1]
vyanīyata sa vidyāsu dhanurvede ca vīryavān | [KSS, 2, 1 72.2]
kṛṣṭvā ca svakarānmātā tasya snehānmṛgāvatī | [KSS, 2, 1 73.1]
sahasrānīkanāmāṅkaṃ cakāra kaṭakaṃ kare | [KSS, 2, 1 73.2]
hariṇākheṭake jātu bhrāmyannudayano 'tha saḥ | [KSS, 2, 1 74.1]
śabareṇa haṭhākrāntamaṭavyāṃ sarpamaikṣata | [KSS, 2, 1 74.2]
sadayaḥ sundare tasminsarpe taṃ śabaraṃ ca saḥ | [KSS, 2, 1 75.1]
uvāca mucyatāmeṣa sarpo madvacanāditi | [KSS, 2, 1 75.2]
tataḥ sa śabaro 'vādījjīvikeyaṃ mama prabho | [KSS, 2, 1 76.1]
kṛpaṇo 'haṃ hi jīvāmi bhujagaṃ khelayan sadā | [KSS, 2, 1 76.2]
vipanne pannage pūrvaṃ mantrauṣadhibalādayam | [KSS, 2, 1 77.1]
vaṣṭabdhaśca mayā labdhaś cinvataitāṃ mahāṭavīm | [KSS, 2, 1 77.2]
śrutvetyudayanastyāgī dattvāsmai śabarāya tam | [KSS, 2, 1 78.1]
kaṭakaṃ jananīdattaṃ sa taṃ sarpamamocayat | [KSS, 2, 1 78.2]
gṛhītakaṭake yāte śabare purato gatim | [KSS, 2, 1 79.1]
kṛtvā sa bhujagaḥ prīto jagādodayanaṃ tadā | [KSS, 2, 1 79.2]
vasunemiriti khyāto jyeṣṭho bhrātāsmi vāsukeḥ | [KSS, 2, 1 80.1]
imāṃ vīṇāṃ gṛhāṇa tvaṃ mattaḥ saṃrakṣitāttvayā | [KSS, 2, 1 80.2]
tantrīnirghoṣaramyāṃ ca śrutibhāgavibhājitām | [KSS, 2, 1 81.1]
tāmbūlīśca sahāmlānamālātilakayuktibhiḥ | [KSS, 2, 1 81.2]
tadyukto jamadagnestaṃ nāgotkṣiptaḥ sa cāśramam | [KSS, 2, 1 82.1]
āgādudayano māturdṛśi varṣannivāmṛtam | [KSS, 2, 1 82.2]
atrāntare sa śabaro 'pyaṭavīṃ prāpya paryaṭan | [KSS, 2, 1 83.1]
ādāyodayanātprāptaṃ kaṭakaṃ tadvidhervaśāt | [KSS, 2, 1 83.2]
vikrīṇānaśca tattatra rājanāmāṅkamāpaṇe | [KSS, 2, 1 84.1]
vaṣṭabhya rājapuruṣairninye rājakulaṃ ca saḥ | [KSS, 2, 1 84.2]
kutastvayedaṃ kaṭakaṃ samprāptamiti tatra saḥ | [KSS, 2, 1 85.1]
rājñā sahasrānīkena svayaṃ śokād apṛcchata | [KSS, 2, 1 85.2]
athodayādrau sarpasya grahaṇātprabhṛti svakam | [KSS, 2, 1 86.1]
kaṭakaprāptivṛttāntaṃ śabaraḥ sa jagāda tam | [KSS, 2, 1 86.2]
tadbuddhvā śabarāddṛṣṭvā dayitāvalayaṃ ca tam | [KSS, 2, 1 87.1]
vicāradolām ārohat sahasrānīkabhūpatiḥ | [KSS, 2, 1 87.2]
kṣīṇaḥ śāpaḥ sa te rājannudayādrau ca sā sthitā | [KSS, 2, 1 88.1]
jamadagnyāśrame jāyā saputrā te mṛgāvatī | [KSS, 2, 1 88.2]
iti divyā tadā vāṇī nandayāmāsa taṃ nṛpam | [KSS, 2, 1 89.1]
viprayoganidāghārtaṃ vāridhāreva barhiṇam | [KSS, 2, 1 89.2]
athotkaṇṭhādīrghe kathamapi dine 'sminn avasite tamevāgre kṛtvā śabaramaparedyuḥ sa nṛpatiḥ | [KSS, 2, 1 90.1]
sahasrānīkastāṃ sarabhasamavāptuṃ priyatamāṃ pratasthe tatsainyaiḥ samamudayaśailāśramapadam | [KSS, 2, 1 90.2]
{KSS, 2, 2}
gatvātha dūramadhvānaṃ rājā vasatimagrahīt | [KSS, 2, 2 1.1]
dine tasmin sa kasmiṃścid araṇyasarasastaṭe | [KSS, 2, 2 1.2]
śayanīyagataḥ śrāntastatra sevārasāgatam | [KSS, 2, 2 2.1]
sāyaṃ saṃgatakaṃ nāma jagāda kathakaṃ nṛpaḥ | [KSS, 2, 2 2.2]
kathāmākhyāhi me kāṃciddhṛdayasya vinodinīm | [KSS, 2, 2 3.1]
mṛgāvatīmukhāmbhojadarśanotsavakāṅkṣiṇaḥ | [KSS, 2, 2 3.2]
atha saṃgatako 'vādīddeva kiṃ tapyase vṛthā | [KSS, 2, 2 4.1]
āsanna eva devyāste kṣīṇaśāpaḥ samāgamaḥ | [KSS, 2, 2 4.2]
saṃyogā viprayogāśca bhavanti bahavo nṛṇām | [KSS, 2, 2 5.1]
tathā cātra kathāmekāṃ kathayāmi śṛṇu prabho | [KSS, 2, 2 5.2]
mālave yajñasomākhyo dvijaḥ kaścidabhūtpurā | [KSS, 2, 2 6.1]
tasya ca dvau sutau sādhorjāyete sma janapriyau | [KSS, 2, 2 6.2]
ekastayorabhūnnāmnā kālanemiriti śrutaḥ | [KSS, 2, 2 7.1]
dvitīyaścāpi vigatabhaya ityākhyayābhavat | [KSS, 2, 2 7.2]
pitari svargate tau ca bhrātarau tīrṇaśaiśavau | [KSS, 2, 2 8.1]
vidyāprāptyai prayayatuḥ puraṃ pāṭaliputrakam | [KSS, 2, 2 8.2]
tatraivopāttavidyābhyām upādhyāyo nije sute | [KSS, 2, 2 9.1]
devaśarmā dadau tābhyāṃ mūrte vidye ivāpare | [KSS, 2, 2 9.2]
athānyān vīkṣya tānāḍhyān gṛhasthān īrṣyayā śriyam | [KSS, 2, 2 10.1]
homaiḥ sa sādhayāmāsa kālanemiḥ kṛtavrataḥ | [KSS, 2, 2 10.2]
sā ca tuṣṭā satī sākṣādevaṃ śrīstamabhāṣata | [KSS, 2, 2 11.1]
bhūri prāpsyasi vittaṃ ca putraṃ ca pṛthivīpatim | [KSS, 2, 2 11.2]
kiṃtvante caurasadṛśo vadhastava bhaviṣyati | [KSS, 2, 2 12.1]
hutamagnau tvayā yasmād amarṣakaluṣātmanā | [KSS, 2, 2 12.2]
ityuktvāntardadhe lakṣmīḥ kālanemirapi kramāt | [KSS, 2, 2 13.1]
mahādhano 'bhūt kiṃcāsya dinaiḥ putro 'pyajāyata | [KSS, 2, 2 13.2]
śrīvarādeṣa samprāpta iti nāmnā tamātmajam | [KSS, 2, 2 14.1]
śrīdattamakarotso 'pi pitā pūrṇamanorathaḥ | [KSS, 2, 2 14.2]
kramātsa vṛddhiṃ samprāptaḥ śrīdatto brāhmaṇo 'pi san | [KSS, 2, 2 15.1]
astreṣu bāhuyuddheṣu babhūvāpratimo bhuvi | [KSS, 2, 2 15.2]
kālanemeratha bhrātā tīrthārthī sarpabhakṣitām | [KSS, 2, 2 16.1]
bhāryāmuddiśya vigatabhayo deśāntaraṃ yayau | [KSS, 2, 2 16.2]
śrīdatto 'pi guṇajñena rājñā vallabhaśaktinā | [KSS, 2, 2 17.1]
tatra vikramaśakteḥ sa svaputrasya kṛtaḥ sakhā | [KSS, 2, 2 17.2]
rājaputreṇa tenāsya sahavāso 'bhimāninā | [KSS, 2, 2 18.1]
bālye duryodhaneneva bhīmasyāsīttarasvinā | [KSS, 2, 2 18.2]
dvāvetasyātha mittratvaṃ viprasyāvantideśajau | [KSS, 2, 2 19.1]
kṣatriyau bāhuśālī ca vajramuṣṭiśca jagmatuḥ | [KSS, 2, 2 19.2]
bāhuyuddhajitāścānye dākṣiṇātyā guṇapriyāḥ | [KSS, 2, 2 20.1]
svayaṃvarasuhṛttvena mantriputrāstamāśrayan | [KSS, 2, 2 20.2]
mahābalavyāghrabhaṭāvupendrabala ityapi | [KSS, 2, 2 21.1]
tathā niṣṭhurako nāma sauhārdaṃ tasya cakrire | [KSS, 2, 2 21.2]
kadācidatha varṣāsu vihartuṃ jāhnavītaṭe | [KSS, 2, 2 22.1]
śrīdattaḥ saha tairmitrai rājaputrasakho yayau | [KSS, 2, 2 22.2]
svabhṛtyāstatra taṃ cakrurnijaṃ rājasutaṃ nṛpam | [KSS, 2, 2 23.1]
śrīdatto 'pi sa tatkālaṃ rājā mittrairakalpyata | [KSS, 2, 2 23.2]
tāvatā jātaroṣeṇa rājaputreṇa tena saḥ | [KSS, 2, 2 24.1]
vipravīro raṇāyāśu samāhūto madaspṛśā | [KSS, 2, 2 24.2]
sa tena bāhuyuddhena śrīdattenātha nirjitaḥ | [KSS, 2, 2 25.1]
cakāra hṛdi vadhyaṃ tu vardhamānaṃ kalaṅkitaḥ | [KSS, 2, 2 25.2]
jñātvā ca tamabhiprāyaṃ rājaputrasya śaṅkitaḥ | [KSS, 2, 2 26.1]
śrīdattaḥ saha tairmittraistatsamīpādapāsarat | [KSS, 2, 2 26.2]
upasarpansa cāpaśyadgaṅgāmadhyagatāṃ striyam | [KSS, 2, 2 27.1]
hriyamāṇāṃ jalaughena sāgarasthāmiva śriyam | [KSS, 2, 2 27.2]
tataś cāvatatāraitām uddhartuṃ jalamadhyataḥ | [KSS, 2, 2 28.1]
ṣaḍbāhuśālipramukhān sthāpayitvā taṭe sakhīn | [KSS, 2, 2 28.2]
tāṃ ca keśeṣvapi prāptāṃ nimagnāṃ dūramambhasi | [KSS, 2, 2 29.1]
anusartuṃ striyaṃ so 'pi vīrastatraiva magnavān | [KSS, 2, 2 29.2]
nimajjya ca dadarśātra sa śrīdattaḥ kṣaṇāditi | [KSS, 2, 2 30.1]
śaivaṃ devakulaṃ divyaṃ na punarvāri na striyam | [KSS, 2, 2 30.2]
taddṛṣṭvā mahadāścaryaṃ śrānto natvā vṛṣadhvajam | [KSS, 2, 2 31.1]
udyāne sundare tatra tāṃ nināya vibhāvarīm | [KSS, 2, 2 31.2]
prāptaśca devamīśānaṃ sā pūjayitumāgatā | [KSS, 2, 2 32.1]
dadṛśe tena mūrteva rūpaśrīḥ strīguṇānvitā | [KSS, 2, 2 32.2]
īśvaraṃ pūjayitvā ca sā tato nijamandiram | [KSS, 2, 2 33.1]
yayāvindumukhī so 'pi śrīdatto 'nujagāma tām | [KSS, 2, 2 33.2]
dadarśa mandiraṃ tacca tasyāḥ surapuropamam | [KSS, 2, 2 34.1]
praviveśa ca saṃbhrāntā sāvamāneva māninī | [KSS, 2, 2 34.2]
sāpyasambhāṣamāṇaiva tamantarvāsaveśmani | [KSS, 2, 2 35.1]
tanvī nyapīdat paryaṅke strīsahasropasevitā | [KSS, 2, 2 35.2]
śrīdatto 'pi sa tatraiva niṣasāda tadantike | [KSS, 2, 2 36.1]
athākasmāt pravavṛte tayā sādhvyā praroditum | [KSS, 2, 2 36.2]
nipetuḥ stanayos tasyāḥ saṃtaptā bāṣpabindavaḥ | [KSS, 2, 2 37.1]
śrīdattasya ca tatkālaṃ kāruṇyaṃ hṛdaye gatam | [KSS, 2, 2 37.2]
tataḥ sa caināṃ papraccha kā tvaṃ duḥkhaṃ ca kiṃ tava | [KSS, 2, 2 38.1]
vada sundari śakto 'haṃ tannivārayituṃ yataḥ | [KSS, 2, 2 38.2]
tataḥ kathaṃcit sāvādīd vayaṃ daityapater bale | [KSS, 2, 2 39.1]
pautryo daśaśataṃ tāsāṃ jyeṣṭhā vidyutprabhetyaham | [KSS, 2, 2 39.2]
sa naḥ pitāmaho nīto viṣṇunā dīrghabandhanam | [KSS, 2, 2 40.1]
pitā ca bāhuyuddhena hatastenaiva śauriṇā | [KSS, 2, 2 40.2]
taṃ hatvā tena ca nijātpurānnirvāsitā vayam | [KSS, 2, 2 41.1]
praveśarodhakṛttatra siṃhaśca sthāpito 'ntare | [KSS, 2, 2 41.2]
āvṛtaṃ tatpadaṃ tena duḥkhena hṛdayaṃ ca naḥ | [KSS, 2, 2 42.1]
sa ca yakṣaḥ kuberasya śāpāt siṃhatvamāgataḥ | [KSS, 2, 2 42.2]
martyaiścābhibhavastasya śāpāntaḥ kathitaḥ purā | [KSS, 2, 2 43.1]
purapraveśopāyārthe vijñapto viṣṇur ādiśat | [KSS, 2, 2 43.2]
ataḥ sa śatrurasmākaṃ kesarī jīyatāṃ tvayā | [KSS, 2, 2 44.1]
tadarthameva cānīto mayā vīra bhavāniha | [KSS, 2, 2 44.2]
mṛgāṅkakākhyaṃ khaḍgaṃ ca jitāttasmādavāpsyasi | [KSS, 2, 2 45.1]
pṛthivīṃ yatprabhāveṇa jitvā rājā bhaviṣyasi | [KSS, 2, 2 45.2]
tacchrutvā sa tathetyatra śrīdatto 'tītataddinaḥ | [KSS, 2, 2 46.1]
anyedyurdaityakanyāstāḥ kṛtvāgre tatpuraṃ yayau | [KSS, 2, 2 46.2]
jigāya bāhuyuddhena tatra taṃ siṃham uddhatam | [KSS, 2, 2 47.1]
so 'pi śāpavimuktaḥ san babhūva puruṣākṛtiḥ | [KSS, 2, 2 47.2]
dattvā cāsmai sa khaḍgaṃ svaṃ tuṣṭaḥ śāpāntakāriṇe | [KSS, 2, 2 48.1]
sahāsurāṅganāduḥkhabhāreṇādarśanaṃ yayau | [KSS, 2, 2 48.2]
so 'tha sānujayā sākaṃ śrīdatto daityakanyayā | [KSS, 2, 2 49.1]
bahirgatamivānantaṃ tadviveśa purottamam | [KSS, 2, 2 49.2]
aṅgulīyaṃ viṣaghnaṃ ca sāsmai daityasutā dadau | [KSS, 2, 2 50.1]
tataḥ so 'tra sthitastasyāṃ sābhilāṣo 'bhavadyuvā | [KSS, 2, 2 50.2]
sātha yuktyā jagādainaṃ vāpyāṃ snānamitaḥ kuru | [KSS, 2, 2 51.1]
ādāyainaṃ ca majjestvaṃ khaḍgaṃ grāhabhayāpaham | [KSS, 2, 2 51.2]
tatheti vāpyāṃ magnaḥ sañ śrīdatto jāhnavītaṭāt | [KSS, 2, 2 52.1]
tasmād eva samuttasthau yasmāt pūrvam avātarat | [KSS, 2, 2 52.2]
khaḍgāṅgulīyake paśyan pātālād utthito 'tha saḥ | [KSS, 2, 2 53.1]
viṣaṇṇo vismitaś cāsīd vañcito 'surakanyayā | [KSS, 2, 2 53.2]
tatastānsuhṛdo 'nveṣṭuṃ svagṛhābhimukhaṃ yayau | [KSS, 2, 2 54.1]
gacchanniṣṭhurakākhyaṃ ca mittraṃ mārge dadarśa saḥ | [KSS, 2, 2 54.2]
sa copetya praṇamyātha nītvaikānte ca satvaram | [KSS, 2, 2 55.1]
taṃ pṛṣṭasvajanodantamevaṃ niṣṭhurako 'bravīt | [KSS, 2, 2 55.2]
gaṅgāntas tvāṃ tadā magnam anviṣya divasān bahūn | [KSS, 2, 2 56.1]
svaśirāṃsi śucā chettum abhūma vayam udyatāḥ | [KSS, 2, 2 56.2]
na putrāḥ sāhasaṃ kāryaṃ jīvanneṣyati vaḥ sakhā | [KSS, 2, 2 57.1]
ity antarikṣādvāṇī nas tam udyogaṃ nyavārayat | [KSS, 2, 2 57.2]
tataśca tvatpituḥ pārśvamasmākaṃ pratigacchatām | [KSS, 2, 2 58.1]
mārge satvaramabhyetya pumāneko 'bravīdidam | [KSS, 2, 2 58.2]
nagaraṃ na praveṣṭavyaṃ yuṣmābhiriha sāṃpratam | [KSS, 2, 2 59.1]
yato vallabhaśaktiḥ sa vipanno 'tra mahīpatiḥ | [KSS, 2, 2 59.2]
datto vikramaśaktiśca rājye sambhūya mantribhiḥ | [KSS, 2, 2 60.1]
prāptarājyaḥ sa cānyedyuḥ kālanemeragādgṛham | [KSS, 2, 2 60.2]
śrīdattaḥ kva sa te putra iti cāmarṣanirbharaḥ | [KSS, 2, 2 61.1]
tamapṛcchatsa cāpyenaṃ nāhaṃ vedmītyabhāṣata | [KSS, 2, 2 61.2]
pracchādito 'munā putra iti tena niṣūditaḥ | [KSS, 2, 2 62.1]
kālanemiḥ sa śūlāyāṃ rājñā caura iti krudhā | [KSS, 2, 2 62.2]
taddṛṣṭvā tasya bhāryāyāḥ svayaṃ hṛdayamasphuṭat | [KSS, 2, 2 63.1]
pāpaṃ pāpāntarākṣepakrūraṃ hi krūrakarmaṇām | [KSS, 2, 2 63.2]
tena cānviṣyate hantuṃ so 'pi vikramaśaktinā | [KSS, 2, 2 64.1]
śrīdattastadvayasyāśca yūyaṃ tadgamyatāmitaḥ | [KSS, 2, 2 64.2]
iti tenoditāḥ puṃsā śokārtāste nijāṃ bhuvam | [KSS, 2, 2 65.1]
bāhuśālyādayaḥ pañca saṃmantryojjayinīṃ gatāḥ | [KSS, 2, 2 65.2]
pracchannaḥ sthāpitaścāhaṃ tvadarthamiha taiḥ sakhe | [KSS, 2, 2 66.1]
tadehi tāvad gacchāvas tatraiva suhṛdantikam | [KSS, 2, 2 66.2]
evaṃ niṣṭhurakācchrutvā pitarāv anuśocya saḥ | [KSS, 2, 2 67.1]
nidadhe pratikārāsthām iva khaḍge dṛśaṃ muhuḥ | [KSS, 2, 2 67.2]
kālaṃ pratīkṣamāṇo 'tha vīro niṣṭhurakānvitaḥ | [KSS, 2, 2 68.1]
pratasthe tān sakhīn prāptuṃ sa tām ujjayinīṃ purīm | [KSS, 2, 2 68.2]
āmajjanāntaṃ vṛttāntaṃ sakhyus tasya ca varṇayan | [KSS, 2, 2 69.1]
śrīdattaḥ sa dadarśaikāṃ krośantīmabalāṃ pathi | [KSS, 2, 2 69.2]
abalā bhraṣṭamārgāhaṃ mālavaṃ prasthiteti tām | [KSS, 2, 2 70.1]
bruvantīṃ dayayā so 'tha sahaprasthāyinīṃ vyadhāt | [KSS, 2, 2 70.2]
tayā dayānurodhācca striyā niṣṭhurakānvitaḥ | [KSS, 2, 2 71.1]
kasmiṃścicchūnyanagare dine tasminn uvāsa saḥ | [KSS, 2, 2 71.2]
tatra rātrāvakasmācca muktanidro dadarśa tām | [KSS, 2, 2 72.1]
striyaṃ niṣṭhurakaṃ hatvā harṣāttanmāṃsamaśnatīm | [KSS, 2, 2 72.2]
udatiṣṭhat samākṛṣya so 'tha khaḍgaṃ mṛgāṅkakam | [KSS, 2, 2 73.1]
sāpi strī rākṣasīrūpaṃ ghoraṃ svaṃ pratyapadyata | [KSS, 2, 2 73.2]
sa ca keśeṣu jagrāha nihantuṃ tāṃ niśācarīm | [KSS, 2, 2 74.1]
tatkṣaṇaṃ divyarūpatvaṃ samprāptā tamuvāca sā | [KSS, 2, 2 74.2]
mā māṃ vadhīrmahābhāga muñca naivāsmi rākṣasī | [KSS, 2, 2 75.1]
ayamevaṃvidhaḥ śāpo mamābhūtkauśikānmuneḥ | [KSS, 2, 2 75.2]
tapasyato hi tasyāhaṃ dhanādhipatināmunā | [KSS, 2, 2 76.1]
vighnāya preṣitā pūrvaṃ tatpadaprāptikāṅkṣiṇaḥ | [KSS, 2, 2 76.2]
tataḥ kāntena rūpeṇa taṃ kṣobhayitumakṣamā | [KSS, 2, 2 77.1]
lajjitā trāsayantyenamakārṣaṃ bhairavaṃ vapuḥ | [KSS, 2, 2 77.2]
taddṛṣṭvā sa muniḥ śāpaṃ sadṛśaṃ mayyatho dadhe | [KSS, 2, 2 78.1]
rākṣasī bhava pāpe tvaṃ nighnantī mānuṣāniti | [KSS, 2, 2 78.2]
tvattaḥ keśagrahe prāpte śāpāntaṃ me sa cākarot | [KSS, 2, 2 79.1]
ityahaṃ rākṣasībhāvamimaṃ kaṣṭamupāgamam | [KSS, 2, 2 79.2]
mayaiva nagaraṃ caitadgrastamadya ca me cirāt | [KSS, 2, 2 80.1]
tvayā kṛtaḥ sa śāpāntastadgṛhāṇādhunā varam | [KSS, 2, 2 80.2]
iti tasyā vacaḥ śrutvā śrīdattaḥ sādaro 'bhyadhāt | [KSS, 2, 2 81.1]
kimanyena vareṇādya jīvatveṣa sakhā mama | [KSS, 2, 2 81.2]
evamastviti sā cāsmai varaṃ dattvā tirodadhe | [KSS, 2, 2 82.1]
akṣatāṅgaḥ sa cottasthau jīvanniṣṭhurakaḥ punaḥ | [KSS, 2, 2 82.2]
tenaiva saha ca prātaḥ prahṛṣṭo vismitaśca saḥ | [KSS, 2, 2 83.1]
tataḥ pratasthe śrīdattaḥ prāpa cojjayinīṃ kramāt | [KSS, 2, 2 83.2]
tatra saṃbhāvayāmāsa sakhīnmārgonmukhānsa tān | [KSS, 2, 2 84.1]
darśanena yathāyāto nīlakaṇṭhānivāmbudaḥ | [KSS, 2, 2 84.2]
kṛtātithyavidhiścāsau svagṛhaṃ bāhuśālinā | [KSS, 2, 2 85.1]
nīto 'bhūtkathitāśeṣanijavṛttāntakautukaḥ | [KSS, 2, 2 85.2]
tatropacaryamāṇaḥ san pitṛbhyāṃ bāhuśālinaḥ | [KSS, 2, 2 86.1]
sa uvāsa samaṃ mittraiḥ śrīdattaḥ svagṛhe yathā | [KSS, 2, 2 86.2]
kadācitso 'tha samprāpte madhumāsamahotsave | [KSS, 2, 2 87.1]
yātrāmupavane draṣṭuṃ jagāma sakhibhiḥ saha | [KSS, 2, 2 87.2]
tatra kanyāṃ dadarśaikāṃ rājñaḥ śrībimbakeḥ sutām | [KSS, 2, 2 88.1]
āgatāmākṛtimatīṃ sākṣādiva madhuśriyam | [KSS, 2, 2 88.2]
sā mṛgāṅkavatī nāma hṛdayaṃ tasya tatkṣaṇam | [KSS, 2, 2 89.1]
viveśa dattamārgeva dṛṣṭyāsya savikāsayā | [KSS, 2, 2 89.2]
tasyā api muhuḥ snigdhā prathamapremaśaṃsinī | [KSS, 2, 2 90.1]
nyastā taṃ prati dūtīva dṛṣṭiścakre gatāgatam | [KSS, 2, 2 90.2]
praviṣṭāṃ vṛkṣagahanaṃ tāmapaśyannatha kṣaṇāt | [KSS, 2, 2 91.1]
śrīdattaḥ śūnyahṛdayo diśo 'pi na dadarśa saḥ | [KSS, 2, 2 91.2]
jñātaṃ mayā te hṛdayaṃ sakhe māpahnavaṃ kṛthāḥ | [KSS, 2, 2 92.1]
tadehi tatra gacchāvo yatra rājasutā gatā | [KSS, 2, 2 92.2]
ityuktaśceṅgitajñena suhṛdā bāhuśālinā | [KSS, 2, 2 93.1]
tatheti sa yayau tasyāḥ saṃnikarṣaṃ suhṛtsakhaḥ | [KSS, 2, 2 93.2]
hā kaṣṭamahinā daṣṭā rājaputrīti tatkṣaṇam | [KSS, 2, 2 94.1]
ākranda udabhūttatra śrīdattahṛdayajvaraḥ | [KSS, 2, 2 94.2]
viṣaghnamaṅgulīyaṃ ca vidyā ca suhṛdo 'sya me | [KSS, 2, 2 95.1]
astīti gatvā jagade kañcukī bāhuśālinā | [KSS, 2, 2 95.2]
sa ca tatkṣaṇamabhyetya kañcukī caraṇānataḥ | [KSS, 2, 2 96.1]
nikaṭaṃ rājaduhituḥ śrīdattamanayaddrutam | [KSS, 2, 2 96.2]
so 'pi tasyāstadaṅgulyāṃ nicikṣepāṅgulīyakam | [KSS, 2, 2 97.1]
tato jajāpa vidyāṃ ca tena pratyujjijīva sā | [KSS, 2, 2 97.2]
atha sarvajane hṛṣṭe śrīdattastutitatpare | [KSS, 2, 2 98.1]
tatraiva jñātavṛttānto rājā bimbakirāyayau | [KSS, 2, 2 98.2]
tenāsau sakhibhiḥ sārdham agṛhītāṅgulīyakaḥ | [KSS, 2, 2 99.1]
pratyājagāma śrīdatto bhavanaṃ bāhuśālinaḥ | [KSS, 2, 2 99.2]
tatra tasmai suvarṇādi yatprītaḥ prāhiṇonnṛpaḥ | [KSS, 2, 2 100.1]
tadbāhuśālinaḥ pitre samagraṃ sa samarpayat | [KSS, 2, 2 100.2]
atha tāṃ cintayan kāntāṃ sa tathā paryatapyata | [KSS, 2, 2 101.1]
yathā kiṃkāryatāmūḍhā vayasyas tasya jajñire | [KSS, 2, 2 101.2]
tato bhāvanikā nāma rājaputryāḥ priyā sakhī | [KSS, 2, 2 102.1]
aṅgulīyārpaṇavyājāttasyāntikamupāyayau | [KSS, 2, 2 102.2]
uvāca cainaṃ matsakhyās tasyāḥ subhaga sāṃpratam | [KSS, 2, 2 103.1]
tvaṃ vā prāṇaprado bhartā mṛtyurvāpyeṣa niścayaḥ | [KSS, 2, 2 103.2]
ityukte bhāvanikayā śrīdattaḥ sa ca sāpi ca | [KSS, 2, 2 104.1]
bāhuśālī ca te 'nye ca mantraṃ sambhūya cakrire | [KSS, 2, 2 104.2]
harāmo nibhṛtaṃ yuktyā rājaputrīmimāṃ vayam | [KSS, 2, 2 105.1]
nivāsahetor guptaṃ ca gacchāmo mathurāmitaḥ | [KSS, 2, 2 105.2]
iti saṃmantrite samyakkāyasiddhyai ca saṃvidi | [KSS, 2, 2 106.1]
anyonyaṃ sthāpitāyāṃ sā yayau bhāvanikā tataḥ | [KSS, 2, 2 106.2]
anyedyurbāhuśālī ca vayasyatritayānvitaḥ | [KSS, 2, 2 107.1]
vaṇijyāvyapadeśena jagāma mathurāṃ prati | [KSS, 2, 2 107.2]
sa gacchansthāpayāmāsa vāhanāni pade pade | [KSS, 2, 2 108.1]
rājaputryabhisārāya gūḍhāni caturāṇi ca | [KSS, 2, 2 108.2]
śrīdatto 'pi tataḥ kāṃcidduhitrā sahitāṃ striyam | [KSS, 2, 2 109.1]
sāyaṃ rājasutāvāse pāyayitvā madhu nyadhāt | [KSS, 2, 2 109.2]
tato 'tra dīpoddeśena dattvāgniṃ vāsaveśmani | [KSS, 2, 2 110.1]
pracchannaṃ bhāvanikayā ninye rājasutā bahiḥ | [KSS, 2, 2 110.2]
tatkṣaṇaṃ tāṃ ca samprāpya śrīdattaḥ sa bahiḥ sthitaḥ | [KSS, 2, 2 111.1]
prākprasthitasya nikaṭaṃ prāhiṇodbāhuśālinaḥ | [KSS, 2, 2 111.2]
dadau mitradvayaṃ cāsyāḥ paścādbhāvanikāṃ tathā | [KSS, 2, 2 112.1]
tanmandire ca dagdhā sā kṣībā strī sutayā saha | [KSS, 2, 2 112.2]
lokastu tāṃ sakhīyuktāṃ mene dagdhāṃ nṛpātmajām | [KSS, 2, 2 113.1]
prātaśca pūrvavattatra śrīdatto dadṛśe janaiḥ | [KSS, 2, 2 113.2]
tato rātrau dvitīyasyāṃ sa gṛhītamṛgāṅkakaḥ | [KSS, 2, 2 114.1]
śrīdattaḥ prayayau pūrvaprasthitāṃ tāṃ priyāṃ prati | [KSS, 2, 2 114.2]
tayā ca rātryātikramya dūramadhvānam utsukaḥ | [KSS, 2, 2 115.1]
vindhyāṭavīmatha prāpa sa prātaḥ prahare gate | [KSS, 2, 2 115.2]
tatrādāvanimittāni paścāt pathi dadarśa tān | [KSS, 2, 2 116.1]
sarvān prahārābhihatān sahabhāvanikān sakhīn | [KSS, 2, 2 116.2]
te ca dṛṣṭvā nijagadustaṃ saṃbhrāntamupāgatam | [KSS, 2, 2 117.1]
muṣitāḥ smo nipatyādya bahvaśvārohasenayā | [KSS, 2, 2 117.2]
ekena cāśvāroheṇa rājaputrī bhayākulā | [KSS, 2, 2 118.1]
asmāsvetadavastheṣu nītāśvamadhiropya sā | [KSS, 2, 2 118.2]
dūraṃ na yāvan nītā ca tāvadgacchānayā diśā | [KSS, 2, 2 119.1]
asmākamantike mā sthāḥ sarvathābhyadhikā ca sā | [KSS, 2, 2 119.2]
iti taiḥ preṣito mittrairmuhuḥ paśyanvivṛtya saḥ | [KSS, 2, 2 120.1]
javena rājatanayāṃ śrīdatto 'nusasāra tām | [KSS, 2, 2 120.2]
gatvā sudūraṃ lebhe ca tāmaśvārohavāhinīm | [KSS, 2, 2 121.1]
yuvānamekaṃ tanmadhye kṣatriyaṃ sa dadarśa ca | [KSS, 2, 2 121.2]
tenopari turaṃgasya gṛhītāṃ taṃ nṛpātmajām | [KSS, 2, 2 122.1]
apaśyacca yayau cāsya kṣatrayūno 'ntikaṃ kramāt | [KSS, 2, 2 122.2]
sāntvena rājaputrīṃ tāmamuñcantaṃ ca pādataḥ | [KSS, 2, 2 123.1]
aśvādākṣipya dṛṣadi śrīdattastamacūrṇayat | [KSS, 2, 2 123.2]
taṃ hatvā ca tam evāśvam āruhya nijaghāna tān | [KSS, 2, 2 124.1]
anyān api bahūn kruddhān aśvārohān pradhāvitān | [KSS, 2, 2 124.2]
hataśeṣāstataste ca taddṛṣṭvā tasya tādṛśam | [KSS, 2, 2 125.1]
vīrasyāmānuṣaṃ vīryaṃ palāyya sabhayaṃ yayuḥ | [KSS, 2, 2 125.2]
sa cāpi turagārūḍho rājaputryā tayā saha | [KSS, 2, 2 126.1]
mṛgāṅkavatyā śrīdattaḥ prayayau tān sakhīn prati | [KSS, 2, 2 126.2]
stokaṃ gatvā ca tasyāśvaḥ saṃgrāme vraṇito bhṛśam | [KSS, 2, 2 127.1]
sabhāryasyāvatīrṇasya papāta prāpa pañcatām | [KSS, 2, 2 127.2]
tatkālaṃ cāsya tatraiva sā mṛgāṅkavatī priyā | [KSS, 2, 2 128.1]
trāsāyāsapariśrāntā tṛṣārtā samapadyata | [KSS, 2, 2 128.2]
sthāpayitvā ca tāṃ tatra gatvā dūramitastataḥ | [KSS, 2, 2 129.1]
jalamanviṣyataścāsya savitāstamupāyayau | [KSS, 2, 2 129.2]
tataḥ sa labdhe 'pi jale mārganāśavaśādbhraman | [KSS, 2, 2 130.1]
cakravākavadutkūjaṃstāṃ nināya niśāṃ vane | [KSS, 2, 2 130.2]
prātaḥ prāpa ca tatsthānaṃ patitāśvopalakṣitam | [KSS, 2, 2 131.1]
na ca tatra kvacitkāntāṃ rājaputrīṃ dadarśa tām | [KSS, 2, 2 131.2]
tataḥ sa mohād vinyasya bhuvi khaḍgaṃ mṛgāṅkakam | [KSS, 2, 2 132.1]
vṛkṣāgramārurohaināmavekṣitum itastataḥ | [KSS, 2, 2 132.2]
tatkṣaṇaṃ tena mārgeṇa ko 'pyagācchabarādhipaḥ | [KSS, 2, 2 133.1]
sa cāgatyaiva jagrāha vṛkṣamūlānmṛgāṅkakam | [KSS, 2, 2 133.2]
taṃ dṛṣṭvāpi sa vṛkṣāgrādavatīryaiva pṛṣṭavān | [KSS, 2, 2 134.1]
priyāpravṛttimatyārtaḥ śrīdattaḥ śabarādhipam | [KSS, 2, 2 134.2]
itastvaṃ gaccha matpallīṃ jāne sā tatra te gatā | [KSS, 2, 2 135.1]
ahaṃ tatraiva caiṣyāmi dāsyāmyasimimaṃ ca te | [KSS, 2, 2 135.2]
ityuktvā preṣitastena śabareṇa sa cotsukaḥ | [KSS, 2, 2 136.1]
śrīdattastāṃ yayau pallīṃ tadīyaiḥ puruṣaiḥ saha | [KSS, 2, 2 136.2]
śramaṃ tāvadvimuñceti tatroktaḥ puruṣaiśca taiḥ | [KSS, 2, 2 137.1]
prāpya pallīpatergehaṃ śrānto nidrāṃ kṣaṇādyayau | [KSS, 2, 2 137.2]
prabuddhaśca dadarśa svau pādau nigaḍasaṃyutau | [KSS, 2, 2 138.1]
alabdhatadgatī kāntāprāptyupāyodyamāviva | [KSS, 2, 2 138.2]
atha kṣaṇaṃ dattasukhāṃ kṣaṇāntaravimāthinīm | [KSS, 2, 2 139.1]
daivasyeva gatiṃ tatra tasthau śocansa tāṃ priyām | [KSS, 2, 2 139.2]
ekadā tamuvācaitya ceṭī mocanikābhidhā | [KSS, 2, 2 140.1]
āgato 'si mahābhāga kutreha bata mṛtyave | [KSS, 2, 2 140.2]
kāryasiddhyai sa hi kvāpi prayātaḥ śabarādhipaḥ | [KSS, 2, 2 141.1]
āgatya caṇḍikāyāstvām upahārīkariṣyati | [KSS, 2, 2 141.2]
etadarthaṃ hi tena tvamito vindhyāṭavītaṭāt | [KSS, 2, 2 142.1]
prāpya yuktyā visṛjyeha nītaḥ saṃprati bandhanam | [KSS, 2, 2 142.2]
bhagavatyupahāratve yata evāsi kalpitaḥ | [KSS, 2, 2 143.1]
ata eva sadā vastrairbhojanaiścopacaryase | [KSS, 2, 2 143.2]
ekastu muktyupāyaste vidyate yadi manyase | [KSS, 2, 2 144.1]
astyasya sundarī nāma śabarādhipateḥ sutā | [KSS, 2, 2 144.2]
atyarthaṃ sā ca dṛṣṭvā tvāṃ jāyate madanāturā | [KSS, 2, 2 145.1]
tāṃ bhajasva vayasyāṃ me tataḥ kṣemamavāpsyasi | [KSS, 2, 2 145.2]
tayetyukto vimuktyarthī sa śrīdattastatheti tām | [KSS, 2, 2 146.1]
gāndharvavidhinā guptaṃ bhāryāṃ vyadhita sundarīm | [KSS, 2, 2 146.2]
rātrau rātrau ca sā tasya bandhanāni nyavārayat | [KSS, 2, 2 147.1]
acirācca sagarbhā sā sundarī samapadyata | [KSS, 2, 2 147.2]
tatsarvamatha tanmātā buddhvā mocanikāmukhāt | [KSS, 2, 2 148.1]
jāmātṛsnehato gatvā svairaṃ śrīdattamabravīt | [KSS, 2, 2 148.2]
putra śrīcaṇḍanāmāsau kopanaḥ sundarīpitā | [KSS, 2, 2 149.1]
na tvāṃ kṣameta tadgaccha vismartavyā na sundarī | [KSS, 2, 2 149.2]
ityuktvā mocitaḥ śvaśrvā khaḍgaṃ śrīcaṇḍahastagam | [KSS, 2, 2 150.1]
sundaryai nijamāvedya śrīdattaḥ prayayau tataḥ | [KSS, 2, 2 150.2]
viveśa cādyāṃ tāmeva cintākrānto nijāṭavīm | [KSS, 2, 2 151.1]
mṛgāṅkavatyāḥ padavīṃ tasya jijñāsituṃ punaḥ | [KSS, 2, 2 151.2]
nimittaṃ ca śubhaṃ dṛṣṭvā tamevoddeśamāyayau | [KSS, 2, 2 152.1]
yatrāsyāśvo mṛtaḥ so 'tha yatra sā hāritā vadhūḥ | [KSS, 2, 2 152.2]
tatra caikaṃ dadarśārāllubdhakaṃ saṃmukhāgatam | [KSS, 2, 2 153.1]
dṛṣṭvā ca pṛṣṭavāṃstasyāḥ pravṛttiṃ hariṇīdṛśaḥ | [KSS, 2, 2 153.2]
kiṃ śrīdattastvamityukto lubdhakena ca tatra saḥ | [KSS, 2, 2 154.1]
sa eva mandabhāgyo 'hamityuvāca viniḥśvasan | [KSS, 2, 2 154.2]
tataḥ sa lubdhako 'vādīttarhi vacmi sakhe śṛṇu | [KSS, 2, 2 155.1]
dṛṣṭā sā te mayā bhāryā krandantī tvāmitastataḥ | [KSS, 2, 2 155.2]
pṛṣṭvā tataśca vṛttāntamāśvāsya ca kṛpākulaḥ | [KSS, 2, 2 156.1]
nijāṃ pallīmito 'raṇyāddīnāṃ tāṃ nītavānaham | [KSS, 2, 2 156.2]
tatra cālokya taruṇān pulindān sabhayena sā | [KSS, 2, 2 157.1]
mathurānikaṭaṃ grāmaṃ nītā nāgasthalaṃ mayā | [KSS, 2, 2 157.2]
tatra ca sthāpitā gehe sthavirasya dvijanmanaḥ | [KSS, 2, 2 158.1]
viśvadattābhidhānasya nyāsīkṛtya sagauravam | [KSS, 2, 2 158.2]
tataś cāham ihāyāto buddhvā tvannāma tanmukhāt | [KSS, 2, 2 159.1]
tām anveṣṭuṃ tato gaccha śīghraṃ nāgasthalaṃ prati | [KSS, 2, 2 159.2]
ityukto lubdhakenāśu sa śrīdattastato yayau | [KSS, 2, 2 160.1]
taṃ ca nāgasthalaṃ prāpadaparedyurdinātyaye | [KSS, 2, 2 160.2]
bhavanaṃ viśvadattasya praviśyātha vilokya tam | [KSS, 2, 2 161.1]
yayāce dehi me bhāryāṃ lubdhakasthāpitāmiti | [KSS, 2, 2 161.2]
tacchrutvā viśvadattastaṃ śrīdattaṃ nijagāda saḥ | [KSS, 2, 2 162.1]
mathurāyāṃ suhṛnme 'sti brāhmaṇo guṇināṃ priyaḥ | [KSS, 2, 2 162.2]
upādhyāyaśca mantrī ca śūrasenasya bhūpateḥ | [KSS, 2, 2 163.1]
tasya haste tvadīyā sā gṛhiṇī sthāpitā mayā | [KSS, 2, 2 163.2]
bhayaṃ hi vijano grāmo na tadrakṣākṣamo bhavet | [KSS, 2, 2 164.1]
tatprātastatra gaccha tvamadya viśramyatāmiha | [KSS, 2, 2 164.2]
ityukto viśvadattena sa nītvātraiva tāṃ niśām | [KSS, 2, 2 165.1]
prātaḥ pratasthe prāpacca mathurāmapare dine | [KSS, 2, 2 165.2]
dīrghādhvamalinastasminnagare bahireva saḥ | [KSS, 2, 2 166.1]
snānaṃ cakre pariśrānto nirmale dīrghikājale | [KSS, 2, 2 166.2]
tata evāmbumadhyācca vastraṃ cauraniveśitam | [KSS, 2, 2 167.1]
prāptavānañcalagranthibaddhahāramaśaṅkitam | [KSS, 2, 2 167.2]
atha tadvastramādāya sa taṃ hāramalakṣayan | [KSS, 2, 2 168.1]
priyāṃ didṛkṣuḥ śrīdatto viveśa mathurāṃ purīm | [KSS, 2, 2 168.2]
tatra tatpratyabhijñāya vastraṃ hāramavāpya ca | [KSS, 2, 2 169.1]
sa caura ityavaṣṭabhya ninye nagararakṣibhiḥ | [KSS, 2, 2 169.2]
darśitaśca tathābhūto nagarādhipateśca taiḥ | [KSS, 2, 2 170.1]
tenāpyāvedito rājñe rājāpyasyādiśadvadham | [KSS, 2, 2 170.2]
tato vadhyabhuvaṃ hantuṃ nīyamānaṃ dadarśa tam | [KSS, 2, 2 171.1]
sā mṛgāṅkavatī dūrātpaścātprahataḍiṇḍimam | [KSS, 2, 2 171.2]
so 'yaṃ me nīyate bhartā vadhāyeti sasaṃbhramam | [KSS, 2, 2 172.1]
sā gatvā mantrimukhyaṃ tamabravīdyadgṛhe sthitā | [KSS, 2, 2 172.2]
nivārya vadhakānso 'tha mantrī vijñapya bhūpatim | [KSS, 2, 2 173.1]
śrīdattaṃ mocayitvā taṃ vadhādānāyayadgṛham | [KSS, 2, 2 173.2]
kathaṃ so 'yaṃ pitṛvyo me gatvā deśāntaraṃ purā | [KSS, 2, 2 174.1]
ihaiva daivādvigatabhayaḥ prāpto 'dya mantritām | [KSS, 2, 2 174.2]
iti taṃ mantriṇaṃ so 'tha śrīdattas tadgṛhāgataḥ | [KSS, 2, 2 175.1]
pratyabhijñātavān pṛṣṭvā papātāsya ca pādayoḥ | [KSS, 2, 2 175.2]
so 'pi taṃ pratyabhijñāya bhrātuḥ putraṃ savismayaḥ | [KSS, 2, 2 176.1]
kaṇṭhe jagrāha sarvaṃ ca vṛttāntaṃ paripṛṣṭavān | [KSS, 2, 2 176.2]
tatastasmai sa nikhilaṃ śrīdattaḥ svapiturvadhāt | [KSS, 2, 2 177.1]
ārabhya nijavṛttāntaṃ pitṛvyāya nyavedayat | [KSS, 2, 2 177.2]
so 'pi muktvāśru vijane bhrātuḥ putraṃ tamabhyadhāt | [KSS, 2, 2 178.1]
adhṛtiṃ mā kṛthāḥ putra mama siddhā hi yakṣiṇī | [KSS, 2, 2 178.2]
pañca vājisahasrāṇi hemakoṭīśca sapta sā | [KSS, 2, 2 179.1]
prādānmahyamaputrāya tattavaivākhilaṃ dhanam | [KSS, 2, 2 179.2]
ityuktvā sa pitṛvyastāṃ śrīdattāyārpayatpriyām | [KSS, 2, 2 180.1]
śrīdatto 'pyāttavibhavastatra tāṃ pariṇītavān | [KSS, 2, 2 180.2]
tataśca tasthau tatraiva saṃgataḥ kāntayā tayā | [KSS, 2, 2 181.1]
mṛgāṅkavatyā sānando rātryeva kumudākaraḥ | [KSS, 2, 2 181.2]
bāhuśālyādicintā tu tasyābhūtpūrṇasaṃpadaḥ | [KSS, 2, 2 182.1]
indoḥ kalaṅkalekheva hṛdi mālinyadāyinī | [KSS, 2, 2 182.2]
ekadā sa pitṛvyastaṃ rahaḥ śrīdattamabhyadhāt | [KSS, 2, 2 183.1]
putra rājñaḥ sutāstyasya śūrasenasya kanyakā | [KSS, 2, 2 183.2]
mayā cāvantideśe sā neyā dātuṃ tadājñayā | [KSS, 2, 2 184.1]
tattenaivāpadeśena hṛtvā tubhyaṃ dadāmi tām | [KSS, 2, 2 184.2]
tatastadanuge prāpte bale sati ca māmake | [KSS, 2, 2 185.1]
yadrājyaṃ te śriyādiṣṭaṃ tatprāpsyasyacirāditi | [KSS, 2, 2 185.2]
niścityaitacca tāṃ kanyāṃ gṛhītvā yayatustataḥ | [KSS, 2, 2 186.1]
śrīdattastatpitṛvyaśca sasainyau saparigrahau | [KSS, 2, 2 186.2]
tato vindhyāṭavīm etau prāptamātrāvatarkitau | [KSS, 2, 2 187.1]
caurasenātimahatī rurodha śaravarṣiṇī | [KSS, 2, 2 187.2]
prahāramūrchitaṃ baddhvā śrīdattaṃ bhagnasainikam | [KSS, 2, 2 188.1]
ninyuścaurāḥ svapallīṃ te svīkṛtya sakalaṃ dhanam | [KSS, 2, 2 188.2]
te ca taṃ prāpayāmāsuścaṇḍikāsadma bhīṣaṇam | [KSS, 2, 2 189.1]
upahārāya ghaṇṭānāṃ nādairmṛtyurivāhvayat | [KSS, 2, 2 189.2]
tatrāpaśyacca taṃ patnī sā pallīpatiputrikā | [KSS, 2, 2 190.1]
sundarī draṣṭumāyātā devīṃ bālasutānvitā | [KSS, 2, 2 190.2]
niṣiddhavatyā madhyasthāndasyūnānandapūrṇayā | [KSS, 2, 2 191.1]
sa śrīdattastayā sākaṃ tanmandiramathāviśat | [KSS, 2, 2 191.2]
tadaiva pallīrājyaṃ tat prāpa pitrā yad arpitam | [KSS, 2, 2 192.1]
prāg evānanyaputreṇa sundaryai gacchatā divam | [KSS, 2, 2 192.2]
taṃ ca caurasamākrāntaṃ sapitṛvyaparicchadam | [KSS, 2, 2 193.1]
sakalatraṃ ca lebhe 'sau taṃ khaḍgaṃ ca mṛgāṅkakam | [KSS, 2, 2 193.2]
tatraiva śūrasenasya sutāṃ tāṃ pariṇīya ca | [KSS, 2, 2 194.1]
śrīdatto 'pi mahānrājā nagare samapadyata | [KSS, 2, 2 194.2]
prajigāya sa dūtāṃśca tataḥ śvaśurayostayoḥ | [KSS, 2, 2 195.1]
bimbakestasya tasyāpi śūrasenasya bhūpateḥ | [KSS, 2, 2 195.2]
tamupājagmatustau ca senāsamudayānvitau | [KSS, 2, 2 196.1]
taṃ vijñāyaiva saṃbandhaṃ mudā duhitṛvatsalau | [KSS, 2, 2 196.2]
te 'pi rūḍhavraṇāḥ svasthāstadviyuktā vayasyakāḥ | [KSS, 2, 2 197.1]
bāhuśāliprabhṛtayastadbuddhvā tamupāyayuḥ | [KSS, 2, 2 197.2]
atha śvaśurasaṃyukto gatvā taṃ pitṛghātinam | [KSS, 2, 2 198.1]
cakre vikramaśaktiṃ sa vīraḥ krodhānalāhutim | [KSS, 2, 2 198.2]
tataśca sābdhivalayāṃ śrīdattaḥ prāpya medinīm | [KSS, 2, 2 199.1]
nananda virahottīrṇaḥ sa mṛgāṅkavatīsakhaḥ | [KSS, 2, 2 199.2]
itthaṃ narapate dīrghaviyogavyasanārṇavam | [KSS, 2, 2 200.1]
taranti ca labhante ca kalyāṇaṃ dhīracetasaḥ | [KSS, 2, 2 200.2]
iti saṃgatakācchrutvā kathāṃ sa dayitotsukaḥ | [KSS, 2, 2 201.1]
tāṃ nināya niśāṃ mārge sahasrānīkabhūpatiḥ | [KSS, 2, 2 201.2]
tato manorathārūḍhaḥ puraḥ prahitamānasaḥ | [KSS, 2, 2 202.1]
prātaḥ sahasrānīko 'sau pratasthe svāṃ priyāṃ prati | [KSS, 2, 2 202.2]
dinaiḥ katipayaistaṃ ca jamadagneravāpa saḥ | [KSS, 2, 2 203.1]
mṛgairapi parityaktacāpalaṃ śāntamāśramam | [KSS, 2, 2 203.2]
dadarśa kalpitātithyaṃ jamadagniṃ ca tatra tam | [KSS, 2, 2 204.1]
praṇataḥ pāvanālokamākāraṃ tapasāmiva | [KSS, 2, 2 204.2]
sa ca tasmai munī rājñe saputrāṃ tāṃ samarpayat | [KSS, 2, 2 205.1]
cirānmṛgāvatīṃ rājñīṃ sānandāmiva nirvṛtim | [KSS, 2, 2 205.2]
śāpānte tac ca daṃpatyostayor anyonyadarśanam | [KSS, 2, 2 206.1]
ānandabāṣpapūrṇāyāṃ vavarṣevāmṛtaṃ dṛśi | [KSS, 2, 2 206.2]
tatpūrvadarśanaṃ putramāliṅgyodayanaṃ sa tam | [KSS, 2, 2 207.1]
mumoca nṛpatiḥ kṛcchrādromāñceneva kīlitam | [KSS, 2, 2 207.2]
tataḥ sodayanāṃ rājñīṃ tāmādāya mṛgāvatīm | [KSS, 2, 2 208.1]
ā tapovanamudbāṣpairanuyāto mṛgairapi | [KSS, 2, 2 208.2]
āmantrya jamadagniṃ ca pratasthe svāṃ purīṃ prati | [KSS, 2, 2 209.1]
praśāntādāśramāttasmātsahasrānīkabhūpatiḥ | [KSS, 2, 2 209.2]
śṛṇvan virahavṛttāni priyāyā varṇayaṃś ca saḥ | [KSS, 2, 2 210.1]
uttoraṇapatākāṃ tāṃ kauśāmbīṃ prāptavān kramāt | [KSS, 2, 2 210.2]
samaṃ ca patnīputrābhyāṃ praviveśa sa tāṃ purīm | [KSS, 2, 2 211.1]
pīyamāna ivotpakṣmarājibhiḥ pauralocanaiḥ | [KSS, 2, 2 211.2]
abhyaṣiñcacca taṃ tatra jhagity udayanaṃ sutam | [KSS, 2, 2 212.1]
yauvarājye mahārājaḥ preryamāṇaḥ sa tadguṇaiḥ | [KSS, 2, 2 212.2]
svamantriputrāṃs tasmai sa mantrahetoḥ samarpayat | [KSS, 2, 2 213.1]
vasantakarumaṇvantau tathā yaugandharāyaṇam | [KSS, 2, 2 213.2]
ebhirmantrivaraireṣa kṛtsnāṃ prāpsyati medinīm | [KSS, 2, 2 214.1]
iti vāgudabhūddivyā puṣpavṛṣṭyā samaṃ tadā | [KSS, 2, 2 214.2]
tataḥ sute nyastabharaḥ sa rājā cirakāṅkṣitam | [KSS, 2, 2 215.1]
jīvalokasukhaṃ bheje mṛgāvatyā tayā saha | [KSS, 2, 2 215.2]
atha tasya jarāṃ praśāntidūtīm upayātāṃ kṣitipasya karṇamūlam | [KSS, 2, 2 216.1]
sahasaiva vilokya jātakopā bata dūre viṣayaspṛhā babhūva | [KSS, 2, 2 216.2]
tatas taṃ kalyāṇaṃ tanayam anuraktaprakṛtikaṃ niveśya sve rājye jagadudayahetor udayanam | [KSS, 2, 2 217.1]
sahasrānīko 'sau sacivasahitaḥ sapriyatamo mahāprasthānāya kṣitipatir agacchaddhimagirim | [KSS, 2, 2 217.2]
{KSS, 2, 3}
tataḥ sa vatsarājyaṃ ca prāpya pitrā samarpitam | [KSS, 2, 3 1.1]
kauśāmbyavasthitaḥ samyakchaśāsodayanaḥ prajāḥ | [KSS, 2, 3 1.2]
yaugandharāyaṇādyeṣu bharaṃ vinyasya mantriṣu | [KSS, 2, 3 2.1]
babhūva sa śanai rājā sukheṣvekāntatatparaḥ | [KSS, 2, 3 2.2]
sadā siṣeve mṛgayāṃ vīṇāṃ ghoṣavatīṃ ca tām | [KSS, 2, 3 3.1]
dattāṃ vāsukinā pūrvaṃ naktaṃdinamavādayat | [KSS, 2, 3 3.2]
tattantrīkalanirhrādamohamantravaśīkṛtān | [KSS, 2, 3 4.1]
anināya ca saṃyamya sadā mattān vanadvipān | [KSS, 2, 3 4.2]
sa vāranārīvaktrendupratimālaṃkṛtāṃ surām | [KSS, 2, 3 5.1]
mantriṇāṃ ca mukhacchāyāṃ vatsarājaḥ samaṃ papau | [KSS, 2, 3 5.2]
kularūpānurūpā me bhāryā kvāpi na vidyate | [KSS, 2, 3 6.1]
ekā vāsavadattākhyā kanyakā śrūyate param | [KSS, 2, 3 6.2]
kathaṃ prāpyeta sā ceti cintāmekāmuvāha saḥ | [KSS, 2, 3 7.1]
so 'pi caṇḍamahāsena ujjayinyām acintayat | [KSS, 2, 3 7.2]
tulyo madduhiturbhartā jagatyasminna vidyate | [KSS, 2, 3 8.1]
asti codayano nāma vipakṣaḥ sa ca me sadā | [KSS, 2, 3 8.2]
tatkathaṃ nāma jāmātā vaśyaśca niyataṃ bhavet | [KSS, 2, 3 9.1]
upāyas tv eka evāsti yad aṭavyāṃ bhramaty asau | [KSS, 2, 3 9.2]
ekākī dviradān badhnan mṛgayāvyasanī nṛpaḥ | [KSS, 2, 3 10.1]
tena chidreṇa taṃ yuktyāvaṣṭabhyānāyayāmy aham | [KSS, 2, 3 10.2]
gāndharvajñasya tasyaitāṃ sutāṃ śiṣyīkaromi ca | [KSS, 2, 3 11.1]
tataś cāsyāṃ svayaṃ tasya cakṣuḥ snihyed asaṃśayam | [KSS, 2, 3 11.2]
evaṃ sa mama jāmātā vaśyaś ca niyataṃ bhavet | [KSS, 2, 3 12.1]
nānyo 'styupāyaḥ ko 'pyatra yena vaśyo bhavecca saḥ | [KSS, 2, 3 12.2]
iti saṃcintya tatsiddhyai sa gatvā caṇḍikāgṛham | [KSS, 2, 3 13.1]
caṇḍīmabhyarcya tuṣṭāva cakre 'syā upayācitam | [KSS, 2, 3 13.2]
etatsampatsyate rājannacirādvāñchitaṃ tava | [KSS, 2, 3 14.1]
iti śuśrāva tatrāsāvaśarīrāṃ sarasvatīm | [KSS, 2, 3 14.2]
tatastuṣṭaḥ samāgatya buddhadattena mantriṇā | [KSS, 2, 3 15.1]
saha caṇḍamahāsenastamevārthamacintayat | [KSS, 2, 3 15.2]
mānoddhato vītalobho raktabhṛtyo mahābalaḥ | [KSS, 2, 3 16.1]
asādhyo 'pi sa sāmādeḥ sāmnā tāvannirūpyatām | [KSS, 2, 3 16.2]
iti saṃmantrya sa nṛpo dūtamekaṃ samādiśat | [KSS, 2, 3 17.1]
gaccha madvacanādbrūhi vatsarājamidaṃ vacaḥ | [KSS, 2, 3 17.2]
matputrī tava gāndharve śiṣyā bhavitumicchati | [KSS, 2, 3 18.1]
snehas te 'smāsu cettattvaṃ tām ihaivaitya śikṣaya | [KSS, 2, 3 18.2]
ityuktvā preṣitastena dūto gatvā nyavedayat | [KSS, 2, 3 19.1]
kauśāmbyāṃ vatsarājāya saṃdeśaṃ taṃ tathaiva saḥ | [KSS, 2, 3 19.2]
vatsarājo 'pi tacchrutvā dūtādanucitaṃ vacaḥ | [KSS, 2, 3 20.1]
yaugandharāyaṇasyedamekānte mantriṇo 'bravīt | [KSS, 2, 3 20.2]
kimetattena saṃdiṣṭaṃ sadarpaṃ mama bhūbhujā | [KSS, 2, 3 21.1]
evaṃ saṃdiśatastasya ko 'bhiprāyo durātmanaḥ | [KSS, 2, 3 21.2]
ityukto vatsarājena tadā yaugandharāyaṇaḥ | [KSS, 2, 3 22.1]
uvācainaṃ mahāmantrī sa svāmihitaniṣṭhuraḥ | [KSS, 2, 3 22.2]
bhuvi vyasanitākhyātiḥ prarūḍhā te lateva yā | [KSS, 2, 3 23.1]
idaṃ tasyā mahārāja kaṣāyakaṭukaṃ phalam | [KSS, 2, 3 23.2]
sa hi tvāṃ rāgiṇaṃ matvā kanyāratnena lobhayan | [KSS, 2, 3 24.1]
nītvā caṇḍamahāseno baddhvā svīkartumicchati | [KSS, 2, 3 24.2]
tanmuñca vyasanāni tvaṃ sukhena hi parairnṛpāḥ | [KSS, 2, 3 25.1]
sīdantasteṣu gṛhyante khāteṣviva vanadvipāḥ | [KSS, 2, 3 25.2]
ity ukto mantriṇā dhīraḥ pratidūtaṃ vyasarjayat | [KSS, 2, 3 26.1]
sa vatsarājas taṃ caṇḍamahāsenanṛpaṃ prati | [KSS, 2, 3 26.2]
saṃdideśa ca yadyasti vāñchā macchiṣyatāṃ prati | [KSS, 2, 3 27.1]
tvatputryāstadihaivaiṣā bhavatā preṣyatāmiti | [KSS, 2, 3 27.2]
evaṃ kṛtvā ca sacivānvatsarājo jagāda saḥ | [KSS, 2, 3 28.1]
yāmi caṇḍamahāsenamiha baddhvānayāmi tam | [KSS, 2, 3 28.2]
tacchrutvā tam uvācāgryo mantrī yaugandharāyaṇaḥ | [KSS, 2, 3 29.1]
na caitacchakyate rājan kartuṃ naiva ca yujyate | [KSS, 2, 3 29.2]
sa hi prabhāvavānrājā svīkāryaśca tava prabho | [KSS, 2, 3 30.1]
tathā ca tadgataṃ sarvaṃ śṛṇvidaṃ kathayāmi te | [KSS, 2, 3 30.2]
astīhojjayinī nāma nagarī bhūṣaṇaṃ bhuvaḥ | [KSS, 2, 3 31.1]
hasantīva sudhādhautaiḥ prāsādairamarāvatīm | [KSS, 2, 3 31.2]
yasyāṃ vasati viśveśo mahākālavapuḥ svayam | [KSS, 2, 3 32.1]
śithilīkṛtakailāsanivāsavyasano haraḥ | [KSS, 2, 3 32.2]
tasyāṃ mahendravarmākhyo rājābhūdbhūbhṛtāṃ varaḥ | [KSS, 2, 3 33.1]
jayasenābhidhāno 'sya babhūva sadṛśaḥ sutaḥ | [KSS, 2, 3 33.2]
jayasenasya tasyātha putro 'pratimadorbalaḥ | [KSS, 2, 3 34.1]
samutpanno mahāsenanāmā nṛpatikuñjaraḥ | [KSS, 2, 3 34.2]
so 'tha rājā svarājyaṃ tat pālayan samacintayat | [KSS, 2, 3 35.1]
na me khaḍgo 'nurūpo 'sti na ca bhāryā kulodgatā | [KSS, 2, 3 35.2]
iti saṃcintya sa nṛpaścaṇḍikāgṛhamāgamat | [KSS, 2, 3 36.1]
tatrātiṣṭhannirāhāro devīmārādhayaṃściram | [KSS, 2, 3 36.2]
utkṛtyātha svamāṃsāni homakarma sa cākarot | [KSS, 2, 3 37.1]
tataḥ prasannā sākṣātsā devī caṇḍī tamabhyadhāt | [KSS, 2, 3 37.2]
prītāsmi te gṛhāṇemaṃ putra khaḍgottamaṃ mama | [KSS, 2, 3 38.1]
etatprabhāvācchatrūṇām ajeyas tvaṃ bhaviṣyasi | [KSS, 2, 3 38.2]
kiṃcāṅgāravatīṃ nāma kanyāṃ trailokyasundarīm | [KSS, 2, 3 39.1]
aṅgārakāsurasutāṃ śīghraṃ bhāryāmavāpsyasi | [KSS, 2, 3 39.2]
atīva caṇḍaṃ karmeha kṛtaṃ caitadyatastvayā | [KSS, 2, 3 40.1]
ataścaṇḍamahāsena ityākhyā te bhaviṣyati | [KSS, 2, 3 40.2]
ityuktvā dattakhaḍgā sā devī tasya tiro 'bhavat | [KSS, 2, 3 41.1]
rājñaḥ saṃkalpasaṃpattihṛṣṭirāvirabhūtpunaḥ | [KSS, 2, 3 41.2]
sa khaḍgo mattahastīndro naḍāgiririti prabho | [KSS, 2, 3 42.1]
dve tasya ratne śakrasya kuliśairāvaṇāviva | [KSS, 2, 3 42.2]
tayoḥ prabhāvātsukhitaḥ kadācitso 'tha bhūpatiḥ | [KSS, 2, 3 43.1]
agāccaṇḍamahāseno mṛgayāyai mahāṭavīm | [KSS, 2, 3 43.2]
atipramāṇaṃ tatraikaṃ varāhaṃ ghoramaikṣata | [KSS, 2, 3 44.1]
naiśaṃ tama ivākāṇḍe divā piṇḍatvamāgatam | [KSS, 2, 3 44.2]
sa varāhaḥ śarairasya tīkṣṇairapy akṛtavraṇaḥ | [KSS, 2, 3 45.1]
āhatya syandanaṃ rājñaḥ palāyya bilamāviśat | [KSS, 2, 3 45.2]
rājāpi ratham utsṛjya tam evānusaran krudhā | [KSS, 2, 3 46.1]
dhanurdvitīyas tatraiva prāviśat sa bilāntaram | [KSS, 2, 3 46.2]
dūraṃ praviśya cāpaśyatkāntaṃ puravaraṃ mahat | [KSS, 2, 3 47.1]
savismayo nyaṣīdacca tadantardīrghikātaṭe | [KSS, 2, 3 47.2]
tatrasthaḥ kanyakāmekāmapaśyat strīśatānvitām | [KSS, 2, 3 48.1]
saṃcarantīṃ smarasyeva dhairyanirbhedinīmiṣum | [KSS, 2, 3 48.2]
sāpi premarasāsāravarṣiṇā cakṣuṣā muhuḥ | [KSS, 2, 3 49.1]
snapayantīva rājānaṃ śanakaistamupāgamat | [KSS, 2, 3 49.2]
kastvaṃ subhaga kasmācca praviṣṭo 'sīha sāṃpratam | [KSS, 2, 3 50.1]
ityuktaḥ sa tayā rājā yathātattvamavarṇayat | [KSS, 2, 3 50.2]
tacchrutvā netrayugalātsarāgādaśrusaṃtatim | [KSS, 2, 3 51.1]
hṛdayāddhīratāṃ cāpi samaṃ kanyā mumoca sā | [KSS, 2, 3 51.2]
kā tvaṃ rodiṣi kasmācca pṛṣṭā teneti bhūbhṛtā | [KSS, 2, 3 52.1]
sā taṃ pratyabravīdevaṃ manmathājñānuvartinī | [KSS, 2, 3 52.2]
yo varāhaḥ praviṣṭo 'tra sa daityo 'ṅgārakābhidhaḥ | [KSS, 2, 3 53.1]
ahaṃ caitasya tanayā nāmnāṅgāravatī nṛpa | [KSS, 2, 3 53.2]
vajrasāramayaś cāsau rājaputrīr imāḥ śatam | [KSS, 2, 3 54.1]
ācchidya rājñāṃ gehebhyaḥ parivāraṃ vyadhān mama | [KSS, 2, 3 54.2]
kiṃcaiṣa rākṣasībhūtaḥ śāpadoṣānmahāsuraḥ | [KSS, 2, 3 55.1]
tṛṣṇāśramārtaś cādya tvāṃ prāpyāpi tyaktavānayam | [KSS, 2, 3 55.2]
idānīṃ cāstavārāharūpo viśrāmyati svayam | [KSS, 2, 3 56.1]
suptotthitaśca niyataṃ tvayi pāpaṃ samācaret | [KSS, 2, 3 56.2]
iti me tava kalyāṇamapaśyantyā galantyamī | [KSS, 2, 3 57.1]
saṃtāpakvathitāḥ prāṇā iva bāṣpāmbubindavaḥ | [KSS, 2, 3 57.2]
ityaṅgāravatīvākyaṃ śrutvā rājā jagāda tām | [KSS, 2, 3 58.1]
yadi mayyasti te snehastadidaṃ madvacaḥ kuru | [KSS, 2, 3 58.2]
prabuddhasyāsya gatvā tvaṃ rudihi svapituḥ puraḥ | [KSS, 2, 3 59.1]
tataśca niyataṃ sa tvāṃ pṛcchedudvegakāraṇam | [KSS, 2, 3 59.2]
tvāṃ cennipātayetkaścittato me kā gatirbhavet | [KSS, 2, 3 60.1]
etadduḥkhaṃ mametyevaṃ sa ca vācyastvayā tataḥ | [KSS, 2, 3 60.2]
evaṃ kṛte 'sti kalyāṇaṃ tavāpi ca mamāpi ca | [KSS, 2, 3 61.1]
ityuktā tena sā rājñā tathetyaṅgīcakāra tam | [KSS, 2, 3 61.2]
taṃ ca channamavasthāpya rājānaṃ pāpaśaṅkinī | [KSS, 2, 3 62.1]
agādasurakanyā sā prasuptasyāntikaṃ pituḥ | [KSS, 2, 3 62.2]
so 'pi daityaḥ prabubudhe prārebhe sā ca roditum | [KSS, 2, 3 63.1]
kiṃ putri rodiṣītyevaṃ sa ca tāmabravīttataḥ | [KSS, 2, 3 63.2]
hanyāttvāṃ ko'pi cettāta tadā me kā gatirbhavet | [KSS, 2, 3 64.1]
ityārtyā tamavādītsā sa vihasya tato 'bravīt | [KSS, 2, 3 64.2]
ko māṃ vyāpādayetputri sarvo vajramayo hyaham | [KSS, 2, 3 65.1]
vāmahaste 'sti me chidraṃ tacca cāpena rakṣyate | [KSS, 2, 3 65.2]
itthamāśvāsayāmāsa sa daityastāṃ nijāṃ sutām | [KSS, 2, 3 66.1]
etacca nikhilaṃ tena rājñā channena śuśruve | [KSS, 2, 3 66.2]
tataḥ kṣaṇādivotthāya kṛtvā snānaṃ sa dānavaḥ | [KSS, 2, 3 67.1]
kṛtamaunaḥ pravavṛte devaṃ pūjayituṃ haram | [KSS, 2, 3 67.2]
tatkālaṃ prakaṭībhūya sa rājākṛṣṭakārmukaḥ | [KSS, 2, 3 68.1]
upetya prasabhaṃ daityaṃ raṇāyāhvayate sma tam | [KSS, 2, 3 68.2]
so 'pyutkṣipya karaṃ vāmaṃ maunasthastasya bhūpateḥ | [KSS, 2, 3 69.1]
pratīkṣasva kṣaṇaṃ tāvaditi saṃjñāṃ tadākarot | [KSS, 2, 3 69.2]
rājāpi laghuhastatvātkare tatraiva tatkṣaṇam | [KSS, 2, 3 70.1]
tasminmarmaṇi taṃ daityaṃ pṛṣatkena jaghāna saḥ | [KSS, 2, 3 70.2]
sa ca marmāhato ghoraṃ rāvaṃ kṛtvā mahāsuraḥ | [KSS, 2, 3 71.1]
aṅgārako 'patadbhūmau niryajjīvo jagāda ca | [KSS, 2, 3 71.2]
tṛṣito 'haṃ hato yena sa mām adbhirna tarpayet | [KSS, 2, 3 72.1]
pratyabdaṃ yadi tattasya naśyeyuḥ pañca mantriṇaḥ | [KSS, 2, 3 72.2]
ityuktvā pañcatāṃ prāpa sa daityaḥ so 'pi tatsutām | [KSS, 2, 3 73.1]
tāmaṅgāravatīṃ rājā gṛhītvojjayinīṃ yayau | [KSS, 2, 3 73.2]
pariṇītavatastasya tatra tāṃ daityakanyakām | [KSS, 2, 3 74.1]
jātau dvau tanayau caṇḍamahāsenasya bhūpateḥ | [KSS, 2, 3 74.2]
eko gopālako nāma dvitīyaḥ pālakastathā | [KSS, 2, 3 75.1]
tayorindrotsavaṃ cāsau jātayorakaronnṛpaḥ | [KSS, 2, 3 75.2]
tatastaṃ nṛpatiṃ svapne tuṣṭo vakti sma vāsavaḥ | [KSS, 2, 3 76.1]
prāpsyasyananyasadṛśīṃ matprasādātsutāmiti | [KSS, 2, 3 76.2]
tataḥ kālena jātāsya rājñaḥ kanyā tu tanvyatha | [KSS, 2, 3 77.1]
apūrvā nirmitā dhātrā candrasyevāparā tanuḥ | [KSS, 2, 3 77.2]
kāmadevāvatāro 'syāḥ putro vidyādharādhipaḥ | [KSS, 2, 3 78.1]
bhaviṣyatīti tatkālamudabhūdbhāratī divaḥ | [KSS, 2, 3 78.2]
dattā me vāsavenaiṣā tuṣṭeneti sa bhūpatiḥ | [KSS, 2, 3 79.1]
nāmnā vāsavadattāṃ tāṃ tanayāmakarottadā | [KSS, 2, 3 79.2]
sā ca tasya pitur gehe pradeyā saṃprati sthitā | [KSS, 2, 3 80.1]
prāṅmanthād arṇavasyeva kamalā kukṣikoṭare | [KSS, 2, 3 80.2]
evaṃvidhaprabhāvaścaṇḍamahāsenabhūpatiḥ sa kila | [KSS, 2, 3 81.1]
deva na śakyo jetuṃ yathā tathā durgadeśasthaḥ | [KSS, 2, 3 81.2]
kiṃca sa rājanvāñchati dātuṃ tubhyaṃ sadaiva tanayāṃ tām | [KSS, 2, 3 82.1]
prārthayate tu sa rājā nijapakṣamahodayaṃ mānī | [KSS, 2, 3 82.2]
sā cāvaśyaṃ manye vāsavadattā tvayaiva pariṇeyā | [KSS, 2, 3 83.1]
sa sapadi vāsavadattāhṛtahṛdayo vatsarājo 'bhūt | [KSS, 2, 3 83.2]
{KSS, 2, 4}
atrāntare sa vatseśapratidūtastadabravīt | [KSS, 2, 4 1.1]
gatvā prativacaścaṇḍamahāsenāya bhūbhṛte | [KSS, 2, 4 1.2]
so 'pi caṇḍamahāsenastacchrutvaiva vyacintayat | [KSS, 2, 4 2.1]
sa tāvadiha nāyāti mānī vatseśvaro bhṛśam | [KSS, 2, 4 2.2]
kanyā hi tatra na preṣyā bhavedevaṃ hi lāghavam | [KSS, 2, 4 3.1]
tasmādbaddhvaiva taṃ yuktyā nṛpamānāyayāmyaham | [KSS, 2, 4 3.2]
iti saṃcintya saṃmantrya sa rājā mantribhiḥ saha | [KSS, 2, 4 4.1]
akārayatsvasadṛśaṃ mahāntaṃ yantrahastinam | [KSS, 2, 4 4.2]
taṃ cāntarvīrapuruṣaiḥ kṛtvā channairadhiṣṭhitam | [KSS, 2, 4 5.1]
vindhyāṭavyāṃ sa nidadhe rājā yantramayaṃ gajam | [KSS, 2, 4 5.2]
tatra taṃ cārapuruṣāḥ paśyanti sma vidūrataḥ | [KSS, 2, 4 6.1]
gajabandharasāsaktavatsarājopajīvinaḥ | [KSS, 2, 4 6.2]
te ca tvaritamāgatya vatsarājaṃ vyajijñapan | [KSS, 2, 4 7.1]
deva dṛṣṭo gajo 'smābhireko vindhyavane bhraman | [KSS, 2, 4 7.2]
asmin iyati bhūloke naiva yo 'nyatra dṛśyate | [KSS, 2, 4 8.1]
varṣmaṇā vyāptagagano vindhyādririva jaṅgamaḥ | [KSS, 2, 4 8.2]
tataścāravacaḥ śrutvā vatsarājo jaharṣa saḥ | [KSS, 2, 4 9.1]
tebhyaḥ suvarṇalakṣaṃ ca pradadau pāritoṣikam | [KSS, 2, 4 9.2]
taṃ cedgajendraṃ prāpsyāmi pratimallaṃ naḍāgireḥ | [KSS, 2, 4 10.1]
tataścaṇḍamahāseno vaśyo bhavati me dhruvam | [KSS, 2, 4 10.2]
tato vāsavadattāṃ tāṃ sa svayaṃ me prayacchati | [KSS, 2, 4 11.1]
iti saṃcintayanso 'tha rājā tāmanayanniśām | [KSS, 2, 4 11.2]
prātaśca mantrivacanaṃ nyakkṛtvā gajatṛṣṇayā | [KSS, 2, 4 12.1]
puraskṛtyaiva tāṃścārānyayau vindhyāṭavīṃ prati | [KSS, 2, 4 12.2]
prasthānalagnasya phalaṃ kanyālābhaṃ sabandhanam | [KSS, 2, 4 13.1]
yadūcurgaṇakāstasya tatsa naiva vyacārayat | [KSS, 2, 4 13.2]
prāpya vindhyāṭavīṃ tasya gajasya kṣobhaśaṅkayā | [KSS, 2, 4 14.1]
vatsarājaḥ sa sainyāni dūrādeva nyavārayat | [KSS, 2, 4 14.2]
cāramātrasahāyastu vīṇāṃ ghoṣavatīṃ dadhat | [KSS, 2, 4 15.1]
nijavyasanavistīrṇāṃ tāṃ viveśa mahāṭavīm | [KSS, 2, 4 15.2]
vindhyasya dakṣiṇe pārśve dūrācāraiḥ pradarśitam | [KSS, 2, 4 16.1]
gajaṃ satyagajābhāsaṃ taṃ dadarśa sa bhūpatiḥ | [KSS, 2, 4 16.2]
ekākī vādayanvīṇāṃ cintayan bandhanāni saḥ | [KSS, 2, 4 17.1]
madhuradhvani gāyaṃś ca śanair upajagāma tam | [KSS, 2, 4 17.2]
gāndharvadattacittatvātsaṃdhyādhvāntavaśācca saḥ | [KSS, 2, 4 18.1]
na taṃ vanagajaṃ rājā māyāgajamalakṣayat | [KSS, 2, 4 18.2]
so 'pi hastī tamutkarṇatālo gītarasādiva | [KSS, 2, 4 19.1]
upetyopetya vicalandūramākṛṣṭavānnṛpam | [KSS, 2, 4 19.2]
tato 'kasmācca nirgatya tasmādyantramayādgajāt | [KSS, 2, 4 20.1]
vatseśvaraṃ taṃ saṃnaddhāḥ puruṣāḥ paryavārayan | [KSS, 2, 4 20.2]
tāndṛṣṭvā nṛpatiḥ kopādākṛṣṭacchuriko 'tha saḥ | [KSS, 2, 4 21.1]
agrasthānyodhayannanyairetya paścādagṛhyata | [KSS, 2, 4 21.2]
saṃketamilitaiścānyairyodhāstaiḥ sainikaiḥ saha | [KSS, 2, 4 22.1]
ninyurvatseśvaraṃ caṇḍamahāsenāntikaṃ ca tam | [KSS, 2, 4 22.2]
so 'pi caṇḍamahāseno nirgatyāgre kṛtādaraḥ | [KSS, 2, 4 23.1]
vatseśena samaṃ tena viveśojjayinīṃ purīm | [KSS, 2, 4 23.2]
sa tatra dadṛśe paurairavamānakalaṅkitaḥ | [KSS, 2, 4 24.1]
śaśīva locanānando vatsarājo navāgataḥ | [KSS, 2, 4 24.2]
tato 'sya guṇarāgeṇa vadhamāśaṅkya tatra te | [KSS, 2, 4 25.1]
paurāḥ sambhūya sakalāścakrurmaraṇaniścayam | [KSS, 2, 4 25.2]
na me vatseśvaro vadhyaḥ saṃdheya iti tān bruvan | [KSS, 2, 4 26.1]
so 'tha caṇḍamahāsenaḥ paurān kṣobhād avārayat | [KSS, 2, 4 26.2]
tato vāsavadattāṃ tāṃ sutāṃ tatraiva bhūpatiḥ | [KSS, 2, 4 27.1]
vatsarājāya gāndharvaśikṣāhetoḥ samarpayat | [KSS, 2, 4 27.2]
uvāca cainaṃ gāndharvaṃ tvametāṃ śikṣaya prabho | [KSS, 2, 4 28.1]
tataḥ prāpsyasi kalyāṇaṃ mā viṣādaṃ kṛthā iti | [KSS, 2, 4 28.2]
tasya dṛṣṭvā tu tāṃ kanyāṃ vatsarājasya mānasam | [KSS, 2, 4 29.1]
tathā snehāktamabhavanna yathā manyumaikṣata | [KSS, 2, 4 29.2]
tasyāś ca cakṣurmanasī saha taṃ prati jagmatuḥ | [KSS, 2, 4 30.1]
hriyā cakṣur nivavṛte manas tu na kathaṃcana | [KSS, 2, 4 30.2]
atha vāsavadattāṃ tāṃ gāpayaṃstadgatekṣaṇaḥ | [KSS, 2, 4 31.1]
tatra gāndharvaśālāyāṃ vatsarāja uvāsa saḥ | [KSS, 2, 4 31.2]
aṅke ghoṣavatī tasya kaṇṭhe gītaśrutistathā | [KSS, 2, 4 32.1]
puro vāsavadattā ca tasthau cetovinodinī | [KSS, 2, 4 32.2]
sā ca vāsavadattāsya paricaryāparābhavat | [KSS, 2, 4 33.1]
lakṣmīriva tadekāgrā baddhasyāpyanapāyinī | [KSS, 2, 4 33.2]
atrāntare ca kauśāmbyāṃ vatsarājānuge jane | [KSS, 2, 4 34.1]
āvṛtte taṃ prabhuṃ buddhvā baddhaṃ rāṣṭraṃ pracukṣubhe | [KSS, 2, 4 34.2]
ujjayinyāmavaskandaṃ dātumaicchansamantataḥ | [KSS, 2, 4 35.1]
vatseśvarānurāgeṇa kruddhāḥ prakṛtayastadā | [KSS, 2, 4 35.2]
naiva caṇḍamahāseno balasādhyo mahān hi saḥ | [KSS, 2, 4 36.1]
na caivaṃ vatsarājasya śarīre kuśalaṃ bhavet | [KSS, 2, 4 36.2]
tasmānna yukto 'vaskando buddhisādhyamidaṃ punaḥ | [KSS, 2, 4 37.1]
iti prakṛtayaḥ kṣobhānnyavāryanta rumaṇvatā | [KSS, 2, 4 37.2]
tato 'nuraktamālokya rāṣṭramavyabhicāri tat | [KSS, 2, 4 38.1]
rumaṇvadādīn āha sma dhīro yaugandharāyaṇaḥ | [KSS, 2, 4 38.2]
ihaiva sarvair yuṣmābhiḥ sthātavyaṃ satatodyataiḥ | [KSS, 2, 4 39.1]
rakṣaṇīyamidaṃ rāṣṭraṃ kāle kāryaśca vikramaḥ | [KSS, 2, 4 39.2]
vasantakadvitīyaśca gatvāhaṃ prajñayā svayā | [KSS, 2, 4 40.1]
vatseśaṃ mocayitvā tamānayāmi na saṃśayaḥ | [KSS, 2, 4 40.2]
jalāhatau viśeṣeṇa vaidyutāgneriva dyutiḥ | [KSS, 2, 4 41.1]
āpadi sphurati prajñā yasya dhīraḥ sa eva hi | [KSS, 2, 4 41.2]
prākārabhañjanānyogāṃstathā nigaḍabhañjanān | [KSS, 2, 4 42.1]
adarśanaprayogāṃśca jāne 'hamupayoginaḥ | [KSS, 2, 4 42.2]
ityuktvā prakṛtīḥ kṛtvā hastanyastā rumaṇvataḥ | [KSS, 2, 4 43.1]
yaugandharāyaṇaḥ prāyāt kauśāmbyāḥ savasantakaḥ | [KSS, 2, 4 43.2]
praviveśa ca tenaiva saha vindhyamahāṭavīm | [KSS, 2, 4 44.1]
svaprajñāmiva sattāḍhyāṃ svanītimiva durgamām | [KSS, 2, 4 44.2]
tatra vatseśamittrasya vindhyaprāgbhāravāsinaḥ | [KSS, 2, 4 45.1]
gṛhaṃ pulindakākhyasya pulindādhipateragāt | [KSS, 2, 4 45.2]
taṃ sajjaṃ sthāpayitvā ca pathā tenāgamiṣyataḥ | [KSS, 2, 4 46.1]
vatsarājasya rakṣārthaṃ bhūrisainyasamanvitam | [KSS, 2, 4 46.2]
gatvā vasantakasakhastato yaugandharāyaṇaḥ | [KSS, 2, 4 47.1]
ujjayinyāṃ mahākālaśmaśānaṃ prāpa sa kramāt | [KSS, 2, 4 47.2]
viveśa tacca vetālaiḥ kravyagandhibhirāvṛtam | [KSS, 2, 4 48.1]
itastatastamaḥśyāmaiś citādhūmairivāparaiḥ | [KSS, 2, 4 48.2]
tatrainaṃ darśanaprīto mittrabhāvāya tatkṣaṇam | [KSS, 2, 4 49.1]
yogeśvarākhyo vṛtavānabhyetya brahmarākṣasaḥ | [KSS, 2, 4 49.2]
tenopadiṣṭayā yuktyā tato yaugandharāyaṇaḥ | [KSS, 2, 4 50.1]
na cakārātmanaḥ sadyo rūpasya parivartanam | [KSS, 2, 4 50.2]
babhūva tena vikṛtaḥ kubjo vṛddhaśca tatkṣaṇāt | [KSS, 2, 4 51.1]
unmattaveṣaḥ khalvāṭo hāsyasaṃjananaḥ param | [KSS, 2, 4 51.2]
tayaiva yuktyā sa tadā sirānaddhapṛthūdaram | [KSS, 2, 4 52.1]
cakre vasantakasyāpi rūpaṃ danturadurmukham | [KSS, 2, 4 52.2]
tato rājakuladvāramādau preṣya vasantakam | [KSS, 2, 4 53.1]
viveśojjayinīṃ tāṃ sa tādṛgyaugandharāyaṇaḥ | [KSS, 2, 4 53.2]
nṛtyan gāyaṃś ca tatrāsau baṭubhiḥ parivāritaḥ | [KSS, 2, 4 54.1]
dṛṣṭaḥ sakautukaṃ sarvairyayau rājagṛhaṃ prati | [KSS, 2, 4 54.2]
tatra rājāvarodhānāṃ tenāsau kṛtakautukaḥ | [KSS, 2, 4 55.1]
agādvāsavadattāyāḥ śanaiḥ śravaṇagocaram | [KSS, 2, 4 55.2]
sā tamānāyayāmāsa ceṭikāṃ preṣya satvaram | [KSS, 2, 4 56.1]
gāndharvaśālāṃ narmaikasādaraṃ hi navaṃ vayaḥ | [KSS, 2, 4 56.2]
sa ca tatra gato vṛddhaṃ vatsarājaṃ dadarśa tam | [KSS, 2, 4 57.1]
unmattaveṣo vigaladbāṣpo yaugandharāyaṇaḥ | [KSS, 2, 4 57.2]
cakāra tasmai saṃjñāṃ ca vatsarājāya so 'pi tam | [KSS, 2, 4 58.1]
pratyabhijñātavānrājā veṣapracchannamāgatam | [KSS, 2, 4 58.2]
tato vāsavadattāṃ ca tacceṭīḥ prati cātmanaḥ | [KSS, 2, 4 59.1]
adarśanaṃ yuktibalād vyadhād yaugandharāyaṇaḥ | [KSS, 2, 4 59.2]
rājā tveko dadarśainaṃ tāśca sarvāḥ savismayam | [KSS, 2, 4 60.1]
vadanti sma gato 'kasmādunmattaḥ kvāpyasāviti | [KSS, 2, 4 60.2]
tacchrutvā taṃ ca dṛṣṭvāgre matvā yogabalena tat | [KSS, 2, 4 61.1]
yuktyā vāsavadattāṃ tāṃ vatsarājo 'bravīdidam | [KSS, 2, 4 61.2]
gatvā sarasvatīpūjāmādāyāgaccha dārike | [KSS, 2, 4 62.1]
tacchrutvā sā tathetyuktvā savayasyā viniryayau | [KSS, 2, 4 62.2]
yathocitamupetyātha dadau vatseśvarāya saḥ | [KSS, 2, 4 63.1]
yaugandharāyaṇas tasmai yogān nigaḍabhañjanān | [KSS, 2, 4 63.2]
anyānvāsavadattāyā vīṇātantrīniyojitān | [KSS, 2, 4 64.1]
vaśīkaraṇayogāṃśca rājñe 'smai sa samārpayat | [KSS, 2, 4 64.2]
vyajijñapacca taṃ rājannihāyāto vasantakaḥ | [KSS, 2, 4 65.1]
dvāri sthito 'nyarūpeṇa taṃ kuruṣvāntike dvijam | [KSS, 2, 4 65.2]
yadā vāsavadatteyaṃ tvayi visrambhameṣyati | [KSS, 2, 4 66.1]
tadā vakṣyāmi yadahaṃ tatkuryāstiṣṭha sāṃpratam | [KSS, 2, 4 66.2]
ityuktvā niryayau śīghraṃ tato yaugandharāyaṇaḥ | [KSS, 2, 4 67.1]
agādvāsavadattā ca pūjāmādāya tatkṣaṇāt | [KSS, 2, 4 67.2]
so 'tha tāmavadadrājā bahirdvāri dvijaḥ sthitaḥ | [KSS, 2, 4 68.1]
sarasvatyarcane so 'smindakṣiṇārthe praveśyatām | [KSS, 2, 4 68.2]
tatheti dvāradeśātsa tatra vāsavadattayā | [KSS, 2, 4 69.1]
virūpāmākṛtiṃ bibhradānāyyata vasantakaḥ | [KSS, 2, 4 69.2]
sa cānītastamālokya vatseśamarudacchucā | [KSS, 2, 4 70.1]
tataścāpratibhedāya sa rājā nijagāda tam | [KSS, 2, 4 70.2]
he brahmanrogavairūpyaṃ sarvametadahaṃ tava | [KSS, 2, 4 71.1]
nivārayāmi mā rodīstiṣṭhehaiva mamāntike | [KSS, 2, 4 71.2]
mahān prasādo deveti sa covāca vasantakaḥ | [KSS, 2, 4 72.1]
so 'tha taṃ vikṛtaṃ dṛṣṭvā rājā smitamukho 'bhavat | [KSS, 2, 4 72.2]
taccālokyāśayaṃ buddhvā tasya so 'pi vasantakaḥ | [KSS, 2, 4 73.1]
hasati smādhikodbhūtavirūpānanavaikṛtaḥ | [KSS, 2, 4 73.2]
taṃ hasantaṃ tathā dṛṣṭvā krīḍanīyakasaṃnibham | [KSS, 2, 4 74.1]
tatra vāsavadattāpi jahāsa ca tutoṣa ca | [KSS, 2, 4 74.2]
tataḥ sā narmaṇā bālā taṃ papraccha vasantakam | [KSS, 2, 4 75.1]
kiṃ vijñānaṃ vijānāsi bho brahman kathyatām iti | [KSS, 2, 4 75.2]
kathāḥ kathayituṃ devi jānāmīti sa cāvadat | [KSS, 2, 4 76.1]
kathāṃ kathaya tarhyekāmiti sāpi tato 'bravīt | [KSS, 2, 4 76.2]
tatastāṃ rājatanayāṃ rañjayansa vasantakaḥ | [KSS, 2, 4 77.1]
hāsyavaicitrasarasām imām akathayat kathām | [KSS, 2, 4 77.2]
astīha mathurā nāma purī kaṃsārijanmabhūḥ | [KSS, 2, 4 78.1]
tasyāṃ rūpaṇiketyāsītkhyātā vāravilāsinī | [KSS, 2, 4 78.2]
tasyā makaradaṃṣṭrākhyā mātābhūdvṛddhakuṭṭanī | [KSS, 2, 4 79.1]
tadguṇākṛṣyamāṇānāṃ yūnāṃ dṛśi viṣacchaṭā | [KSS, 2, 4 79.2]
pūjākāle surakulaṃ svaniyogāya jātu sā | [KSS, 2, 4 80.1]
gatā rūpaṇikā dūrādekaṃ puruṣamaikṣata | [KSS, 2, 4 80.2]
sa dṛṣṭaḥ subhagastasyā viveśa hṛdayaṃ tathā | [KSS, 2, 4 81.1]
yathā mātrā kṛtāste 'smādupadeśā viniryayuḥ | [KSS, 2, 4 81.2]
ceṭikāmatha sāvādīdgaccha madvacanādamum | [KSS, 2, 4 82.1]
puruṣaṃ brūhi madgehe tvayādyāgamyatāmiti | [KSS, 2, 4 82.2]
tatheti ceṭikā sā ca gatvā tasmai tad abravīt | [KSS, 2, 4 83.1]
tataḥ sa kiṃcid vimṛśan puruṣas tām abhāṣata | [KSS, 2, 4 83.2]
lohajaṅghābhidhāno 'smi brāhmaṇo nāsti me dhanam | [KSS, 2, 4 84.1]
tadāḍhyajanalabhye hi ko 'haṃ rūpaṇikāgṛhe | [KSS, 2, 4 84.2]
na dhanaṃ vāñchyate tvattaḥ svāminyetyudite tayā | [KSS, 2, 4 85.1]
sa lohajaṅghas tadvākyaṃ tatheti pratyapadyata | [KSS, 2, 4 85.2]
tataśceṭīmukhādbuddhvā tacca sā gṛhamutsukā | [KSS, 2, 4 86.1]
gatvā rūpaṇikā tasthau tanmārganyastalocanā | [KSS, 2, 4 86.2]
kṣaṇācca lohajaṅgho 'tha tasyā mandiramāyayau | [KSS, 2, 4 87.1]
kuto 'yamiti kuṭṭanyā dṛṣṭo makaradaṃṣṭrayā | [KSS, 2, 4 87.2]
sāpi rūpaṇikā dṛṣṭvā svayamutthāya sādarā | [KSS, 2, 4 88.1]
vāsaveśmāntaraṃ hṛṣṭā kaṇṭhe lagnā nināya tam | [KSS, 2, 4 88.2]
tatra sā lohajaṅghasya tasya saubhāgyasaṃpadā | [KSS, 2, 4 89.1]
vaśīkṛtā satī nānyatphalaṃ janmanyamanyata | [KSS, 2, 4 89.2]
tatastayā nivṛttānyapuruṣāsaṅgayā saha | [KSS, 2, 4 90.1]
yathāsukhaṃ sa tatraiva tasthau tanmandire yuvā | [KSS, 2, 4 90.2]
taddṛṣṭvā śikṣitāśeṣaveṣayoṣijjagāda tām | [KSS, 2, 4 91.1]
mātā makaradaṃṣṭrā sā khinnā rūpaṇikāṃ rahaḥ | [KSS, 2, 4 91.2]
kimayaṃ nirdhanaḥ putri sevyate puruṣastvayā | [KSS, 2, 4 92.1]
śavaṃ spṛśanti sujanā gaṇikā na tu nirdhanam | [KSS, 2, 4 92.2]
kvānurāgaḥ kva veśyātvamiti te vismṛtaṃ katham | [KSS, 2, 4 93.1]
saṃdhyeva rāgiṇī veśyā na ciraṃ putri dīpyate | [KSS, 2, 4 93.2]
naṭīva kṛtrimaṃ prema gaṇikārthāya darśayet | [KSS, 2, 4 94.1]
tadenaṃ nirdhanaṃ muñca mā kṛthā nāśamātmanaḥ | [KSS, 2, 4 94.2]
iti mātṛvacaḥ śrutvā ruṣā rūpaṇikābravīt | [KSS, 2, 4 95.1]
maivaṃ vādīrmama hyeṣa prāṇebhyo 'pyadhikaḥ priyaḥ | [KSS, 2, 4 95.2]
dhanamasti ca me bhūri kimanyena karomyaham | [KSS, 2, 4 96.1]
tadamba naiva vaktavyā bhūyo 'pyevamahaṃ tvayā | [KSS, 2, 4 96.2]
tacchrutvā lohajaṅghasya nirvāsanavidhau krudhā | [KSS, 2, 4 97.1]
tasthau makaradaṃṣṭrā sā tasyopāyaṃ vicinvatī | [KSS, 2, 4 97.2]
atha mārgāgataṃ kaṃcitkṣīṇakoṣaṃ dadarśa sā | [KSS, 2, 4 98.1]
rājaputraṃ parivṛtaṃ puruṣaiḥ śastrapāṇibhiḥ | [KSS, 2, 4 98.2]
upagamya drutaṃ taṃ ca nītvaikānte jagāda sā | [KSS, 2, 4 99.1]
nirdhanena mamaikena kāmukenāvṛtaṃ gṛham | [KSS, 2, 4 99.2]
tattvamāgaccha tatrādya tathā ca kuru yena saḥ | [KSS, 2, 4 100.1]
gṛhānmama nivarteta madīyāṃ ca sutāṃ bhaja | [KSS, 2, 4 100.2]
tatheti rājaputro 'tha praviveśa sa tadgṛham | [KSS, 2, 4 101.1]
tasmin kṣaṇe rūpaṇikā tasthau devakule ca sā | [KSS, 2, 4 101.2]
lohajaṅghaśca tatkālaṃ bahiḥ kvāpi sthito 'bhavat | [KSS, 2, 4 102.1]
kṣaṇāntare ca niḥśaṅkastatraiva samupāyayau | [KSS, 2, 4 102.2]
tatkṣaṇaṃ rājaputrasya tasya bhṛtyaiḥ pradhāvya saḥ | [KSS, 2, 4 103.1]
dṛḍhaṃ pādaprahārādyaiḥ sarveṣvaṅgeṣv atāḍyata | [KSS, 2, 4 103.2]
tatas tair eva cāmedhyapūrṇe kṣiptaḥ sa khātake | [KSS, 2, 4 104.1]
lohajaṅghaḥ kathamapi prapalāyitavāṃstataḥ | [KSS, 2, 4 104.2]
athāgatā rūpaṇikā tadbuddhvā śokavihvalā | [KSS, 2, 4 105.1]
sābhūdvīkṣyātha sa yayau rājaputro yathāgatam | [KSS, 2, 4 105.2]
lohajaṅgho 'pi kuṭṭanyā prasahya sa khalīkṛtaḥ | [KSS, 2, 4 106.1]
gantuṃ pravavṛte tīrthaṃ prāṇāṃstyaktuṃ viyogavān | [KSS, 2, 4 106.2]
gacchannaṭavyāṃ saṃtaptaḥ kuṭṭanīmanyunā hṛdi | [KSS, 2, 4 107.1]
tvaci ca grīṣmatāpena chāyāmabhilalāṣa saḥ | [KSS, 2, 4 107.2]
tarumaprāpnuvanso 'tha lebhe hastikalevaram | [KSS, 2, 4 108.1]
jaghanena praviśyāntarnirmāṃsaṃ jambukaiḥ kṛtam | [KSS, 2, 4 108.2]
carmāvaśeṣe tatrāntaḥ pariśrāntaḥ praviśya saḥ | [KSS, 2, 4 109.1]
lohajaṅgho yayau nidrāṃ praviśadvātaśītale | [KSS, 2, 4 109.2]
athākasmātsamutthāya kṣaṇenaiva samantataḥ | [KSS, 2, 4 110.1]
meghaḥ pravavṛte tatra dhārāsāreṇa varṣitum | [KSS, 2, 4 110.2]
tena nirvivaraṃ prāpa saṃkocaṃ hasticarma tat | [KSS, 2, 4 111.1]
kṣaṇācca tena mārgeṇa jalaugho bhṛśamāyayau | [KSS, 2, 4 111.2]
tenāpahṛtya gaṅgāyām akṣepi gajacarma tat | [KSS, 2, 4 112.1]
tajjalaughena nītvā ca samudrāntarnyadhīyata | [KSS, 2, 4 112.2]
tatra dṛṣṭvā ca taccarma nipatyāmiṣaśaṅkayā | [KSS, 2, 4 113.1]
hṛtvābdheḥ pāramanayatpakṣī garuḍavaṃśajaḥ | [KSS, 2, 4 113.2]
tatra cañcvā vidāryaitad gajacarma vilokya ca | [KSS, 2, 4 114.1]
antaḥsthaṃ mānuṣaṃ pakṣī palāyya sa tato yayau | [KSS, 2, 4 114.2]
tataśca carmaṇastasmātpakṣisaṃrambhabodhitaḥ | [KSS, 2, 4 115.1]
taccañcuracitadvārāllohajaṅgho viniryayau | [KSS, 2, 4 115.2]
dṛṣṭvā samudrapārasthamātmānaṃ ca savismayaḥ | [KSS, 2, 4 116.1]
anidrasvapnamiva tat sa samagram amanyata | [KSS, 2, 4 116.2]
atha dvau rākṣasau tatra ghorau bhīto dadarśa saḥ | [KSS, 2, 4 117.1]
tau cāpi rākṣasau dūrāccakitau tamapaśyatām | [KSS, 2, 4 117.2]
rāmātparābhavaṃ smṛtvā taṃ tathaiva ca mānuṣam | [KSS, 2, 4 118.1]
dṛṣṭvā tīrṇāmbudhiṃ bhūyastau bhayaṃ hṛdi cakratuḥ | [KSS, 2, 4 118.2]
saṃmantrya ca tayormadhyādeko gatvā tadaiva tam | [KSS, 2, 4 119.1]
vibhīṣaṇāya prabhave yathādṛṣṭaṃ nyavedayat | [KSS, 2, 4 119.2]
dṛṣṭarāmaprabhāvaḥ sanso 'pi rājā vibhīṣaṇaḥ | [KSS, 2, 4 120.1]
mānuṣāgamanādbhīto rākṣasaṃ tamabhāṣata | [KSS, 2, 4 120.2]
gaccha madvacanādbhadra prītyā taṃ brūhi mānuṣam | [KSS, 2, 4 121.1]
āgamyatāṃ gṛhe 'smākaṃ prasādaḥ kriyatāmiti | [KSS, 2, 4 121.2]
tathetyāgatya tattasmai svaprabhuprārthanāvacaḥ | [KSS, 2, 4 122.1]
cakito lohajaṅghāya śaśaṃsa sa ca rākṣasaḥ | [KSS, 2, 4 122.2]
so 'pyaṅgīkṛtya tadvipro lohajaṅghaḥ praśāntadhīḥ | [KSS, 2, 4 123.1]
tenaiva sadvitīyena saha laṅkāṃ tato 'gamat | [KSS, 2, 4 123.2]
tasyāṃ ca dṛṣṭasauvarṇatattatprāsādavismitaḥ | [KSS, 2, 4 124.1]
praviśya rājabhavanaṃ sa dadarśa vibhīṣaṇam | [KSS, 2, 4 124.2]
so 'pi papraccha rājā taṃ kṛtātithyaḥ kṛtāśiṣam | [KSS, 2, 4 125.1]
brahman katham imāṃ bhūmim anuprāpto bhavān iti | [KSS, 2, 4 125.2]
tataḥ sa dhūrto 'vādīttaṃ lohajaṅgho vibhīṣaṇam | [KSS, 2, 4 126.1]
vipro 'haṃ lohajaṅghākhyo mathurāyāṃ kṛtasthitiḥ | [KSS, 2, 4 126.2]
so 'haṃ dāridryasaṃtaptastatra nārāyaṇāgrataḥ | [KSS, 2, 4 127.1]
nirāhāraḥ sthito 'kārṣaṃ gatvā devakulaṃ tapaḥ | [KSS, 2, 4 127.2]
vibhīṣaṇāntikaṃ gaccha madbhaktaḥ sa hi te dhanam | [KSS, 2, 4 128.1]
dāsyatīty ādiśat svapne tato māṃ bhagavān hariḥ | [KSS, 2, 4 128.2]
kvāhaṃ vibhīṣaṇaḥ kveti mayokte sa punaḥ prabhuḥ | [KSS, 2, 4 129.1]
samādiśadvrajādyaiva taṃ drakṣyasi vibhīṣaṇam | [KSS, 2, 4 129.2]
ityuktaḥ prabhuṇā sadyaḥ prabuddho 'hamihāmbudheḥ | [KSS, 2, 4 130.1]
pāre 'vasthitamātmānamapaśyaṃ vedmi nāparam | [KSS, 2, 4 130.2]
ityukto lohajaṅghena laṅkāmālokya durgamām | [KSS, 2, 4 131.1]
satyaṃ divyaprabhāvo 'yamiti mene vibhīṣaṇaḥ | [KSS, 2, 4 131.2]
tiṣṭha dāsyāmi te vittam ity uktvā brāhmaṇaṃ ca tam | [KSS, 2, 4 132.1]
matvā ca rakṣasāṃ haste tamapreṣyaṃ nṛghātinām | [KSS, 2, 4 132.2]
tatrasthātsvarṇamūlākhyādgireḥ samprekṣya rākṣasān | [KSS, 2, 4 133.1]
ānāyayat pakṣipotaṃ garuḍānvayasaṃbhavam | [KSS, 2, 4 133.2]
taṃ cāsmai lohajaṅghāya mathurāyāṃ gamiṣyate | [KSS, 2, 4 134.1]
tatkālameva pradadau vaśīkārāya vāhanam | [KSS, 2, 4 134.2]
lohajaṅgho 'pi laṅkāyāṃ vāhayannadhiruhya tam | [KSS, 2, 4 135.1]
kaṃcitkālaṃ viśaśrāma sa vibhīṣaṇasatkṛtaḥ | [KSS, 2, 4 135.2]
ekadā taṃ ca papraccha rākṣasendraṃ sakautukaḥ | [KSS, 2, 4 136.1]
laṅkāyāṃ kāṣṭhamayyeṣā kathaṃ sarvaiva bhūriti | [KSS, 2, 4 136.2]
tacchrutvā sa ca tadvṛttaṃ tamuvāca vibhīṣaṇaḥ | [KSS, 2, 4 137.1]
yadi te kautukaṃ brahmaṃstadidaṃ śṛṇu vacmi te | [KSS, 2, 4 137.2]
purā pratijñopanatāṃ nāgānāṃ dāsabhāvataḥ | [KSS, 2, 4 138.1]
niṣkraṣṭukāmo jananīṃ garuḍaḥ kaśyapātmajaḥ | [KSS, 2, 4 138.2]
tanmūlyabhūtāṃ devebhyaḥ sudhāmāhartumudyataḥ | [KSS, 2, 4 139.1]
balasya hetor bhakṣyārthī svapitur nikaṭaṃ yayau | [KSS, 2, 4 139.2]
sa cainaṃ yācito 'vādīnmahāntau gajakacchapau | [KSS, 2, 4 140.1]
abdhau staḥ putra tau bhuṅkṣva gaccha śāpacyutāviti | [KSS, 2, 4 140.2]
tataḥ sa garuḍo gatvā bhakṣyāvādāya tāvubhau | [KSS, 2, 4 141.1]
mahataḥ kalpavṛkṣasya śākhāyāṃ samupāviśat | [KSS, 2, 4 141.2]
tāṃ ca śākhāṃ bharāt sadyo bhagnāṃ cañcvā babhāra saḥ | [KSS, 2, 4 142.1]
adhaḥ sthitataponiṣṭhavālakhilyānurodhataḥ | [KSS, 2, 4 142.2]
lokopamardabhītena tenātha piturājñayā | [KSS, 2, 4 143.1]
ānīya vijane tyaktā sā śākheha garutmatā | [KSS, 2, 4 143.2]
tasyāḥ pṛṣṭhe kṛtā laṅkā tena kāṣṭhamayīha bhūḥ | [KSS, 2, 4 144.1]
etadvibhīṣaṇācchrutvā lohajaṅghastutoṣa saḥ | [KSS, 2, 4 144.2]
tatas tasmai mahārghāṇi ratnāni subahūni ca | [KSS, 2, 4 145.1]
vibhīṣaṇo dadāti sma mathurāṃ gantumicchate | [KSS, 2, 4 145.2]
bhaktyā ca devasya harer mathurāvartinaḥ kṛte | [KSS, 2, 4 146.1]
haste 'syābjagadāśaṅkhacakrān hemamayān dadau | [KSS, 2, 4 146.2]
tadgṛhītvākhilaṃ tasmin vibhīṣaṇasamarpite | [KSS, 2, 4 147.1]
āruhya vihage lakṣaṃ yojanānāṃ prayātari | [KSS, 2, 4 147.2]
utpatya vyomamārgeṇa laṅkāyāstīrṇavāridhiḥ | [KSS, 2, 4 148.1]
sa lohajaṅgho mathurāmakleśenājagāma tām | [KSS, 2, 4 148.2]
tasyāṃ śūnye vihāre ca bāhye vyomno 'vatīrya saḥ | [KSS, 2, 4 149.1]
sthāpayāmāsa ratnaughaṃ taṃ babandha ca pakṣiṇam | [KSS, 2, 4 149.2]
āpaṇe ratnam ekaṃ ca gatvā vikrītavāṃstataḥ | [KSS, 2, 4 150.1]
atha vastrāṅgarāgādi krītavān bhojanaṃ tathā | [KSS, 2, 4 150.2]
tadvihāre ca tatraiva bhuktvā dattvā ca pakṣiṇe | [KSS, 2, 4 151.1]
vastrāṅgarāgapuṣpādyairātmānaṃ tairabhūṣayat | [KSS, 2, 4 151.2]
pradoṣe cāyayau tasyāstatraivāruhya pakṣiṇi | [KSS, 2, 4 152.1]
gṛhaṃ rūpaṇikāyāstāḥ śaṅkhacakragadā vahan | [KSS, 2, 4 152.2]
tatropari tataḥ sthitvā sthānavitkhe caraṃś ca saḥ | [KSS, 2, 4 153.1]
śabdaṃ cakāra gambhīraṃ rahaḥsthāṃ śrāvayan priyām | [KSS, 2, 4 153.2]
taṃ ca śrutvaiva niryātā sāpaśyadratnarājitam | [KSS, 2, 4 154.1]
enaṃ nārāyaṇākalpaṃ vyomni rūpaṇikā niśi | [KSS, 2, 4 154.2]
ahaṃ haririhāyātastvadarthamiti tena sā | [KSS, 2, 4 155.1]
uktā praṇamya vakti sma dayāṃ devaḥ karotviti | [KSS, 2, 4 155.2]
athāvatīrya saṃyamya lohajaṅgho vihaṃgamam | [KSS, 2, 4 156.1]
viveśa vāsabhavanaṃ sa tayā kāntayā saha | [KSS, 2, 4 156.2]
tatra samprāptasaṃbhogaḥ sa niṣkramya kṣaṇāntare | [KSS, 2, 4 157.1]
tathaiva vihagārūḍho jagāma nabhasā tataḥ | [KSS, 2, 4 157.2]
devatā viṣṇubhāryāhaṃ martyaiḥ saha na mantraye | [KSS, 2, 4 158.1]
iti rūpaṇikā prātas tasthau maunaṃ vidhāya sā | [KSS, 2, 4 158.2]
kasmādevaṃvidhaṃ putri vartase kathyatāṃ tvayā | [KSS, 2, 4 159.1]
ityapṛcchata sā mātrā tato makaradaṃṣṭrayā | [KSS, 2, 4 159.2]
nirbandhapṛṣṭā tasyai ca sā mātre maunakāraṇam | [KSS, 2, 4 160.1]
śaśaṃsa rātrivṛttāntaṃ dāpayitvāntare paṭam | [KSS, 2, 4 160.2]
sā tacchrutvā sasaṃdehā svayaṃ taṃ kuṭṭanī niśi | [KSS, 2, 4 161.1]
dadarśa vihagārūḍhaṃ lohajaṅghaṃ tataḥ kṣaṇam | [KSS, 2, 4 161.2]
prabhāte ca paṭāntaḥsthāmetya rūpaṇikāṃ rahaḥ | [KSS, 2, 4 162.1]
prahvā makaradaṃṣṭrā sā kuṭṭanīti vyajijñapat | [KSS, 2, 4 162.2]
devasyānugrahātputri tvaṃ devītvamihāgatā | [KSS, 2, 4 163.1]
ahaṃ ca te 'tra jananī tanme dehi sutāphalam | [KSS, 2, 4 163.2]
vṛddhānenaiva dehena yathā svargaṃ vrajāmyaham | [KSS, 2, 4 164.1]
tathā devasya vijñaptiṃ kuruṣvānugṛhāṇa mām | [KSS, 2, 4 164.2]
tatheti sā rūpaṇikā tamevārthaṃ vyajijñapat | [KSS, 2, 4 165.1]
vyājaviṣṇuṃ punarnaktaṃ lohajaṅghamupāgatam | [KSS, 2, 4 165.2]
tataḥ sa devaveṣas tāṃ lohajaṅgho 'bravītpriyām | [KSS, 2, 4 166.1]
pāpā te jananī svargaṃ vyaktaṃ netuṃ na yujyate | [KSS, 2, 4 166.2]
ekādaśyāṃ punaḥ prātardvāramudghāṭyate divi | [KSS, 2, 4 167.1]
tatra ca praviśantyagre bahavaḥ śāṃbhavā gaṇāḥ | [KSS, 2, 4 167.2]
tanmadhye kṛtatadveṣā tvanmātāsau praveśyate | [KSS, 2, 4 168.1]
tadasyāḥ pañcacūḍaṃ tvaṃ kṣurakﾱptaṃ śiraḥ kuru | [KSS, 2, 4 168.2]
kaṇṭhaṃ karaṅkamālāḍhyaṃ pārśvaṃ caikaṃ sakajjalam | [KSS, 2, 4 169.1]
anyatsindūraliptaṃ ca kurvasyā vītavāsasaḥ | [KSS, 2, 4 169.2]
evaṃ hyenāṃ gaṇākārāṃ sukhaṃ svargaṃ nayāmyaham | [KSS, 2, 4 170.1]
ityuktvā sa kṣaṇaṃ sthitvā lohajaṅghastato 'gamat | [KSS, 2, 4 170.2]
prātaśca sā rūpaṇikā yathoktaṃ tamakārayat | [KSS, 2, 4 171.1]
veṣaṃ māturathaiṣāpi tasthau svargaikasaṃmukhī | [KSS, 2, 4 171.2]
āyayau ca punastatra lohajaṅgho niśāmukhe | [KSS, 2, 4 172.1]
sā ca rūpaṇikā tasmai mātaraṃ tāṃ samarpayat | [KSS, 2, 4 172.2]
tataḥ sa vihagārūḍhastāmādāyaiva kuṭṭanīm | [KSS, 2, 4 173.1]
nagnāṃ vikṛtaveṣāṃ ca javādudapatannabhaḥ | [KSS, 2, 4 173.2]
gaganasthaśca tatraiva prāṃśuṃ devakulāgrataḥ | [KSS, 2, 4 174.1]
sa dadarśa śilāstambhaṃ cakreṇopari lāñchitam | [KSS, 2, 4 174.2]
tasya pṛṣṭhe sa cakraikasālambe tāṃ nyaveśayat | [KSS, 2, 4 175.1]
khalikārapratīkārapatākāmiva kuṭṭanīm | [KSS, 2, 4 175.2]
iha tiṣṭha kṣaṇaṃ yāvatsāṃnidhyānugrahaṃ bhuvi | [KSS, 2, 4 176.1]
gatvā karomīty uktvā ca tasyā dṛṣṭipathād yayau | [KSS, 2, 4 176.2]
tatas tatraiva devāgre dṛṣṭvā jāgaraṇāgatān | [KSS, 2, 4 177.1]
rātrau yātrotsave lokān gaganād evam abravīt | [KSS, 2, 4 177.2]
he lokā iha yuṣmākamuparyadya patiṣyati | [KSS, 2, 4 178.1]
sarvasaṃhāriṇī mārī tadeta śaraṇaṃ harim | [KSS, 2, 4 178.2]
śrutvaitāṃ gaganādvāṇīṃ bhītāḥ sarve 'pi tatra te | [KSS, 2, 4 179.1]
māthurā devamāśritya tasthuḥ svastyayanādṛtāḥ | [KSS, 2, 4 179.2]
so 'pi vyomno 'vatīryaiva lohajaṅgho 'valokayan | [KSS, 2, 4 180.1]
tasthāv adṛṣṭas tanmadhye devaveṣaṃ nivārya tam | [KSS, 2, 4 180.2]
adyāpi nāgato devo na ca svargamahaṃ gatā | [KSS, 2, 4 181.1]
iti ca stambhapṛṣṭhasthā kuṭṭanyevamacintayat | [KSS, 2, 4 181.2]
akṣamaivopari sthātuṃ śrāvayantī janānadhaḥ | [KSS, 2, 4 182.1]
hā hāhaṃ patitāsmīti sā cakranda ca bibhyatī | [KSS, 2, 4 182.2]
tacchrutvā patitā seyaṃ mārītyāśaṅkya cākulāḥ | [KSS, 2, 4 183.1]
devi mā mā patetyūcuste devāgragatā janāḥ | [KSS, 2, 4 183.2]
tataḥ sabālavṛddhāste māthurāstāṃ vibhāvarīm | [KSS, 2, 4 184.1]
mārīpātabhayodbhrāntā kathamapyatyavāhayan | [KSS, 2, 4 184.2]
prātaśca dṛṣṭvā stambhasthāṃ kuṭṭanīṃ tāṃ tathāvidhām | [KSS, 2, 4 185.1]
pratyabhijñātavānsarvaḥ pauralokaḥ sarājakaḥ | [KSS, 2, 4 185.2]
atikrāntabhaye tatra jātahāse 'khile jane | [KSS, 2, 4 186.1]
āyayau śrutavṛttāntā tatra rūpaṇikātha sā | [KSS, 2, 4 186.2]
sā ca dṛṣṭvā savailakṣyā stambhāgrājjananīṃ nijām | [KSS, 2, 4 187.1]
tāmavātārayatsadyastatrasthaiśca janaiḥ saha | [KSS, 2, 4 187.2]
tataḥ sā kuṭṭanī tatra sarvaistaiḥ sakutūhalaiḥ | [KSS, 2, 4 188.1]
apṛcchyata yathāvṛttaṃ sāpi tebhyaḥ śaśaṃsa tat | [KSS, 2, 4 188.2]
tataḥ siddhādicaritaṃ tanmatvādbhutakārakam | [KSS, 2, 4 189.1]
sarājavipravaṇijo janās te vākyam abruvan | [KSS, 2, 4 189.2]
yeneyaṃ vipralabdhā hi vañcitānekakāmukā | [KSS, 2, 4 190.1]
prakaṭaḥ so 'stu tasyeha paṭṭabandho vidhīyate | [KSS, 2, 4 190.2]
tacchrutvā lohajaṅghaḥ sa tatrātmānamadarśayat | [KSS, 2, 4 191.1]
pṛṣṭaścāmūlataḥ sarvaṃ vṛttāntaṃ tamavarṇayat | [KSS, 2, 4 191.2]
dadau ca tatra devāya śaṅkhacakrādyupāyanam | [KSS, 2, 4 192.1]
vibhīṣaṇena prahitaṃ janavismayakārakam | [KSS, 2, 4 192.2]
atha tasya sapadi paṭṭaṃ baddhvā saṃtuṣya māthurāḥ sarve | [KSS, 2, 4 193.1]
svādhīnāṃ rūpaṇikāṃ rājādeśena tāṃ cakruḥ | [KSS, 2, 4 193.2]
tataś ca tatra priyayā samaṃ tadā samṛddhakoṣo bahuratnasaṃcayaiḥ | [KSS, 2, 4 194.1]
sa lohajaṅghaḥ pratikṛtya kuṭṭanīnikāramanyuṃ nyavasadyathāsukham | [KSS, 2, 4 194.2]
ity anyarūpasya vasantakasya mukhāt samākarṇya kathām avāpi | [KSS, 2, 4 195.1]
baddhasya vatsādhipateḥ samīpe toṣaḥ paro vāsavadattayāntaḥ | [KSS, 2, 4 195.2]
{KSS, 2, 5}
atha vāsavadattā sā śanairvatseśvaraṃ prati | [KSS, 2, 5 1.1]
gāḍhaṃ babandha sadbhāvaṃ pitṛpakṣaparāṅmukhī | [KSS, 2, 5 1.2]
tato vatseśanikaṭaṃ punar yaugandharāyaṇaḥ | [KSS, 2, 5 2.1]
viveśādarśanaṃ kṛtvā sarvān anyāñ janān prati | [KSS, 2, 5 2.2]
vasantakasamakṣaṃ ca vijane taṃ vyajijñapat | [KSS, 2, 5 3.1]
rājan baddho bhavāṃś caṇḍamahāsenena māyayā | [KSS, 2, 5 3.2]
sutāṃ ca dattvā saṃmānya tvāmayaṃ moktumicchati | [KSS, 2, 5 4.1]
tadasyaināṃ svayaṃ hṛtvā gacchāmastanayāṃ vayam | [KSS, 2, 5 4.2]
evaṃ hyasya pratīkāro dṛptasya vihito bhavet | [KSS, 2, 5 5.1]
apauruṣakṛtaṃ loke naiva syāllāghavaṃ ca vaḥ | [KSS, 2, 5 5.2]
asti caitena dattāsyās tanayāyāḥ kareṇukā | [KSS, 2, 5 6.1]
rājñā vāsavadattāyā nāmnā bhadravatī nṛpa | [KSS, 2, 5 6.2]
sā cānugantuṃ vegena śaktyā nānyena dantinā | [KSS, 2, 5 7.1]
muktvā naḍāgiriṃ so 'pi tāṃ dṛṣṭaiva na yudhyate | [KSS, 2, 5 7.2]
tasyāścāṣāḍhako nāma hastyāroho 'tra vidyate | [KSS, 2, 5 8.1]
sa ca dattvā dhanaṃ bhūri svīkṛtya sthāpito mayā | [KSS, 2, 5 8.2]
tadāruhya kareṇuṃ tāṃ saha vāsavadattayā | [KSS, 2, 5 9.1]
sāyudhenāpayātavyaṃ naktaṃ guptamitastvayā | [KSS, 2, 5 9.2]
ihatyaśca mahāmātro dviradeṅgitavittadā | [KSS, 2, 5 10.1]
madyena kṣībatāṃ neyo naitaccetayate yathā | [KSS, 2, 5 10.2]
pulindakasya sakhyuste pārśvamagre ca yāmyaham | [KSS, 2, 5 11.1]
mārgarakṣārthamityuktvā yayau yaugandharāyaṇaḥ | [KSS, 2, 5 11.2]
vatsarājo 'pi tatsarvaṃ kartavyaṃ hṛdaye vyadhāt | [KSS, 2, 5 12.1]
atha vāsavadattā sā tasyāntikamupāyayau | [KSS, 2, 5 12.2]
tatastāstāḥ savisrambhāḥ kathāḥ kurvaṃstayā saha | [KSS, 2, 5 13.1]
yaugandharāyaṇoktaṃ ca tasyai rājā śaśaṃsa saḥ | [KSS, 2, 5 13.2]
sā ca tatpratipadyaiva niścitya gamanaṃ prati | [KSS, 2, 5 14.1]
ānāyyāṣāḍhakaṃ sajjaṃ hastyārohaṃ cakāra tam | [KSS, 2, 5 14.2]
devapūjāpadeśena dattvā madyaṃ madānvitam | [KSS, 2, 5 15.1]
sarvādhoraṇasaṃyuktaṃ mahāmātraṃ ca sākarot | [KSS, 2, 5 15.2]
tataḥ pradoṣe vilasanmeghaśabdasamākule | [KSS, 2, 5 16.1]
āṣāḍhakaḥ kareṇuṃ tāṃ sajjīkṛtyānināya saḥ | [KSS, 2, 5 16.2]
sajyamānā ca sā śabdaṃ cakāra kariṇī kila | [KSS, 2, 5 17.1]
taṃ ca hastirutābhijño mahāmātro 'tha so 'śṛṇot | [KSS, 2, 5 17.2]
triṣaṣṭiyojanānyadya yāsyāmītyāha hastinī | [KSS, 2, 5 18.1]
ityuvāca sa coddāmamadaviskhalitākṣaram | [KSS, 2, 5 18.2]
vicārārhaṃ punastasya mattasyābhūnna mānasam | [KSS, 2, 5 19.1]
tacca hastipakāḥ kṣībāstadvākyaṃ naiva śuśruvuḥ | [KSS, 2, 5 19.2]
tataśca vatsarājo 'tra vīṇāmādāya tāṃ nijām | [KSS, 2, 5 20.1]
yaugandharāyaṇātprāptairyogaiḥ sraṃsitabandhanaḥ | [KSS, 2, 5 20.2]
upanītapraharaṇaḥ svairaṃ vāsavadattayā | [KSS, 2, 5 21.1]
kareṇukāyām ārohat sa tasyāṃ savasantakaḥ | [KSS, 2, 5 21.2]
tato vāsavadattāpi saha kāñcanamālayā | [KSS, 2, 5 22.1]
sakhyā rahasyadhāriṇyā tasyāmevāruroha sā | [KSS, 2, 5 22.2]
athojjayinyā niragātsa hastipakapañcamaḥ | [KSS, 2, 5 23.1]
vatseśo niśi mattebhabhinnaprākāravartmanā | [KSS, 2, 5 23.2]
tatsthānarakṣiṇau vīrau svairaṃ sa hatavānnṛpaḥ | [KSS, 2, 5 24.1]
vīrabāhuṃ tathā tālabhaṭaṃ rājasutāvubhau | [KSS, 2, 5 24.2]
tataḥ pratasthe vegena sa rājā dayitāsakhaḥ | [KSS, 2, 5 25.1]
hṛṣṭaḥ kareṇukārūḍho dadhatyāṣāḍhake 'ṅkuśam | [KSS, 2, 5 25.2]
ujjayinyāṃ ca tau dṛṣṭvā hatau prākārarakṣiṇau | [KSS, 2, 5 26.1]
rājñe nyavedayanrātrau kṣubhitāḥ purarakṣiṇaḥ | [KSS, 2, 5 26.2]
so 'pyanviṣya kramāccaṇḍamahāsenaḥ palāyitam | [KSS, 2, 5 27.1]
hṛtavāsavadattaṃ taṃ vatsarājamabudhyata | [KSS, 2, 5 27.2]
tatputraḥ pālakākhyo 'tha jātakolāhale pure | [KSS, 2, 5 28.1]
anvadhāvatsa vatseśamadhiruhya naḍāgirim | [KSS, 2, 5 28.2]
vatseśo 'pi tamāyāntaṃ pathi bāṇairayodhayat | [KSS, 2, 5 29.1]
naḍāgiriḥ kareṇuṃ tāṃ dṛṣṭvā na prajahāra ca | [KSS, 2, 5 29.2]
tataḥ sa pālako bhrātrā paścādetya nyavartyata | [KSS, 2, 5 30.1]
gopālakena vākyajñaḥ pitṛkāryānurodhinā | [KSS, 2, 5 30.2]
vatsarājo 'pi visrabdhaṃ gantuṃ pravavṛte tataḥ | [KSS, 2, 5 31.1]
gacchataścātra śanakaiḥ śarvarī paryahīyata | [KSS, 2, 5 31.2]
tato vindhyāṭavīṃ prāpya madhyāhne tasya bhūpateḥ | [KSS, 2, 5 32.1]
triṣaṣṭiyojanāyātā tṛṣitābhūtkareṇukā | [KSS, 2, 5 32.2]
avatīrṇe sabhārye ca rājñi tasmiñjalāni sā | [KSS, 2, 5 33.1]
pītvā taddoṣataḥ prāpa pañcatāṃ hastinī kṣaṇāt | [KSS, 2, 5 33.2]
viṣaṇṇo 'tha sa vatseśaḥ saha vāsavadattayā | [KSS, 2, 5 34.1]
gaganādudgatāmetāṃ śṛṇoti sma sarasvatīm | [KSS, 2, 5 34.2]
ahaṃ māyāvatī nāma rājanvidyādharāṅganā | [KSS, 2, 5 35.1]
iyantaṃ kālamabhavaṃ śāpadoṣeṇa hastinī | [KSS, 2, 5 35.2]
upakāraṃ ca vatseśa tavādya kṛtavatyaham | [KSS, 2, 5 36.1]
kariṣyāmi ca bhūyo 'pi tvatputrasya bhaviṣyataḥ | [KSS, 2, 5 36.2]
eṣā vāsavadattā ca patnī te naiva mānuṣī | [KSS, 2, 5 37.1]
devīyaṃ kāraṇavaśādavatīrṇā kṣitāviti | [KSS, 2, 5 37.2]
tataḥ sa hṛṣṭo vyasṛjadvindhyasānuṃ vasantakam | [KSS, 2, 5 38.1]
pulindakāya suhṛde vaktuṃ svāgamanaṃ nṛpaḥ | [KSS, 2, 5 38.2]
svayaṃ ca pādacārī sansa śanairdayitānvitaḥ | [KSS, 2, 5 39.1]
tatraiva gacchann utthāya dasyubhiḥ paryavāryata | [KSS, 2, 5 39.2]
dhanurdvitīyo dasyūnāṃ teṣāṃ pañcottaraṃ śatam | [KSS, 2, 5 40.1]
puro vāsavadattāyā vatsarājaḥ sa cāvadhīt | [KSS, 2, 5 40.2]
tatkṣaṇaṃ so 'sya rājño 'tra mittraṃ cāgātpulindakaḥ | [KSS, 2, 5 41.1]
yaugandharāyaṇasakho vasantakapuraḥsaraḥ | [KSS, 2, 5 41.2]
sa tāndasyūnnivāryānyānvatseśaṃ praṇipatya tam | [KSS, 2, 5 42.1]
nayati sma nijāṃ pallīṃ bhillarājaḥ savallabham | [KSS, 2, 5 42.2]
tatra tāṃ rātrimāraṇyadarbhapāṭitapādayā | [KSS, 2, 5 43.1]
sa vatseśo viśaśrāma saha vāsavadattayā | [KSS, 2, 5 43.2]
prātaḥ senāpatiś cāsya rumaṇvān prāpadantikam | [KSS, 2, 5 44.1]
yaugandharāyaṇena prāgdūtaṃ saṃpreṣya bodhitaḥ | [KSS, 2, 5 44.2]
agācca kaṭakaṃ sarvaṃ tathā vyāptadigantaram | [KSS, 2, 5 45.1]
yathā vindhyāṭavī prāpa sā saṃbādharasajñatām | [KSS, 2, 5 45.2]
praviśya kaṭake tasmiṃstasyāmevāṭavībhuvi | [KSS, 2, 5 46.1]
tasthāvujjayinīvārtāṃ jñātuṃ vatseśvaro 'tha saḥ | [KSS, 2, 5 46.2]
tatrasthaṃ ca tamabhyāgādujjayinyā vaṇiktadā | [KSS, 2, 5 47.1]
yaugandharāyaṇasuhṛtsa cāgatyābravīdidam | [KSS, 2, 5 47.2]
deva caṇḍamahāsenaḥ prīto jāmātari tvayi | [KSS, 2, 5 48.1]
preṣitaśca pratīhārasteneha bhavadantikam | [KSS, 2, 5 48.2]
sa cāgacchansthitaḥ paścādahamagrata eva tu | [KSS, 2, 5 49.1]
pracchannaḥ satvaraṃ devaṃ vijñāpayitumāgataḥ | [KSS, 2, 5 49.2]
etacchrutvā sa vatseśo jaharṣa ca śaśaṃsa ca | [KSS, 2, 5 50.1]
sarvaṃ vāsavadattāyāḥ sāpi harṣamagātparam | [KSS, 2, 5 50.2]
kṛtabandhuparityāgā vivāhavidhisatvarā | [KSS, 2, 5 51.1]
atha vāsavadattā sā salajjā cotsukā tathā | [KSS, 2, 5 51.2]
tataḥ svātmavinodāya nikaṭasthaṃ vasantakam | [KSS, 2, 5 52.1]
sā jagāda kathā kācittvayā me varṇyatāmiti | [KSS, 2, 5 52.2]
sa ca mugdhadṛśastasyā bhartṛbhaktivivardhinīm | [KSS, 2, 5 53.1]
vasantakastadā dhīmānimāmakathayatkathām | [KSS, 2, 5 53.2]
astīha nagarī loke tāmraliptīti viśrutā | [KSS, 2, 5 54.1]
tasyāṃ ca dhanadattākhyo vaṇigāsīnmahādhanaḥ | [KSS, 2, 5 54.2]
sa cāputro bahūnviprānsaṃghaṭya praṇato 'bravīt | [KSS, 2, 5 55.1]
tathā kuruta putro me yathā syādacirāditi | [KSS, 2, 5 55.2]
tatas tam ūcur viprāste naitat kiṃcana duṣkaram | [KSS, 2, 5 56.1]
sarvaṃ hi sādhayantīha dvijāḥ śrautena karmaṇā | [KSS, 2, 5 56.2]
tathā ca pūrvamabhavadrājā kaścidaputrakaḥ | [KSS, 2, 5 57.1]
pañcottaraṃ śataṃ cābhūttasyāntaḥpurayoṣitām | [KSS, 2, 5 57.2]
putrīyeṣṭyā ca tasyaiko janturnāma suto 'jani | [KSS, 2, 5 58.1]
tatpatnīnāmaśeṣāṇāṃ nūtanendūdayo dṛśi | [KSS, 2, 5 58.2]
jānubhyāṃ paryaṭantaṃ ca bālaṃ jātu pipīlikā | [KSS, 2, 5 59.1]
ūrudeśe dadaṃśainaṃ muktacūtkārakātaram | [KSS, 2, 5 59.2]
tāvatā tumulākrandamantaḥ puramajāyata | [KSS, 2, 5 60.1]
rājāpi putra putreti cakranda prākṛto yathā | [KSS, 2, 5 60.2]
kṣaṇāttasminsamāśvaste bāle 'pāstapipīlike | [KSS, 2, 5 61.1]
duḥkhaikakāraṇaṃ rājā sa ninindaikaputratām | [KSS, 2, 5 61.2]
asti kaścidupāyo me yena syurbahavaḥ sutāḥ | [KSS, 2, 5 62.1]
iti tatparitāpena papraccha brāhmaṇāṃśca saḥ | [KSS, 2, 5 62.2]
te taṃ pratyabruvanrājannupāyo 'tra tavāstyayam | [KSS, 2, 5 63.1]
hatvaitaṃ tvatsutaṃ vahnau tanmāṃsaṃ hūyate 'khilam | [KSS, 2, 5 63.2]
tadgandhāghrāṇato rājñyaḥ sarvāḥ prāpsyanti te sutān | [KSS, 2, 5 64.1]
etacchrutvā sa rājā tat tathā sarvam akārayat | [KSS, 2, 5 64.2]
svapatnīsamasaṃkhyāṃś ca sa putrān prāptavān nṛpaḥ | [KSS, 2, 5 65.1]
atas tavāpi homena sādhayāmo vayaṃ sutam | [KSS, 2, 5 65.2]
ityuktvā dhanadattaṃ te brāhmaṇāḥ kﾱptadakṣiṇam | [KSS, 2, 5 66.1]
homaṃ cakrustatastasya vaṇijo jātavānsutaḥ | [KSS, 2, 5 66.2]
guhasenābhidhānaśca sa bālo vavṛdhe kramāt | [KSS, 2, 5 67.1]
pitātha dhanadatto 'sya bhāryāmanviṣyati sma saḥ | [KSS, 2, 5 67.2]
tataḥ sa tatpitā tena tanayena samaṃ yayau | [KSS, 2, 5 68.1]
dvīpāntaraṃ snuṣāhetorvaṇijyāvyapadeśataḥ | [KSS, 2, 5 68.2]
tatra devasmitāṃ nāma dharmaguptādvaṇigvarāt | [KSS, 2, 5 69.1]
svaputraguhasenasya kṛte kanyāmayācata | [KSS, 2, 5 69.2]
dharmaguptastu saṃbandhaṃ na tamaṅgīcakāra saḥ | [KSS, 2, 5 70.1]
ālocya tāmraliptīṃ tāṃ dūrāṃ duhitṛvatsalaḥ | [KSS, 2, 5 70.2]
sā tu devasmitā dṛṣṭvā guhasenaṃ tadaiva tam | [KSS, 2, 5 71.1]
tadguṇākṛṣṭacittatvādbandhutyāgaikaniścayā | [KSS, 2, 5 71.2]
sakhīmukhena kṛtvā ca saṃketaṃ saha tena sā | [KSS, 2, 5 72.1]
priyeṇa pitṛyuktena rātrau dvīpāttato yayau | [KSS, 2, 5 72.2]
tāmraliptīmatha prāpya tayoḥ kṛtavivāhayoḥ | [KSS, 2, 5 73.1]
jāyāpatyormithaḥ premapāśabaddhamabhūnmanaḥ | [KSS, 2, 5 73.2]
athāstaṃ pitari prāpte prerito 'bhūtsa bandhubhiḥ | [KSS, 2, 5 74.1]
kaṭāhadvīpagamane guhaseno yadṛcchayā | [KSS, 2, 5 74.2]
taccāsya gamanaṃ bhāryā tadā nāṅgīcakāra sā | [KSS, 2, 5 75.1]
serṣyā devasmitā kāmamanyastrīsaṅgaśaṅkinī | [KSS, 2, 5 75.2]
tataḥ patnyām anicchantyāṃ prerayatsu ca bandhuṣu | [KSS, 2, 5 76.1]
kartavyaniścalo mūḍho guhaseno babhūva saḥ | [KSS, 2, 5 76.2]
atha gatvā nirāhāraścakre devakule vratam | [KSS, 2, 5 77.1]
upāyamiha devo me nirdiśatviti cintayan | [KSS, 2, 5 77.2]
sāpi devasmitā tadvattena sārdhaṃ vyadhādvratam | [KSS, 2, 5 78.1]
tato 'nayoḥ śivaḥ svapne daṃpatyordarśanaṃ dadau | [KSS, 2, 5 78.2]
dve ca raktāmbuje dattvā sa devastāvabhāṣata | [KSS, 2, 5 79.1]
haste gṛhṇītamekaikaṃ padmametadubhāvapi | [KSS, 2, 5 79.2]
dūrasthatve ca yadyekaḥ śīlatyāgaṃ kariṣyati | [KSS, 2, 5 80.1]
tadanyasya kare padmaṃ mlānimeṣyati nānyathā | [KSS, 2, 5 80.2]
etacchrutvā prabudhyaiva daṃpatī tāvapaśyatām | [KSS, 2, 5 81.1]
anyonyasyeva hṛdayaṃ hastasthaṃ raktamambujam | [KSS, 2, 5 81.2]
tataḥ sa cakre prasthānaṃ guhaseno dhṛtāmbujaḥ | [KSS, 2, 5 82.1]
sā tu devasmitā tatra tasthau padmārpitekṣaṇā | [KSS, 2, 5 82.2]
guhaseno 'pi taṃ prāpa kaṭāhadvīpamāśu saḥ | [KSS, 2, 5 83.1]
kartuṃ pravavṛte cātra ratnānāṃ krayavikrayau | [KSS, 2, 5 83.2]
haste ca tasya taddṛṣṭvā sadaivāmlānamambujam | [KSS, 2, 5 84.1]
atra kecidvaṇikputrāścatvāro vismayaṃ yayuḥ | [KSS, 2, 5 84.2]
te yuktyā taṃ gṛhaṃ nītvā pāyayitvā bhṛśaṃ madhu | [KSS, 2, 5 85.1]
papracchuḥ padmavṛttāntaṃ so 'pi kṣībaḥ śaśaṃsa tam | [KSS, 2, 5 85.2]
tatastaṃ ciranirvāhyaratnādikrayavikrayam | [KSS, 2, 5 86.1]
vicintya guhasenaṃ te catvāro 'pi vaṇiksutāḥ | [KSS, 2, 5 86.2]
saṃmantrya kautukātpāpāstadbhāryāśīlaviplavam | [KSS, 2, 5 87.1]
cikīrṣavo yayuḥ śīghraṃ tāmraliptīmalakṣitāḥ | [KSS, 2, 5 87.2]
tatropāyaṃ vicinvantaḥ sugatāyatanasthitām | [KSS, 2, 5 88.1]
pravrājikāmupājagmurnāmnā yogakaraṇḍikām | [KSS, 2, 5 88.2]
prītipūrvaṃ ca tām ūcur bhagavaty asmadīpsitam | [KSS, 2, 5 89.1]
sādhyate cet tvayā tat te dāsyāmo 'rthān bahūn iti | [KSS, 2, 5 89.2]
sāpyuvāca dhruvaṃ yūnāṃ kāpi strī vāñchiteha vaḥ | [KSS, 2, 5 90.1]
tadbrūta sādhayāmyeva dhanalipsā ca nāsti me | [KSS, 2, 5 90.2]
asti siddhikarī nāma śiṣyā me buddhiśālinī | [KSS, 2, 5 91.1]
tatprasādena samprāptamasaṃkhyaṃ hi dhanaṃ mayā | [KSS, 2, 5 91.2]
kathaṃ śiṣyāprasādena bhūri prāptaṃ dhanaṃ tvayā | [KSS, 2, 5 92.1]
iti taiḥ sā vaṇikputraiḥ pṛṣṭā pravrājikābravīt | [KSS, 2, 5 92.2]
kautukaṃ yadi tatputrāḥ śrūyatāṃ varṇayāmi vaḥ | [KSS, 2, 5 93.1]
iha ko'pi vaṇikpūrvamāyayāvuttarāpathāt | [KSS, 2, 5 93.2]
tasyehasthasya macchiṣyā sā gatvā śiśriye gṛhe | [KSS, 2, 5 94.1]
yuktyā karmakarībhāvaṃ kṛtarūpavivartanā | [KSS, 2, 5 94.2]
viśvāsya vaṇijaṃ taṃ ca tadgṛhātsvarṇasaṃcayam | [KSS, 2, 5 95.1]
sarvaṃ muṣitvā pracchannaṃ pratyūṣe sātha niryayau | [KSS, 2, 5 95.2]
nagarīnirgatāṃ dṛṣṭvā śaṅkāśīghragatiṃ ca tām | [KSS, 2, 5 96.1]
mṛdaṅgahasto moṣāya ḍombaḥ ko 'pyanvagāddrutam | [KSS, 2, 5 96.2]
nyagrodhasya talaṃ prāpya sā dṛṣṭvā tamupāgatam | [KSS, 2, 5 97.1]
ḍombaṃ siddhikarī dhūrtā sadainyevedamabravīt | [KSS, 2, 5 97.2]
bhartrā sahādya kalahaṃ kṛtvāhaṃ nirgatā gṛhāt | [KSS, 2, 5 98.1]
martuṃ tadbhadra pāśo 'tra tvayā me badhyatāmiti | [KSS, 2, 5 98.2]
pāśena mriyatāmeṣā kimenāṃ hanmyahaṃ striyam | [KSS, 2, 5 99.1]
matveti tatra vṛkṣe 'sau ḍombaḥ pāśamasajjayat | [KSS, 2, 5 99.2]
tataḥ siddhikarī ḍombaṃ sā mugdheva jagāda tam | [KSS, 2, 5 100.1]
kriyate kathamudbandhastvayā me darśyatāmiti | [KSS, 2, 5 100.2]
tataḥ sa ḍombas taṃ dattvā mṛdaṅgaṃ pādayoradhaḥ | [KSS, 2, 5 101.1]
itthaṃ kriyata ityuktvā svakaṇṭhe pāśamarpayat | [KSS, 2, 5 101.2]
sāpi siddhikarī sadyastaṃ mṛdaṅgamacūrṇayat | [KSS, 2, 5 102.1]
pādāghātena ḍombo 'tha so 'pi pāśe vyapadyata | [KSS, 2, 5 102.2]
tatkālamāgato 'nveṣṭuṃ vṛkṣamūle dadarśa saḥ | [KSS, 2, 5 103.1]
muṣitāśeṣakoṣāṃ tāṃ dūrātsiddhikarīṃ vaṇik | [KSS, 2, 5 103.2]
sāpi dṛṣṭvā tamāyāntaṃ vṛkṣe tasmin alakṣitam | [KSS, 2, 5 104.1]
āruhya tasthau śākhāyāṃ pattraughacchannavigrahā | [KSS, 2, 5 104.2]
sa cāgatya vaṇigyāvatsabhṛtyaḥ pāśabandhanam | [KSS, 2, 5 105.1]
ḍombameva tamadrākṣīnna tu siddhikarīṃ kvacit | [KSS, 2, 5 105.2]
mā nāma vṛkṣamārūḍhā sā bhavediti tatkṣaṇam | [KSS, 2, 5 106.1]
eko 'sya vaṇijo bhṛtyastarumārohati sma tam | [KSS, 2, 5 106.2]
sadā tvayyeva me prītirihārūḍhastvameva ca | [KSS, 2, 5 107.1]
tatsundara tavaivedaṃ dhanamehi bhajasva mām | [KSS, 2, 5 107.2]
ityuktvāliṅgya cumbantī sāsya siddhikarī mukham | [KSS, 2, 5 108.1]
vaṇigbhṛtyasya daśanairjihvāṃ mūḍhadhiyo 'chinat | [KSS, 2, 5 108.2]
sa papāta vyathākrānto mukhena rudhiraṃ vaman | [KSS, 2, 5 109.1]
vṛkṣāttasmāllalalleti kimapyaprasphuṭaṃ bruvan | [KSS, 2, 5 109.2]
taddṛṣṭvā sa vaṇigbhīto bhūtagrastamavetya tam | [KSS, 2, 5 110.1]
svagṛhaṃ bhṛtyasahitaḥ palāyyaiva tato yayau | [KSS, 2, 5 110.2]
athāvatīrya vṛkṣāgrāttadvadbhītā ca tāpasī | [KSS, 2, 5 111.1]
āgādgṛhaṃ samādāya tatsā siddhikarī dhanam | [KSS, 2, 5 111.2]
evaṃvidhā hi macchiṣyā bahuprajñānaśālinī | [KSS, 2, 5 112.1]
evaṃ ca tatprasādena putrāḥ prāptaṃ mayā dhanam | [KSS, 2, 5 112.2]
ityuktvā tānvaṇikputrānatha pravrājikā nijām | [KSS, 2, 5 113.1]
tatkālamāgatāṃ śiṣyāmetebhyastāmadarśayat | [KSS, 2, 5 113.2]
jagāda caitāṃs tatputrāḥ sadbhāvaṃ vadatādhunā | [KSS, 2, 5 114.1]
kāṃ striyaṃ vāñchatha kṣipraṃ tāmahaṃ sādhayāmi vaḥ | [KSS, 2, 5 114.2]
tacchrutvā te ca tāmūcuryaiṣā devasmitābhidhā | [KSS, 2, 5 115.1]
guhasenavaṇigbhāryā tayā naḥ saṃgamaṃ kuru | [KSS, 2, 5 115.2]
śrutveti pratijajñe tatkāryaṃ pravrājikātha sā | [KSS, 2, 5 116.1]
vaṇiksutānāṃ caiteṣāṃ svagṛhaṃ sthitaye dadau | [KSS, 2, 5 116.2]
rañjayitvātha tatratyaṃ janaṃ bhakṣyādidānataḥ | [KSS, 2, 5 117.1]
guhasenagṛhaṃ tatsā viveśa saha śiṣyayā | [KSS, 2, 5 117.2]
tato devasmitāvāsagṛhadvāramupāgatām | [KSS, 2, 5 118.1]
tāṃ śunī śṛṅkhalābaddhā rurodhāpūrvarodhinī | [KSS, 2, 5 118.2]
tato devasmitā dṛṣṭvā sā tāṃ prāveśayatsvayam | [KSS, 2, 5 119.1]
kim āgatā syād eṣeti vicintya preṣya ceṭikām | [KSS, 2, 5 119.2]
praviṣṭā cāśiṣaṃ dattvā kṛtvā vyājakṛtādarām | [KSS, 2, 5 120.1]
sā tāṃ devasmitāṃ sādhvīṃ pāpā pravrājikābravīt | [KSS, 2, 5 120.2]
sadaiva tvaddidṛkṣā me bhavatyadya punarmayā | [KSS, 2, 5 121.1]
svapne dṛṣṭāsi tenāhamutkā tvāṃ draṣṭumāgatā | [KSS, 2, 5 121.2]
bhartrā vinākṛtāṃ tvāṃ ca dṛṣṭvā me dūyate manaḥ | [KSS, 2, 5 122.1]
priyopabhogavandhye hi viphale rūpayauvane | [KSS, 2, 5 122.2]
ityādibhirvacobhistāṃ sādhvīmāśvāsya sā ciram | [KSS, 2, 5 123.1]
āmantrya cāyayau tāvadgṛhaṃ pravrājikā nijam | [KSS, 2, 5 123.2]
dvitīye 'hni gṛhītvā ca maricakṣodanirbharam | [KSS, 2, 5 124.1]
māṃsakhaṇḍaṃ punaḥ sā tadyayau devasmitāgṛham | [KSS, 2, 5 124.2]
dvāraśunyai dadau tasyai māṃsakhaṇḍaṃ ca tatra tam | [KSS, 2, 5 125.1]
sāpi taṃ bhakṣayāmāsa sadyaḥ samaricaṃ śunī | [KSS, 2, 5 125.2]
tato maricadoṣeṇa tasyā dṛgbhyām avāritam | [KSS, 2, 5 126.1]
aśru pravavṛte tasyāḥ prasnauti sma ca nāsikā | [KSS, 2, 5 126.2]
sāpi pravrājikā tasmin kṣaṇe devasmitāntikam | [KSS, 2, 5 127.1]
praviśya tatkṛtātithyā prārebhe rodituṃ śaṭhā | [KSS, 2, 5 127.2]
pṛṣṭā ca devasmitayā sā kṛcchrādevamabravīt | [KSS, 2, 5 128.1]
putri saṃprati paśyaitāṃ bahiḥ prarudatīṃ śunīm | [KSS, 2, 5 128.2]
eṣā hyadya parijñāya māṃ janmāntarasaṃgatām | [KSS, 2, 5 129.1]
pravṛttā rodituṃ tena kṛpayāśru mamodgatam | [KSS, 2, 5 129.2]
tacchrutvā bahirālokya śunīṃ tāṃ rudatīmiva | [KSS, 2, 5 130.1]
kimetaccitramiti sā dadhyau devasmitā kṣaṇam | [KSS, 2, 5 130.2]
pravrājikātha sāvādītputri pūrvatra janmani | [KSS, 2, 5 131.1]
ahameṣā ca bhārye dve viprasyābhūva kasyacit | [KSS, 2, 5 131.2]
sa cāvayoḥ patirdūraṃ deśāntaram itastataḥ | [KSS, 2, 5 132.1]
vāraṃ vāraṃ prayāti sma rājādeśena dūtyayā | [KSS, 2, 5 132.2]
tatpravāse ca kurvantyā svecchaṃ puruṣasaṃgamam | [KSS, 2, 5 133.1]
mayā bhūtendriyagrāmo nopabhogair avañcyata | [KSS, 2, 5 133.2]
bhūtendriyānabhidroho dharmo hi paramo mataḥ | [KSS, 2, 5 134.1]
ato jātismarā putri jātāhamiha janmani | [KSS, 2, 5 134.2]
eṣā tu śīlamevaikaṃ rarakṣājñānatastadā | [KSS, 2, 5 135.1]
tena śvayonau patitā kiṃtu jātiṃ smaratyasau | [KSS, 2, 5 135.2]
ko 'yaṃ dharmo dhruvaṃ dhūrtaracaneyaṃ kṛtānayā | [KSS, 2, 5 136.1]
iti saṃcintya suprajñā sā tāṃ devasmitābravīt | [KSS, 2, 5 136.2]
iyacciraṃ mayā dharmo na jñāto bhagavatyayam | [KSS, 2, 5 137.1]
tattvaṃ kenāpi kāntena puṃsā me saṃgamaṃ kuru | [KSS, 2, 5 137.2]
tataḥ pravrājikāvādīt keciddvīpāntarāgatāḥ | [KSS, 2, 5 138.1]
iha sthitā vaṇikputrāstarhi tānānayāmi te | [KSS, 2, 5 138.2]
ityuktvā sā pramuditā yayau pravrājikā gṛham | [KSS, 2, 5 139.1]
sā ca devasmitā svairaṃ svaceṭīrityabhāṣata | [KSS, 2, 5 139.2]
nūnaṃ dṛṣṭvā tadamlānaṃ haste madbharturambujam | [KSS, 2, 5 140.1]
pṛṣṭvā ca taṃ yathāvṛttaṃ madyapaṃ jātu kautukāt | [KSS, 2, 5 140.2]
madvidhvaṃsāya ke 'pyete dvīpāttasmādihāgatāḥ | [KSS, 2, 5 141.1]
vaṇikputrāḥ śaṭhāstaiśca prayukteyaṃ kutāpasī | [KSS, 2, 5 141.2]
taddhattūrakasaṃyuktaṃ madyamānayata drutam | [KSS, 2, 5 142.1]
gatvātha kārayadhvaṃ ca śunaḥ pādamayomayam | [KSS, 2, 5 142.2]
iti devasmitoktāstāśceṭyaścakrustathaiva tat | [KSS, 2, 5 143.1]
ekā ca ceṭī tadrūpaṃ tadvākyādakarottadā | [KSS, 2, 5 143.2]
sāpi pravrājikā tasmādvaṇikputracatuṣṭayāt | [KSS, 2, 5 144.1]
ahaṃprathamikādiṣṭād ādāyaikamathāyayau | [KSS, 2, 5 144.2]
svaśiṣyāveṣasaṃchannaṃ taṃ ca devasmitāgṛhe | [KSS, 2, 5 145.1]
tatra sāyaṃ praveśyaiva nirgatyāprakaṭaṃ yayau | [KSS, 2, 5 145.2]
tato 'tra taṃ vaṇikputraṃ tatsadhattūrakaṃ madhu | [KSS, 2, 5 146.1]
ceṭī devasmitāveṣā sā sādaramapāyayat | [KSS, 2, 5 146.2]
tena so 'vinayeneva madhunā hṛtacetanaḥ | [KSS, 2, 5 147.1]
hṛtvā vastrādi ceṭībhistatra cakre digambaraḥ | [KSS, 2, 5 147.2]
śunaḥ pādena dattvāṅkaṃ lalāṭe tābhireva ca | [KSS, 2, 5 148.1]
nītvā so 'śucisampūrṇe kṣipto 'bhūtkhātake niśi | [KSS, 2, 5 148.2]
yāme 'tha paścime saṃjñāṃ labdhvātmānaṃ dadarśa saḥ | [KSS, 2, 5 149.1]
svapāpopanate magnamavīcāviva khātake | [KSS, 2, 5 149.2]
athotthāya kṛtasnāno lalāṭe 'ṅkaṃ parāmṛśan | [KSS, 2, 5 150.1]
nagnaḥ sansa vaṇikputro yayau pravrājikāgṛham | [KSS, 2, 5 150.2]
mamaivaikasya hāsyatvaṃ mā bhūditi sa tatra tān | [KSS, 2, 5 151.1]
āgacchanmuṣito 'smīti sakhīnanyānabhāṣata | [KSS, 2, 5 151.2]
jāgareṇātipānena śirortiṃ vyapadiśya ca | [KSS, 2, 5 152.1]
prātaḥ sa tasthau vastreṇa veṣṭayitvāṅkitaṃ śiraḥ | [KSS, 2, 5 152.2]
tathaiva ca punaḥ sāyaṃ dvitīyo 'pi vaṇiksutaḥ | [KSS, 2, 5 153.1]
etya devasmitāgehaṃ khalīkāramavāptavān | [KSS, 2, 5 153.2]
so 'pyetya nagno vakti sma tatraivābharaṇānyaham | [KSS, 2, 5 154.1]
sthāpayitvāpi niryāto muṣitastaskarairiti | [KSS, 2, 5 154.2]
prātaḥ so 'pi śiraḥśūlavyapadeśena veṣṭanam | [KSS, 2, 5 155.1]
kṛtvā pracchādayāmāsa lalāṭataṭamaṅkitam | [KSS, 2, 5 155.2]
evaṃ sāpahnavāḥ sarve vaṇikputrāḥ krameṇa te | [KSS, 2, 5 156.1]
prāpuḥ sāṅkaṃ khalīkāramarthanāśaṃ ca lajjitāḥ | [KSS, 2, 5 156.2]
asyā api bhavatvevamiti te ca khalīkṛtam | [KSS, 2, 5 157.1]
tasyāḥ pravrājikāyāstām aprakāśya tato yayuḥ | [KSS, 2, 5 157.2]
sātha pravrājikānyedyurjagāma saha śiṣyayā | [KSS, 2, 5 158.1]
kṛtaprayojanāsmīti hṛṣṭā devasmitāgṛham | [KSS, 2, 5 158.2]
tatra devasmitā sā tāṃ kṛtvādaramapāyayat | [KSS, 2, 5 159.1]
madhu dhattūrasaṃyuktaṃ paritoṣādivāhṛtam | [KSS, 2, 5 159.2]
tena mattāṃ saśiṣyāṃ ca chinnaśravaṇanāsikām | [KSS, 2, 5 160.1]
tāmapyaśucipaṅkāntaḥ kṣepayāmāsa sā satī | [KSS, 2, 5 160.2]
gatvā maite vaṇikputrāḥ patiṃ hanyuḥ kadācana | [KSS, 2, 5 161.1]
ityākulā ca sā śvaśrvastaṃ vṛttāntamavarṇayat | [KSS, 2, 5 161.2]
tataḥ śvaśrūravādīttāṃ putri sādhu kṛtaṃ tvayā | [KSS, 2, 5 162.1]
kiṃtu putrasya me tasya kadācidahitaṃ bhavet | [KSS, 2, 5 162.2]
tato devasmitāvocadyathā śaktimatī patim | [KSS, 2, 5 163.1]
rarakṣa prajñayā pūrvamamuṃ rakṣāmyahaṃ tathā | [KSS, 2, 5 163.2]
kathaṃ śaktimatī putri rarakṣa patimucyatām | [KSS, 2, 5 164.1]
iti pṛṣṭā tayā śvaśrvā sātha devasmitābravīt | [KSS, 2, 5 164.2]
asmaddeśe purasyāntarmaṇibhadra iti śrutaḥ | [KSS, 2, 5 165.1]
pūrvaiḥ kṛtapratiṣṭho 'sti mahāyakṣaḥ prabhāvitaḥ | [KSS, 2, 5 165.2]
tasyopayācitāny etya tatratyāḥ kurvate janāḥ | [KSS, 2, 5 166.1]
tattadvāñchitasaṃsiddhihetos tais tair upāyanaiḥ | [KSS, 2, 5 166.2]
yo naraḥ prāpyate tatra rātrau saha parastriyā | [KSS, 2, 5 167.1]
sthāpyate so 'sya yakṣasya garbhāgāre tayā samam | [KSS, 2, 5 167.2]
prātastathaiva sastrīkaḥ sa nītvā rājasaṃsadi | [KSS, 2, 5 168.1]
prakaṭīkṛtya tadvṛttaṃ nigṛhyata iti sthitiḥ | [KSS, 2, 5 168.2]
ekadā tatra naktaṃ ca saṃgataḥ parajāyayā | [KSS, 2, 5 169.1]
vaṇiksamudradattākhyaḥ prāpto 'bhūtpurarakṣiṇā | [KSS, 2, 5 169.2]
nītvā ca tena kṣipto 'bhūtsaparastrīka eva saḥ | [KSS, 2, 5 170.1]
yakṣadevagṛhe tasmindṛḍhadattārgale vaṇik | [KSS, 2, 5 170.2]
tatkṣaṇaṃ vaṇijaś cāsya mahāprajñā pativratā | [KSS, 2, 5 171.1]
bhāryā śaktimatī nāma taṃ vṛttāntamabudhyata | [KSS, 2, 5 171.2]
sātha dhīrānyarūpeṇa tadyakṣāyatanaṃ niśi | [KSS, 2, 5 172.1]
pūjāmādāya sāśvāsaṃ sakhījanayutā yayau | [KSS, 2, 5 172.2]
tatraitya dakṣiṇālobhādetasyā eva pūjakaḥ | [KSS, 2, 5 173.1]
dadau praveśamudghāṭya dvāramuktvā purādhipam | [KSS, 2, 5 173.2]
sā ca praviśya sastrīke dṛṣṭe patyau vilakṣite | [KSS, 2, 5 174.1]
svaṃ veṣaṃ kārayitvā tāṃ niryāhītyavadatstriyam | [KSS, 2, 5 174.2]
sā ca nirgatya rātrau strī tadveṣaiva tato yayau | [KSS, 2, 5 175.1]
tasthau śaktimatī tatra tena bhartrā samaṃ tu sā | [KSS, 2, 5 175.2]
prātaśca rājādhikṛtairetya yāvannirūpyate | [KSS, 2, 5 176.1]
tāvatsvapatnyaiva yutaḥ sarvaiḥ sa dadṛśe vaṇik | [KSS, 2, 5 176.2]
tadbuddhvā yakṣabhavanānmṛtyoriva mukhānnṛpaḥ | [KSS, 2, 5 177.1]
daṇḍayitvā purādhyakṣaṃ vaṇijaṃ tamamocayat | [KSS, 2, 5 177.2]
evaṃ śaktimatī pūrvaṃ rarakṣa prajñayā patim | [KSS, 2, 5 178.1]
ahaṃ tathaiva bhartāraṃ gatvā rakṣāmi yuktitaḥ | [KSS, 2, 5 178.2]
iti devasmitā śvaśrūṃ raha uktvā tapasvinī | [KSS, 2, 5 179.1]
svaceṭikābhiḥ sahitā vaṇigveṣaṃ cakāra sā | [KSS, 2, 5 179.2]
āruhya ca pravahaṇaṃ vaṇijyāvyājatastataḥ | [KSS, 2, 5 180.1]
kaṭāhadvīpamagamadyatra so 'syāḥ patiḥ sthitaḥ | [KSS, 2, 5 180.2]
gatvā taṃ ca patiṃ tatra vaṇiṅmadhye dadarśa sā | [KSS, 2, 5 181.1]
guhasenaṃ samāśvāsamiva mūrtidharaṃ bahiḥ | [KSS, 2, 5 181.2]
so 'pi tāṃ puruṣākārāṃ dūrāddṛṣṭvā pibanniva | [KSS, 2, 5 182.1]
priyāyāḥ sadṛśaḥ ko 'yaṃ vaṇiksyādityacintayat | [KSS, 2, 5 182.2]
sā ca devasmitā tatra bhūpaṃ gatvā vyajijñapat | [KSS, 2, 5 183.1]
vijñaptirme 'sti tatsarvāḥ saṃghaṭyantāṃ prajā iti | [KSS, 2, 5 183.2]
tataḥ sarvānsamānīya rājā paurānsakautukaḥ | [KSS, 2, 5 184.1]
kā te vijñaptir astīti vaṇigveṣām uvāca tām | [KSS, 2, 5 184.2]
tato devasmitāvādīd iha madhye mama sthitāḥ | [KSS, 2, 5 185.1]
palāyya dāsāś catvāras tān me devaḥ prayacchatu | [KSS, 2, 5 185.2]
atha tām avadad rājā sarve paurā ime sthitāḥ | [KSS, 2, 5 186.1]
tat sarvān pratyabhijñāya nijān dāsān gṛhāṇa tān | [KSS, 2, 5 186.2]
tatastayā jagṛhire svagṛhe prākkhalīkṛtāḥ | [KSS, 2, 5 187.1]
vaṇiksutāste catvāraḥ śiraḥsvābaddhaśāṭakāḥ | [KSS, 2, 5 187.2]
sārthavāhasutā ete kathaṃ dāsā bhavanti te | [KSS, 2, 5 188.1]
iti kruddhāśca tāmūcustatrasthā vaṇijastadā | [KSS, 2, 5 188.2]
tataḥ pratyabravītsā tānyadi na pratyayo 'sti vaḥ | [KSS, 2, 5 189.1]
lalāṭaṃ prekṣyatāmeṣāṃ śunaḥ pādāṅkitaṃ mayā | [KSS, 2, 5 189.2]
tatheti teṣām unmocya caturṇāṃ śīrṣapaṭṭakān | [KSS, 2, 5 190.1]
sarve 'pi dadṛśustatra śunaḥ pādaṃ lalāṭagam | [KSS, 2, 5 190.2]
lajjite 'tha vaṇiggrāme rājā saṃjātavismayaḥ | [KSS, 2, 5 191.1]
kimetaditi papraccha sa tāṃ devasmitāṃ svayam | [KSS, 2, 5 191.2]
sā śaśaṃsa yathāvṛttaṃ sarve 'pi jahasurjanāḥ | [KSS, 2, 5 192.1]
nyāyyāste bhavatīdāsā iti tāṃ cāvadannṛpaḥ | [KSS, 2, 5 192.2]
tato 'nye vaṇijasteṣāṃ caturṇāṃ dāsyamuktaye | [KSS, 2, 5 193.1]
dadustasyai dhanaṃ bhūri sādhvyai daṇḍaṃ ca bhūpateḥ | [KSS, 2, 5 193.2]
ādāya taddhanamavāpya patiṃ ca taṃ svaṃ devasmitā sakalasajjanapūjitā sā | [KSS, 2, 5 194.1]
pratyāyayau nijapurīmatha tāmraliptīṃ nāsyā babhūva ca punaḥ priyaviprayogaḥ | [KSS, 2, 5 194.2]
iti striyo devi mahākulodgatā viśuddhadhīraiścaritairupāsate | [KSS, 2, 5 195.1]
sadaiva bhartāram ananyamānasāḥ patiḥ satīnāṃ paramaṃ hi daivatam | [KSS, 2, 5 195.2]
ityākarṇya vasantakasya vadanādetāmudārāṃ kathāṃ mārge vāsavadattayā navaparityakte piturveśmani | [KSS, 2, 5 196.1]
tallajjāsadanaṃ vidhāya vidadhe vatseśvare bhartari prākprauḍhapraṇayāvabaddhamapi tadbhaktyekatānaṃ manaḥ | [KSS, 2, 5 196.2]
{KSS, 2, 6}
atha vindhyāntare tatra vatsarājasya tiṣṭhataḥ | [KSS, 2, 6 1.1]
pārśvaṃ caṇḍamahāsenapratīhāraḥ samāyayau | [KSS, 2, 6 1.2]
sa cāgatya praṇamyainaṃ rājānamidamabravīt | [KSS, 2, 6 2.1]
rājā caṇḍamahāsenastava saṃdiṣṭavānidam | [KSS, 2, 6 2.2]
yuktaṃ vāsavadattā yatsvayameva tvayā hṛtā | [KSS, 2, 6 3.1]
tadarthameva hi mayā tvamānīta ihābhavaḥ | [KSS, 2, 6 3.2]
saṃyatasya ca naiveha dattaiṣā te mayā svayam | [KSS, 2, 6 4.1]
naivamasmāsu te prītirbhavediti viśaṅkinā | [KSS, 2, 6 4.2]
tad idānīm avidhinā mamāsya duhitur yathā | [KSS, 2, 6 5.1]
na vivāho bhaved rājan pratīkṣethās tathā manāk | [KSS, 2, 6 5.2]
gopālako hi nacirādatraivaiṣyati matsutaḥ | [KSS, 2, 6 6.1]
sa cāsyāḥ svasurudvāhaṃ yathāvidhi vidhāsyati | [KSS, 2, 6 6.2]
itīmaṃ vatsarājāya saṃdeśamavadhāya saḥ | [KSS, 2, 6 7.1]
tattadvāsavadattāyai pratīhāro nyavedayat | [KSS, 2, 6 7.2]
tataḥ sānandayā sākaṃ tayā vāsavadattayā | [KSS, 2, 6 8.1]
hṛṣṭo vatseśvaraścakre kauśāmbīgamane manaḥ | [KSS, 2, 6 8.2]
gopālakasyāgamanaṃ pratīkṣethāṃ yuvāmiha | [KSS, 2, 6 9.1]
tenaiva saha paścācca kauśāmbīmāgamiṣyathaḥ | [KSS, 2, 6 9.2]
ityuktvā sthāpayāmāsa sa tatraiva mahīpatiḥ | [KSS, 2, 6 10.1]
śvāśuraṃ taṃ pratīhāraṃ svamittraṃ ca pulindakam | [KSS, 2, 6 10.2]
tato 'nuyāto nāgendraiḥ sravadbhirmadanirjharān | [KSS, 2, 6 11.1]
anurāgāgatairvindhyaprāgbhārairiva jaṅgamaiḥ | [KSS, 2, 6 11.2]
turaṃgasainyasaṃghātakhurāghātasaśabdayā | [KSS, 2, 6 12.1]
stūyamāna ivotkrāntabandisandarbhayā bhuvā | [KSS, 2, 6 12.2]
nabhovilaṅghibhiḥ senārajorāśibhir uddhataiḥ | [KSS, 2, 6 13.1]
sapakṣabhūbhṛdullāsaśaṅkāṃ kurvañ śatakratoḥ | [KSS, 2, 6 13.2]
sa pratasthe tato devyā saha vāsavadattayā | [KSS, 2, 6 14.1]
svapurīṃ prati rājendraḥ prātarevāpare 'hani | [KSS, 2, 6 14.2]
tataśca divasairdvitrairviṣayaṃ tamavāpya saḥ | [KSS, 2, 6 15.1]
viśaśrāma niśāmekāṃ rumaṇvanmandire nṛpaḥ | [KSS, 2, 6 15.2]
anyedyustāṃ ca kauśāmbīṃ cirātprāptamahotsavaḥ | [KSS, 2, 6 16.1]
mārgotsukonmukhajanāṃ praviveśa priyāsakhaḥ | [KSS, 2, 6 16.2]
tadā ca strībhirārabdhamaṅgalasnānamaṇḍanā | [KSS, 2, 6 17.1]
cirādupāgate patyau babhau nārīva sā purī | [KSS, 2, 6 17.2]
dadṛśuścātra paurāstaṃ vatsarājaṃ vadhūsakham | [KSS, 2, 6 18.1]
praśāntaśokāḥ śikhinaḥ savidyutamivāmbudam | [KSS, 2, 6 18.2]
harmyāgrasthāśca pidadhuḥ pauranāryo mukhairnabhaḥ | [KSS, 2, 6 19.1]
vyomagaṅgātaṭotphullahemāmburuhavibhramaiḥ | [KSS, 2, 6 19.2]
tataḥ svaṃ rājabhavanaṃ vatsarājo viveśa saḥ | [KSS, 2, 6 20.1]
nṛpaśriyevāparayā saha vāsavadattayā | [KSS, 2, 6 20.2]
sevāgatanṛpākīrṇaṃ māgadhodgītamaṅgalam | [KSS, 2, 6 21.1]
suptaprabuddhamiva tadreje rājagṛhaṃ tadā | [KSS, 2, 6 21.2]
atha vāsavadattāyā bhrātā gopālako 'cirāt | [KSS, 2, 6 22.1]
āyayau saha kṛtvā tau pratīhārapulindakau | [KSS, 2, 6 22.2]
kṛtapratyudgamaṃ rājñā tamānandamivāparam | [KSS, 2, 6 23.1]
prāpa vāsavadattā sā praharṣotphullalocanā | [KSS, 2, 6 23.2]
amuṃ bhrātarametasyāḥ paśyantyā mā sma bhūttrapā | [KSS, 2, 6 24.1]
ity eva tasyās tatkālaṃ rurodhāśru vilocane | [KSS, 2, 6 24.2]
pitṛsaṃdeśavākyaiśca tena protsāhitātha sā | [KSS, 2, 6 25.1]
mene kṛtārthamātmānaṃ svajanena samāgatam | [KSS, 2, 6 25.2]
tato yathāvadvavṛte tasyā vatseśvarasya ca | [KSS, 2, 6 26.1]
vyagro gopālako 'nyedyustatrodvāhamahotsave | [KSS, 2, 6 26.2]
rativallīnavodbhinnamiva pallavamujjvalam | [KSS, 2, 6 27.1]
pāṇiṃ vāsavadattāyāḥ so 'tha vatseśvaro 'grahīt | [KSS, 2, 6 27.2]
sāpi priyakarasparśasāndrānandanimīlitā | [KSS, 2, 6 28.1]
sakampasvedadigdhāṅgī gāḍharomāñcacarcitā | [KSS, 2, 6 28.2]
susaṃmohanavāyavyavāruṇāstrairnirantaraiḥ | [KSS, 2, 6 29.1]
viddheva puṣpacāpena tatkṣaṇaṃ samalakṣyata | [KSS, 2, 6 29.2]
dṛśi dhūmābhitāmrāyāṃ tasyā vahnipradakṣiṇe | [KSS, 2, 6 30.1]
madirā madamādhuryasūtrapātamivākarot | [KSS, 2, 6 30.2]
gopālakārpitai ratnai rājñāṃ copāyanaistadā | [KSS, 2, 6 31.1]
pūrṇakoṣo dadhau satyāṃ vatseśo rājarājatām | [KSS, 2, 6 31.2]
nirvartitavivāhau tāvādau lokasya cakṣuṣi | [KSS, 2, 6 32.1]
vadhūvarau viviśatuḥ paścātsve vāsaveśmani | [KSS, 2, 6 32.2]
atha saṃmānayāmāsa paṭṭabandhādinā svayam | [KSS, 2, 6 33.1]
nijotsave vatsarājo gopālakapulindakau | [KSS, 2, 6 33.2]
rājñāṃ saṃmānanārthaṃ ca paurāṇāṃ ca yathocitam | [KSS, 2, 6 34.1]
yaugandharāyaṇastena rumaṇvāṃśca nyayujyata | [KSS, 2, 6 34.2]
tato 'bravīdrumaṇvantamevaṃ yaugandharāyaṇaḥ | [KSS, 2, 6 35.1]
rājñā kaṣṭe niyuktau svo lokacittaṃ hi durgraham | [KSS, 2, 6 35.2]
arañjitaśca bālo 'pi roṣamutpādayeddhruvam | [KSS, 2, 6 36.1]
tathā ca śṛṇvimāṃ bālavinaṣṭakakathāṃ sakhe | [KSS, 2, 6 36.2]
babhūva rudraśarmākhyaḥ kaścana brāhmaṇaḥ purā | [KSS, 2, 6 37.1]
babhūvatuśca tasya dve gṛhiṇyau gṛhamedhinaḥ | [KSS, 2, 6 37.2]
ekā sutaṃ prasūyaiva tasya pañcatvamāyayau | [KSS, 2, 6 38.1]
tatsuto 'paramātuśca haste tenārpito 'tha saḥ | [KSS, 2, 6 38.2]
sā ca kiṃcidvivṛddhasya rūkṣaṃ tasyāśanaṃ dadau | [KSS, 2, 6 39.1]
so 'pi tenābhavadbālo dhūsarāṅgaḥ pṛthūdaraḥ | [KSS, 2, 6 39.2]
mātṛhīnastvayāyaṃ me kathaṃ śiśurupekṣitaḥ | [KSS, 2, 6 40.1]
iti tāmaparāṃ patnīṃ rudraśarmātha so 'bhyadhāt | [KSS, 2, 6 40.2]
sevyamāno 'pi hi snehairīdṛgeva kimapyasau | [KSS, 2, 6 41.1]
kiṃ karomyahamasyeti sāpyevaṃ patimabravīt | [KSS, 2, 6 41.2]
nūnamevaṃsvabhāvo 'yamiti mene ca sa dvijaḥ | [KSS, 2, 6 42.1]
strīṇāmalīkamugdhaṃ hi vacaḥ ko manyate mṛṣā | [KSS, 2, 6 42.2]
bāla eva vinaṣṭo 'yamiti bālavinaṣṭakaḥ | [KSS, 2, 6 43.1]
nāmnā sa bālakastatra saṃvṛtto 'bhūtpiturgṛhe | [KSS, 2, 6 43.2]
asāvaparamātā māṃ kadarthayati sarvadā | [KSS, 2, 6 44.1]
varaṃ pratikriyāṃ kāṃcittadetasyāḥ karomyaham | [KSS, 2, 6 44.2]
iti saṃcintayāmāsa so 'tha bālavinaṣṭakaḥ | [KSS, 2, 6 45.1]
vyatītapañcavarṣo 'pi vayasā bata buddhimān | [KSS, 2, 6 45.2]
athāgataṃ rājakulājjagāda pitaraṃ rahaḥ | [KSS, 2, 6 46.1]
tāta dvau mama tātau sta ityavispaṣṭayā girā | [KSS, 2, 6 46.2]
evaṃ pratyahamāha sma sa bālaḥ so 'pi tatpitā | [KSS, 2, 6 47.1]
tāṃ sopapatimāśaṅkya bhāryāṃ sparśe 'pyavarjayat | [KSS, 2, 6 47.2]
sāpi dadhyau vinā doṣaṃ kasmānme kupitaḥ patiḥ | [KSS, 2, 6 48.1]
kiṃcidbālavinaṣṭena kṛtaṃ kiṃcidbhavediti | [KSS, 2, 6 48.2]
sādaraṃ snapayitvā ca dattvā snigdhaṃ ca bhojanam | [KSS, 2, 6 49.1]
kṛtvotsaṅge ca papraccha sā taṃ bālavinaṣṭakam | [KSS, 2, 6 49.2]
putra kiṃ roṣitastāto rudraśarmā tvayā mayi | [KSS, 2, 6 50.1]
tacchrutvaiva sa tāṃ bālo jagādāparamātaram | [KSS, 2, 6 50.2]
ato 'dhikaṃ te kartāsmi na cedadyāpi śāmyasi | [KSS, 2, 6 51.1]
svaputrapoṣiṇī kasmāttvaṃ māṃ kliśnāsi sarvadā | [KSS, 2, 6 51.2]
tacchrutvā praṇatā sā taṃ babhāṣe śapathottaram | [KSS, 2, 6 52.1]
punarnaivaṃ kariṣyāmi tatprasādāya me patim | [KSS, 2, 6 52.2]
tataḥ sa bālo 'vādīttāṃ tarhyāyātasya matpituḥ | [KSS, 2, 6 53.1]
ādarśaṃ darśayatvekā tvacceṭī vedmyahaṃ param | [KSS, 2, 6 53.2]
tathetyuktvā tayā ceṭī niyuktā rudraśarmaṇaḥ | [KSS, 2, 6 54.1]
āgatasya kṣaṇāttasya darśayāmāsa darpaṇam | [KSS, 2, 6 54.2]
tatra tasyaiva tatkālaṃ pratibimbaṃ sa darśayan | [KSS, 2, 6 55.1]
so 'yaṃ dvitīyas tāto me tātetyāha sma bālakaḥ | [KSS, 2, 6 55.2]
tacchrutvā vigatāśaṅkastāmakāraṇadūṣitām | [KSS, 2, 6 56.1]
patnīṃ prati prasanno 'bhūdrudraśarmā tadaiva saḥ | [KSS, 2, 6 56.2]
evamutpādayeddoṣaṃ bālo 'pi vikṛtiṃ gataḥ | [KSS, 2, 6 57.1]
tadayaṃ rañjanīyo naḥ samyakparikaro 'khilaḥ | [KSS, 2, 6 57.2]
ityuktvā sarumaṇvatkaḥ so 'tha yaugandharāyaṇaḥ | [KSS, 2, 6 58.1]
sarvaṃ saṃmānayāmāsa vatsarājotsave janam | [KSS, 2, 6 58.2]
tathā ca rājalokaṃ tau rañjayāmāsaturyathā | [KSS, 2, 6 59.1]
madekapravaṇāvetāviti sarvo 'pyamanyata | [KSS, 2, 6 59.2]
tau cāpyapūjayadrājā sacivau svakarārpitaiḥ | [KSS, 2, 6 60.1]
vastrāṅgarāgābharaṇairgrāmaiśca savasantakau | [KSS, 2, 6 60.2]
kṛtodvāhotsavaḥ so 'tha yukto vatseśvarastayā | [KSS, 2, 6 61.1]
manorathaphalānyeva mene vāsavadattayā | [KSS, 2, 6 61.2]
cirādunmudritaḥ snehātko'pyabhūt satataṃ tayoḥ | [KSS, 2, 6 62.1]
niśāntakliṣṭacakrāhvarītihṛdyo rasakramaḥ | [KSS, 2, 6 62.2]
yathā yathā ca daṃpatyoḥ prauḍhiṃ paricayo yayau | [KSS, 2, 6 63.1]
tayostathā tathā prema navībhāvamivāyayau | [KSS, 2, 6 63.2]
gopālako 'tha vivāhakartuḥ saṃdeśataḥ pituḥ | [KSS, 2, 6 64.1]
prayayau śīghramāvṛttiṃ vatsarājena yācitaḥ | [KSS, 2, 6 64.2]
so 'pi vatseśvaro jātu capalaḥ pūrvasaṃgatām | [KSS, 2, 6 65.1]
guptaṃ viracitāṃ nāma bheje 'ntaḥpuracārikām | [KSS, 2, 6 65.2]
tadgotraskhalito devīṃ pādalagnaḥ prasādayan | [KSS, 2, 6 66.1]
lebhe subhagasāmrājyamabhiṣiktastadaśrubhiḥ | [KSS, 2, 6 66.2]
kiṃca bandhumatīṃ nāma rājaputrīṃ bhujārjitām | [KSS, 2, 6 67.1]
gopālakena prahitāṃ kanyāṃ devyā upāyanam | [KSS, 2, 6 67.2]
tayā mañjuliketyeva nāmnānyenaiva gopitām | [KSS, 2, 6 68.1]
aparāmiva lāvaṇyajaladherudgatāṃ śriyam | [KSS, 2, 6 68.2]
vasantakasahāyaḥ saṃdṛṣṭvodyānalatāgṛhe | [KSS, 2, 6 69.1]
gāndharvavidhinā guptamupayeme sa bhūpatiḥ | [KSS, 2, 6 69.2]
tacca vāsavadattāsya dadarśa nibhṛtasthitā | [KSS, 2, 6 70.1]
pracukopa ca baddhvā ca sā nināya vasantakam | [KSS, 2, 6 70.2]
tataḥ pravrājikāṃ tasyāḥ sakhīṃ pitṛkulāgatām | [KSS, 2, 6 71.1]
sa sāṃkṛtyāyanīṃ nāma śaraṇaṃ śiśriye nṛpaḥ | [KSS, 2, 6 71.2]
sā tāṃ prasādya mahiṣīṃ tayā saiva kṛtājñayā | [KSS, 2, 6 72.1]
dadau bandhumatīṃ rājñe peśalaṃ hi satīmanaḥ | [KSS, 2, 6 72.2]
tatastaṃ bandhanāddevī sā mumoca vasantakam | [KSS, 2, 6 73.1]
sa cāgatyāgrato rājñīṃ hasanniti jagāda tām | [KSS, 2, 6 73.2]
bandhumatyāparāddhaṃ ca kiṃ mayā devi te kṛtam | [KSS, 2, 6 74.1]
ḍuṇḍubheṣu praharatha kruddhā yūyam ahīn prati | [KSS, 2, 6 74.2]
etattvamupamānaṃ me vyācakṣveti kutūhalāt | [KSS, 2, 6 75.1]
devyā pṛṣṭastayā so 'tha punarāha vasantakaḥ | [KSS, 2, 6 75.2]
purā ko'pi rururnāma muniputro yadṛcchayā | [KSS, 2, 6 76.1]
paribhraman dadarśaikāṃ kanyām adbhutadarśanām | [KSS, 2, 6 76.2]
vidyādharātsamutpannāṃ menakāyāṃ dyuyoṣiti | [KSS, 2, 6 77.1]
sthūlakeśena muninā vardhitāmāśrame nije | [KSS, 2, 6 77.2]
sā ca pramadvarā nāma dṛṣṭā tasya rurormanaḥ | [KSS, 2, 6 78.1]
jahāra so 'tha gatvā tāṃ sthūlakeśādayācata | [KSS, 2, 6 78.2]
sthūlakeśo 'pi tāṃ tasmai pratiśuśrāva kanyakām | [KSS, 2, 6 79.1]
āsanne ca vivāhe tāmakasmāddaṣṭavānahiḥ | [KSS, 2, 6 79.2]
tato viṣaṇṇahṛdayaḥ śuśrāvemāṃ giraṃ divi | [KSS, 2, 6 80.1]
etāṃ kṣīṇāyuṣaṃ brahmansvāyuṣo 'rdhena jīvaya | [KSS, 2, 6 80.2]
tacchrutvā sa dadau tasyai tadaivārdhaṃ nijāyuṣaḥ | [KSS, 2, 6 81.1]
pratyujjijīva sā tena so 'pi tāṃ pariṇītavān | [KSS, 2, 6 81.2]
atha kruddho rururnityaṃ yaṃ yaṃ sarpaṃ dadarśa saḥ | [KSS, 2, 6 82.1]
taṃ taṃ jaghāna bhāryā me daṣṭāmībhirbhavediti | [KSS, 2, 6 82.2]
athaikas taṃ jighāṃsantaṃ martyavācāha ḍuṇḍubhaḥ | [KSS, 2, 6 83.1]
ahibhyaḥ kupito brahman haṃsi tvaṃ ḍuṇḍubhān katham | [KSS, 2, 6 83.2]
ahinā te priyā daṣṭā vibhinnau cāhiḍuṇḍubhau | [KSS, 2, 6 84.1]
ahayaḥ saviṣāḥ sarve nirviṣā ḍuṇḍubhā iti | [KSS, 2, 6 84.2]
tacchrutvā pratyavādīttaṃ sakhe ko nu bhavāniti | [KSS, 2, 6 85.1]
ḍuṇḍubho 'pyavadadbrahmannahaṃ śāpacyuto muniḥ | [KSS, 2, 6 85.2]
bhavatsaṃvādaparyantaḥ śāpo 'yam abhavac ca me | [KSS, 2, 6 86.1]
ity uktvāntarhite tasmin bhūyas tān nāvadhīd guruḥ | [KSS, 2, 6 86.2]
tadetadupamānāya tava devi mayoditam | [KSS, 2, 6 87.1]
ḍuṇḍubheṣu praharatha kruddhā yūyamahiṣviti | [KSS, 2, 6 87.2]
evamabhidhāya vacanaṃ sanarmahāsaṃ vasantake virate | [KSS, 2, 6 88.1]
vāsavadattā taṃ prati tutoṣa pārśve sthitāṃ patyuḥ | [KSS, 2, 6 88.2]
iti madhumadhurāṇi vatsarājaś caraṇagataḥ kupitānunāthanāni | [KSS, 2, 6 89.1]
satatamudayanaścakāra devyā vividhavasantakakauśalāni kāmī | [KSS, 2, 6 89.2]
rasanā madirārasaikasaktā kalavīṇāravarāgiṇī śrutiśca | [KSS, 2, 6 90.1]
dayitāmukhaniścalā ca dṛṣṭiḥ sukhinas tasya sadā babhūva rājñaḥ | [KSS, 2, 6 90.2]
{KSS, 3, 1}
nirvighnaviśvanirmāṇasiddhaye yadanugraham | [KSS, 3, 1 1.1]
manye sa vavre dhātāpi tasmai vighnajite namaḥ | [KSS, 3, 1 1.2]
āśliṣyamāṇaḥ priyayā śaṃkaro 'pi yadājñayā | [KSS, 3, 1 2.1]
utkampate sa bhuvanaṃ jayatyasamasāyakaḥ | [KSS, 3, 1 2.2]
evaṃ sa rājā vatseśaḥ krameṇa sutarāmabhūt | [KSS, 3, 1 3.1]
prāptavāsavadattas tatsukhāsaktaikamānasaḥ | [KSS, 3, 1 3.2]
yaugandharāyaṇaścāsya mahāmantrī divāniśam | [KSS, 3, 1 4.1]
senāpatī rumaṇvāṃśca rājyabhāramudūhatuḥ | [KSS, 3, 1 4.2]
sa kadācicca cintāvānānīya rajanau gṛham | [KSS, 3, 1 5.1]
nijagāda rumaṇvantaṃ mantrī yaugandharāyaṇaḥ | [KSS, 3, 1 5.2]
pāṇḍavānvayajāto 'yaṃ vatseśo 'sya ca medinī | [KSS, 3, 1 6.1]
kulakramāgatā kṛtsnā puraṃ ca gajasāhvayam | [KSS, 3, 1 6.2]
tatsarvam ajigīṣeṇa tyaktametena bhūbhṛtā | [KSS, 3, 1 7.1]
ihaiva cāsya saṃjātaṃ rājyamekatra maṇḍale | [KSS, 3, 1 7.2]
strīmadyamṛgayāsakto niścinto hyeṣa tiṣṭhati | [KSS, 3, 1 8.1]
asmāsu rājyacintā ca sarvānena samarpitā | [KSS, 3, 1 8.2]
tadasmābhiḥ svabuddhyaiva tathā kāryaṃ yathaiva tat | [KSS, 3, 1 9.1]
samagrapṛthivīrājyaṃ prāpnotyeva kramāgatam | [KSS, 3, 1 9.2]
evaṃ kṛte hi bhaktiśca mantritā ca kṛtā bhavet | [KSS, 3, 1 10.1]
sarvaṃ ca sādhyate buddhyā tathā caitāṃ kathāṃ śṛṇu | [KSS, 3, 1 10.2]
āsītkaścinmahāsena iti nāmnā purā nṛpaḥ | [KSS, 3, 1 11.1]
sa cānyenābhiyukto 'bhūnnṛpeṇātibalīyasā | [KSS, 3, 1 11.2]
tataḥ sametya sacivaiḥ svakāryabhraṃśarakṣibhiḥ | [KSS, 3, 1 12.1]
dāpitaḥ sa mahāseno daṇḍaṃ tasmai kila dviṣe | [KSS, 3, 1 12.2]
dattadaṇḍaśca rājāsau mānī bhṛśamatapyata | [KSS, 3, 1 13.1]
kiṃ mayā vihitaḥ śatroḥ praṇāma iti cintayan | [KSS, 3, 1 13.2]
tenaiva cāsya gulmo 'ntaḥ śokena hyudapadyata | [KSS, 3, 1 14.1]
gulmākrāntaśca śokena sa mumūrṣurabhūnnṛpaḥ | [KSS, 3, 1 14.2]
tatas tadauṣadhāsādhyaṃ matvaiko matimān bhiṣak | [KSS, 3, 1 15.1]
mṛtā te deva devīti mithyā vakti sma taṃ nṛpam | [KSS, 3, 1 15.2]
tacchrutvā sahasā bhūmau patatastasya bhūpateḥ | [KSS, 3, 1 16.1]
śokāvegena balinā sa gulmaḥ svayamasphuṭat | [KSS, 3, 1 16.2]
rogottīrṇaś ciraṃ devyā tayaiva ca sahepsitān | [KSS, 3, 1 17.1]
bhogān sa bubhuje rājā jigāya ca ripūn punaḥ | [KSS, 3, 1 17.2]
tadyathā sa bhiṣagbuddhyā cakre rājahitaṃ tathā | [KSS, 3, 1 18.1]
vayaṃ rājahitaṃ kurmaḥ sādhayāmo 'sya medinīm | [KSS, 3, 1 18.2]
paripanthī ca tatraikaḥ pradyoto magadheśvaraḥ | [KSS, 3, 1 19.1]
pārṣṇigrāhaḥ sa hi sadā paścātkopaṃ karoti naḥ | [KSS, 3, 1 19.2]
tattasya kanyakāratnamasti padmāvatīti yat | [KSS, 3, 1 20.1]
tad asya vatsarājasya kṛte yācāmahe vayam | [KSS, 3, 1 20.2]
channāṃ vāsavadattāṃ ca sthāpayitvā svabuddhitaḥ | [KSS, 3, 1 21.1]
dattvāgniṃ vāsake brūmo devī dagdheti sarvataḥ | [KSS, 3, 1 21.2]
nānyathā tāṃ sutāṃ rājñe dadāti magadhādhipaḥ | [KSS, 3, 1 22.1]
etadarthaṃ sa hi mayā prārthitaḥ pūrvamuktavān | [KSS, 3, 1 22.2]
nāhaṃ vatseśvarāyaitāṃ dāsyāmyātmādhikāṃ sutām | [KSS, 3, 1 23.1]
tasya vāsavadattāyāṃ sneho hi sumahāniti | [KSS, 3, 1 23.2]
satyāṃ devyāṃ ca vatseśo naivānyāṃ pariṇeṣyati | [KSS, 3, 1 24.1]
devī dagdheti jātāyāṃ khyātau sarvaṃ tu setsyati | [KSS, 3, 1 24.2]
padmāvatyāṃ ca labdhāyāṃ saṃbandhī magadhādhipaḥ | [KSS, 3, 1 25.1]
paścātkopaṃ na kurute sahāyatvaṃ ca gacchati | [KSS, 3, 1 25.2]
tataḥ pūrvāṃ diśaṃ jetuṃ gacchāmo 'nyāśca tatkramāt | [KSS, 3, 1 26.1]
itthaṃ vatseśvarasyaitāṃ sādhayāmo 'khilāṃ bhuvam | [KSS, 3, 1 26.2]
kṛtodyogeṣu cāsmāsu pṛthivīmeṣa bhūpatiḥ | [KSS, 3, 1 27.1]
prāpnuyādeva pūrvaṃ hi divyā vāgevamabravīt | [KSS, 3, 1 27.2]
śrutveti mantrivṛṣabhādvaco yaugandharāyaṇāt | [KSS, 3, 1 28.1]
sāhasaṃ caitadāśaṅkya rumaṇvāṃstamabhāṣata | [KSS, 3, 1 28.2]
vyājaḥ padmāvatīhetoḥ kriyamāṇaḥ kadācana | [KSS, 3, 1 29.1]
doṣāyāsmākameva syāttathā hyatra kathāṃ śṛṇu | [KSS, 3, 1 29.2]
asti mākandikā nāma nagarī jāhnavītaṭe | [KSS, 3, 1 30.1]
tasyāṃ maunavrataḥ kaścidāsītpravrājakaḥ purā | [KSS, 3, 1 30.2]
sa ca bhikṣāśano 'nekaparivrāṭparivāritaḥ | [KSS, 3, 1 31.1]
āsta devakulasyāntarmaṭhikāyāṃ kṛtasthitiḥ | [KSS, 3, 1 31.2]
praviṣṭo jātu bhikṣārthamekasya vaṇijo gṛhe | [KSS, 3, 1 32.1]
sa dadarśa śubhāṃ kanyāṃ bhikṣāmādāya nirgatām | [KSS, 3, 1 32.2]
dṛṣṭvā cādbhutarūpāṃ tāṃ sa kāmavaśagaḥ śaṭhaḥ | [KSS, 3, 1 33.1]
hā hā kaṣṭamiti smāha vaṇijastasya śṛṇvataḥ | [KSS, 3, 1 33.2]
gṛhītabhikṣaśca tato jagāma nilayaṃ nijam | [KSS, 3, 1 34.1]
tatastaṃ sa vaṇig gatvā rahaḥ papraccha vismayāt | [KSS, 3, 1 34.2]
kimadyaivamakasmāttvaṃ maunaṃ tyaktvoktavāniti | [KSS, 3, 1 35.1]
tacchrutvā vaṇijaṃ taṃ ca parivrāḍevamabravīt | [KSS, 3, 1 35.2]
durlakṣaṇeyaṃ kanyā te vivāho 'syā yadā bhavet | [KSS, 3, 1 36.1]
tadā sasutadārasya kṣayaḥ syāt tava niścitam | [KSS, 3, 1 36.2]
tad etāṃ vīkṣya duḥkhaṃ me jātaṃ bhakto hi me bhavān | [KSS, 3, 1 37.1]
tenaivam uktavān asmi tyaktvā maunaṃ bhavatkṛte | [KSS, 3, 1 37.2]
tad eṣā kanyakā naktaṃ mañjūṣāyāṃ niveśitā | [KSS, 3, 1 38.1]
upari nyastadīpāyāṃ gaṅgāyāṃ kṣipyatāṃ tvayā | [KSS, 3, 1 38.2]
tatheti pratipadyaitadgatvā so 'tha vaṇigbhayāt | [KSS, 3, 1 39.1]
naktaṃ cakre tathā sarvaṃ nirvimarśā hi bhīravaḥ | [KSS, 3, 1 39.2]
pravrājako 'pi tatkālamuvācānucarānnijān | [KSS, 3, 1 40.1]
gaṅgāṃ gacchata tatrāntarvahatīṃ yāṃ ca paśyatha | [KSS, 3, 1 40.2]
pṛṣṭhasthadīpāṃ mañjūṣāṃ guptamānayateha tām | [KSS, 3, 1 41.1]
udghāṭanīyā na ca sā śrute 'pyantardhvanāviti | [KSS, 3, 1 41.2]
tatheti cāgatā yāvadgaṅgāṃ na prāpnuvanti te | [KSS, 3, 1 42.1]
rājaputraḥ kimapyekastāvattasyāmavātarat | [KSS, 3, 1 42.2]
so 'tra tāṃ vaṇijā kṣiptāṃ mañjūṣāṃ vīkṣya dīpataḥ | [KSS, 3, 1 43.1]
bhṛtyairānāyya sahasā kautukādudaghāṭayat | [KSS, 3, 1 43.2]
dadarśa cāntaḥ kanyāṃ tāṃ hṛdayonmādakāriṇīm | [KSS, 3, 1 44.1]
upameye ca gāndharvavidhinā tāṃ ca tatkṣaṇam | [KSS, 3, 1 44.2]
mañjūṣāṃ tāṃ ca gaṅgāyāṃ tathaivordhvasthadīpikām | [KSS, 3, 1 45.1]
kṛtvā tatyāja niḥkṣipya ghoraṃ vānaramantare | [KSS, 3, 1 45.2]
gate 'tha tasmin samprāptakanyāratne nṛpātmaje | [KSS, 3, 1 46.1]
āyayustasya cinvantaḥ śiṣyāḥ pravrājakasya te | [KSS, 3, 1 46.2]
dadṛśustāṃ ca mañjūṣāṃ gṛhītvā tasya cāntikam | [KSS, 3, 1 47.1]
ninyuḥ pravrājakasyaināṃ so 'tha hṛṣṭo jagāda tān | [KSS, 3, 1 47.2]
eko 'haṃ sādhaye mantramādāyaitāmihopari | [KSS, 3, 1 48.1]
adhastūṣṇīṃ ca yuṣmābhiḥ śayitavyamimāṃ niśām | [KSS, 3, 1 48.2]
ity uktvā tāṃ sa mañjūṣām āropya maṭhikopari | [KSS, 3, 1 49.1]
sa parivrāḍ vivṛtavān vaṇikkanyābhilāṣukaḥ | [KSS, 3, 1 49.2]
tataśca tasyā nirgatya vānaro bhīṣaṇākṛtiḥ | [KSS, 3, 1 50.1]
tamabhyadhāvatsvakṛto mūrtimāniva durnayaḥ | [KSS, 3, 1 50.2]
sa tasya daśanairnāsāṃ nakhaiḥ karṇau ca tatkṣaṇam | [KSS, 3, 1 51.1]
cicheda pāpasya kapirnigrahajña iva krudhā | [KSS, 3, 1 51.2]
tathābhūto 'tha sa tataḥ parivrāḍ avatīrṇavān | [KSS, 3, 1 52.1]
yatnastambhitahāsāśca śiṣyāstaṃ dadṛśustadā | [KSS, 3, 1 52.2]
prātarbuddhvā ca tatsarvaṃ jahāsa sakalo janaḥ | [KSS, 3, 1 53.1]
nananda sa vaṇiksā ca tatsutā prāptasatpatiḥ | [KSS, 3, 1 53.2]
evaṃ yathā sa hāsyatvaṃ gataḥ pravrājakastathā | [KSS, 3, 1 54.1]
vyājaprayogasyāsiddhau vayaṃ gacchema jātucit | [KSS, 3, 1 54.2]
bahudoṣo hi viraho rājño vāsavadattayā | [KSS, 3, 1 55.1]
evaṃ rumaṇvatoktaḥ sannāha yaugandharāyaṇaḥ | [KSS, 3, 1 55.2]
nānyathodyogasiddhiḥ syādanudyoge ca niścitam | [KSS, 3, 1 56.1]
rājani vyasaninyetannaśyedapi yathāsthitam | [KSS, 3, 1 56.2]
labdhāpi mantritākhyātirasmākaṃ cānyathā bhavet | [KSS, 3, 1 57.1]
svāmisaṃbhāvanāyāśca bhavema vyabhicāriṇaḥ | [KSS, 3, 1 57.2]
svāyattasiddhe rājño hi prajñopakaraṇaṃ matā | [KSS, 3, 1 58.1]
sacivaḥ ko bhavetteṣāṃ kṛte vāpyathavākṛte | [KSS, 3, 1 58.2]
sacivāyattasiddhestu tatprajñaivārthasādhanam | [KSS, 3, 1 59.1]
ta eva cennirutsāhāḥ śriyo datto jalāñjaliḥ | [KSS, 3, 1 59.2]
atha devīpituścaṇḍamahāsenādviśaṅkase | [KSS, 3, 1 60.1]
sa saputraśca devī ca vacaḥ kuruta eva me | [KSS, 3, 1 60.2]
ity uktavantaṃ dhīrāṇāṃ dhuryaṃ yaugandharāyaṇam | [KSS, 3, 1 61.1]
pramādaśaṅkihṛdayo rumaṇvān punar abravīt | [KSS, 3, 1 61.2]
abhīṣṭastrīviyogārtyā saviveko 'pi bādhyate | [KSS, 3, 1 62.1]
kiṃ punarvatsarājo 'yamatra caitāṃ kathāṃ śṛṇu | [KSS, 3, 1 62.2]
purābhūddevasenākhyo rājā matimatāṃ varaḥ | [KSS, 3, 1 63.1]
śrāvastīti purī tasya rājadhānī babhūva ca | [KSS, 3, 1 63.2]
tasyāṃ ca puryām abhavad vaṇig eko mahādhanaḥ | [KSS, 3, 1 64.1]
tasyodapadyatānanyasadṛśī duhitā kila | [KSS, 3, 1 64.2]
unmādinīti nāmnā ca kanyakā sāpi paprathe | [KSS, 3, 1 65.1]
unmādyati gatastasyā rūpaṃ dṛṣṭvākhilo janaḥ | [KSS, 3, 1 65.2]
tanayeyam anāvedya rājñe deyā kvacinna me | [KSS, 3, 1 66.1]
sa hi kupyediti pitā tasyāḥ so 'cintayadvaṇik | [KSS, 3, 1 66.2]
tataśca gatvā rājānaṃ devasenaṃ vyajijñapat | [KSS, 3, 1 67.1]
devāsti kanyāratnaṃ me gṛhyatāmupayogi cet | [KSS, 3, 1 67.2]
tacchrutvā vyasṛjadrājā so 'tha pratyayitāndvijān | [KSS, 3, 1 68.1]
gatvā sulakṣaṇā sā vā na vetyālocyatāmiti | [KSS, 3, 1 68.2]
tatheti te dvijā gatvā tāṃ dṛṣṭvaiva vaṇiksutām | [KSS, 3, 1 69.1]
unmādinīṃ yayuḥ kṣobhaṃ sadyaḥ saṃjātamanmathāḥ | [KSS, 3, 1 69.2]
rājāsyāṃ pariṇītāyāmetadekamanāstyajet | [KSS, 3, 1 70.1]
rājakāryāṇi naśyecca sarvaṃ tasmātkimetayā | [KSS, 3, 1 70.2]
iti ca prakṛtiṃ prāptā dvijāḥ saṃmantrya te gatāḥ | [KSS, 3, 1 71.1]
kulakṣaṇā sā kanyeti mithyā rājānam abruvan | [KSS, 3, 1 71.2]
tato rājñā parityaktāṃ sa tāmunmādinīṃ vaṇik | [KSS, 3, 1 72.1]
tatsenāpataye prādād antarjātavimānanām | [KSS, 3, 1 72.2]
bhartṛveśmani harmyasthā sātha jātu tamāgatam | [KSS, 3, 1 73.1]
rājānaṃ tena mārgeṇa buddhvātmānam adarśayat | [KSS, 3, 1 73.2]
dṛṣṭvaiva ca sa tāṃ rājā jagatsaṃmohanauṣadhim | [KSS, 3, 1 74.1]
prayuktāmiva kāmena jātonmāda ivābhavat | [KSS, 3, 1 74.2]
gatvā svabhavanaṃ jñātvā tāṃ ca pūrvāvadhīritām | [KSS, 3, 1 75.1]
unmanā jvarasaṃtāpapīḍāṃ gāḍhamavāpa saḥ | [KSS, 3, 1 75.2]
sā dāsī na parastrīti gṛhyatāṃ yadi vāpyaham | [KSS, 3, 1 76.1]
tyajāmi tāṃ devakule svīkarotu tataḥ prabhuḥ | [KSS, 3, 1 76.2]
iti tena ca tadbhartrā svasenāpatinā tataḥ | [KSS, 3, 1 77.1]
abhyarthyamāno yatnena jagādaivaṃ sa bhūpatiḥ | [KSS, 3, 1 77.2]
nāhaṃ parastrīm ādāsye tvaṃ vā tyakṣyasi tāṃ yadi | [KSS, 3, 1 78.1]
tato naṅkṣyati te dharmo daṇḍyo me ca bhaviṣyasi | [KSS, 3, 1 78.2]
tacchrutvā mantriṇo 'nye ca tūṣṇīmāsansa ca kramāt | [KSS, 3, 1 79.1]
smarajvareṇa tenaiva nṛpaḥ pañcatvamāyayau | [KSS, 3, 1 79.2]
evaṃ sa rājā naṣṭo 'bhūd dhīro 'pyunmādinīṃ vinā | [KSS, 3, 1 80.1]
vinā vāsavadattāṃ tu vatsarājaḥ kathaṃ bhavet | [KSS, 3, 1 80.2]
etadrumaṇvataḥ śrutvā punaryaugandharāyaṇaḥ | [KSS, 3, 1 81.1]
uvāca sahyate kleśo rājabhiḥ kāryadarśibhiḥ | [KSS, 3, 1 81.2]
rāvaṇocchittaye devaiḥ kṛtvā yuktiṃ viyojitaḥ | [KSS, 3, 1 82.1]
sītādevyā na kiṃ rāmo viṣehe virahavyathām | [KSS, 3, 1 82.2]
etacchrutvā ca bhūyo 'pi rumaṇvānabhyabhāṣata | [KSS, 3, 1 83.1]
te hi rāmādayo devāsteṣāṃ sarvaṃsahaṃ manaḥ | [KSS, 3, 1 83.2]
asahaṃ tu manuṣyāṇāṃ tathā ca śrūyatāṃ kathā | [KSS, 3, 1 84.1]
astīha bahuratnāḍhyā mathureti mahāpurī | [KSS, 3, 1 84.2]
tasyām abhūd vaṇikputraḥ ko'pi nāmnā yaillakaḥ | [KSS, 3, 1 85.1]
tasya cābhūtpriyā bhāryā tadekābaddhamānasā | [KSS, 3, 1 85.2]
tayā saha vasanto 'tha kadācitkāryagauravāt | [KSS, 3, 1 86.1]
dvīpāntaraṃ vaṇikputro gantuṃ vyavasito 'bhavat | [KSS, 3, 1 86.2]
tadbhāryāpi ca tenaiva saha gantumiyeṣa sā | [KSS, 3, 1 87.1]
strīṇāṃ bhāvānuraktaṃ hi virahāsahanaṃ manaḥ | [KSS, 3, 1 87.2]
tataḥ sa ca vaṇikputraḥ pratasthe kṛtamaṅgalaḥ | [KSS, 3, 1 88.1]
na ca tāṃ saha jagrāha bhāryāṃ kﾱptaprasādhanām | [KSS, 3, 1 88.2]
sātha taṃ prasthitaṃ paścātpaśyantī sāśrulocanā | [KSS, 3, 1 89.1]
atiṣṭhatprāṅgaṇadvārakavāṭāntavilambinī | [KSS, 3, 1 89.2]
gate dṛṣṭipathāt tasmin sā viyogāsahā tataḥ | [KSS, 3, 1 90.1]
niryātuṃ nāśakanmugdhā prāṇās tasyā viniryayuḥ | [KSS, 3, 1 90.2]
tadbuddhvā ca vaṇikputraḥ pratyāvṛtya ca tatkṣaṇam | [KSS, 3, 1 91.1]
dadarśa vihvalāṃ kāntāmetāmutkrāntajīvitām | [KSS, 3, 1 91.2]
sundarāpāṇḍuracchāyāṃ vilolālakalāñchanām | [KSS, 3, 1 92.1]
bhuvi cāndramasīṃ lakṣmīṃ divaḥ suptacyutāmiva | [KSS, 3, 1 92.2]
aṅke kṛtvā ca tāṃ sadyaḥ krandatastasya niryayuḥ | [KSS, 3, 1 93.1]
śokāgnijvalitād dehād drutaṃ bhītā ivāsavaḥ | [KSS, 3, 1 93.2]
evamanyonyavirahāddaṃpatī tau vineśatuḥ | [KSS, 3, 1 94.1]
ato 'sya rājño devyāśca rakṣyānyonyaviyogitā | [KSS, 3, 1 94.2]
ity uktvā virate tasmin baddhāśaṅke rumaṇvati | [KSS, 3, 1 95.1]
jagāda dhairyajaladhir dhīmān yaugandharāyaṇaḥ | [KSS, 3, 1 95.2]
mayaitanniścitaṃ sarvaṃ kāryāṇi ca mahībhṛtām | [KSS, 3, 1 96.1]
bhavantyevaṃvidhānyeva tathā cātra kathāṃ śṛṇu | [KSS, 3, 1 96.2]
ujjayinyāmabhūtpūrvaṃ puṇyasenābhidho nṛpaḥ | [KSS, 3, 1 97.1]
sa jātu balinānyena rājñā gatvābhyayujyata | [KSS, 3, 1 97.2]
atha tanmantriṇo dhīrāstamariṃ vīkṣya durjayam | [KSS, 3, 1 98.1]
mithyā rājā mṛta iti pravādaṃ sarvato vyadhuḥ | [KSS, 3, 1 98.2]
pracchannaṃ sthāpayāmāsuḥ puṇyasenaṃ nṛpaṃ ca te | [KSS, 3, 1 99.1]
anyaṃ kaṃcidadhākṣuśca rājārhavidhinā śavam | [KSS, 3, 1 99.2]
arājakānām adhunā bhava rājā tvam eva naḥ | [KSS, 3, 1 100.1]
iti dūtamukhenātha tamariṃ jagaduśca te | [KSS, 3, 1 100.2]
tathetyuktavatastasya ripostuṣṭasya te tataḥ | [KSS, 3, 1 101.1]
militvā sainyasahitāḥ kaṭakaṃ bibhiduḥ kramāt | [KSS, 3, 1 101.2]
bhinne ca sainye rājānaṃ puṇyasenaṃ prakāśya tam | [KSS, 3, 1 102.1]
te samprāptabalāḥ śatruṃ taṃ nijaghnuḥ svamantriṇaḥ | [KSS, 3, 1 102.2]
īdṛṃśi rājakāryāṇi bhavanti tadidaṃ vayam | [KSS, 3, 1 103.1]
devīdāhapravādena kāryaṃ dhairyeṇa kurmahe | [KSS, 3, 1 103.2]
ityetanniścitamateḥ śrutvā yaugandharāyaṇāt | [KSS, 3, 1 104.1]
rumaṇvānabravīdevaṃ tarhi yadyeṣa niścayaḥ | [KSS, 3, 1 104.2]
tadgopālakamānīya devyā bhrātaramādṛtam | [KSS, 3, 1 105.1]
saṃmantrya ca samaṃ tena samyaksarvaṃ vidhīyatām | [KSS, 3, 1 105.2]
evamastviti vakti sma tato yaugandharāyaṇaḥ | [KSS, 3, 1 106.1]
tatpratyayādrumaṇvāṃśca cakre kartavyaniścayam | [KSS, 3, 1 106.2]
anyedyurmantrimukhyau tau dūtaṃ vyasṛjatāṃ nijam | [KSS, 3, 1 107.1]
gopālakaṃ tamānetumutkaṇṭhāvyapadeśataḥ | [KSS, 3, 1 107.2]
kāryahetorgataḥ pūrvaṃ taddūtavacanācca saḥ | [KSS, 3, 1 108.1]
āgād gopālakastatra svayaṃ mūrta ivotsavaḥ | [KSS, 3, 1 108.2]
āgataṃ tadahaścainaṃ svairaṃ yaugandharāyaṇaḥ | [KSS, 3, 1 109.1]
nināya sarumaṇvatkaṃ gṛhaṃ gopālakaṃ niśi | [KSS, 3, 1 109.2]
tatra cāsmai tadutsāhaṃ śaśaṃsa svacikīrṣitam | [KSS, 3, 1 110.1]
yatpūrvaṃ mantritaṃ tena sarvaṃ saha rumaṇvatā | [KSS, 3, 1 110.2]
sa ca rājahitaiṣī sanduḥkhāvahamapi svasuḥ | [KSS, 3, 1 111.1]
gopālako 'numene tatkartavyaṃ hi satāṃ vacaḥ | [KSS, 3, 1 111.2]
sarvam etat suvihitaṃ devīṃ dagdhām avetya tu | [KSS, 3, 1 112.1]
prāṇāṃs tyajan kathaṃ rakṣyo vatseśa iti cintyatām | [KSS, 3, 1 112.2]
sadupāyādisāmagrīsaṃbhave kila satyapi | [KSS, 3, 1 113.1]
mukhyamaṅgaṃ hi mantrasya vinipātapratikriyā | [KSS, 3, 1 113.2]
iti bhūyo 'pi tatkālamukte tatra rumaṇvatā | [KSS, 3, 1 114.1]
uvācālocitāśeṣakāryo yaugandharāyaṇaḥ | [KSS, 3, 1 114.2]
nāstyatra cintā yadrājaputrī gopālakasya sā | [KSS, 3, 1 115.1]
kanīyasī svasā devī prāṇebhyo 'pyadhikā priyā | [KSS, 3, 1 115.2]
etasya cālpamālokya śokaṃ vatseśvarastadā | [KSS, 3, 1 116.1]
jīvet kadācid devīti matvā dhairyam avāpsyati | [KSS, 3, 1 116.2]
api cottamasattvo 'yaṃ śīghraṃ ca pariṇīyate | [KSS, 3, 1 117.1]
padmāvatī tato devī darśyate cācirāditi | [KSS, 3, 1 117.2]
evametadviniścitya tato yaugandharāyaṇaḥ | [KSS, 3, 1 118.1]
gopālako rumaṇvāṃśca tato mantramiti vyadhuḥ | [KSS, 3, 1 118.2]
yuktyā lāvāṇakaṃ yāmaḥ saha devyā nṛpeṇa ca | [KSS, 3, 1 119.1]
paryanto magadhāsannavartī hi viṣayo 'sti saḥ | [KSS, 3, 1 119.2]
subhagākheṭabhūmitvād rājñaś cāsaṃnidhānakṛt | [KSS, 3, 1 120.1]
tatrāntaḥ puramādīpya kriyate yadi cintitam | [KSS, 3, 1 120.2]
devī ca sthāpyate nītvā yuktyā padmāvatīgṛhe | [KSS, 3, 1 121.1]
channasthitāyā yenāsyāḥ saiva syācchīlasākṣiṇī | [KSS, 3, 1 121.2]
evaṃ rātrau mithaḥ kṛtvā mantraṃ sarve 'pare 'hani | [KSS, 3, 1 122.1]
yaugandharāyaṇādyāste prāviśanrājamandiram | [KSS, 3, 1 122.2]
tatraivamatha vijñapto vatsarājo rumaṇvatā | [KSS, 3, 1 123.1]
deva lāvāṇake 'smākaṃ gatānāṃ vartate śivam | [KSS, 3, 1 123.2]
sa cātiramyo viṣayastatra cākheṭabhūmayaḥ | [KSS, 3, 1 124.1]
śobhanāḥ santi te rājannaḍaghāsāśca sugrahāḥ | [KSS, 3, 1 124.2]
bādhate taṃ ca naikaṭyāt sarvaṃ sa magadheśvaraḥ | [KSS, 3, 1 125.1]
tat tatra rakṣāhetoś ca vinodāya ca gamyatām | [KSS, 3, 1 125.2]
etacchrutvā ca vatseśaḥ samaṃ vāsavadattayā | [KSS, 3, 1 126.1]
krīḍaikalālasaścakre gantuṃ lāvāṇake matim | [KSS, 3, 1 126.2]
niścite gamane 'nyedyurlagne ca parikalpite | [KSS, 3, 1 127.1]
akasmānnāradamuniḥ kāntidyotitadiṅmukhaḥ | [KSS, 3, 1 127.2]
avatīrya nabhomadhyāt pradattanayanotsavaḥ | [KSS, 3, 1 128.1]
śaśīva svakulaprītyā taṃ vatseśvaramabhyagāt | [KSS, 3, 1 128.2]
gṛhītātithyasatkāraḥ pārijātamayīṃ srajam | [KSS, 3, 1 129.1]
prītaḥ sa ca munistasmai dadau prahvāya bhūbhṛte | [KSS, 3, 1 129.2]
vidyādharādhipaṃ putraṃ kāmadevāṃśamāpsyasi | [KSS, 3, 1 130.1]
iti vāsavadattāṃ ca so 'bhyanandatkṛtādaraḥ | [KSS, 3, 1 130.2]
tataścovāca vatseśaṃ sthite yaugandharāyaṇe | [KSS, 3, 1 131.1]
rājanvāsavadattāṃ te dṛṣṭvā hanta smṛtaṃ mayā | [KSS, 3, 1 131.2]
yudhiṣṭhirādayo 'bhūvan purā te prapitāmahāḥ | [KSS, 3, 1 132.1]
pañcānāṃ draupadī teṣām ekā patnī babhūva ca | [KSS, 3, 1 132.2]
sā ca vāsavadatteva rūpeṇāpratimābhavat | [KSS, 3, 1 133.1]
tatastaddoṣamāśaṅkya tānevamahamabhyadhām | [KSS, 3, 1 133.2]
strīvairaṃ rakṣaṇīyaṃ vastaddhi bījamihāpadām | [KSS, 3, 1 134.1]
tathāhi śṛṇutaitāṃ ca kathāṃ vaḥ kathayāmyaham | [KSS, 3, 1 134.2]
sundopasundanāmānau bhrātarau dvau babhūvatuḥ | [KSS, 3, 1 135.1]
asurau vikramākrāntalokatritayadurjayau | [KSS, 3, 1 135.2]
tayorvināśakāmaśca dattvājñāṃ viśvakarmaṇā | [KSS, 3, 1 136.1]
brahmā nirmāpayāmāsa divyanārīṃ tilottamām | [KSS, 3, 1 136.2]
rūpam ālokituṃ yasyāścaturdikkaṃ caturmukhaḥ | [KSS, 3, 1 137.1]
babhūva kila śarvo 'pi kurvāṇāyāḥ pradakṣiṇam | [KSS, 3, 1 137.2]
sā padmayoner ādeśāt pārśvaṃ sundopasundayoḥ | [KSS, 3, 1 138.1]
pralobhanāya prayayau kailāsodyānavartinoḥ | [KSS, 3, 1 138.2]
tau cāsurau jagṛhatustāṃ dṛṣṭvaivāntikāgatām | [KSS, 3, 1 139.1]
ubhāvapyubhayorbāhvoḥ sundarīṃ kāmamohitau | [KSS, 3, 1 139.2]
parasparavirodhena harantau tāṃ ca tatkṣaṇam | [KSS, 3, 1 140.1]
pravṛttasaṃprahāratvāddvāvapi kṣayamīyatuḥ | [KSS, 3, 1 140.2]
evaṃ strīnāma viṣayo nidānaṃ kasya nāpadām | [KSS, 3, 1 141.1]
yuṣmākaṃ draupadī caikā bahūnāmiha vallabhā | [KSS, 3, 1 141.2]
tattannimittaḥ saṃgharṣaḥ saṃrakṣyo bhavatāṃ kila | [KSS, 3, 1 142.1]
madvākyādayametasyāḥ samayaścāstu vaḥ sadā | [KSS, 3, 1 142.2]
jyeṣṭhāntikagatā mātā mantavyeyaṃ kanīyasā | [KSS, 3, 1 143.1]
jyeṣṭhena ca snuṣā jñeyā kaniṣṭhāntikavartinī | [KSS, 3, 1 143.2]
ityetanmadvaco rājaṃstava te prapitāmahāḥ | [KSS, 3, 1 144.1]
tatheti pratyapadyanta kalyāṇakṛtabuddhayaḥ | [KSS, 3, 1 144.2]
te ca me suhṛdo 'bhūvaṃstatprītyā cāhamāgataḥ | [KSS, 3, 1 145.1]
tvāṃ draṣṭumiha vatseśa tadidaṃ śṛṇu vacmi te | [KSS, 3, 1 145.2]
yathaitanme kṛtaṃ vākyaṃ kuryāstvaṃ mantriṇāṃ tathā | [KSS, 3, 1 146.1]
acireṇa ca kālena mahatīmṛddhimāpsyasi | [KSS, 3, 1 146.2]
kaṃcitkālaṃ ca duḥkhaṃ te bhaviṣyati na ca tvayā | [KSS, 3, 1 147.1]
tatrātimohaḥ kartavyaḥ sukhāntaṃ bhavitā hi tat | [KSS, 3, 1 147.2]
samyagevamabhidhāya tatkṣaṇaṃ vatsarājamudayasya bhāvinaḥ | [KSS, 3, 1 148.1]
bhaṅgisūcanavidhau viśārado nārado muniradarśanaṃ yayau | [KSS, 3, 1 148.2]
sarve ca tasya vacasā munipuṃgavasya yaugandharāyaṇamukhāḥ sacivāstataste | [KSS, 3, 1 149.1]
saṃbhāvya siddhyudayamātmacikīrṣitasya saṃpādanāya sutarāṃ jagṛhuḥ prayatnam | [KSS, 3, 1 149.2]
{KSS, 3, 2}
tataḥ pūrvoktayā yuktyā vatsarājaṃ savallabham | [KSS, 3, 2 1.1]
yaugandharāyaṇādyās te ninyur lāvāṇakaṃ prati | [KSS, 3, 2 1.2]
sa rājā prāpa taṃ deśaṃ sainyaghoṣeṇa mūrchatā | [KSS, 3, 2 2.1]
abhivāñchitasaṃsiddhiṃ vadantamiva mantriṇām | [KSS, 3, 2 2.2]
tatra prāptaṃ viditvā ca vatseśaṃ saparicchadam | [KSS, 3, 2 3.1]
avaskandabhayāśaṅkī cakampe magadheśvaraḥ | [KSS, 3, 2 3.2]
yaugandharāyaṇopāntaṃ sadbuddhirvisasarja ca | [KSS, 3, 2 4.1]
sa dūtaṃ so 'pi sanmantrī kāryajño 'bhinananda tam | [KSS, 3, 2 4.2]
vatseśvaro 'pi nivasaṃstasmindeśe davīyasīm | [KSS, 3, 2 5.1]
ākheṭakārthamaṭavīmaṭati sma dine dine | [KSS, 3, 2 5.2]
ekasmindivase tasminrājanyākheṭakaṃ gate | [KSS, 3, 2 6.1]
kartavyasaṃvidaṃ kṛtvā gopālakasamanvitaḥ | [KSS, 3, 2 6.2]
yaugandharāyaṇo dhīmānsarumaṇvadvasantakaḥ | [KSS, 3, 2 7.1]
devyā vāsavadattāyā vijane nikaṭaṃ yayau | [KSS, 3, 2 7.2]
tatra tāṃ rājakārye 'tra sāhāyye tattaduktibhiḥ | [KSS, 3, 2 8.1]
prahvām abhyarthayāmāsa bhrātrā pūrvaṃ prabodhitām | [KSS, 3, 2 8.2]
sānumene ca virahakleśadāyi tadātmanaḥ | [KSS, 3, 2 9.1]
kiṃ nāma na sahante hi bhartṛbhaktāḥ kulāṅganāḥ | [KSS, 3, 2 9.2]
tatastāṃ brāhmaṇīrūpāṃ devīṃ yaugandharāyaṇaḥ | [KSS, 3, 2 10.1]
sa cakāra kṛtī dattvā yogaṃ rūpavivartanam | [KSS, 3, 2 10.2]
vasantakaṃ ca kṛtavān kāṇaṃ baṭukarūpiṇam | [KSS, 3, 2 11.1]
ātmanā ca tathaivābhūt sthavirabrāhmaṇākṛtiḥ | [KSS, 3, 2 11.2]
tathārūpāṃ gṛhītvātha tāṃ devīṃ sa mahāmatiḥ | [KSS, 3, 2 12.1]
vasantakasakhaḥ svairaṃ pratasthe magadhān prati | [KSS, 3, 2 12.2]
tathā vāsavadattā sā svagṛhānnirgatā satī | [KSS, 3, 2 13.1]
agāccittena bhartāraṃ panthānaṃ vapuṣā punaḥ | [KSS, 3, 2 13.2]
tanmandiramathādīpya dahanena rumaṇvatā | [KSS, 3, 2 14.1]
hā hā vasantakayutā devī dagdhetyaghoṣyata | [KSS, 3, 2 14.2]
tathā ca dahanākrandau samaṃ tatrodatiṣṭhatām | [KSS, 3, 2 15.1]
śanaiḥ śaśāma dahano na punaḥ kranditadhvaniḥ | [KSS, 3, 2 15.2]
yaugandharāyaṇaḥ so 'tha saha vāsavadattayā | [KSS, 3, 2 16.1]
vasantakena ca prāpa magadhādhipateḥ puram | [KSS, 3, 2 16.2]
tatrodyānagatāṃ dṛṣṭvā samaṃ tābhyāmupāyayau | [KSS, 3, 2 17.1]
padmāvatīṃ rājasutāṃ vāryamāṇo 'pi rakṣibhiḥ | [KSS, 3, 2 17.2]
padmāvatyāśca dṛṣṭvaiva brāhmaṇīrūpadhāriṇīm | [KSS, 3, 2 18.1]
devīṃ vāsavadattāṃ tāṃ dṛśoḥ prītirajāyata | [KSS, 3, 2 18.2]
sā rakṣiṇo niṣidhyaiva tato yaugandharāyaṇam | [KSS, 3, 2 19.1]
ānāyayad rājakanyā brāhmaṇākṛtimantikam | [KSS, 3, 2 19.2]
papraccha ca mahābrahman kā te bālā bhavaty asau | [KSS, 3, 2 20.1]
kimartham āgato 'sīti so 'pi tāṃ pratyabhāṣata | [KSS, 3, 2 20.2]
iyamāvantikā nāma rājaputrī sutā mama | [KSS, 3, 2 21.1]
asyāśca bhartā vyasanī tyaktvemāṃ kutracidgataḥ | [KSS, 3, 2 21.2]
tad etāṃ sthāpayāmy adya tava haste yaśasvini | [KSS, 3, 2 22.1]
yāvattamānayāmyasyā gatvānviṣyācirātpatim | [KSS, 3, 2 22.2]
bhrātā kāṇabaṭuścāyamihaivāsyāḥ samīpagā | [KSS, 3, 2 23.1]
tiṣṭhatvekākinībhāvaduḥkhaṃ yena na yātyasau | [KSS, 3, 2 23.2]
ityuktvā rājatanayāmaṅgīkṛtavacāstayā | [KSS, 3, 2 24.1]
tāmāmantrya sa sanmantrī drutaṃ lāvāṇakaṃ yayau | [KSS, 3, 2 24.2]
tato vāsavadattāṃ tāṃ sthitāmāvantikākhyayā | [KSS, 3, 2 25.1]
vasantakaṃ cānugataṃ taṃ kāṇabaṭurūpiṇam | [KSS, 3, 2 25.2]
sahādāya kṛtodārasatkārā snehaśālinī | [KSS, 3, 2 26.1]
padmāvatī svabhavanaṃ viveśa bahukautukam | [KSS, 3, 2 26.2]
tatra vāsavadattā ca praviṣṭā citrabhittiṣu | [KSS, 3, 2 27.1]
paśyantī rāmacarite sītāṃ sehe nijavyathām | [KSS, 3, 2 27.2]
ākṛtyā saukumāryeṇa śayanāsanasauṣṭhavaiḥ | [KSS, 3, 2 28.1]
śarīrasaurabheṇāpi nīlotpalasugandhinā | [KSS, 3, 2 28.2]
tāmuttamāṃ viniścitya mahārhairātmanaḥ samaiḥ | [KSS, 3, 2 29.1]
padmāvatī yathākāmam upacārair upācarat | [KSS, 3, 2 29.2]
acintayacca kāpyeṣā channā nūnamiha sthitā | [KSS, 3, 2 30.1]
gūḍhā kiṃ draupadī nāsīdvirāṭavasatāviti | [KSS, 3, 2 30.2]
atha vāsavadattāsyāścakre devyāḥ prasaṅgataḥ | [KSS, 3, 2 31.1]
amlānamālātilakau vatseśātpūrvaśikṣitau | [KSS, 3, 2 31.2]
tadbhūṣitāṃ ca dṛṣṭvā tāṃ mātā padmāvatīṃ rahaḥ | [KSS, 3, 2 32.1]
papraccha mālātilakau kenemau nirmitāviti | [KSS, 3, 2 32.2]
ūce padmāvatī caināmatra manmandire sthitā | [KSS, 3, 2 33.1]
kācidāvantikā nāma tayā kṛtamidaṃ mama | [KSS, 3, 2 33.2]
tacchrutvā sā babhāṣe tāṃ mātā putri na tarhi sā | [KSS, 3, 2 34.1]
mānuṣī kāpi devī sā yasyā vijñānam īdṛśam | [KSS, 3, 2 34.2]
devatā munayaścāpi vañcanārthaṃ satāṃ gṛhe | [KSS, 3, 2 35.1]
tiṣṭhantyeva tathā caitāmatra putri kathāṃ śṛṇu | [KSS, 3, 2 35.2]
babhūva kuntibhojākhyo rājā tasyāpi veśmani | [KSS, 3, 2 36.1]
āgatya tasthau durvāsā vañcanaikaraso muniḥ | [KSS, 3, 2 36.2]
sa tasya paricaryārthaṃ rājā kuntīṃ nijāṃ sutām | [KSS, 3, 2 37.1]
ādideśa muniṃ sāpi yatnenopacacāra tam | [KSS, 3, 2 37.2]
ekadā sa muniḥ kuntīṃ jijñāsuḥ sannabhāṣata | [KSS, 3, 2 38.1]
paramānnaṃ paceḥ śīghraṃ snātvā yāvadupaimyaham | [KSS, 3, 2 38.2]
ityuktvā tvaritaṃ snātvā sa carṣirbhoktumāyayau | [KSS, 3, 2 39.1]
kuntī tadannapūrṇāṃ ca tasmai pātrīmaḍhaukayat | [KSS, 3, 2 39.2]
atitaptena cānnena jvalantīm iva tāṃ muniḥ | [KSS, 3, 2 40.1]
matvā hastagrahāyogyāṃ kuntyā pṛṣṭhe dṛśaṃ dadau | [KSS, 3, 2 40.2]
sāpi pṛṣṭhena tāṃ pātrīṃ dadhau labdhāśayā muneḥ | [KSS, 3, 2 41.1]
tataḥ sa bubhuje svecchaṃ kuntīpṛṣṭhaṃ tvadahyata | [KSS, 3, 2 41.2]
dahyamānāpi gāḍhaṃ sā yattasthāvavikāriṇī | [KSS, 3, 2 42.1]
tena tuṣṭo munirbhuktvā dadau tasyāstato varam | [KSS, 3, 2 42.2]
ityāsītsa munistatra tadeṣāvantikāpi te | [KSS, 3, 2 43.1]
tadvadeva sthitā kāpi tattvamārādhayerimām | [KSS, 3, 2 43.2]
iti māturmukhācchrutvā padmāvatyanyarūpiṇīm | [KSS, 3, 2 44.1]
tatra vāsavadattāṃ tāṃ sutarāṃ bahvamanyata | [KSS, 3, 2 44.2]
sāpi vāsavadattātra nijanāthavinākṛtā | [KSS, 3, 2 45.1]
tasthau vidhuravicchāyā niśīthastheva padminī | [KSS, 3, 2 45.2]
vasantakavikārāśca te te bālocitā muhuḥ | [KSS, 3, 2 46.1]
mukhe tasyā viyoginyāḥ smitasyāvasaraṃ daduḥ | [KSS, 3, 2 46.2]
atrāntare 'tidūrāsu bhrāntvākheṭakabhūmiṣu | [KSS, 3, 2 47.1]
vatsarājaścirādāgātsāyaṃ lāvāṇakaṃ punaḥ | [KSS, 3, 2 47.2]
bhasmīkṛtamapaśyacca tatrāntaḥpuramagninā | [KSS, 3, 2 48.1]
devīṃ dagdhāṃ ca śuśrāva mantribhyaḥ savasantakām | [KSS, 3, 2 48.2]
śrutvaiva cāpatadbhūmau mohena hṛtacetanaḥ | [KSS, 3, 2 49.1]
tadduḥkhānubhavakleśamapākartumivecchatā | [KSS, 3, 2 49.2]
kṣaṇācca labdhasaṃjñaḥ saṃjajvāla hṛdaye śucā | [KSS, 3, 2 50.1]
āviṣṭa iva tatrasthadevīdāhekṣaṇāgninā | [KSS, 3, 2 50.2]
vilapann atha duḥkhārto dehatyāgaikasaṃmukhaḥ | [KSS, 3, 2 51.1]
kṣaṇāntare sa nṛpatiḥ saṃsmṛtyaitadacintayat | [KSS, 3, 2 51.2]
vidyādharādhipaḥ putro devyāstasyā bhaviṣyati | [KSS, 3, 2 52.1]
etanme nāradamunirvakti sma na ca tanmṛṣā | [KSS, 3, 2 52.2]
kaṃcitkālaṃ ca duḥkhaṃ me tenaiva muninoditam | [KSS, 3, 2 53.1]
gopālakasya caitasya śokaḥ svalpa ivekṣyate | [KSS, 3, 2 53.2]
yaugandharāyaṇādīnāṃ na caiṣāmatiduḥkhitā | [KSS, 3, 2 54.1]
dṛśyate tena jāne sā devī jīvetkathaṃcana | [KSS, 3, 2 54.2]
iyaṃ kimapi nītistu pratyuktā mantribhirbhavet | [KSS, 3, 2 55.1]
ato mama bhavejjātu tayā devyā samāgamaḥ | [KSS, 3, 2 55.2]
tatpaśyāmyatra paryantamityālocya sa bhūpatiḥ | [KSS, 3, 2 56.1]
nidadhe hṛdaye dhairyaṃ bodhyamānaśca mantribhiḥ | [KSS, 3, 2 56.2]
gopālakaśca saṃdiśya tadyathāvastu tatkṣaṇam | [KSS, 3, 2 57.1]
prajighāya tataścāraṃ dhṛtihetoralakṣitam | [KSS, 3, 2 57.2]
evaṃ gate svavṛttānte lāvāṇakagataistadā | [KSS, 3, 2 58.1]
gatvā magadharājāya cāraiḥ sarvaṃ niveditam | [KSS, 3, 2 58.2]
sa tadbuddhvaiva kālajño vatsarājāya tāṃ sutām | [KSS, 3, 2 59.1]
dātuṃ padmāvatīmaicchatpūrvaṃ tanmantrimārgitām | [KSS, 3, 2 59.2]
tato dūtamukhenainamarthaṃ vatseśvarāya saḥ | [KSS, 3, 2 60.1]
yaugandharāyaṇāyāpi saṃdideśa yathepsitam | [KSS, 3, 2 60.2]
yaugandharāyaṇoktyā ca vatseśo 'ṅgīcakāra tat | [KSS, 3, 2 61.1]
pracchāditaitadarthaṃ syāddevī jātviti cintayan | [KSS, 3, 2 61.2]
tato lagnaṃ viniścitya tūrṇaṃ yaugandharāyaṇaḥ | [KSS, 3, 2 62.1]
tasmai magadharājāya pratidūtaṃ vyasarjayat | [KSS, 3, 2 62.2]
tvadicchāṅgīkṛtāsmābhistaditaḥ saptame dine | [KSS, 3, 2 63.1]
padmāvatīvivāhāya vatseśo 'trāgamiṣyati | [KSS, 3, 2 63.2]
śīghraṃ vāsavadattāṃ ca yenāsau vismariṣyati | [KSS, 3, 2 64.1]
iti cāsmai mahāmantrī saṃdideśa sa bhūbhṛte | [KSS, 3, 2 64.2]
pratidūtaḥ sa gatvā ca yathāsaṃdiṣṭam abhyadhāt | [KSS, 3, 2 65.1]
tato magadharājāya sa cāpyabhinananda tam | [KSS, 3, 2 65.2]
tataḥ sa duhitṛsnehanijecchāvibhavocitam | [KSS, 3, 2 66.1]
vivāhotsavasaṃbhāraṃ cakāra magadheśvaraḥ | [KSS, 3, 2 66.2]
sā cābhīṣṭavaraśrutyā mudaṃ padmāvatī yayau | [KSS, 3, 2 67.1]
prāpa vāsavadattā ca tadvārtākarṇanācchucam | [KSS, 3, 2 67.2]
sā vārtā karṇamāgatya tasyā vaivarṇyadāyinī | [KSS, 3, 2 68.1]
pracchannavāsavairūpyasāhāyakamivākarot | [KSS, 3, 2 68.2]
itthaṃ mitrīkṛtaḥ śatrurna ca bhartānyathā tvayi | [KSS, 3, 2 69.1]
vasantakoktirityasyāḥ sakhīva vidadhe dhṛtim | [KSS, 3, 2 69.2]
athāsannavivāhāyāḥ padmāvatyā manasvinī | [KSS, 3, 2 70.1]
amlānamālātilakau divyau bhūyaścakāra sā | [KSS, 3, 2 70.2]
tato vatseśvarastatra samprāpte saptame 'hani | [KSS, 3, 2 71.1]
sasainyo mantribhiḥ sākaṃ pariṇetuṃ kilāyayau | [KSS, 3, 2 71.2]
manasāpi tadudyogaṃ virahī sa kathaṃ spṛśet | [KSS, 3, 2 72.1]
devīṃ labheya tāmevamityāśā na bhavedyadi | [KSS, 3, 2 72.2]
pratyudyayau ca taṃ sadyaḥ sānando magadheśvaraḥ | [KSS, 3, 2 73.1]
prajānetrotsavaṃ candramudayasthamivāmbudhiḥ | [KSS, 3, 2 73.2]
viveśātha sa vatseśo magadhādhipateḥ puram | [KSS, 3, 2 74.1]
samantātpauralokasya mānasaṃ ca mahotsavaḥ | [KSS, 3, 2 74.2]
virahakṣāmavapuṣaṃ manaḥsaṃmohadāyinam | [KSS, 3, 2 75.1]
dadṛśustatra nāryastaṃ ratihīnamiva smaram | [KSS, 3, 2 75.2]
praviśya magadheśasya vatseśo 'pyatha mandiram | [KSS, 3, 2 76.1]
sanāthaṃ pativatnībhiḥ kautukāgāramāyayau | [KSS, 3, 2 76.2]
tatra padmāvatīmantardadarśa kṛtakautukām | [KSS, 3, 2 77.1]
sa rājā pūrṇavaktrendujitapūrṇendumaṇḍalām | [KSS, 3, 2 77.2]
tasyāśca mālātilakau divyāvālokya tau nijau | [KSS, 3, 2 78.1]
etau kuto 'syā ityevaṃ vimamarśa sa bhūpatiḥ | [KSS, 3, 2 78.2]
tataḥ sa vedīm āruhya tasyā jagrāha yatkaram | [KSS, 3, 2 79.1]
tad evārambhatāṃ prāpa tasya pṛthvyāḥ karagrahe | [KSS, 3, 2 79.2]
priyavāsavadatto 'yamidaṃ śaknoti nekṣitum | [KSS, 3, 2 80.1]
itīva vedīdhūmo 'sya bāṣpeṇa pidadhe dṛśau | [KSS, 3, 2 80.2]
agnipradakṣiṇe tāmraṃ tadā padmāvatīmukham | [KSS, 3, 2 81.1]
vijñātabhartrabhiprāyaṃ kopākulamivābabhau | [KSS, 3, 2 81.2]
mumoca sa kṛtodvāhaḥ karādvatseśvaro vadhūm | [KSS, 3, 2 82.1]
na tu vāsavadattāṃ tāṃ tatyāja hṛdayātkṣaṇam | [KSS, 3, 2 82.2]
tatas tathā dadau tasmai ratnāni magadhādhipaḥ | [KSS, 3, 2 83.1]
nirdugdharatnarikteva pṛthivī bubudhe yathā | [KSS, 3, 2 83.2]
sākṣīkṛtya ca tatkālamagniṃ yaugandharāyaṇaḥ | [KSS, 3, 2 84.1]
adrohapratyayaṃ rājño magadheśamakārayat | [KSS, 3, 2 84.2]
pradattavastrābharaṇaḥ pragītavaracāraṇaḥ | [KSS, 3, 2 85.1]
pranṛttavaranārīkaḥ prasasāra mahotsavaḥ | [KSS, 3, 2 85.2]
udayāpekṣiṇī patyuḥ suptevālakṣitasthitā | [KSS, 3, 2 86.1]
tadā vāsavadattābhūddivā kāntirivaindavī | [KSS, 3, 2 86.2]
antaḥpuramupāyāte rājñi vatseśvare tataḥ | [KSS, 3, 2 87.1]
devīsaṃdarśanāśaṅkī kṛtī yaugandharāyaṇaḥ | [KSS, 3, 2 87.2]
mantrabhedamayādevaṃ magadheśvaramabhyadhāt | [KSS, 3, 2 88.1]
adyaiva nātha vatseśaḥ prayāti tvadgṛhāditi | [KSS, 3, 2 88.2]
tathetyaṅgīkṛtaṃ tena tamevārthaṃ tadaiva saḥ | [KSS, 3, 2 89.1]
vyajijñapad vatsarājaṃ so 'pi tacchraddadhe tathā | [KSS, 3, 2 89.2]
athoccacāla vatseśo bhuktapītaparicchadaḥ | [KSS, 3, 2 90.1]
mantribhiḥ samamādāya vadhūṃ padmāvatīṃ tataḥ | [KSS, 3, 2 90.2]
padmāvatyā visṛṣṭaṃ ca sukhamāruhya vāhanam | [KSS, 3, 2 91.1]
tayaiva ca samādiṣṭais tanmahattarakaiḥ saha | [KSS, 3, 2 91.2]
āgādvāsavadattāpi guptaṃ sainyasya pṛṣṭhataḥ | [KSS, 3, 2 92.1]
kṛtarūpavivartaṃ taṃ puraskṛtya vasantakam | [KSS, 3, 2 92.2]
kramāllāvāṇakaṃ prāpya vatseśo vasatiṃ nijām | [KSS, 3, 2 93.1]
praviveśa samaṃ vadhvā devīcittastu kevalaḥ | [KSS, 3, 2 93.2]
etya vāsavadattāpi sā gopālakamandiram | [KSS, 3, 2 94.1]
viveśātha niśīthe ca paristhāpya mahattarān | [KSS, 3, 2 94.2]
tatra gopālakaṃ dṛṣṭvā bhrātaraṃ darśitādaram | [KSS, 3, 2 95.1]
kaṇṭhe jagrāha rudatī bāṣpavyākulalocanam | [KSS, 3, 2 95.2]
tatkṣaṇe sthitasaṃvicca tatra yaugandharāyaṇaḥ | [KSS, 3, 2 96.1]
āyayau sarumaṇvatkas tayā devyā kṛtādaraḥ | [KSS, 3, 2 96.2]
so 'syāḥ protsāhaviśleṣaduḥkhaṃ yāvadvyapohati | [KSS, 3, 2 97.1]
tāvatpadmāvatīpārśvaṃ prayayuste mahattarāḥ | [KSS, 3, 2 97.2]
āgatāvantikā devi kimapyasmānvihāya tu | [KSS, 3, 2 98.1]
praviṣṭā rājaputrasya gṛhaṃ gopālakasya sā | [KSS, 3, 2 98.2]
iti padmāvatī sā tairvijñaptā svamahattaraiḥ | [KSS, 3, 2 99.1]
vatseśvarāgre sāśaṅkā tānevaṃ pratyabhāṣata | [KSS, 3, 2 99.2]
gacchatāvantikāṃ brūtha nikṣepastvaṃ hi me sthitā | [KSS, 3, 2 100.1]
tadatra kiṃ te yatrāhaṃ tatraivāgamyatāmiti | [KSS, 3, 2 100.2]
tacchrutvā teṣu yāteṣu rājā padmāvatīṃ rahaḥ | [KSS, 3, 2 101.1]
papraccha mālātilakau kenemau te kṛtāviti | [KSS, 3, 2 101.2]
sāvocadatha madgehe nyastā vipreṇa kenacit | [KSS, 3, 2 102.1]
āvantikābhidhā yaiṣā tasyāḥ śilpamidaṃ mahat | [KSS, 3, 2 102.2]
tacchrutvaiva ca vatseśo gopālagṛhamāyayau | [KSS, 3, 2 103.1]
nūnaṃ vāsavadattā sā bhavedatreti cintayan | [KSS, 3, 2 103.2]
praviveśa ca gatvā taddvārasthitamahattaram | [KSS, 3, 2 104.1]
antasthadevīgopālamantridvayavasantakam | [KSS, 3, 2 104.2]
tatra vāsavadattāṃ tāṃ dadarśa proṣitāgatām | [KSS, 3, 2 105.1]
upaplavavinirmuktāṃ mūrtiṃ cāndramasīmiva | [KSS, 3, 2 105.2]
papātātha mahīpṛṣṭhe sa śokaviṣavihvalaḥ | [KSS, 3, 2 106.1]
kampo vāsavadattāyā hṛdaye tūdapadyata | [KSS, 3, 2 106.2]
tataḥ sāpyapatadbhūmau gātrairvirahapāṇḍuraiḥ | [KSS, 3, 2 107.1]
vilalāpa ca nindantī tadācaritamātmanaḥ | [KSS, 3, 2 107.2]
atha tau daṃpatī śokadīnau rurudatustathā | [KSS, 3, 2 108.1]
yaugandharāyaṇo 'pyāsīdbāṣpadhautamukho yathā | [KSS, 3, 2 108.2]
tathāvidhaṃ ca tacchrutvā kāle kolāhalaṃ tadā | [KSS, 3, 2 109.1]
padmāvatyapi tatraiva sākulā tamupāyayau | [KSS, 3, 2 109.2]
kramād avagatārthā ca rājavāsavadattayoḥ | [KSS, 3, 2 110.1]
tulyāvasthaiva sāpyāsītsnigdhamugdhā hi satstriyaḥ | [KSS, 3, 2 110.2]
kiṃ jīvitena me kāryaṃ bhartṛduḥkhapradāyinā | [KSS, 3, 2 111.1]
iti vāsavadattā ca jagāda rudatī muhuḥ | [KSS, 3, 2 111.2]
magadheśasutālābhāttava sāmrājyakāṅkṣiṇā | [KSS, 3, 2 112.1]
kṛtametanmayā deva devyā doṣo na kaścana | [KSS, 3, 2 112.2]
iyaṃ tvasyāḥ sapatnyeva pravāse śīlasākṣiṇī | [KSS, 3, 2 113.1]
ityuvācātha vatseśaṃ dhīro yaugandharāyaṇaḥ | [KSS, 3, 2 113.2]
ahamatra viśāmyagnāvasyāḥ śuddhiprakāśane | [KSS, 3, 2 114.1]
iti padmāvatī tatra jagādāmatsarāśayā | [KSS, 3, 2 114.2]
ahamevāparādhyāmi yatkṛte sumahānayam | [KSS, 3, 2 115.1]
soḍho devyāpi hi kleśa iti rājāpyabhāṣata | [KSS, 3, 2 115.2]
agnipraveśaḥ kāryo me rājño hṛdayaśuddhaye | [KSS, 3, 2 116.1]
iti vāsavadattā ca babhāṣe baddhaniścayā | [KSS, 3, 2 116.2]
tataḥ sa kṛtināṃ dhuryo dhīmānyaugandharāyaṇaḥ | [KSS, 3, 2 117.1]
ācamya prāṅmukhaḥ śuddha iti vācamudairayat | [KSS, 3, 2 117.2]
yadyahaṃ hitakṛdrājño devī śuddhimatī yadi | [KSS, 3, 2 118.1]
brūta bho lokapālāstanna ceddehaṃ tyajāmyaham | [KSS, 3, 2 118.2]
ityuktvā virate tasmindivyā vāgudabhūdiyam | [KSS, 3, 2 119.1]
dhanyastvaṃ nṛpate yasya mantrī yaugandharāyaṇaḥ | [KSS, 3, 2 119.2]
yasya vāsavadattā ca bhāryā prāgjanmadevatā | [KSS, 3, 2 120.1]
na doṣaḥ kaścid etasyā ity uktvā vāg upāramat | [KSS, 3, 2 120.2]
ākarṇya tanmukharitākhiladigvibhāgam āmandranūtanaghanāghanagarjitaśri | [KSS, 3, 2 121.1]
utkaṃdharāśca suciraṃ vihatābhitāpāḥ sarve 'pi te sphuṭaviḍambitanīlakaṇṭhāḥ | [KSS, 3, 2 121.2]
gopālakasahito 'pi ca rājā yaugandharāyaṇācaritam | [KSS, 3, 2 122.1]
stauti sma vatsarājo mene pṛthvīṃ ca hastagatām | [KSS, 3, 2 122.2]
dadhad atha nṛpatiḥ sa mūrtimatyau nikaṭagate ratinirvṛtī ivobhe | [KSS, 3, 2 123.1]
anudinasahavāsasānurāge nijadayite paramutsavaṃ babhāra | [KSS, 3, 2 123.2]
{KSS, 3, 3}
tato vatseśvaro 'nyedyuḥ saha vāsavadattayā | [KSS, 3, 3 1.1]
padmāvatyā ca saṃsaktapānalīlo viviktagaḥ | [KSS, 3, 3 1.2]
sagopālakamānīya sarumaṇvadvasantakam | [KSS, 3, 3 2.1]
yaugandharāyaṇaṃ tāśca cakre visrambhiṇīḥ kathāḥ | [KSS, 3, 3 2.2]
tatra svavirahodghātaprasaṅge ca mahīpatiḥ | [KSS, 3, 3 3.1]
sarveṣu teṣu śṛṇvatsu kathāmetāmavarṇayat | [KSS, 3, 3 3.2]
āsītpurūravā nāma rājā paramavaiṣṇavaḥ | [KSS, 3, 3 4.1]
abhūdbhuvīva nāke 'pi yasyāpratihatā gatiḥ | [KSS, 3, 3 4.2]
bhramantaṃ nandane jātu taṃ dadarśa kilāpsarāḥ | [KSS, 3, 3 5.1]
urvaśī nāma kāmasya mohanāstramivāparam | [KSS, 3, 3 5.2]
dṛṣṭamātreṇa tenābhūtsā tathā hṛtacetanā | [KSS, 3, 3 6.1]
yathā sabhayarambhādisakhīcetāṃsyakampayat | [KSS, 3, 3 6.2]
so 'pi tāṃ vīkṣya lāvaṇyarasanirjhariṇīṃ nṛpaḥ | [KSS, 3, 3 7.1]
yanna prāpa pariṣvaṅgaṃ tṛṣākrānto mumūrcha tat | [KSS, 3, 3 7.2]
athādideśa sarvajño hariḥ kṣīrāmbudhisthitaḥ | [KSS, 3, 3 8.1]
nāradākhyaṃ munivaraṃ darśanārthamupāgatam | [KSS, 3, 3 8.2]
devarṣe nandanodyānavartī rājā purūravāḥ | [KSS, 3, 3 9.1]
urvaśīhṛtacittaḥ sansthito virahaniḥsahaḥ | [KSS, 3, 3 9.2]
tadgatvā mama vākyena bodhayitvā śatakratum | [KSS, 3, 3 10.1]
dāpaya tvaritaṃ tasmai rājñe tāmurvaśīṃ mune | [KSS, 3, 3 10.2]
ityādiṣṭaḥ sa hariṇā tathetyāgatya nāradaḥ | [KSS, 3, 3 11.1]
prabodhya taṃ tathābhūtaṃ purūravasamabravīt | [KSS, 3, 3 11.2]
uttiṣṭha tvatkṛte rājan prahito 'smīha viṣṇunā | [KSS, 3, 3 12.1]
sa hi nirvyājabhaktānāṃ naivāpadam upekṣate | [KSS, 3, 3 12.2]
ityuktvāśvāsitenātha sa purūravasā saha | [KSS, 3, 3 13.1]
jagāma devarājasya nikaṭaṃ nārado muniḥ | [KSS, 3, 3 13.2]
harer nirdeśam indrāya nivedya praṇatātmane | [KSS, 3, 3 14.1]
urvaśīṃ dāpayāmāsa sa purūravase tataḥ | [KSS, 3, 3 14.2]
tadabhūdurvaśīdānaṃ nirjīvakaraṇaṃ divaḥ | [KSS, 3, 3 15.1]
urvaśyāstu tadevāsīnmṛtasaṃjīvanauṣadham | [KSS, 3, 3 15.2]
athājagāma bhūlokaṃ tāmādāya purūravāḥ | [KSS, 3, 3 16.1]
svarvadhūdarśanāścaryam arpayan martyacakṣuṣām | [KSS, 3, 3 16.2]
tato 'napāyinau tau dvāvurvaśī ca nṛpaśca saḥ | [KSS, 3, 3 17.1]
anyonyadṛṣṭipāśena nibaddhāviva tasthatuḥ | [KSS, 3, 3 17.2]
ekadā dānavaiḥ sākaṃ prāptayuddhena vajriṇā | [KSS, 3, 3 18.1]
sāhāyakārthamāhūto yayau nākaṃ purūravāḥ | [KSS, 3, 3 18.2]
tatra tasmin hate māyādharanāmnyasurādhipe | [KSS, 3, 3 19.1]
pranṛttasvarvadhūsārthaḥ śakrasyābhavad utsavaḥ | [KSS, 3, 3 19.2]
tataśca rambhāṃ nṛtyantīmācārye tumburau sthite | [KSS, 3, 3 20.1]
calitābhinayāṃ dṛṣṭvā jahāsa sa purūravāḥ | [KSS, 3, 3 20.2]
jāne divyam idaṃ nṛttaṃ kiṃ tvaṃ jānāsi mānuṣa | [KSS, 3, 3 21.1]
iti rambhāpi tatkālaṃ sāsūyaṃ tam abhāṣata | [KSS, 3, 3 21.2]
jāne 'hamurvaśī saṅgāttadyadvetti na tumburuḥ | [KSS, 3, 3 22.1]
yuṣmadgururapītyenāmuvācātha purūravāḥ | [KSS, 3, 3 22.2]
tacchrutvā tumburuḥ kopāttasmai śāpamathādiśat | [KSS, 3, 3 23.1]
urvaśyā te viyogaḥ syād ā kṛṣṇārādhanāditi | [KSS, 3, 3 23.2]
śrutaśāpaśca gatvaiva tamurvaśyai purūravāḥ | [KSS, 3, 3 24.1]
akālāśanipātograṃ svavṛttāntaṃ nyavedayat | [KSS, 3, 3 24.2]
tato 'kasmānnipatyaiva ninye kvāpyapahṛtya sā | [KSS, 3, 3 25.1]
adṛṣṭaistena bhūpena gandharvairurvaśī kila | [KSS, 3, 3 25.2]
avetya śāpadoṣaṃ taṃ so 'tha gatvā purūravāḥ | [KSS, 3, 3 26.1]
harerārādhanaṃ cakre tato badarikāśrame | [KSS, 3, 3 26.2]
urvaśī tu viyogārtā gandharvaviṣayasthitā | [KSS, 3, 3 27.1]
āsīnmṛteva supteva likhiteva vicetanā | [KSS, 3, 3 27.2]
āścaryaṃ yanna sā prāṇaiḥ śāpāntāśāvalambinī | [KSS, 3, 3 28.1]
muktā virahadīrghāsu cakravākīva rātriṣu | [KSS, 3, 3 28.2]
purūravāśca tapasā tenācyutamatoṣayat | [KSS, 3, 3 29.1]
tatprasādena gandharvā mumucustasya corvaśīm | [KSS, 3, 3 29.2]
śāpāntalabdhayā yuktaḥ punar apsarasā tayā | [KSS, 3, 3 30.1]
divyān sa rājā bubhuje bhogān bhūtalavarty api | [KSS, 3, 3 30.2]
ityuktvā virate rājñi śrutorvaśyanurāgayā | [KSS, 3, 3 31.1]
prāpi soḍhaviyogatvādvrīḍā vāsavadattayā | [KSS, 3, 3 31.2]
tāṃ dṛṣṭvā yuktyupālabdhāṃ rājñā devīṃ vilakṣitām | [KSS, 3, 3 32.1]
athāpyāyayituṃ bhūpamāha yaugandharāyaṇaḥ | [KSS, 3, 3 32.2]
na śrutā yadi tad rājan katheyaṃ śrūyatāṃ tvayā | [KSS, 3, 3 33.1]
astīha timirā nāma nagarī mandiraṃ śriyaḥ | [KSS, 3, 3 33.2]
tasyāṃ vihitasenākhyaḥ khyātimānabhavannṛpaḥ | [KSS, 3, 3 34.1]
tasya tejovatītyāsīdbhāryā kṣititalāpsarāḥ | [KSS, 3, 3 34.2]
tasyāḥ kaṇṭhagrahaikāgraḥ sa rājā sparśalolubhaḥ | [KSS, 3, 3 35.1]
na sehe kañcukenāpi kṣipramācchuritaṃ vapuḥ | [KSS, 3, 3 35.2]
kadācit tasya rājñaś ca jajñe jīrṇajvarāmayaḥ | [KSS, 3, 3 36.1]
vaidyā nivārayāmāsustayā devyāsya saṃgamam | [KSS, 3, 3 36.2]
devīsaṃparkahīnasya hṛdaye tasya bhūbhṛtaḥ | [KSS, 3, 3 37.1]
auṣadhopakramāsādhyo vyādhiḥ samudapadyata | [KSS, 3, 3 37.2]
bhayācchokābhighātādvā rājño rogaḥ kadācana | [KSS, 3, 3 38.1]
sphuṭed ayam iti smāhur bhiṣajo mantriṇaṃ rahaḥ | [KSS, 3, 3 38.2]
yaḥ purā pṛṣṭhapatite na tatrāsa mahorage | [KSS, 3, 3 39.1]
nāntaḥpurapraviṣṭe 'pi parānīke ca cukṣubhe | [KSS, 3, 3 39.2]
tasyāsya rājño jāyeta bhayaṃ sattvavataḥ katham | [KSS, 3, 3 40.1]
nāstyatropāyabuddhirnaḥ kiṃ kurmastena mantriṇaḥ | [KSS, 3, 3 40.2]
iti saṃcintya saṃmantrya te devyā saha mantriṇaḥ | [KSS, 3, 3 41.1]
tāṃ pracchādya tamūcuśca mṛtā devīti bhūpatim | [KSS, 3, 3 41.2]
tena śokātibhāreṇa mathyamānasya tasya saḥ | [KSS, 3, 3 42.1]
pusphoṭa hṛdayavyādhirvihvalasya mahībhṛtaḥ | [KSS, 3, 3 42.2]
uttīrṇarogavipade tasmai rājñe 'tha mantribhiḥ | [KSS, 3, 3 43.1]
arpitā sā mahādevī sukhasaṃpadivāparā | [KSS, 3, 3 43.2]
bahu mene ca so 'pyenāṃ rājā prāṇapradāyinīm | [KSS, 3, 3 44.1]
na punarmatimānasyai cukrodhācchāditātmane | [KSS, 3, 3 44.2]
hitaiṣitā hi yā patyuḥ sā devītvasya kāraṇam | [KSS, 3, 3 45.1]
priyakāritvamātreṇa devīśabdo na labhyate | [KSS, 3, 3 45.2]
sā mantritā ca yad rājyakāryabhāraikacintanam | [KSS, 3, 3 46.1]
cittānuvartanaṃ yattadupajīvakalakṣaṇam | [KSS, 3, 3 46.2]
ato magadharājena saṃdhātuṃ paripanthinā | [KSS, 3, 3 47.1]
pṛthvīvijayahetos te yatno 'smābhiriyaṃ kṛtaḥ | [KSS, 3, 3 47.2]
tena deva bhavadbhaktisoḍhāsahyaviyogayā | [KSS, 3, 3 48.1]
devyā naivāparāddhaṃ te pūrṇā tūpakṛtiḥ kṛtā | [KSS, 3, 3 48.2]
etacchrutyā vacastasya yathārthaṃ mukhyamantriṇaḥ | [KSS, 3, 3 49.1]
mene 'parāddhamātmānaṃ vatsarājastutoṣa ca | [KSS, 3, 3 49.2]
uvāca caitaj jāne 'haṃ devyā yuṣmatprayuktayā | [KSS, 3, 3 50.1]
ākāravatyā nītyeva mama dattaiva medinī | [KSS, 3, 3 50.2]
kiṃ tvatipraṇayādetanmayoktamasamañjasam | [KSS, 3, 3 51.1]
anurāgāndhamanasāṃ vicārasahatā kutaḥ | [KSS, 3, 3 51.2]
ityādibhiḥ samālāpairvatsarājaḥ sa taddinam | [KSS, 3, 3 52.1]
lajjoparāgaṃ devyāśca samam evāpanītavān | [KSS, 3, 3 52.2]
anyedyurmagadheśena preṣito jñānavastunā | [KSS, 3, 3 53.1]
dūto vatseśamabhyetya tadvākyena vyajijñapat | [KSS, 3, 3 53.2]
mantribhiste vayaṃ tāvadvañcitā tattathādhunā | [KSS, 3, 3 54.1]
kuryāḥ śokamayo yena jīvaloko bhavenna naḥ | [KSS, 3, 3 54.2]
etacchrutvātha saṃmānya vatseśaḥ prajighāya tam | [KSS, 3, 3 55.1]
dūtaṃ padmāvatīpārśvaṃ pratisaṃdeśalabdhaye | [KSS, 3, 3 55.2]
sāpi vāsavadattaikanamrā tatsaṃnidhau dadau | [KSS, 3, 3 56.1]
dūtasya darśanaṃ tasya vinayo hi satīvratam | [KSS, 3, 3 56.2]
vyājena putri nītā tvamanyāsaktaśca te patiḥ | [KSS, 3, 3 57.1]
iti śokānmayā labdhaṃ kanyājanakatāphalam | [KSS, 3, 3 57.2]
ityuktapitṛsaṃdeśaṃ dūtaṃ padmāvatī tadā | [KSS, 3, 3 58.1]
jagāda bhadra vijñāpyastāto 'mbā ca girā mama | [KSS, 3, 3 58.2]
kiṃ śokenāryaputro hi paramaṃ sadayo mayi | [KSS, 3, 3 59.1]
devī vāsavadattā ca sasnehā bhaginīva me | [KSS, 3, 3 59.2]
tattātenāryaputrasya bhāvyaṃ naiva vikāriṇā | [KSS, 3, 3 60.1]
nijasatyamivātyājyaṃ madīyaṃ jīvitaṃ yadi | [KSS, 3, 3 60.2]
ityukte pratisaṃdeśe padmāvatyā yathocite | [KSS, 3, 3 61.1]
dūtaṃ vāsavadattā taṃ satkṛtya prāhiṇottataḥ | [KSS, 3, 3 61.2]
dūte pratigate tasminsmarantī pitṛveśmanaḥ | [KSS, 3, 3 62.1]
kiṃcitpadmāvatī tatsthāvutkaṇṭhāvimanā iva | [KSS, 3, 3 62.2]
tatastasya vinodārthamukto vāsavadattayā | [KSS, 3, 3 63.1]
vasantako 'ntikaprāptaḥ kathāmitthamavarṇayat | [KSS, 3, 3 63.2]
asti pāṭaliputrākhyaṃ puraṃ pṛthvīvibhūṣaṇam | [KSS, 3, 3 64.1]
tasmiṃśca dharmaguptākhyo babhūvaiko mahāvaṇik | [KSS, 3, 3 64.2]
tasya candraprabhety āsīd bhāryā sā ca kadācana | [KSS, 3, 3 65.1]
sagarbhābhūt prasūtātha kanyāṃ sarvāṅgasundarīm | [KSS, 3, 3 65.2]
sā kanyā jātamātraiva kāntidyotitavāsakā | [KSS, 3, 3 66.1]
cakre savyaktamālāpamutthāyopaviveśa ca | [KSS, 3, 3 66.2]
tato vismitavitrastaṃ strījanaṃ jātaveśmani | [KSS, 3, 3 67.1]
dṛṣṭvā sa dharmagupto 'tra sabhayaḥ svayamāyayau | [KSS, 3, 3 67.2]
papraccha kanyakāṃ tāṃ ca praṇatastatkṣaṇaṃ rahaḥ | [KSS, 3, 3 68.1]
bhagavatyavatīrṇāsi kā tvaṃ mama gṛheṣviti | [KSS, 3, 3 68.2]
sāpyavādīttvayā naiva deyā kasmaicidapyaham | [KSS, 3, 3 69.1]
gṛhasthitā śubhāhaṃ te pṛṣṭenānyena tāta kim | [KSS, 3, 3 69.2]
ityuktaḥ sa tayā bhīto dharmaguptaḥ svamandire | [KSS, 3, 3 70.1]
guptaṃ tāṃ sthāpayāmāsa mṛteti khyāpitāṃ bahiḥ | [KSS, 3, 3 70.2]
tataḥ somaprabhā nāmnā sā kanyā vavṛdhe kramāt | [KSS, 3, 3 71.1]
mānuṣeṇa śarīreṇa rūpakāntyā tu divyayā | [KSS, 3, 3 71.2]
ekadā tu pramodena madhūtsavavilokinīm | [KSS, 3, 3 72.1]
harmyasthāṃ guhacandrākhyo vaṇikputro dadarśa tām | [KSS, 3, 3 72.2]
sa manobhavabhallyeva sadyo hṛdayalagnayā | [KSS, 3, 3 73.1]
tayā mumūrcheva tadā kṛcchrācca gṛhamāyayau | [KSS, 3, 3 73.2]
smarārtividhurastatra pitrorasvāsthyakāraṇam | [KSS, 3, 3 74.1]
nirbandhapṛṣṭo vakti sma svavayasyamukhena saḥ | [KSS, 3, 3 74.2]
tato 'sya guhasenākhyaḥ pitā snehena yācitum | [KSS, 3, 3 75.1]
tāṃ kanyāṃ dharmaguptasya vaṇijo bhavanaṃ yayau | [KSS, 3, 3 75.2]
tatra taṃ kṛtayācñaṃ sa guhasenaṃ snuṣārthinam | [KSS, 3, 3 76.1]
kanyā kuto me mūḍheti dharmagupto nirākarot | [KSS, 3, 3 76.2]
nihnutāṃ tena kanyāṃ tāṃ matvā gatvā gṛhe sutam | [KSS, 3, 3 77.1]
dṛṣṭvā smarajvarākrāntaṃ guhaseno vyacintayat | [KSS, 3, 3 77.2]
rājānaṃ prerayāmyatra sa hi me pūrvasevitaḥ | [KSS, 3, 3 78.1]
dāpayatyapi putrāya sa kanyāṃ tāṃ mumūrṣave | [KSS, 3, 3 78.2]
iti niścitya gatvā ca dattvāsmai ratnamuttamam | [KSS, 3, 3 79.1]
nṛpaṃ vijñāpayāmāsa sa vaṇiksvābhikāṅkṣitam | [KSS, 3, 3 79.2]
nṛpo 'pi prītimānasya sāhāyye nagarādhipam | [KSS, 3, 3 80.1]
dadau tena samaṃ cāsau dharmaguptagṛhaṃ yayau | [KSS, 3, 3 80.2]
rurodha ca gṛhaṃ tasya dharmaguptasya tadbalaiḥ | [KSS, 3, 3 81.1]
asubhiḥ kaṇṭhadeśaṃ ca sarvanāśaviśaṅkinaḥ | [KSS, 3, 3 81.2]
tataḥ somaprabhā sā taṃ dharmaguptamabhāṣata | [KSS, 3, 3 82.1]
dehi māṃ tāta mā bhūtte mannimittamupadravaḥ | [KSS, 3, 3 82.2]
āropaṇīyā śayyāyāṃ nāhaṃ bhartrā kadācana | [KSS, 3, 3 83.1]
īdṛktu vācā niyamo grāhyaḥ saṃbandhināṃ tvayā | [KSS, 3, 3 83.2]
ityuktaḥ sa tayā putryā dātuṃ tāṃ pratyapadyata | [KSS, 3, 3 84.1]
dharmaguptastadābhāṣya śayyāropaṇavarjanam | [KSS, 3, 3 84.2]
guhaseno 'numene ca sāntarhāsastathaiva tat | [KSS, 3, 3 85.1]
vivāho mama putrasya tāvadastviti cintayan | [KSS, 3, 3 85.2]
athādāya kṛtodvāhāṃ tāṃ sa somaprabhāṃ vadhūm | [KSS, 3, 3 86.1]
guhasenasutaḥ prāyādguhacandro nijaṃ gṛham | [KSS, 3, 3 86.2]
sāyaṃ cainaṃ pitāvādītputra śayyāmimāṃ vadhūm | [KSS, 3, 3 87.1]
āropaya svabhāryā hi kasyāśayyā bhaviṣyati | [KSS, 3, 3 87.2]
tacchrutvā śvaśuraṃ taṃ sā vadhūḥ somaprabhā krudhā | [KSS, 3, 3 88.1]
vilokya bhrāmayāmāsa yamājñāmiva tarjanīm | [KSS, 3, 3 88.2]
tāṃ dṛṣṭaivāṅguliṃ tasyāḥ snuṣāyāstasya tatkṣaṇam | [KSS, 3, 3 89.1]
vaṇijaḥ prayayuḥ prāṇā anyeṣāmāyayau bhayam | [KSS, 3, 3 89.2]
guhacandro 'pi samprāpte tasmin pitari pañcatām | [KSS, 3, 3 90.1]
mārī mama gṛhe bhāryā praviṣṭeti vyacintayat | [KSS, 3, 3 90.2]
tataścānupabhuñjāno bhāryāṃ tāṃ gṛhavartinīm | [KSS, 3, 3 91.1]
siṣeve guhacandro 'sāvasidhāramiva vratam | [KSS, 3, 3 91.2]
tadduḥkhadahyamāno 'ntarvirakto bhogasaṃpadi | [KSS, 3, 3 92.1]
brāhmaṇān bhojayāmāsa pratyahaṃ sa kṛtavrataḥ | [KSS, 3, 3 92.2]
tadbhāryāpi ca sā tebhyo dvijebhyo maunadhāriṇī | [KSS, 3, 3 93.1]
bhuktavadbhyo dadau nityaṃ dakṣiṇāṃ divyarūpadhṛt | [KSS, 3, 3 93.2]
ekadā brāhmaṇo vṛddhastāmeko bhojanāgataḥ | [KSS, 3, 3 94.1]
dadarśa jagadāścaryajananīṃ rūpasaṃpadā | [KSS, 3, 3 94.2]
sakautuko dvijo 'prākṣīdguhacandraṃ rahastadā | [KSS, 3, 3 95.1]
kā te bhavati bāleyaṃ tvayā me kathyatāmiti | [KSS, 3, 3 95.2]
nirbandhapṛṣṭaḥ so 'pyasmai guhacandro dvijanmane | [KSS, 3, 3 96.1]
śaśaṃsa tadgataṃ sarvaṃ vṛttāntaṃ khinnamānasaḥ | [KSS, 3, 3 96.2]
tadbuddhvā sa tatastasmai sānukampo dvijottamaḥ | [KSS, 3, 3 97.1]
agnerārādhanaṃ mantraṃ dadāvīpsitasiddhaye | [KSS, 3, 3 97.2]
tena mantreṇa tasyātha japaṃ rahasi kurvataḥ | [KSS, 3, 3 98.1]
udabhūdguhacandrasya puruṣo vahnimadhyataḥ | [KSS, 3, 3 98.2]
sa cāgnirdvijarūpī taṃ jagāda caraṇānatam | [KSS, 3, 3 99.1]
adyāhaṃ tvadgṛhe bhokṣye rātrau sthāsyāmi tatra ca | [KSS, 3, 3 99.2]
darśayitvā ca tattvaṃ te sādhayiṣyāmi vāñchitam | [KSS, 3, 3 100.1]
ityuktvā guhacandraṃ sa brāhmaṇastadgṛhaṃ yayau | [KSS, 3, 3 100.2]
tatrānyavipravadbhuktvā guhacandrāntike ca saḥ | [KSS, 3, 3 101.1]
siṣeve śayanaṃ rātrau yāmamātramatandritaḥ | [KSS, 3, 3 101.2]
tāvacca saṃsuptajanātsā tasmāttasya mandirāt | [KSS, 3, 3 102.1]
niryayau guhacandrasya bhāryā somaprabhā niśi | [KSS, 3, 3 102.2]
tatkālaṃ brāhmaṇaḥ so 'tra guhacandramabodhayat | [KSS, 3, 3 103.1]
ehi svabhāryāvṛttāntaṃ paśyety enam uvāca ca | [KSS, 3, 3 103.2]
yogena bhṛṅgarūpaṃ ca kṛtvā tasyātmanastathā | [KSS, 3, 3 104.1]
nirgatyādarśayattasya bhāryāṃ tāṃ gṛhanirgatām | [KSS, 3, 3 104.2]
sā jagāma sudūraṃ ca sundarī nagarādbahiḥ | [KSS, 3, 3 105.1]
guhacandreṇa sākaṃ ca dvijo 'pyanujagāma tām | [KSS, 3, 3 105.2]
tatastatra mahābhogaṃ sacchāyaskandhasundaram | [KSS, 3, 3 106.1]
guhacandro dadarśāsāvekaṃ nyagrodhapādapam | [KSS, 3, 3 106.2]
tasyādhastācca śuśrāva vīṇāveṇuravānvitam | [KSS, 3, 3 107.1]
ullasadgītamadhuraṃ divyaṃ saṃgītakadhvanim | [KSS, 3, 3 107.2]
skandhadeśe ca tasyaikāṃ svabhāryāsadṛśākṛtim | [KSS, 3, 3 108.1]
apaśyatkanyakāṃ divyāmupaviṣṭāṃ mahāsane | [KSS, 3, 3 108.2]
nijakāntijitajyotsnāṃ śuklacāmaravījitām | [KSS, 3, 3 109.1]
indor lāvaṇyasarvasvakoṣasyevādhidevatām | [KSS, 3, 3 109.2]
atraivāruhya vṛkṣe ca tasyā ardhāsane tadā | [KSS, 3, 3 110.1]
upaviṣṭāṃ svabhāryāṃ tāṃ guhacandro dadarśa saḥ | [KSS, 3, 3 110.2]
tatkālaṃ tulyakāntī te saṃgate divyakanyake | [KSS, 3, 3 111.1]
paśyatastasya bhāti sma sā tricandreva yāminī | [KSS, 3, 3 111.2]
tataḥ sa kautukāviṣṭaḥ kṣaṇam evam acintayat | [KSS, 3, 3 112.1]
kiṃ svapno 'yam uta bhrāntir dhig etad athavā dvayam | [KSS, 3, 3 112.2]
yā sanmārgataroreṣā vidvatsaṃgatimañjarī | [KSS, 3, 3 113.1]
asau puṣpodgatistasyā mamocitaphalonmukhī | [KSS, 3, 3 113.2]
iti cintayati svairaṃ tasmiṃste divyakanyake | [KSS, 3, 3 114.1]
bhuktvā nijocitaṃ bhojyaṃ divyaṃ papaturāsavam | [KSS, 3, 3 114.2]
adyāgato mahātejā dvijaḥ ko'pi gṛheṣu naḥ | [KSS, 3, 3 115.1]
tasmādbhagini ceto me śaṅkitaṃ tadvrajāmyaham | [KSS, 3, 3 115.2]
ityuktvā tāmathāmantrya dvitīyāṃ divyakanyakām | [KSS, 3, 3 116.1]
guhacandrasya gṛhiṇī taroravaruroha sā | [KSS, 3, 3 116.2]
taddṛṣṭvā bhṛṅgarūpau tau guhacandro dvijaśca saḥ | [KSS, 3, 3 117.1]
pratyāgatyāgrato gehe pūrvavattasthaturniśi | [KSS, 3, 3 117.2]
tataḥ sā divyakanyāpi guhacandrasya gehinī | [KSS, 3, 3 118.1]
āgatyālakṣitātraiva praviveśa svamandiram | [KSS, 3, 3 118.2]
tataḥ sa brāhmaṇaḥ svairaṃ guhacandramabhāṣata | [KSS, 3, 3 119.1]
dṛṣṭaṃ tvayā yadeṣā te bhāryā divyā na mānuṣī | [KSS, 3, 3 119.2]
dvitīyā sāpi caitasyā dṛṣṭādya bhaginī tvayā | [KSS, 3, 3 120.1]
divyā strī tu manuṣyeṇa kathamicchati saṃgamam | [KSS, 3, 3 120.2]
tadetatsiddhaye mantraṃ dvārollekhyaṃ dadāmi te | [KSS, 3, 3 121.1]
tasyopabṛṃhaṇīṃ bāhyāṃ yuktiṃ copadiśāmyaham | [KSS, 3, 3 121.2]
viśuddho 'pi jvalatyagnirvātyāyoge tu kā kathā | [KSS, 3, 3 122.1]
evaṃ mantro 'rthado 'pyekaḥ kiṃ punaryuktisaṃyutaḥ | [KSS, 3, 3 122.2]
ityuktvā guhacandrāya dattvā mantraṃ dvijottamaḥ | [KSS, 3, 3 123.1]
upadiśya ca tāṃ yuktiṃ prabhāte sa tirodadhe | [KSS, 3, 3 123.2]
guhacandro 'pi bhāryāyā gṛhadvāre 'bhilikhya tam | [KSS, 3, 3 124.1]
mantraṃ punaścakāraivaṃ sāyaṃ yuktiṃ prarocanīm | [KSS, 3, 3 124.2]
gatvā sa tasyāḥ paśyantyā kayāpi varayoṣitā | [KSS, 3, 3 125.1]
saha cakre samālāpaṃ racitodāramaṇḍanaḥ | [KSS, 3, 3 125.2]
taddṛṣṭvaiva tamāhūya mantronmudritayā girā | [KSS, 3, 3 126.1]
eṣā kāstīti papraccha sā serṣyā divyakanyakā | [KSS, 3, 3 126.2]
asau varāṅganā baddhabhāvā mayy aham adya ca | [KSS, 3, 3 127.1]
etadgṛhaṃ vrajāmīti pratyavocat sa tāṃ mṛṣā | [KSS, 3, 3 127.2]
tataḥ sācīkṛtadṛśā mukhena valitabhruṇā | [KSS, 3, 3 128.1]
dṛṣṭvā nivārya vāmena kareṇa tamuvāca sā | [KSS, 3, 3 128.2]
huṃ jñātametadartho 'yaṃ veṣastatra ca mā sma gāḥ | [KSS, 3, 3 129.1]
kiṃ tayā māmupehi tvamahaṃ hi tava gehinī | [KSS, 3, 3 129.2]
ityuktaḥ pulakotkampasaṃkṣobhākulayā tayā | [KSS, 3, 3 130.1]
āviṣṭayeva tanmantradūtadurgrahayāpi saḥ | [KSS, 3, 3 130.2]
praviśya vāsake sadyastayaiva samamanvabhūt | [KSS, 3, 3 131.1]
martyo 'pi divyasaṃbhogam asaṃspṛṣṭaṃ manorathaiḥ | [KSS, 3, 3 131.2]
itthaṃ tāṃ prāpya sapremāṃ mantrasiddhiprasādhitām | [KSS, 3, 3 132.1]
tyaktadivyasthitiṃ tasthau guhacandro yathāsukham | [KSS, 3, 3 132.2]
evaṃ yāgapradānādisukṛtaiḥ śubhakarmaṇām | [KSS, 3, 3 133.1]
divyāḥ śāpacyutā nāryastiṣṭhanti gṛhiṇīpade | [KSS, 3, 3 133.2]
devadvijasaparyā hi kāmadhenurmatā satām | [KSS, 3, 3 134.1]
kiṃ hi na prāpyate tasyāḥ śaiṣāḥ sāmādivarṇanāḥ | [KSS, 3, 3 134.2]
duṣkṛtaṃ tvayi divyānāmatyuccapadajanmanām | [KSS, 3, 3 135.1]
pravātamiva puṣpāṇām adhaḥpātaikakāraṇam | [KSS, 3, 3 135.2]
ityuktvā rājaputryāḥ sa punarāha vasantakaḥ | [KSS, 3, 3 136.1]
kiṃ cātra yadahalyāyā vṛttaṃ tacchrūyatāmidam | [KSS, 3, 3 136.2]
purābhūd gautamo nāma trikālajño mahāmuniḥ | [KSS, 3, 3 137.1]
ahalyeti ca tasyāsīd bhāryā rūpajitāpsarāḥ | [KSS, 3, 3 137.2]
ekadā rūpalubdhastāmindraḥ prārthitavānrahaḥ | [KSS, 3, 3 138.1]
prabhūṇāṃ hi vibhūtyandhā dhāvatyaviṣaye matiḥ | [KSS, 3, 3 138.2]
sānumene ca taṃ mūḍhā vṛṣasyantī śacīpatim | [KSS, 3, 3 139.1]
tacca prabhāvato buddhvā tatrāgādgautamo muniḥ | [KSS, 3, 3 139.2]
mārjārarūpaṃ cakre ca bhayādindro 'pi tatkṣaṇam | [KSS, 3, 3 140.1]
kaḥ sthito 'treti so 'pṛcchadahalyāmatha gautamaḥ | [KSS, 3, 3 140.2]
eso ṭhio khu majjāro ity apabhraṣṭavakrayā | [KSS, 3, 3 141.1]
girā satyānurodhinyā sā taṃ pratyabravītpatim | [KSS, 3, 3 141.2]
satyaṃ tvajjāra ityuktvā vihasansa tato muniḥ | [KSS, 3, 3 142.1]
satyānurodhakﾱptāntaṃ śāpaṃ tasyāmapātayat | [KSS, 3, 3 142.2]
pāpaśīle śilābhāvaṃ bhūrikālamavāpnuhi | [KSS, 3, 3 143.1]
ā vanāntarasaṃcārirāghavālokanāditi | [KSS, 3, 3 143.2]
varāṅgalubdhasyāṅge te tatsahasraṃ bhaviṣyati | [KSS, 3, 3 144.1]
divyastrīṃ viśvakarmā yāṃ nirmāsyati tilottamām | [KSS, 3, 3 144.2]
tāṃ vilokya tadaivākṣṇāṃ sahasraṃ bhavitā ca te | [KSS, 3, 3 145.1]
itīndramapi tatkālaṃ śapati sma sa gautamaḥ | [KSS, 3, 3 145.2]
dattaśāpo yathākāmaṃ tapase sa muniryayau | [KSS, 3, 3 146.1]
ahalyāpi śilābhāvaṃ dāruṇaṃ pratyapadyata | [KSS, 3, 3 146.2]
indro 'pyāvṛtasarvāṅgo varāṅgairabhavattataḥ | [KSS, 3, 3 147.1]
aśīlaṃ tasya nāma syān na khalīkārakāraṇam | [KSS, 3, 3 147.2]
evaṃ kukarma sarvasya phalatyātmani sarvadā | [KSS, 3, 3 148.1]
yo yadvapati bījaṃ hi labhate so 'pi tatphalam | [KSS, 3, 3 148.2]
tasmātparaviruddheṣu notsahante mahāśayāḥ | [KSS, 3, 3 149.1]
etaduttamasattvānāṃ vidhisiddhaṃ hi sadvratam | [KSS, 3, 3 149.2]
yuvāṃ pūrvabhaginyau ca devyau śāpacyute ubhe | [KSS, 3, 3 150.1]
tadvadanyonyahitakṛnnirdvandvaṃ hṛdayaṃ hi vām | [KSS, 3, 3 150.2]
etadvasantakācchrutvā mitho vāsavadattayā | [KSS, 3, 3 151.1]
padmāvatyā ca sutarāmīrṣyāleśo 'pyamucyata | [KSS, 3, 3 151.2]
devī vāsavadattā ca kṛtvā sādhāraṇaṃ patim | [KSS, 3, 3 152.1]
ātmanīva priyaṃ cakre padmāvatyāṃ hitonmukhī | [KSS, 3, 3 152.2]
tasyā mahānubhāvatvaṃ tattādṛṅmagadheśvaraḥ | [KSS, 3, 3 153.1]
buddhvā padmāvatīsṛṣṭadūtebhyo 'pi tutoṣa saḥ | [KSS, 3, 3 153.2]
anyedyuratha vatseśaṃ mantrī yaugandharāyaṇaḥ | [KSS, 3, 3 154.1]
upetya saṃnidhau devyāḥ sthiteṣvanyeṣvabhāṣata | [KSS, 3, 3 154.2]
udyogāyādhunā deva kauśāmbī kiṃ na gamyate | [KSS, 3, 3 155.1]
nāśaṅkā magadheśācca vidyate vañcitādapi | [KSS, 3, 3 155.2]
kanyāsaṃbandhanāmnā hi sāmnā samyaksa bādhitaḥ | [KSS, 3, 3 156.1]
vigṛhya ca kathaṃ jahyājjīvitādadhikāṃ sutām | [KSS, 3, 3 156.2]
satyaṃ tasyānupālyaṃ ca tvayā ca sa na vañcitaḥ | [KSS, 3, 3 157.1]
mayā svayaṃ kṛtaṃ hyetanna ca tasyāsukhāvaham | [KSS, 3, 3 157.2]
cārebhyaśca mayā jñātaṃ yathā vikurute na saḥ | [KSS, 3, 3 158.1]
tadarthameva cāsmābhiḥ sthitaṃ ca divasānamūn | [KSS, 3, 3 158.2]
evaṃ vadati nirvyūḍhakārye yaugandharāyaṇe | [KSS, 3, 3 159.1]
magadheśvarasaṃbandhī dūto 'tra samupāyayau | [KSS, 3, 3 159.2]
tatkṣaṇaṃ sa praviṣṭo 'tra pratihāraniveditaḥ | [KSS, 3, 3 160.1]
praṇāmāntaramāsīno vatsarājaṃ vyajijñapat | [KSS, 3, 3 160.2]
devīpadmāvatīdattasaṃdeśaparitoṣiṇā | [KSS, 3, 3 161.1]
magadheśena nirdiṣṭamidaṃ devasya sāṃpratam | [KSS, 3, 3 161.2]
bahunā kiṃ mayā sarvaṃ jñātuṃ prīto 'smi ca tvayi | [KSS, 3, 3 162.1]
tadyadartho 'yamārambhastatkuru praṇatā vayam | [KSS, 3, 3 162.2]
etaddūtavacaḥ svecchaṃ vatseśo 'bhinananda saḥ | [KSS, 3, 3 163.1]
yaugandharāyaṇīyasya puṣpaṃ nayataroriva | [KSS, 3, 3 163.2]
tataḥ padmāvatīṃ rājñyā samānāyya samaṃ tayā | [KSS, 3, 3 164.1]
taṃ dattaprābhṛtaṃ dūtaṃ sa saṃmānya vyasarjayat | [KSS, 3, 3 164.2]
atha caṇḍamahāsenadūto 'pyatra samāyayau | [KSS, 3, 3 165.1]
praviśya sa yathāvacca rājānaṃ praṇato 'bravīt | [KSS, 3, 3 165.2]
deva caṇḍamahāsenabhūpatiḥ kāryatattvavit | [KSS, 3, 3 166.1]
tava vijñātavṛttānto hṛṣṭaḥ saṃdiṣṭavān idam | [KSS, 3, 3 166.2]
prāśastyaṃ bhavatastāvadiyataivopavarṇitam | [KSS, 3, 3 167.1]
yaugandharāyaṇo yatte mantrī kimadhikoktibhiḥ | [KSS, 3, 3 167.2]
dhanyā vāsavadattā tu tvadbhaktyā tatkṛtaṃ tayā | [KSS, 3, 3 168.1]
yenāsmābhiḥ satāṃ madhye ciramunnamitaṃ śiraḥ | [KSS, 3, 3 168.2]
na ca vāsavadattāto bhinnā padmāvatī mama | [KSS, 3, 3 169.1]
tayorekaṃ hi hṛdayaṃ tacchīghraṃ kurutodyamam | [KSS, 3, 3 169.2]
etan nijaśvaśuradūtavaco niśamya vatseśvarasya hṛdaye sapadi pramodaḥ | [KSS, 3, 3 170.1]
devyāṃ ca ko'pi vavṛdhe praṇayaprakarṣo bhūyāṃś ca mantrivṛṣabhe praṇayānubandhaḥ | [KSS, 3, 3 170.2]
tatastaṃ devībhyāṃ samamucitasatkāravidhinā kṛtātithyaṃ dūtaṃ sarabhasamanāḥ preṣya muditam | [KSS, 3, 3 171.1]
vidhāsyannudyogaṃ tvaritamatha saṃmantrya sacivaiḥ sa cakre kauśāmbīṃ prati gamanabuddhiṃ narapatiḥ | [KSS, 3, 3 171.2]
{KSS, 3, 4}
tato lāvāṇakāt tasmād anyedyuḥ sacivaiḥ saha | [KSS, 3, 4 1.1]
vatsarājaḥ sa kauśāmbīṃ pratasthe dayitānvitaḥ | [KSS, 3, 4 1.2]
prasasre ca lasannādaistasyāpūritabhūtalaiḥ | [KSS, 3, 4 2.1]
balairasamayodvelajalarāśijalairiva | [KSS, 3, 4 2.2]
upamā nṛpatestasya gajendrasthasya gacchataḥ | [KSS, 3, 4 3.1]
bhavedyadi raviryāyādgagane sodayācalaḥ | [KSS, 3, 4 3.2]
sa sitenātapatreṇa kṛtacchāyo babhau nṛpaḥ | [KSS, 3, 4 4.1]
jitārkatejaḥprītena sevyamāna ivendunā | [KSS, 3, 4 4.2]
tejasvinaṃ svakakṣābhistaṃ sarvoparivartinam | [KSS, 3, 4 5.1]
sāmantāḥ parito bhremurdhruvaṃ grahagaṇā iva | [KSS, 3, 4 5.2]
paścātkareṇukārūḍhe devyau dve tasya rejatuḥ | [KSS, 3, 4 6.1]
śrībhuvāvanurāgeṇa sākṣādanugate iva | [KSS, 3, 4 6.2]
tvaṅgatturaṃgasaṃghātakhurāgrāṅkanakhakṣatā | [KSS, 3, 4 7.1]
pathi tasyābhavad bhūmir upabhukteva bhūpateḥ | [KSS, 3, 4 7.2]
evaṃ vatseśvaro gacchanstūyamānaḥ sa bandibhiḥ | [KSS, 3, 4 8.1]
dinaiḥ katipayaiḥ prāpa kauśāmbīṃ vitatotsavām | [KSS, 3, 4 8.2]
dhvajaraktāṃśukacchannā gavākṣotphullalocanā | [KSS, 3, 4 9.1]
pradvāradarśitottuṅgapūrṇakumbhakucadvayā | [KSS, 3, 4 9.2]
janakolāhalānandasaṃlāpā saudhahāsinī | [KSS, 3, 4 10.1]
sā pravāsāgate patyau tatkālaṃ śuśubhe purī | [KSS, 3, 4 10.2]
devīdvayānuyātaśca sa rājā praviveśa tām | [KSS, 3, 4 11.1]
paurastrīṇāṃ ca ko 'pyāsīttatra taddarśanotsavaḥ | [KSS, 3, 4 11.2]
apūri hāriharmyastharāmānanaśatairnabhaḥ | [KSS, 3, 4 12.1]
devīmukhajitasyendoḥ sainyaiḥ sevāgatairiva | [KSS, 3, 4 12.2]
vātāyanagatāścānyāḥ paśyantyo 'nimiṣekṣaṇāḥ | [KSS, 3, 4 13.1]
cakruḥ sakautukāyātavimānasthātsarobhramam | [KSS, 3, 4 13.2]
kāścidgavākṣajālāgralagnapakṣmalalocanāḥ | [KSS, 3, 4 14.1]
asṛjanniva nārācapañjarāṇi manobhuvaḥ | [KSS, 3, 4 14.2]
ekasyāḥ sotsukā dṛṣṭirnṛpālokavikasvarā | [KSS, 3, 4 15.1]
śruteḥ pārśvam apaśyantyās tadākhyātumivāyayau | [KSS, 3, 4 15.2]
drutāgatāyāḥ kasyāścinmuhurucchvasitau stanau | [KSS, 3, 4 16.1]
kañcukādiva nirgantum īṣatus taddidṛkṣayā | [KSS, 3, 4 16.2]
anyasyāḥ saṃbhramacchinnahāramuktākaṇā babhuḥ | [KSS, 3, 4 17.1]
galanto hṛdayasyeva harṣabāṣpāmbusīkarāḥ | [KSS, 3, 4 17.2]
yadyasyāmācaretpāpamagnirlāvāṇake tataḥ | [KSS, 3, 4 18.1]
prakāśako 'pyasāvandhaṃ tamo jagati pātayet | [KSS, 3, 4 18.2]
iti vāsavadattāṃ ca dṛṣṭvā smṛtvā ca tattathā | [KSS, 3, 4 19.1]
dāhapravādaṃ sotkaṇṭhā iva kāścidbabhāṣire | [KSS, 3, 4 19.2]
diṣṭyā na lajjitā devī sapatnyā sakhitulyayā | [KSS, 3, 4 20.1]
iti padmāvatīṃ vīkṣya vayasyā jagade 'nyayā | [KSS, 3, 4 20.2]
nūnaṃ haramurāribhyāṃ na dṛṣṭaṃ rūpametayoḥ | [KSS, 3, 4 21.1]
kimanyathā bhajetāṃ tau bahumānamumāśriyau | [KSS, 3, 4 21.2]
ityūcuraparāste dve dṛṣṭvā devyau parasparam | [KSS, 3, 4 22.1]
kṣipantyaḥ pramadotphullalocanendīvarasrajaḥ | [KSS, 3, 4 22.2]
evaṃ vatseśvaraḥ kurvañjanatānayanotsavam | [KSS, 3, 4 23.1]
svamandiraṃ sadevīkaḥ prāviśatkṛtamaṅgalaḥ | [KSS, 3, 4 23.2]
prabhāte yābjasaraso yābdherindūdaye tathā | [KSS, 3, 4 24.1]
tatkālaṃ tasya sā kāpi śobhābhūdrājaveśmanaḥ | [KSS, 3, 4 24.2]
kṣaṇād apūri sāmantamaṅgalopāyanaiś ca tat | [KSS, 3, 4 25.1]
sūcayadbhir ivāśeṣabhūpālopāyanāgamam | [KSS, 3, 4 25.2]
saṃmānya rājalokaṃ ca vatsarājaḥ kṛtotsavaḥ | [KSS, 3, 4 26.1]
cittaṃ sarvajanasyeva viveśāntaḥpuraṃ tataḥ | [KSS, 3, 4 26.2]
devyormadhyasthitastatra ratiprītyoriva smaraḥ | [KSS, 3, 4 27.1]
pānādilīlayā rājā dinaśeṣaṃ nināya saḥ | [KSS, 3, 4 27.2]
aparedyuśca tasyaiko nṛpasyāsthānavartinaḥ | [KSS, 3, 4 28.1]
mantriṇāṃ saṃnidhau vipro dvāri cakranda kaścana | [KSS, 3, 4 28.2]
abrahmaṇyamaṭavyāṃ me pāpairgopālakaiḥ prabho | [KSS, 3, 4 29.1]
putrasya caraṇocchedo vihitaḥ kāraṇaṃ vinā | [KSS, 3, 4 29.2]
tacchrutvā tatkṣaṇaṃ dvitrānvaṣṭabhyānāyya bhūpatiḥ | [KSS, 3, 4 30.1]
gopālakānsa papraccha tataste 'pyevamabruvan | [KSS, 3, 4 30.2]
deva gopālakā bhūtvā krīḍāmo vijane vayam | [KSS, 3, 4 31.1]
tatraiko devasenākhyo madhye gopālako 'sti naḥ | [KSS, 3, 4 31.2]
ekadeśe ca so 'ṭavyāmupaviṣṭaḥ śilāsane | [KSS, 3, 4 32.1]
rājā yuṣmākamasmīti vaktyasmānanuśāsti ca | [KSS, 3, 4 32.2]
asmanmadhye ca kenāpi tasyājñā na vilaṅghyate | [KSS, 3, 4 33.1]
evaṃ gopālako 'raṇye rājyaṃ sa kurute prabho | [KSS, 3, 4 33.2]
adya caitasya viprasya tanayas tena vartmanā | [KSS, 3, 4 34.1]
gacchan gopālarājasya praṇāmaṃ tasya nākarot | [KSS, 3, 4 34.2]
mā gās tvam apraṇamyeti rājādeśena jalpataḥ | [KSS, 3, 4 35.1]
asmān vidhūya so 'yāsīcchāsito 'pi hasan baṭuḥ | [KSS, 3, 4 35.2]
tatastasyāvinītasya pādacchedena nigraham | [KSS, 3, 4 36.1]
kartuṃ gopālarājena vayamājñāpitā baṭoḥ | [KSS, 3, 4 36.2]
dhāvitvā ca tato 'smābhiśchinno 'sya caraṇaḥ prabho | [KSS, 3, 4 37.1]
asmādṛśaḥ prabhorājñāṃ ko 'tilaṅghayituṃ kṣamaḥ | [KSS, 3, 4 37.2]
evaṃ gopālakai rājñi vijñapte sampradhārya tat | [KSS, 3, 4 38.1]
yaugandharāyaṇo dhīmānrājānaṃ vijane 'bravīt | [KSS, 3, 4 38.2]
nūnaṃ nidhānādiyutaṃ tatsthānaṃ yatprabhāvataḥ | [KSS, 3, 4 39.1]
gopālako 'pi prabhavatyevaṃ tattatra gamyatām | [KSS, 3, 4 39.2]
ity ukto mantriṇā rājā kṛtvā gopālakān puraḥ | [KSS, 3, 4 40.1]
yayau tadaṭavīsthānaṃ sasainyaḥ saparicchadaḥ | [KSS, 3, 4 40.2]
parīkṣya bhūmiṃ yāvacca khanyate tatra karmibhiḥ | [KSS, 3, 4 41.1]
adhastāttāvaduttasthau yakṣaḥ śailamayākṛtiḥ | [KSS, 3, 4 41.2]
so 'bravīcca mayā rājannidaṃ yadrakṣitaṃ ciram | [KSS, 3, 4 42.1]
pitāmahanikhātaṃ te nidhānaṃ svīkuruṣva tat | [KSS, 3, 4 42.2]
iti vatseśamuktvā ca tatpūjāṃ pratigṛhya ca | [KSS, 3, 4 43.1]
yakṣastiro 'bhūt khāte ca mahānāvirabhūnnidhiḥ | [KSS, 3, 4 43.2]
alabhyata mahārhaṃ ca ratnasiṃhāsanaṃ tataḥ | [KSS, 3, 4 44.1]
bhavantyudayakāle hi satkalyāṇaparamparāḥ | [KSS, 3, 4 44.2]
tataḥ kṛtsnaṃ samādāya nidhānaṃ sa kṛtotsavaḥ | [KSS, 3, 4 45.1]
tān praśāsya ca gopālān vatseśaḥ svapurīṃ yayau | [KSS, 3, 4 45.2]
tatrāruṇamaṇigrāvakiraṇaprasaraiḥ prabhoḥ | [KSS, 3, 4 46.1]
pratāpākramaṇaṃ dikṣu bhaviṣyadiva darśayat | [KSS, 3, 4 46.2]
raupyāṅkuramukhaprotamuktāsaṃtatidanturam | [KSS, 3, 4 47.1]
muhurhāsamivālocya tanmantrimativismayam | [KSS, 3, 4 47.2]
dadṛśustannṛpānītaṃ hemasiṃhāsanaṃ janāḥ | [KSS, 3, 4 48.1]
nananduśca hatānandadundubhidhvānasundaram | [KSS, 3, 4 48.2]
mantriṇo 'pyutsavaṃ cakrurjayaṃ niścitya bhūpateḥ | [KSS, 3, 4 49.1]
āmukhāpātikalyāṇaṃ kāryasiddhiṃ hi śaṃsati | [KSS, 3, 4 49.2]
tataḥ patākāvidyudbhir ākīrṇe gaganāntare | [KSS, 3, 4 50.1]
vavarṣa rājajaladaḥ kanakaṃ so 'nujīviṣu | [KSS, 3, 4 50.2]
utsavena ca nīte 'smindine yaugandharāyaṇaḥ | [KSS, 3, 4 51.1]
cittaṃ jijñāsuranyedyurvatseśvaramabhāṣata | [KSS, 3, 4 51.2]
etatkulakramāyātaṃ mahāsiṃhāsanaṃ tvayā | [KSS, 3, 4 52.1]
yat prāptaṃ tatsamāruhya devālaṃkriyatāmiti | [KSS, 3, 4 52.2]
vijitya pṛthvīm ārūḍhā yatra me prapitāmahāḥ | [KSS, 3, 4 53.1]
tatrājitvā diśaḥ sarvāḥ kā mamārohataḥ prathā | [KSS, 3, 4 53.2]
jitvaivemāṃ samudrāntāṃ pṛthvīṃ pṛthuvibhūṣaṇām | [KSS, 3, 4 54.1]
alaṃkaromi pūrveṣāṃ ratnasiṃhāsanaṃ mahat | [KSS, 3, 4 54.2]
ityūcivānnarapatirnāruroha sa saṃprati | [KSS, 3, 4 55.1]
sambhavatyabhijātānām abhimāno hyakṛtrimaḥ | [KSS, 3, 4 55.2]
tataḥ prītastamāha sma nṛpaṃ yaugandharāyaṇaḥ | [KSS, 3, 4 56.1]
sādhu deva kuru prācyāṃ tarhi pūrvaṃ jayodyamam | [KSS, 3, 4 56.2]
tacchrutvaiva prasaṅgāttaṃ rājā papraccha mantriṇam | [KSS, 3, 4 57.1]
sthitāsvapyuttarādyāsu prākprācīṃ yānti kiṃ nṛpāḥ | [KSS, 3, 4 57.2]
etacchrutvā jagādainaṃ punaryaugandharāyaṇaḥ | [KSS, 3, 4 58.1]
sphītāpi rājan kauberī mlecchasaṃsargagarhitā | [KSS, 3, 4 58.2]
arkādyastamaye hetuḥ paścimāpi na pūjyate | [KSS, 3, 4 59.1]
āsannarākṣasā duṣṭā dakṣiṇāpyantakāśritā | [KSS, 3, 4 59.2]
prācyāmudeti sūryastu prācīmindro 'dhitiṣṭhati | [KSS, 3, 4 60.1]
jāhnavīṃ yāti ca prācīṃ tena prācī praśasyate | [KSS, 3, 4 60.2]
deśeṣvapi ca vindhyādrihimavanmadhyavartiṣu | [KSS, 3, 4 61.1]
jāhnavījalapūto yaḥ sa praśasyatamo mataḥ | [KSS, 3, 4 61.2]
tasmātprācīṃ prayāntyādau rājāno maṅgalaiṣiṇaḥ | [KSS, 3, 4 62.1]
nivasanti ca deśe 'pi surasindhusamāśrite | [KSS, 3, 4 62.2]
pūrvajairapi hi prācīprakrameṇa jitā diśaḥ | [KSS, 3, 4 63.1]
gaṅgopakaṇṭhe vāsaśca vihito hastināpure | [KSS, 3, 4 63.2]
śatānīkastu kauśāmbīṃ ramyabhāvena śiśriye | [KSS, 3, 4 64.1]
sāmrājye pauruṣādhīne paśyandeśamakāraṇam | [KSS, 3, 4 64.2]
ityuktvā virate tatra tasminyaugandharāyaṇe | [KSS, 3, 4 65.1]
rājā puruṣakāraikabahumānādabhāṣata | [KSS, 3, 4 65.2]
satyaṃ na deśaniyamaḥ sāmrājyasyeha kāraṇam | [KSS, 3, 4 66.1]
saṃpatsu hi susattvānāmekahetuḥ svapauruṣam | [KSS, 3, 4 66.2]
eko 'pyāśrayahīno 'pi lakṣmīṃ prāpnoti sattvavān | [KSS, 3, 4 67.1]
śrutā kiṃ nātra yuṣmābhiḥ puṃsaḥ sattvavataḥ kathā | [KSS, 3, 4 67.2]
evamuktvā sa vatseśaḥ sacivābhyarthitaḥ śubhām | [KSS, 3, 4 68.1]
vicitrāṃ saṃnidhau devyorimāmakathayatkathām | [KSS, 3, 4 68.2]
asti bhūtalavikhyātā yeyamujjayinī purī | [KSS, 3, 4 69.1]
tasyāmādityasenākhyaḥ pūrvamāsīnmahīpatiḥ | [KSS, 3, 4 69.2]
ādityasyeva yasyeha na caskhāla kila kvacit | [KSS, 3, 4 70.1]
pratāpanilayasyaikacakravartitayā rathaḥ | [KSS, 3, 4 70.2]
bhāsayatyucchrite vyoma yacchatre tuhinatviṣi | [KSS, 3, 4 71.1]
nyavartantātapatrāṇi rājñāmapagatoṣmaṇām | [KSS, 3, 4 71.2]
samastabhūtalābhogasaṃbhavānāṃ babhūva saḥ | [KSS, 3, 4 72.1]
bhājanaṃ sarvaratnānāmamburāśirivāmbhasām | [KSS, 3, 4 72.2]
sa kadācana kasyāpi hetoryātrāgato nṛpaḥ | [KSS, 3, 4 73.1]
sasainyo jāhnavīkūlamāsādyāvasthito 'bhavat | [KSS, 3, 4 73.2]
tatra taṃ guṇavarmākhyaḥ ko 'pyāḍhyastatpradeśajaḥ | [KSS, 3, 4 74.1]
abhyagānnṛpamādāya kanyāratnamupāyanam | [KSS, 3, 4 74.2]
ratnaṃ tribhuvane 'pyeṣā kanyotpannā gṛhe mama | [KSS, 3, 4 75.1]
nānyatra dātuṃ śakyā ca devo hi prabhur īdṛśaḥ | [KSS, 3, 4 75.2]
ity āvedya pratīhāramukhenātha praviśya saḥ | [KSS, 3, 4 76.1]
guṇavarmā nijāṃ tasmai rājñe kanyāmadarśayat | [KSS, 3, 4 76.2]
sa tāṃ tejasvatīṃ nāma dīptidyotitadiṅmukhām | [KSS, 3, 4 77.1]
anaṅgamaṅgalāvāsaratnadīpaśikhām iva | [KSS, 3, 4 77.2]
paśyansnehamayo rājā śliṣṭastatkāntitejasā | [KSS, 3, 4 78.1]
kāmāgnineva saṃtaptaḥ svinno vigalati sma saḥ | [KSS, 3, 4 78.2]
svīkṛtyaitāṃ ca tatkālaṃ mahādevīpadocitām | [KSS, 3, 4 79.1]
cakāra guṇavarmāṇaṃ parituṣyātmanaḥ samam | [KSS, 3, 4 79.2]
tatastāṃ pariṇīyaiva priyāṃ tejasvatīṃ nṛpaḥ | [KSS, 3, 4 80.1]
kṛtārthamānī sa tayā sākamujjayinīṃ yayau | [KSS, 3, 4 80.2]
tatra tanmukhasaktaikadṛṣṭī rājā hy abhūt tathā | [KSS, 3, 4 81.1]
dadarśa rājakāryāṇi na yathā sumahānty api | [KSS, 3, 4 81.2]
tejasvatīkalālāpakīliteva kila śrutiḥ | [KSS, 3, 4 82.1]
nāvasannaprajākrandais tasyākraṣṭumaśakyata | [KSS, 3, 4 82.2]
cirapraviṣṭo niragānnaiva so 'ntaḥpurānnṛpaḥ | [KSS, 3, 4 83.1]
niragādarivargasya hṛdayāttu rujājvaraḥ | [KSS, 3, 4 83.2]
kālena tasya jajñe ca rājñaḥ sarvābhinanditā | [KSS, 3, 4 84.1]
kanyā tejasvatīdevyāṃ buddhau ca vijigīṣutā | [KSS, 3, 4 84.2]
paramādbhutarūpā sā tṛṇīkṛtya jagattrayam | [KSS, 3, 4 85.1]
harṣaṃ tasyākarotkanyā pratāpaṃ ca jigīṣutā | [KSS, 3, 4 85.2]
athābhiyoktumutsiktaṃ sāmantaṃ kaṃcidekadā | [KSS, 3, 4 86.1]
ādityasenaḥ prayayāvujjayinyāḥ sa bhūpatiḥ | [KSS, 3, 4 86.2]
tāṃ ca tejasvatīṃ rājñīṃ samārūḍhakareṇukām | [KSS, 3, 4 87.1]
sahaprayāyinīṃ cakre sainyasyevādhidevatām | [KSS, 3, 4 87.2]
āruroha varāśvaṃ ca darpodyaddharmanirjharam | [KSS, 3, 4 88.1]
jaṅgamādrinibhaṃ tuṅgaṃ sa śrīvṛkṣaṃ samekhalam | [KSS, 3, 4 88.2]
āsṛkkotthitapādābhyām abhyasyantamivāmbare | [KSS, 3, 4 89.1]
gatiṃ garutmato dṛṣṭāṃ vegasabrahmacāriṇaḥ | [KSS, 3, 4 89.2]
javasya mama paryāptā kiṃ nu syāditi medinīm | [KSS, 3, 4 90.1]
kalayantamivonnamya kaṃdharāṃ dhīrayā dṛśā | [KSS, 3, 4 90.2]
kiṃcidgatvā ca samprāpya samāṃ bhūmiṃ sa bhūpatiḥ | [KSS, 3, 4 91.1]
aśvamuttejayāmāsa tejasvatyāḥ pradarśayan | [KSS, 3, 4 91.2]
so 'śvastatpārṣṇighātena yantreṇeveritaḥ śaraḥ | [KSS, 3, 4 92.1]
jagāma kvāpyatijavādalakṣyo lokalocanaiḥ | [KSS, 3, 4 92.2]
taddṛṣṭvā vihvale sainye hayārohāḥ sahasradhā | [KSS, 3, 4 93.1]
anvadhāvanna ca prāpustamaśvāpahṛtaṃ nṛpam | [KSS, 3, 4 93.2]
tataścāniṣṭamāśaṅkya sasainyā mantriṇo bhayāt | [KSS, 3, 4 94.1]
ādāya devīṃ krandantīṃ nivṛttyojjayinīṃ yayuḥ | [KSS, 3, 4 94.2]
tatra te pihitadvārakṛtaprākāraguptayaḥ | [KSS, 3, 4 95.1]
rājñaḥ pravṛttiṃ cinvantastasthurāśvāsitaprajāḥ | [KSS, 3, 4 95.2]
atrāntare sa rājāpi nīto 'bhūttena vājinā | [KSS, 3, 4 96.1]
saraudrasiṃhasaṃcārāṃ durgāṃ vindhyāṭavīṃ kṣaṇāt | [KSS, 3, 4 96.2]
tatra daivātsthite tasmin aśve sa sahasā nṛpaḥ | [KSS, 3, 4 97.1]
āsīnmahāṭavīdattadiṅmoho vihvalākulaḥ | [KSS, 3, 4 97.2]
gatimanyām apaśyaṃśca so 'vatīrya praṇamya ca | [KSS, 3, 4 98.1]
taṃ jagādāśvajātijño rājā varaturaṃgamam | [KSS, 3, 4 98.2]
devastvaṃ na prabhudrohaṃ tvādṛśaḥ kartumarhati | [KSS, 3, 4 99.1]
tanme tvameva śaraṇaṃ śivena naya māṃ pathā | [KSS, 3, 4 99.2]
tacchrutvā sānutāpaḥ sanso 'śvo jātismarastadā | [KSS, 3, 4 100.1]
tat tathety agrahīd buddhau daivataṃ hi hayottamaḥ | [KSS, 3, 4 100.2]
tato rājñi samārūḍhe sa pratasthe turaṃgamaḥ | [KSS, 3, 4 101.1]
svacchaśītāmbusarasā mārgeṇādhvaklamacchidā | [KSS, 3, 4 101.2]
sāyaṃ ca prāpayāmāsa sa yojanaśatāntaram | [KSS, 3, 4 102.1]
ujjayinyāḥ samīpaṃ taṃ rājānaṃ vājisattamaḥ | [KSS, 3, 4 102.2]
tadvegavijitānvīkṣya saptāpi nijavājinaḥ | [KSS, 3, 4 103.1]
astādrikaṃdarālīne lajjayevāṃśumālini | [KSS, 3, 4 103.2]
tamasi prasṛte dvārāṇyujjayinyā vilokya saḥ | [KSS, 3, 4 104.1]
pihitāni śmaśānaṃ ca bahistatkālabhīṣaṇam | [KSS, 3, 4 104.2]
nināyainaṃ nivāsāya bhūpatiṃ buddhimān hayaḥ | [KSS, 3, 4 105.1]
bāhyaikāntasthitaṃ tatra guptaṃ vipramaṭhaṃ niśi | [KSS, 3, 4 105.2]
niśātivāhayogyaṃ ca taṃ sa dṛṣṭvā maṭhaṃ nṛpaḥ | [KSS, 3, 4 106.1]
ādityasenaḥ prārebhe praveṣṭuṃ śrāntavāhanaḥ | [KSS, 3, 4 106.2]
rurudhustasya viprāśca praveśaṃ tannivāsinaḥ | [KSS, 3, 4 107.1]
śmaśānapālaś cauro vā ko 'pyasāviti vādinaḥ | [KSS, 3, 4 107.2]
niryayuste ca saṃsaktakalahā lolaniṣṭhurāḥ | [KSS, 3, 4 108.1]
bhayakārkaśyakopānāṃ gṛhaṃ hi chāndasā dvijāḥ | [KSS, 3, 4 108.2]
raṭatsu teṣu tatraiko nirjagāma tato maṭhāt | [KSS, 3, 4 109.1]
vidūṣakākhyo guṇavāndhuryaḥ sattvavatāṃ dvijaḥ | [KSS, 3, 4 109.2]
yo yuvā bāhuśālī ca tapasārādhya pāvakam | [KSS, 3, 4 110.1]
prāpa khaḍgottamaṃ tasmāddhyātamātropagāminam | [KSS, 3, 4 110.2]
sa dṛṣṭvā taṃ niśi prāptaṃ dhīro bhavyākṛtiṃ nṛpam | [KSS, 3, 4 111.1]
pracchannaḥ ko'pi devo 'yamiti dadhyau vidūṣakaḥ | [KSS, 3, 4 111.2]
vidhūya viprāṃś cānyāṃs tān sa sarvānucitāśayaḥ | [KSS, 3, 4 112.1]
nṛpaṃ praveśayāmāsa maṭhāntaḥ praśrayānataḥ | [KSS, 3, 4 112.2]
viśrāntasya ca dāsībhir dhūtādhvarajasaḥ kṣaṇāt | [KSS, 3, 4 113.1]
āhāraṃ kalpayāmāsa rājñastasya nijocitam | [KSS, 3, 4 113.2]
taṃ cāpanītaparyāṇaṃ tadīyaṃ turagottamam | [KSS, 3, 4 114.1]
yavasādipradānena cakāra vigataśramam | [KSS, 3, 4 114.2]
rakṣāmyahaṃ śarīraṃ te tatsukhaṃ svapihi prabho | [KSS, 3, 4 115.1]
ityuvāca ca taṃ śrāntamāstīrṇaśayanaṃ nṛpam | [KSS, 3, 4 115.2]
supte ca tasmin dvārastho jāgarāmāsa sa dvijaḥ | [KSS, 3, 4 116.1]
cintitopasthitāgneyakhaḍgahasto 'khilāṃ niśām | [KSS, 3, 4 116.2]
prātaś ca tasya nṛpateḥ prabuddhasyaiva sa svayam | [KSS, 3, 4 117.1]
anukta eva turagaṃ sajjīcakre vidūṣakaḥ | [KSS, 3, 4 117.2]
rājāpi sa tam āmantrya samāruhya ca vājinam | [KSS, 3, 4 118.1]
viveśojjayinīṃ dūrāddṛṣṭo harṣākulairjanaiḥ | [KSS, 3, 4 118.2]
praviṣṭamabhijagmustaṃ sarvāḥ prakṛtayaḥ kṣaṇāt | [KSS, 3, 4 119.1]
tadāgamanajānandalasatkalakalāravāḥ | [KSS, 3, 4 119.2]
āyayau rājabhavanaṃ sa rājā sacivānvitaḥ | [KSS, 3, 4 120.1]
yayau tejasvatīdevyā hṛdayācca mahājvaraḥ | [KSS, 3, 4 120.2]
vātāhatotsavākṣiptapatākāṃśukapaṅktibhiḥ | [KSS, 3, 4 121.1]
utsāritā ivābhūvannagaryāstatkṣaṇaṃ śucaḥ | [KSS, 3, 4 121.2]
akarod ā dināntaṃ ca devī tāvanmahotsavam | [KSS, 3, 4 122.1]
yāvannagaraloko 'bhūtsārkaḥ sindūrapiṅgalaḥ | [KSS, 3, 4 122.2]
anyedyuḥ sa tamādityaseno rājā vidūṣakam | [KSS, 3, 4 123.1]
maṭhādānāyayāmāsa tasmātsarvairdvijaiḥ saha | [KSS, 3, 4 123.2]
prakhyāpya rātrivṛttāntaṃ dadau tasmai ca tatkṣaṇam | [KSS, 3, 4 124.1]
vidūṣakāya grāmāṇāṃ sahasramupakāriṇe | [KSS, 3, 4 124.2]
paurohitye ca cakre taṃ pradattacchattravāhanam | [KSS, 3, 4 125.1]
vipraṃ kṛtajño nṛpatiḥ kautukālokitaṃ janaiḥ | [KSS, 3, 4 125.2]
evaṃ tadaiva sāmantatulyaḥ so 'bhūdvidūṣakaḥ | [KSS, 3, 4 126.1]
moghā hi nāma jāyeta mahatsūpakṛtiḥ kutaḥ | [KSS, 3, 4 126.2]
yāṃśca prāpa nṛpādgrāmāṃstānsarvānsa mahāśayaḥ | [KSS, 3, 4 127.1]
tanmaṭhāśrayibhirvipraiḥ samaṃ sādhāraṇānvyadhāt | [KSS, 3, 4 127.2]
tasthau ca sevamānastaṃ rājānaṃ sa tadāśritaḥ | [KSS, 3, 4 128.1]
bhuñjānaśca sahānyaistairbrāhmaṇairgrāmasaṃcayam | [KSS, 3, 4 128.2]
kāle gacchati cānye te sarve prādhānyamicchavaḥ | [KSS, 3, 4 129.1]
naiva taṃ gaṇayāmāsur dvijā dhanamadoddhatāḥ | [KSS, 3, 4 129.2]
vibhinnaiḥ saptasaṃkhyākair ekasthānāśrayairmithaḥ | [KSS, 3, 4 130.1]
saṃgharṣāttair abādhyanta grāmā duṣṭair grahair iva | [KSS, 3, 4 130.2]
ucchṛṅkhaleṣu teṣvāsīdudāsīno vidūṣakaḥ | [KSS, 3, 4 131.1]
alpabhāveṣu dhīrāṇāmavajñaiva hi śobhate | [KSS, 3, 4 131.2]
ekadā kalahāsaktāndṛṣṭvā tānabhyupāyayau | [KSS, 3, 4 132.1]
kaściccakradharo nāma vipraḥ prakṛtiniṣṭhuraḥ | [KSS, 3, 4 132.2]
parārtanyāyavādeṣu kāṇo 'pyamlānadarśanaḥ | [KSS, 3, 4 133.1]
kubjo 'pi vāci suspaṣṭo viprastānityabhāṣata | [KSS, 3, 4 133.2]
prāptā bhikṣācarairbhūtvā bhavadbhiḥ śrīriyaṃ śaṭhāḥ | [KSS, 3, 4 134.1]
tannāśayatha kiṃ grāmānanyonyamasahiṣṇavaḥ | [KSS, 3, 4 134.2]
vidūṣakasya doṣo 'yaṃ yena yūyamupekṣitāḥ | [KSS, 3, 4 135.1]
tadasaṃdigdhamacirātpunarbhikṣāṃ bhramiṣyatha | [KSS, 3, 4 135.2]
varaṃ hi daivāyattaikavṛddhisthānam anāyakam | [KSS, 3, 4 136.1]
na tu viplutasarvārthaṃ vibhinnabahunāyakam | [KSS, 3, 4 136.2]
tadekaṃ nāyakaṃ dhīraṃ kurudhvaṃ vacasā mama | [KSS, 3, 4 137.1]
sthirayā yadi kṛtyaṃ vo dhuryarakṣitayā śriyā | [KSS, 3, 4 137.2]
tacchrutvā nāyakatvaṃ te sarve 'py aicchan yadātmanaḥ | [KSS, 3, 4 138.1]
tadā vicintya mūḍhāṃs tān punaś cakradharo 'bravīt | [KSS, 3, 4 138.2]
saṃgharṣaśālināṃ tarhi samayaṃ vo dadāmyaham | [KSS, 3, 4 139.1]
itaḥ śmaśāne śūlāyāṃ trayaścaurā niṣūditāḥ | [KSS, 3, 4 139.2]
nāsāsteṣāṃ niśi chittvā yaḥ susattva ihānayet | [KSS, 3, 4 140.1]
sa yuṣmākaṃ pradhānaḥ syādvīro hi svāmyamarhati | [KSS, 3, 4 140.2]
iti cakradhareṇoktānviprāṃstānantikasthitaḥ | [KSS, 3, 4 141.1]
kurudhvam etat ko doṣa ity uvāca vidūṣakaḥ | [KSS, 3, 4 141.2]
tataste 'syāvadanviprā naitatkartuṃ kṣamā vayam | [KSS, 3, 4 142.1]
yo vā śaktaḥ sa kurutāṃ samaye ca vayaṃ sthitāḥ | [KSS, 3, 4 142.2]
tato vidūṣako 'vādīdahametatkaromi bhoḥ | [KSS, 3, 4 143.1]
ānayāmi niśi chittvā nāsāsteṣāṃ śmaśānataḥ | [KSS, 3, 4 143.2]
tatastadduṣkaraṃ matvā te 'pi mūḍhāstamabruvan | [KSS, 3, 4 144.1]
evaṃ kṛte tvamasmākaṃ svāmī niyama eṣa naḥ | [KSS, 3, 4 144.2]
ity evākhyāpya samayaṃ prāptāyāṃ rajanau ca tān | [KSS, 3, 4 145.1]
āmantrya viprān prayayau śmaśānaṃ sa vidūṣakaḥ | [KSS, 3, 4 145.2]
praviveśa ca tadvīro nijaṃ karmeva bhīṣaṇam | [KSS, 3, 4 146.1]
cintitopasthitāgneyakṛpāṇaikaparigrahaḥ | [KSS, 3, 4 146.2]
ḍākinīnādasaṃvṛddhagṛdhravāyasavāśite | [KSS, 3, 4 147.1]
ulkāmukhamukholkāgnivisphāritacitānale | [KSS, 3, 4 147.2]
dadarśa tatra madhye ca sa tāñ śūlādhiropitān | [KSS, 3, 4 148.1]
puruṣān nāsikāchedabhiyevordhvīkṛtānanān | [KSS, 3, 4 148.2]
yāvac ca nikaṭaṃ teṣāṃ prāpa tāvat trayo 'pi te | [KSS, 3, 4 149.1]
vetālādhiṣṭhitās tasmin praharanti sma muṣṭibhiḥ | [KSS, 3, 4 149.2]
niṣkampa eva khaḍgena so 'pi pratijaghāna tān | [KSS, 3, 4 150.1]
na śikṣitaḥ prayatno hi dhīrāṇāṃ hṛdaye bhiyā | [KSS, 3, 4 150.2]
tenāpagatavetālavikārāṇāṃ sa nāsikāḥ | [KSS, 3, 4 151.1]
teṣāṃ cakarta baddhvā ca kṛtī jagrāha vāsasi | [KSS, 3, 4 151.2]
āgacchaṃśca dadarśaikaṃ śavasyopari saṃsthitam | [KSS, 3, 4 152.1]
pravrājakaṃ śmaśāne 'tra japantaṃ sa vidūṣakaḥ | [KSS, 3, 4 152.2]
tacceṣṭālokanakrīḍākautukādupagamya tam | [KSS, 3, 4 153.1]
pracchannaḥ pṛṣṭhatastasya tasthau pravrājakasya saḥ | [KSS, 3, 4 153.2]
kṣaṇāt pravrājakasyādhaḥ phūtkāraṃ muktavāñ śavaḥ | [KSS, 3, 4 154.1]
niragāc ca mukhāt tasya jvālā nābheś ca sarṣapāḥ | [KSS, 3, 4 154.2]
gṛhītvā sarṣapāṃstāṃśca sa parivrājakastataḥ | [KSS, 3, 4 155.1]
utthāya tāḍayāmāsa śavaṃ pāṇitalena tam | [KSS, 3, 4 155.2]
udatiṣṭhatsa cottālavetālādhiṣṭhitaḥ śavaḥ | [KSS, 3, 4 156.1]
āruroha ca tasyaiva skandhe pravrājako 'tha saḥ | [KSS, 3, 4 156.2]
tadārūḍhaśca sahasā gantuṃ pravavṛte tataḥ | [KSS, 3, 4 157.1]
vidūṣako 'pi taṃ tūṣṇīmanvagacchadalakṣitaḥ | [KSS, 3, 4 157.2]
nātidūramatikramya sa dadarśa vidūṣakaḥ | [KSS, 3, 4 158.1]
śūnyaṃ kātyāyanīmūrtisanāthaṃ devatāgṛham | [KSS, 3, 4 158.2]
tatrāvatīrya vetālaskandhātpravrājakastataḥ | [KSS, 3, 4 159.1]
viveśa garbhabhavanaṃ vetālo 'pyapatadbhuvi | [KSS, 3, 4 159.2]
vidūṣakaśca tatrāsīdyuktyā paśyannalakṣitaḥ | [KSS, 3, 4 160.1]
pravrājako 'pi sampūjya tatra devīṃ vyajijñapat | [KSS, 3, 4 160.2]
tuṣṭāsi yadi taddevi dehi me varamīpsitam | [KSS, 3, 4 161.1]
anyathātmopahāreṇa prīṇāmi bhavatīmaham | [KSS, 3, 4 161.2]
ityuktavantaṃ taṃ tīvramantrasādhanagarvitam | [KSS, 3, 4 162.1]
pravrājakaṃ jagādaivaṃ vāṇī garbhagṛhodgatā | [KSS, 3, 4 162.2]
ādityasenanṛpateḥ sutāmānīya kanyakām | [KSS, 3, 4 163.1]
upahārīkuruṣveha tataḥ prāpsyasi vāñchitam | [KSS, 3, 4 163.2]
etacchrutvā sa nirgatya kareṇāhatya taṃ punaḥ | [KSS, 3, 4 164.1]
pravrāḍutthāpayāmāsa vetālaṃ muktaphūtkṛtim | [KSS, 3, 4 164.2]
tasya ca skandhamāruhya niryadvaktrānalārciṣaḥ | [KSS, 3, 4 165.1]
ānetuṃ rājaputrīṃ tāmutpatya nabhasā yayau | [KSS, 3, 4 165.2]
vidūṣako 'pi tatsarvaṃ dṛṣṭvā tatra vyacintayat | [KSS, 3, 4 166.1]
kathaṃ rājasutānena hanyate mayi jīvati | [KSS, 3, 4 166.2]
ihaiva tāvat tiṣṭhāmi yāvad āyāty asau śaṭhaḥ | [KSS, 3, 4 167.1]
ityālocya sa tatraiva tasthau channo vidūṣakaḥ | [KSS, 3, 4 167.2]
pravrājakaśca gatvaiva vātāyanapathena saḥ | [KSS, 3, 4 168.1]
praviśyāntaḥpuraṃ prāpa suptāṃ niśi nṛpātmajām | [KSS, 3, 4 168.2]
āyayau ca gṛhītvā tāṃ gaganena tamomayaḥ | [KSS, 3, 4 169.1]
kāntiprakāśitadiśaṃ rāhuḥ śaśikalāmiva | [KSS, 3, 4 169.2]
hā tāta hāmbeti ca tāṃ krandantīṃ kanyakāṃ vahan | [KSS, 3, 4 170.1]
tatraiva devībhavane so 'ntarikṣādavātarat | [KSS, 3, 4 170.2]
praviveśa ca tatkālaṃ vetālaṃ pravimucya saḥ | [KSS, 3, 4 171.1]
kanyāratnaṃ tadādāya devīgarbhagṛhāntaram | [KSS, 3, 4 171.2]
tatra yāvannihantuṃ tāṃ rājaputrīmiyeṣa saḥ | [KSS, 3, 4 172.1]
tāvadākṛṣṭakhaḍgo 'tra praviveśa vidūṣakaḥ | [KSS, 3, 4 172.2]
āḥ pāpa mālatīpuṣpamaśmanā hantumīhase | [KSS, 3, 4 173.1]
yadasyāmākṛtau śastraṃ vyāpārayitumicchasi | [KSS, 3, 4 173.2]
ityuktvākṛṣya keśeṣu śirastasya vivellataḥ | [KSS, 3, 4 174.1]
pravrājakasya cicheda khaḍgena sa vidūṣakaḥ | [KSS, 3, 4 174.2]
āśvāsayāmāsa ca tāṃ rājaputrīṃ bhayākulām | [KSS, 3, 4 175.1]
praviśantīmivāṅgāni kiṃcitpratyabhijānatīm | [KSS, 3, 4 175.2]
kathamantaḥpuraṃ rājño rājaputrīmimāmitaḥ | [KSS, 3, 4 176.1]
nayeyamiti tatkālamasau dhīro vyacintayat | [KSS, 3, 4 176.2]
bho vidūṣaka śṛṇvetadyo 'yaṃ pravrāṭ tvayā hataḥ | [KSS, 3, 4 177.1]
mahānetasya vetālaḥ siddho 'bhūtsarṣapāstathā | [KSS, 3, 4 177.2]
tato 'sya pṛthvīrājye ca vāñchā rājātmajāsu ca | [KSS, 3, 4 178.1]
udapadyata tenāyam evaṃ mūḍho 'dya vañcitaḥ | [KSS, 3, 4 178.2]
tadgṛhāṇaitadīyāṃstvaṃ sarṣapānvīra yena te | [KSS, 3, 4 179.1]
imāmekāṃ niśāmadya bhaviṣyatyambare gatiḥ | [KSS, 3, 4 179.2]
ityākāśagatā vāṇī jātaharṣaṃ jagāda tam | [KSS, 3, 4 180.1]
anugṛhṇanti hi prāyo devatā api tādṛśam | [KSS, 3, 4 180.2]
tato vastrāñcalāt tasya sa parivrājakasya tān | [KSS, 3, 4 181.1]
jagrāha sarṣapān haste tām aṅke ca nṛpātmajām | [KSS, 3, 4 181.2]
yāvacca devībhavanātsa tasmānniryayau bahiḥ | [KSS, 3, 4 182.1]
uccacāra punastāvadanyā nabhasi bhāratī | [KSS, 3, 4 182.2]
ihaiva devībhavane māsasyānte punastvayā | [KSS, 3, 4 183.1]
āgantavyaṃ mahāvīra vismartavyamidaṃ na te | [KSS, 3, 4 183.2]
tacchrutvā sa tathetyuktvā sadyo devīprasādataḥ | [KSS, 3, 4 184.1]
utpapāta nabho bibhradrājaputrīṃ vidūṣakaḥ | [KSS, 3, 4 184.2]
gatvā ca gaganenāśu sa tāmantaḥpurāntaram | [KSS, 3, 4 185.1]
prāveśayadrājasutāṃ samāśvastāmuvāca ca | [KSS, 3, 4 185.2]
na me bhaviṣyati prātargatirvyomni tataśca mām | [KSS, 3, 4 186.1]
sarve drakṣyanti niryāntaṃ tatsaṃpratyeva yāmyaham | [KSS, 3, 4 186.2]
iti tenoditā bālā bibhyatī sā jagāda tam | [KSS, 3, 4 187.1]
gate tvayi mama prāṇāstrāsākrāntāḥ prayāntyamī | [KSS, 3, 4 187.2]
tanmahābhāga mā gāstvaṃ dehi me jīvitaṃ punaḥ | [KSS, 3, 4 188.1]
pratipannārthanirvāhaḥ sahajaṃ hi satāṃ vratam | [KSS, 3, 4 188.2]
tacchrutvā cintayāmāsa sa susattvo vidūṣakaḥ | [KSS, 3, 4 189.1]
yad astu me na gacchāmi muñcet prāṇān bhayādiyam | [KSS, 3, 4 189.2]
tataśca nṛpaterbhaktiḥ kā mayā vihitā bhavet | [KSS, 3, 4 190.1]
ityālocya sa tatraiva tasthāvantaḥpure niśi | [KSS, 3, 4 190.2]
vyāyāmajāgaraśrānto yayau nidrāṃ śanaiśca saḥ | [KSS, 3, 4 191.1]
rājaputrī tvanidraiva bhītā tāmanayanniśām | [KSS, 3, 4 191.2]
viśrāmyatu kṣaṇaṃ tāvaditi premārdramānasā | [KSS, 3, 4 192.1]
suptaṃ prabodhayāmāsa sā prabhāte 'pi naiva tam | [KSS, 3, 4 192.2]
tataḥ praviṣṭā dadṛśustamantaḥpuracārikāḥ | [KSS, 3, 4 193.1]
sasaṃbhramāśca gatvaiva rājānaṃ taṃ vyajijñapan | [KSS, 3, 4 193.2]
rājāpy avekṣituṃ tattvaṃ pratīhāraṃ vyasarjayat | [KSS, 3, 4 194.1]
pratīhāraśca gatvāntastatrāpaśyadvidūṣakam | [KSS, 3, 4 194.2]
śuśrāva ca yathāvṛttaṃ sa tadrājasutāmukhāt | [KSS, 3, 4 195.1]
tathaiva gatvā rājñe ca sa samagraṃ nyavedayat | [KSS, 3, 4 195.2]
vidūṣakasya sattvajñastacchrutvā sa mahīpatiḥ | [KSS, 3, 4 196.1]
kimetatsyāditi kṣipraṃ samudbhrānta ivābhavat | [KSS, 3, 4 196.2]
ānāyayacca duhiturmandirāttaṃ vidūṣakam | [KSS, 3, 4 197.1]
dattānuyātraṃ manasā tasyāḥ snehānupātinā | [KSS, 3, 4 197.2]
papraccha ca yathāvṛttaṃ sa rājā tamupāgatam | [KSS, 3, 4 198.1]
ā mūlataśca so 'pyasmai vipro vṛttāntamabravīt | [KSS, 3, 4 198.2]
adarśayac ca vastrānte nibaddhāś cauranāsikāḥ | [KSS, 3, 4 199.1]
pravrāṭsaṃbandhinas tāṃś ca sarṣapān bhūmibhedinaḥ | [KSS, 3, 4 199.2]
tataḥ saṃbhāvya satyaṃ tat tāṃś cānāyya maṭhadvijān | [KSS, 3, 4 200.1]
sarvāṃś cakradharopetān pṛṣṭvā tanmūlakāraṇam | [KSS, 3, 4 200.2]
svayaṃ śmaśāne gatvā ca dṛṣṭvā tāṃśchinnanāsikān | [KSS, 3, 4 201.1]
puruṣāṃstaṃ ca nirlūnakaṇṭhaṃ pravrājakādhamam | [KSS, 3, 4 201.2]
utpannapratyayo rājā sa tutoṣa mahāśayaḥ | [KSS, 3, 4 202.1]
vidūṣakāya kṛtine sutāprāṇapradāyine | [KSS, 3, 4 202.2]
dadau tasmai ca tāmeva tadaiva tanayāṃ nijām | [KSS, 3, 4 203.1]
kimadeyamudārāṇāmupakāriṣu tuṣyatām | [KSS, 3, 4 203.2]
śrīruvāsāmbujaprītyā nūnaṃ rājasutākare | [KSS, 3, 4 204.1]
gṛhītapāṇir yenāsyā lebhe lakṣmīṃ vidūṣakaḥ | [KSS, 3, 4 204.2]
tato rājopacāreṇa sa tayā kāntayā saha | [KSS, 3, 4 205.1]
ādityasenanṛpatestasthau ślāghyayaśā gṛhe | [KSS, 3, 4 205.2]
atha yāteṣu divaseṣvekadā daivacoditā | [KSS, 3, 4 206.1]
tamuvāca niśāyāṃ sā rājaputrī vidūṣakam | [KSS, 3, 4 206.2]
nātha smarasi yattatra tava devīgṛhe niśi | [KSS, 3, 4 207.1]
māsānte tvamihāgaccherityuktaṃ divyayā girā | [KSS, 3, 4 207.2]
tatra cādya gato māso bhavatastacca vismṛtam | [KSS, 3, 4 208.1]
ity uktaḥ priyayā smṛtvā sa jaharṣa vidūṣakaḥ | [KSS, 3, 4 208.2]
sādhu smṛtaṃ tvayā tanvi vismṛtaṃ tanmayā punaḥ | [KSS, 3, 4 209.1]
ityuktvāliṅganaṃ cāsyai sa dadau pāritoṣakam | [KSS, 3, 4 209.2]
suptāyāṃ ca tatastasyāṃ nirgatyāntaḥpurānniśi | [KSS, 3, 4 210.1]
ādāya khaḍgaṃ svasthaḥ saṃstaddevībhavanaṃ yayau | [KSS, 3, 4 210.2]
prāpto vidūṣako 'haṃ bhor iti tatra vadan bahiḥ | [KSS, 3, 4 211.1]
praviśety aśṛṇod vācam antaḥ kenāpy udīritām | [KSS, 3, 4 211.2]
praviśya cāntare so 'tra divyamāvāsamaikṣata | [KSS, 3, 4 212.1]
tadantardivyarūpāṃ ca kanyāṃ divyaparicchadām | [KSS, 3, 4 212.2]
svaprabhābhinnatimirāṃ rajanijvalitāmiva | [KSS, 3, 4 213.1]
harakopāgninirdagdhasmarasaṃjīvanauṣadhim | [KSS, 3, 4 213.2]
kimetaditi sāścaryaḥ sa tayā hṛṣṭayā svayam | [KSS, 3, 4 214.1]
sasnehabahumānena svāgatenābhyanandyata | [KSS, 3, 4 214.2]
upaviṣṭaṃ ca saṃjātavisrambhaṃ premadarśanāt | [KSS, 3, 4 215.1]
tatsvarūpaparijñānasotsukaṃ sā tamabravīt | [KSS, 3, 4 215.2]
ahaṃ vidyādharī kanyā bhadrā nāma mahānvayā | [KSS, 3, 4 216.1]
iha kāmacaratvācca tvāmapaśyamahaṃ tadā | [KSS, 3, 4 216.2]
tvadguṇākṛṣṭacittā ca tatkālamahameva tām | [KSS, 3, 4 217.1]
adṛśyavāṇīmasṛjaṃ punarāgamanāya te | [KSS, 3, 4 217.2]
adya vidyāprayogāś ca saṃmohya preritā mayā | [KSS, 3, 4 218.1]
sā te rājasutaivāsmin kārye smṛtim ajījanat | [KSS, 3, 4 218.2]
tvadarthaṃ ca sthitāsmīha tattubhyamidamarpitam | [KSS, 3, 4 219.1]
śarīraṃ sundara mayā kuru pāṇigrahaṃ mama | [KSS, 3, 4 219.2]
ityukto bhadrayā bhavyo vidyādharyā vidūṣakaḥ | [KSS, 3, 4 220.1]
tatheti pariṇinye tāṃ gāndharvavidhinā tadā | [KSS, 3, 4 220.2]
atiṣṭhadatha tatraiva divyaṃ bhogamavāpya saḥ | [KSS, 3, 4 221.1]
svapauruṣaphalarddhyeva priyayā saṃgatastayā | [KSS, 3, 4 221.2]
atrāntare prabuddhā sā rājaputrī niśākṣaye | [KSS, 3, 4 222.1]
bhartāraṃ tam apaśyantī viṣādaṃ sahasāgamat | [KSS, 3, 4 222.2]
utthāya cāntikaṃ mātuḥ praskhaladbhiḥ padairyayau | [KSS, 3, 4 223.1]
vihvalā saṃgaladbāṣpataraṅgitavilocanā | [KSS, 3, 4 223.2]
sa patirme gataḥ kvāpi rātrāviti ca mātaram | [KSS, 3, 4 224.1]
ātmāparādhasabhayā sānutāpā ca sābhyadhāt | [KSS, 3, 4 224.2]
tatastanmātari snehātsaṃbhrāntāyāṃ krameṇa tat | [KSS, 3, 4 225.1]
buddhvā rājāpi tatraitya paramākulatāmagāt | [KSS, 3, 4 225.2]
jāne śmaśānabāhyaṃ taṃ gato 'sau devatāgṛham | [KSS, 3, 4 226.1]
ityukte rājasutayā rājā tatra svayaṃ yayau | [KSS, 3, 4 226.2]
tatra vidyādharīvidyāprabhāveṇa tirohitam | [KSS, 3, 4 227.1]
vicintyāpi na lebhe taṃ sa kṣitīśo vidūṣakam | [KSS, 3, 4 227.2]
tato rājñi parāvṛtte nirāśāṃ tāṃ nṛpātmajām | [KSS, 3, 4 228.1]
dehatyāgonmukhīmetya jñānī ko 'pyabravīdidam | [KSS, 3, 4 228.2]
nāriṣṭaśaṅkā kartavyā sa hi te vartate patiḥ | [KSS, 3, 4 229.1]
yukto divyena bhogena tvāmupaiṣyati cācirāt | [KSS, 3, 4 229.2]
tacchrutvā rājaputrī sā dhārayāmāsa jīvitam | [KSS, 3, 4 230.1]
hṛdi praviṣṭayā ruddhaṃ tatpratyāgamavāñchayā | [KSS, 3, 4 230.2]
vidūṣakasyāpi tatastiṣṭhatastatra tāṃ priyām | [KSS, 3, 4 231.1]
bhadrāṃ yogeśvarī nāma sakhī kācidupāyayau | [KSS, 3, 4 231.2]
upetya sā rahasyenāmidaṃ bhadrāmathābravīt | [KSS, 3, 4 232.1]
sakhi mānuṣasaṃsargātkruddhā vidyādharāstvayi | [KSS, 3, 4 232.2]
pāpaṃ ca te cikīrṣanti tadito gamyatāṃ tvayā | [KSS, 3, 4 233.1]
asti pūrvāmbudheḥ pāre puraṃ kārkoṭakābhidham | [KSS, 3, 4 233.2]
tadatikramya ca nadī śītodā nāma pāvanī | [KSS, 3, 4 234.1]
tīrtvā tāmudayākhyaśca siddhakṣetraṃ mahāgiriḥ | [KSS, 3, 4 234.2]
vidyādharair anākramyastatra tvaṃ gaccha sāṃpratam | [KSS, 3, 4 235.1]
priyasya mānuṣasyāsya kṛte cintāṃ ca mā kṛthāḥ | [KSS, 3, 4 235.2]
etaddhi sarvametasya kathayitvā gamiṣyasi | [KSS, 3, 4 236.1]
yenaiṣa paścāt tatraiva sattvavānāgamiṣyati | [KSS, 3, 4 236.2]
ityuktā sā tayā sakhyā bhadrā bhayavaśīkṛtā | [KSS, 3, 4 237.1]
vidūṣakānuraktāpi pratipede tatheti tat | [KSS, 3, 4 237.2]
uktvā ca tasya tadyuktyā dattvā ca svāṅgulīyakam | [KSS, 3, 4 238.1]
vidūṣakasya rātryantasamaye sā tirodadhe | [KSS, 3, 4 238.2]
vidūṣakasya pūrvasmiñ śūnye devagṛhe sthitam | [KSS, 3, 4 239.1]
kṣaṇād apaśyad ātmānaṃ na bhadrāṃ na ca mandiram | [KSS, 3, 4 239.2]
smaranvidyāprapañcaṃ taṃ paśyaṃścaivāṅgulīyakam | [KSS, 3, 4 240.1]
viṣādavismayāveśavaśaḥ so 'bhūdvidūṣakaḥ | [KSS, 3, 4 240.2]
acintayacca tasyāḥ sa vacaḥ svapnamiva smaran | [KSS, 3, 4 241.1]
gatā tāvannivedyaiva sā mamodayaparvatam | [KSS, 3, 4 241.2]
tanmayāpyāśu tatraiva gantavyaṃ tadavāptaye | [KSS, 3, 4 242.1]
na caivaṃ lokadṛṣṭaṃ māṃ labdhvā rājā parityajet | [KSS, 3, 4 242.2]
tasmādyuktiṃ karomīha kāryaṃ sidhyati me yathā | [KSS, 3, 4 243.1]
iti saṃcintya matimānrūpamanyatsa śiśriye | [KSS, 3, 4 243.2]
jīrṇavāsā rajolipto bhūtvā devīgṛhāttataḥ | [KSS, 3, 4 244.1]
niragādatha hā bhadre hā bhadre iti sa bruvan | [KSS, 3, 4 244.2]
tatkṣaṇaṃ ca vilokyainaṃ janāstaddeśavartinaḥ | [KSS, 3, 4 245.1]
so 'yaṃ vidūṣakaḥ prāpta iti kolāhalaṃ vyadhuḥ | [KSS, 3, 4 245.2]
buddhvā ca rājñā nirgatya svayaṃ dṛṣṭvā tathāvidhaḥ | [KSS, 3, 4 246.1]
unmattaceṣṭo 'vaṣṭabhya sa nīto 'bhūtsvamandiram | [KSS, 3, 4 246.2]
tatra snehākulairyadyadukto 'bhūdbhṛtyabāndhavaiḥ | [KSS, 3, 4 247.1]
tatra tatra sa hā bhadre iti pratyuttaraṃ dadau | [KSS, 3, 4 247.2]
vaidyopadiṣṭair abhyaṅgair abhyakto 'pi sa tatkṣaṇam | [KSS, 3, 4 248.1]
aṅgamuddhūlayāmāsa bhūriṇā bhasmareṇunā | [KSS, 3, 4 248.2]
snehena rājaputryā ca svahastābhyāmupāhṛtaḥ | [KSS, 3, 4 249.1]
āhārastena sahasā pādenāhatya cikṣipe | [KSS, 3, 4 249.2]
evaṃ sa tasthau katiciddivasāṃstatra niḥspṛhaḥ | [KSS, 3, 4 250.1]
pāṭayannijavastrāṇi kṛtonmādo vidūṣakaḥ | [KSS, 3, 4 250.2]
aśakyapratikāro 'yaṃ tat kimarthaṃ kadarthyate | [KSS, 3, 4 251.1]
tyajet kadācana prāṇān brahmahatyā bhavet tataḥ | [KSS, 3, 4 251.2]
svacchandacāriṇastvasya kālena kuśalaṃ bhavet | [KSS, 3, 4 252.1]
ityālocya sa cādityaseno rājā mumoca tam | [KSS, 3, 4 252.2]
tataḥ svacchandacārī sannanyedyuḥ sāṅgulīyakaḥ | [KSS, 3, 4 253.1]
vīro bhadrāṃ prati svairaṃ sa pratasthe vidūṣakaḥ | [KSS, 3, 4 253.2]
gacchann ahar ahaḥ prācyāṃ diśi prāpa sa ca kramāt | [KSS, 3, 4 254.1]
madhye mārgavaśāyātaṃ nagaraṃ pauṇḍravardhanam | [KSS, 3, 4 254.2]
mātaratra vasāmyekāṃ rātrimityabhidhāya saḥ | [KSS, 3, 4 255.1]
brāhmaṇyāstatra kasyāścidvṛddhāyāḥ prāviśadgṛham | [KSS, 3, 4 255.2]
pratipannāśrayā sā ca kṛtātithyā kṣaṇāntare | [KSS, 3, 4 256.1]
brāhmaṇī samupetyaivaṃ sāntarduḥkhā jagāda tam | [KSS, 3, 4 256.2]
tubhyameva mayā dattaṃ putra sarvamidaṃ gṛham | [KSS, 3, 4 257.1]
tadgṛhāṇa yato nāsti jīvitaṃ mama sāṃpratam | [KSS, 3, 4 257.2]
kasmādevaṃ bravīṣīti tenoktā vismitena sā | [KSS, 3, 4 258.1]
śrūyatāṃ kathayāmyetadityuktvā punarabravīt | [KSS, 3, 4 258.2]
astīha devasenākhyo nagare putra bhūpatiḥ | [KSS, 3, 4 259.1]
tasya caikā samutpannā kanyā bhūtalabhūṣaṇam | [KSS, 3, 4 259.2]
mayā duḥkhena labdheyam iti tāṃ duḥkhalabdhikām | [KSS, 3, 4 260.1]
nāmnā cakāraiṣa nṛpastanayāmativatsalaḥ | [KSS, 3, 4 260.2]
kālena yauvanārūḍhāmānītāya svaveśmani | [KSS, 3, 4 261.1]
rājñe kacchapanāthāya tāṃ prādāccaiṣa bhūpatiḥ | [KSS, 3, 4 261.2]
sa kacchapeśvarastasyā vadhvā vāsagṛhaṃ niśi | [KSS, 3, 4 262.1]
praviṣṭa eva prathamaṃ tatkālaṃ pañcatāṃ yayau | [KSS, 3, 4 262.2]
tato vimanasā rājñā bhūyo 'pyetena sā sutā | [KSS, 3, 4 263.1]
dattānyasmai nṛpāyābhūtso 'pi tadvadvyapadyata | [KSS, 3, 4 263.2]
tadbhayācca yadānye 'pi nṛpā vāñchanti naiva tām | [KSS, 3, 4 264.1]
tadā senāpatiṃ rājā nijamevaṃ samādiśat | [KSS, 3, 4 264.2]
ito deśāt tvayaikaikaḥ kramād ekaikato gṛhāt | [KSS, 3, 4 265.1]
putrān pratyaham āneyo brāhmaṇaḥ kṣatriyo 'thavā | [KSS, 3, 4 265.2]
ānīya ca praveśyo 'tra rātrau matputrikāgṛhe | [KSS, 3, 4 266.1]
paśyāmo 'tra vipadyante kiyanto 'tra kiyacciram | [KSS, 3, 4 266.2]
uttariṣyati yaścātra so 'syā bhartā bhaviṣyati | [KSS, 3, 4 267.1]
gatiḥ śakyā paricchettuṃ nahyadbhutavidhervidheḥ | [KSS, 3, 4 267.2]
iti senāpatī rājñā samāviṣṭo dine dine | [KSS, 3, 4 268.1]
vārakrameṇa gehebhyo nayatyeva narāniha | [KSS, 3, 4 268.2]
evaṃ ca tatra yātāni kṣayaṃ naraśatānyapi | [KSS, 3, 4 269.1]
mama cākṛtapuṇyāyā ekaḥ putro 'tra vartate | [KSS, 3, 4 269.2]
tasya vāro 'dya samprāptastatra gantuṃ vipattaye | [KSS, 3, 4 270.1]
tadabhāve mayā kāryaṃ prātaragnipraveśanam | [KSS, 3, 4 270.2]
tajjīvantī svahastena tubhyaṃ guṇavate gṛham | [KSS, 3, 4 271.1]
dadāmi sarvaṃ yena syāṃ na punarduḥkhabhāginī | [KSS, 3, 4 271.2]
evamuktavatīṃ dhīrastāmavocadvidūṣakaḥ | [KSS, 3, 4 272.1]
yadyevamamba tarhi tvaṃ mā sma viklavatāṃ kṛthāḥ | [KSS, 3, 4 272.2]
ahaṃ tatrādya gacchāmi jīvatvekasutastava | [KSS, 3, 4 273.1]
kimetaṃ ghātayāmīti kṛpā te mayi mā ca bhūt | [KSS, 3, 4 273.2]
siddhiyogāddhi nāstyeva bhayaṃ tatra gatasya me | [KSS, 3, 4 274.1]
evaṃ vidūṣakeṇoktā brāhmaṇī sā jagāda tam | [KSS, 3, 4 274.2]
tarhi puṇyairmayāyātaḥ ko'pi devo bhavāniha | [KSS, 3, 4 275.1]
tatprāṇāndehi naḥ putra kuśalaṃ ca tathātmani | [KSS, 3, 4 275.2]
evaṃ tayā so 'nugataḥ sāyaṃ rājasutāgṛham | [KSS, 3, 4 276.1]
senāpatiniyuktena kiṃkareṇa samaṃ yayau | [KSS, 3, 4 276.2]
tatrāpaśyannṛpasutāṃ tāṃ yauvanamadoddhatām | [KSS, 3, 4 277.1]
latāmanucitasphītapuṣpabhārānatām iva | [KSS, 3, 4 277.2]
tato niśāyāṃ śayane rājaputryā tayāśrite | [KSS, 3, 4 278.1]
dhyātopanatamāgneyaṃ khaḍgaṃ bibhratkareṇa saḥ | [KSS, 3, 4 278.2]
vāsaveśmani tatrāsīj jāgrad eva vidūṣakaḥ | [KSS, 3, 4 279.1]
paśyāmi tāvat ko hanti narānatreti cintayan | [KSS, 3, 4 279.2]
prasupte ca jane kṣiprādapāvṛtakapāṭakam | [KSS, 3, 4 280.1]
sa dvāradeśād āyāntaṃ ghoraṃ rākṣasamaikṣata | [KSS, 3, 4 280.2]
sa ca dvāri sthitastatra rākṣaso vāsakāntare | [KSS, 3, 4 281.1]
bhujaṃ naraśatākāṇḍayamadaṇḍaṃ nyaveśayat | [KSS, 3, 4 281.2]
vidūṣakaśca cicheda dhāvitvā tasya taṃ krudhā | [KSS, 3, 4 282.1]
ekakhaḍgaprahāreṇa bāhuṃ sapadi rakṣasaḥ | [KSS, 3, 4 282.2]
chinnabāhuḥ palāyyāśu jagāma sa niśācaraḥ | [KSS, 3, 4 283.1]
bhūyo 'nāgamanāyaiva tatsattvotkarṣabhītitaḥ | [KSS, 3, 4 283.2]
prabuddhā vīkṣya patitaṃ rakṣobāhuṃ nṛpātmajā | [KSS, 3, 4 284.1]
bhītā ca jātaharṣā ca vismitā ca babhūva sā | [KSS, 3, 4 284.2]
prātaśca dadṛśe rājñā devasenena tatra saḥ | [KSS, 3, 4 285.1]
svasutāntaḥpuradvāri sthitaśchinnacyuto bhujaḥ | [KSS, 3, 4 285.2]
itaḥprabhṛti nehānyaiḥ praveṣṭavyaṃ narairiti | [KSS, 3, 4 286.1]
datto vidūṣakeṇeva sudīrghaḥ parighārgalaḥ | [KSS, 3, 4 286.2]
tato divyaprabhāvāya tasmai prītaḥ sa pārthivaḥ | [KSS, 3, 4 287.1]
vidūṣakāya tanayāṃ tāṃ dadau vibhavottaram | [KSS, 3, 4 287.2]
tatastayā samaṃ tatra kāntayā sa vidūṣakaḥ | [KSS, 3, 4 288.1]
tasthau dināni katicidrūpavatyeva saṃpadā | [KSS, 3, 4 288.2]
ekasmiṃśca dine suptāṃ rājaputrīṃ vihāya tām | [KSS, 3, 4 289.1]
sa tataḥ prayayau rātrau tāṃ bhadrāṃ prati satvaraḥ | [KSS, 3, 4 289.2]
rājaputrī ca sā prātastadadarśanaduḥkhitā | [KSS, 3, 4 290.1]
āsīdāśvāsitā pitrā tatpratyāvartanāśayā | [KSS, 3, 4 290.2]
so 'pi gacchannaharahaḥ kramātprāpa vidūṣakaḥ | [KSS, 3, 4 291.1]
pūrvāmbudheradūrasthāṃ nagarīṃ tāmraliptikām | [KSS, 3, 4 291.2]
tatra cakre sa kenāpi vaṇijā saha saṃgatim | [KSS, 3, 4 292.1]
skandadāsābhidhānena pāramabdheryiyāsatā | [KSS, 3, 4 292.2]
tenaiva saha so 'nalpatadīyadhanasaṃbhṛtam | [KSS, 3, 4 293.1]
yānapātraṃ samāruhya pratasthe 'mbudhivartmanā | [KSS, 3, 4 293.2]
tataḥ samudramadhye tadyānapātramupāgatam | [KSS, 3, 4 294.1]
akasmādabhavadruddhaṃ vyāsaktamiva kenacit | [KSS, 3, 4 294.2]
arcite 'pyarṇave ratnairyadā na vicacāla tat | [KSS, 3, 4 295.1]
tadā sa vaṇigārtaḥ sanskandadāso 'bravīdidam | [KSS, 3, 4 295.2]
yo mocayati saṃruddhamidaṃ pravahaṇaṃ mama | [KSS, 3, 4 296.1]
tasmai nijadhanārdhaṃ ca svasutāṃ ca dadāmyaham | [KSS, 3, 4 296.2]
tacchrutvaiva jagādaivaṃ dhīracetā vidūṣakaḥ | [KSS, 3, 4 297.1]
ahamatrāvatīryāntarvicinomyambudherjalam | [KSS, 3, 4 297.2]
kṣaṇācca mocayāmyetadbaddhaṃ pravahaṇaṃ tava | [KSS, 3, 4 298.1]
yūyaṃ cāpyavalambadhvaṃ baddhvā māṃ pāśurajjubhiḥ | [KSS, 3, 4 298.2]
vimukte ca pravahaṇe tatkṣaṇaṃ vārimadhyataḥ | [KSS, 3, 4 299.1]
uddhartavyo 'smi yuṣmābhiravalambanarajjubhiḥ | [KSS, 3, 4 299.2]
tatheti tena vaṇijā tadvacasyabhinandite | [KSS, 3, 4 300.1]
babandhuḥ karṇadhārāstaṃ rajjubandhena kakṣayoḥ | [KSS, 3, 4 300.2]
tadbaddho 'vatatāraiva vāridhau sa vidūṣakaḥ | [KSS, 3, 4 301.1]
na jātvavasare prāpte sattvavānavasīdati | [KSS, 3, 4 301.2]
dhyātopasthitamāgneyaṃ khaḍgaṃ kṛtvā ca taṃ kare | [KSS, 3, 4 302.1]
vīraḥ pravahaṇasyādho madhyevāri viveśa saḥ | [KSS, 3, 4 302.2]
tatra caikaṃ mahākāyaṃ suptaṃ puruṣamaikṣata | [KSS, 3, 4 303.1]
jaṅghāyāṃ tasya ruddhaṃ ca yānapātraṃ vyalokayat | [KSS, 3, 4 303.2]
cicheda tāṃ sa jaṅghāṃ ca tasya khaḍgena tatkṣaṇam | [KSS, 3, 4 304.1]
cacāla ca pravahaṇaṃ rodhamuktaṃ tadaiva tat | [KSS, 3, 4 304.2]
taddṛṣṭvaiva vaṇikpāpaśchedayāmāsa tasya tat | [KSS, 3, 4 305.1]
vidūṣakasya rajjūstāḥ pratipannārthalobhataḥ | [KSS, 3, 4 305.2]
vṛttenaiva ca muktena drutaṃ pravahaṇena saḥ | [KSS, 3, 4 306.1]
svalobhasyeva mahataḥ pāramambunidheryayau | [KSS, 3, 4 306.2]
vidūṣako 'pi sa chinnarajjvālambo 'mbumadhyagaḥ | [KSS, 3, 4 307.1]
unmajjya tattathā dṛṣṭvā dhīraḥ kṣaṇamacintayat | [KSS, 3, 4 307.2]
kimidaṃ vaṇijā tena kṛtaṃ kimathavocyate | [KSS, 3, 4 308.1]
kṛtaghnā dhanalobhāndhā nopakārekṣaṇakṣamāḥ | [KSS, 3, 4 308.2]
tadeṣa kālaḥ sutarām avaiklavyasya sāṃpratam | [KSS, 3, 4 309.1]
nahi sattvāvasādena svalpā vyāpadvilaṅghyate | [KSS, 3, 4 309.2]
iti saṃcintya tatkālaṃ jaṅghāṃ tāmāruroha saḥ | [KSS, 3, 4 310.1]
yā sāntarjalasuptasya puṃsastasya nyakṛtyata | [KSS, 3, 4 310.2]
tayā tatāra nāveva hastavyastāmburambudhim | [KSS, 3, 4 311.1]
daivameva hi sāhāyyaṃ kurute sattvaśālinām | [KSS, 3, 4 311.2]
taṃ mārutimivāmbhodhipāraṃ rāmārthamāgatam | [KSS, 3, 4 312.1]
balavantamuvācaivamantarikṣātsarasvatī | [KSS, 3, 4 312.2]
sādhu sādhu susattvo 'sti ko 'nyastvatto vidūṣaka | [KSS, 3, 4 313.1]
anena tava dhairyeṇa tuṣṭo 'smi tadidaṃ śṛṇu | [KSS, 3, 4 313.2]
prāpto 'si nagnaviṣayamimaṃ saṃpratyato 'pi ca | [KSS, 3, 4 314.1]
kārkoṭakākhyaṃ nagaraṃ dinaiḥ prāpsyasi saptabhiḥ | [KSS, 3, 4 314.2]
tato labdhadhṛtirgatvā śīghraṃ prāpsyasi cepsitam | [KSS, 3, 4 315.1]
ahaṃ cārādhipaḥ pūrvaṃ bhavatā havyakavyabhuk | [KSS, 3, 4 315.2]
madvarācca tavedānīṃ kṣuttṛṣṇā ca na vartsyati | [KSS, 3, 4 316.1]
tadgaccha siddhyai visrabdhamityuktvā virarāma vāk | [KSS, 3, 4 316.2]
vidūṣakaśca tacchrutvā praṇayāgniṃ praharṣitaḥ | [KSS, 3, 4 317.1]
pratasthe saptame cāhni prāpa kārkoṭakaṃ puram | [KSS, 3, 4 317.2]
tatra ca praviveśaikaṃ maṭhamāryairadhiṣṭhitam | [KSS, 3, 4 318.1]
nānādeśodbhavaistaistair dvijairabhyāgatapriyaiḥ | [KSS, 3, 4 318.2]
śrīmatā nirmitaṃ rājñā tatratyenāryavarmaṇā | [KSS, 3, 4 319.1]
ṛddhaṃ samagrasauvarṇahṛdyadevakulānvitam | [KSS, 3, 4 319.2]
tatra sarvaiḥ kṛtātithyamekastaṃ brāhmaṇo 'tithim | [KSS, 3, 4 320.1]
snānena bhojanairvastrairnītvā gṛhamupācarat | [KSS, 3, 4 320.2]
sāyaṃ ca tanmaṭhasthaḥ san pure śuśrāva tatra saḥ | [KSS, 3, 4 321.1]
vidūṣakaḥ sapaṭahaṃ ghoṣyamāṇam idaṃ vacaḥ | [KSS, 3, 4 321.2]
brāhmaṇaḥ kṣatriyo vāpi pariṇetuṃ nṛpātmajām | [KSS, 3, 4 322.1]
prātaricchati yaḥ so 'dya rātrau vasatu tadgṛhe | [KSS, 3, 4 322.2]
tacchrutvā sanimittaṃ sa tadāśaṅkya ca tatkṣaṇam | [KSS, 3, 4 323.1]
gantuṃ rājasutāvāsamiyeṣa priyasāhasaḥ | [KSS, 3, 4 323.2]
ūcustaṃ maṭhaviprāste brahmanmā sāhasaṃ kṛthāḥ | [KSS, 3, 4 324.1]
tanna rājasutāsadma tanmṛtyorvivṛtaṃ mukham | [KSS, 3, 4 324.2]
yo hi tatra praviśati kṣapāyāṃ na sa jīvati | [KSS, 3, 4 325.1]
gatāḥ subahavaścaivamatra sāhasikāḥ kṣayam | [KSS, 3, 4 325.2]
ityukto 'pi sa tair viprair anaṅgīkṛtatadvacāḥ | [KSS, 3, 4 326.1]
vidūṣako rājagṛhaṃ yayau tatkiṃkaraiḥ saha | [KSS, 3, 4 326.2]
tatrāryavarmaṇā rājñā svayaṃ dṛṣṭvābhinanditaḥ | [KSS, 3, 4 327.1]
viveśa tatsutāvāsaṃ naktamarka ivānalam | [KSS, 3, 4 327.2]
dadarśa rājakanyāṃ ca tāmākṛtyānurāgiṇīm | [KSS, 3, 4 328.1]
nairāśyaduḥkhavidhuraṃ paśyantīṃ sāsrayā dṛśā | [KSS, 3, 4 328.2]
āsīcca jāgradevātra sa rātrāvavalokayan | [KSS, 3, 4 329.1]
kare kṛpāṇamāgneyaṃ cintitopanataṃ dadhat | [KSS, 3, 4 329.2]
akasmācca mahāghoraṃ dadarśa dvāri rākṣasam | [KSS, 3, 4 330.1]
chinnadakṣiṇabāhutvātprasāritabhujāntaram | [KSS, 3, 4 330.2]
dṛṣṭvā vyacintayac cāsau hanta so 'yaṃ niśācaraḥ | [KSS, 3, 4 331.1]
yasya bāhur mayā chinno nagare pauṇḍravardhane | [KSS, 3, 4 331.2]
tadadya na punarbāhau prahariṣyāmyasau hi me | [KSS, 3, 4 332.1]
palāyya pūrvavadgacchettasmātsādhu nihanmyamum | [KSS, 3, 4 332.2]
ityālocya pradhāvyaiva keśeṣvākṛṣya tasya saḥ | [KSS, 3, 4 333.1]
rākṣasasya śiraśchettuṃ samārebhe vidūṣakaḥ | [KSS, 3, 4 333.2]
tatkṣaṇaṃ bhītabhītaśca tamuvāca sa rākṣasaḥ | [KSS, 3, 4 334.1]
mā māṃ vadhīḥ susattvastvaṃ tatkuruṣva kṛpāmiti | [KSS, 3, 4 334.2]
kiṃnāmā tvaṃ ca keyaṃ ca tava ceṣṭeti tena saḥ | [KSS, 3, 4 335.1]
muktvā pṛṣṭaśca vīreṇa punarāha sa rākṣasaḥ | [KSS, 3, 4 335.2]
yamadaṃṣṭrābhidhānasya mamābhūtāṃ sute ime | [KSS, 3, 4 336.1]
iyam ekā tathānyā ca pauṇḍravardhanavartinī | [KSS, 3, 4 336.2]
avīrapuruṣāsaṅgādrakṣaṇīye nṛpātmaje | [KSS, 3, 4 337.1]
śaṃkarājñāprasādo hi mamābhūdayamīdṛśaḥ | [KSS, 3, 4 337.2]
tatrādau bāhur ekena chinno me pauṇḍravardhane | [KSS, 3, 4 338.1]
tvayā cādya jito 'smīha tat samāptam idaṃ mama | [KSS, 3, 4 338.2]
tacchrutvā sa vihasyainaṃ pratyuvāca vidūṣakaḥ | [KSS, 3, 4 339.1]
mayaiva sa bhujas tatra lūnaste pauṇḍravardhane | [KSS, 3, 4 339.2]
rākṣaso 'pyavadattarhi devāṃśastvaṃ na mānuṣaḥ | [KSS, 3, 4 340.1]
manye tvadarthamevābhūccharvājñānugrahaḥ sa me | [KSS, 3, 4 340.2]
tadidānīṃ suhṛnme tvaṃ yadā māṃ ca smariṣyasi | [KSS, 3, 4 341.1]
tadāhaṃ saṃnidhāsye te siddhaye saṃkaṭeṣvapi | [KSS, 3, 4 341.2]
evaṃ sa rākṣaso maitryā varayitvā vidūṣakam | [KSS, 3, 4 342.1]
tenābhinanditavacā yamadaṃṣṭrastirodadhe | [KSS, 3, 4 342.2]
vidūṣako 'pi sānandamabhinanditavikramaḥ | [KSS, 3, 4 343.1]
rājaputryā tayā tatra hṛṣṭastāmanayanniśām | [KSS, 3, 4 343.2]
prātaśca jñātavṛttāntastuṣṭastasmai dadau nṛpaḥ | [KSS, 3, 4 344.1]
vibhavaiḥ saha śauryaikapatākāmiva tāṃ sutām | [KSS, 3, 4 344.2]
sa tayā saha tatrāsīdrātrīḥ kāścidvidūṣakaḥ | [KSS, 3, 4 345.1]
padātpadam amuñcantyā lakṣmyeva guṇabaddhayā | [KSS, 3, 4 345.2]
ekadā ca niśi svairaṃ tataḥ prāyātpriyotsukaḥ | [KSS, 3, 4 346.1]
labdhadivyarasāsvādaḥ ko hi rajyedrasāntare | [KSS, 3, 4 346.2]
nagarācca vinirgatya sa taṃ sasmāra rākṣasam | [KSS, 3, 4 347.1]
smṛtamātrāgataṃ taṃ ca jagāda racitānatim | [KSS, 3, 4 347.2]
siddhakṣetre prayātavyamudayādrau mayā sakhe | [KSS, 3, 4 348.1]
bhadrāvidyādharīhetoratastvaṃ tatra māṃ naya | [KSS, 3, 4 348.2]
tathetyuktavatastasya skandhamāruhya rakṣasaḥ | [KSS, 3, 4 349.1]
yayau ca sa tayā rātryā durgamāṃ ṣaṣṭiyojanīm | [KSS, 3, 4 349.2]
prātaśca tīrtvā śītodām alaṅghyāṃ mānuṣairnadīm | [KSS, 3, 4 350.1]
udayādreratha prāpatsaṃnikarṣamayatnataḥ | [KSS, 3, 4 350.2]
ayaṃ sa parvataḥ śrīmānudayākhyaḥ purastava | [KSS, 3, 4 351.1]
atropari ca nāstyeva siddhadhāmni gatirmama | [KSS, 3, 4 351.2]
ity uktvā rākṣase tasmin prāptānujñe tirohite | [KSS, 3, 4 352.1]
dīrghikāṃ sa dadarśaikāṃ ramyāṃ tatra vidūṣakaḥ | [KSS, 3, 4 352.2]
vadantyāḥ svāgatamiva bhramadbhramaraguñjitaiḥ | [KSS, 3, 4 353.1]
tasyās tīre nyaṣīdacca phullapadmānanaśriyaḥ | [KSS, 3, 4 353.2]
strīṇāmivātra cāpaśyatpadapaṅktiṃ suvistarām | [KSS, 3, 4 354.1]
ayaṃ priyāgame mārgastaveti bruvatīmiva | [KSS, 3, 4 354.2]
alaṅghyo 'yaṃ girirmartyaistadihaiva varaṃ kṣaṇam | [KSS, 3, 4 355.1]
sthito bhavāmi paśyāmi kasyeyaṃ padapaddhatiḥ | [KSS, 3, 4 355.2]
iti cintayatastasya tatra toyārthamāyayuḥ | [KSS, 3, 4 356.1]
gṛhītakāñcanaghaṭā bhavyāḥ subahavaḥ striyaḥ | [KSS, 3, 4 356.2]
vāripūritakumbhāśca tāḥ sa papraccha yoṣitaḥ | [KSS, 3, 4 357.1]
kasyedaṃ nīyate toyamiti praṇayapeśalam | [KSS, 3, 4 357.2]
āste vidyādharī bhadra bhadrānāmātra parvate | [KSS, 3, 4 358.1]
idaṃ snānodakaṃ tasyā iti tāśca tamabruvan | [KSS, 3, 4 358.2]
citraṃ dhātaiva dhīrāṇāmārabdhoddāmakarmaṇām | [KSS, 3, 4 359.1]
parituṣyeva sāmagrīṃ ghaṭayatyupayoginīm | [KSS, 3, 4 359.2]
yadekā sahasaiva strī tāsāṃ madhyāduvāca tam | [KSS, 3, 4 360.1]
mahābhāga mama skandhe kumbha utkṣipyatāmiti | [KSS, 3, 4 360.2]
tatheti ca ghaṭe tasyāḥ skandhotkṣipte sa buddhimān | [KSS, 3, 4 361.1]
nidadhe bhadrayā pūrvaṃ dattaṃ ratnāṅgulīyakam | [KSS, 3, 4 361.2]
upāviśacca tatraiva sa punardīrghikātaṭe | [KSS, 3, 4 362.1]
tāśca tajjalamādāya yayurbhadrāgṛhaṃ striyaḥ | [KSS, 3, 4 362.2]
tatra tābhiśca bhadrāyā yāvatsnānāmbu dīyate | [KSS, 3, 4 363.1]
tāvattasyāstadutsaṅge nipapātāṅgulīyakam | [KSS, 3, 4 363.2]
taddṛṣṭvā pratyabhijñāya bhadrā papraccha tāḥ sakhīḥ | [KSS, 3, 4 364.1]
dṛṣṭaḥ kiṃ ko'pi yuṣmābhirihāpūrvaḥ pumāniti | [KSS, 3, 4 364.2]
dṛṣṭa eko yuvāsmābhirmānuṣo vāpikātaṭe | [KSS, 3, 4 365.1]
tenotkṣipto ghaṭaścāyamiti pratyabruvaṃśca tāḥ | [KSS, 3, 4 365.2]
tato bhadrābravīcchīghraṃ prakﾱptasnānamaṇḍanam | [KSS, 3, 4 366.1]
ihānayata gatvā taṃ sa hi bhartā mamāgataḥ | [KSS, 3, 4 366.2]
ityukte bhadrayā gatvā yathāvastu nivedya ca | [KSS, 3, 4 367.1]
snātaśca tadvayasyābhistatrāninye vidūṣakaḥ | [KSS, 3, 4 367.2]
prāptaśca sa dadarśātra bhadrāṃ mārgonmukhīṃ cirāt | [KSS, 3, 4 368.1]
nijasattvataroḥ sākṣātpakvāmiva phalaśriyam | [KSS, 3, 4 368.2]
sāpi dṛṣṭvā tamutthāya harṣabāṣpāmbusīkaraiḥ | [KSS, 3, 4 369.1]
dattārgheva babandhāsya kaṇṭhe bhujalatāsrajam | [KSS, 3, 4 369.2]
parasparāliṅgitayostayoḥ svedacchalādiva | [KSS, 3, 4 370.1]
atipīḍanataḥ snehaḥ sasyande cirasaṃbhṛtaḥ | [KSS, 3, 4 370.2]
athopaviṣṭāvanyonyam avitṛptau vilokane | [KSS, 3, 4 371.1]
ubhau śataguṇībhūtām ivotkaṇṭhām udūhatuḥ | [KSS, 3, 4 371.2]
āgato 'si kathaṃ bhūmimimāmiti ca bhadrayā | [KSS, 3, 4 372.1]
paripṛṣṭaḥ sa tatkālamuvācedaṃ vidūṣakaḥ | [KSS, 3, 4 372.2]
samālambya bhavetsnehamāruhya prāṇasaṃśayān | [KSS, 3, 4 373.1]
subahūnāgato 'smīha kimanyadvacmi sundari | [KSS, 3, 4 373.2]
tacchrutvā tasya dṛṣṭvā tām anapekṣitajīvitām | [KSS, 3, 4 374.1]
prītiṃ kāṣṭhāgatasnehā sā bhadrā tamabhāṣata | [KSS, 3, 4 374.2]
āryaputra na me kāryaṃ sakhibhirna ca siddhibhiḥ | [KSS, 3, 4 375.1]
tvaṃ me prāṇā guṇakrītā dāsī cāhaṃ tava prabho | [KSS, 3, 4 375.2]
vidūṣakastato 'vādīttarhyāgaccha mayā saha | [KSS, 3, 4 376.1]
muktvā divyamimaṃ bhogaṃ vastumujjayinīṃ priye | [KSS, 3, 4 376.2]
tatheti pratipede sā bhadrā sapadi tadvacaḥ | [KSS, 3, 4 377.1]
tatsaṃkalpaparibhraṣṭā vidyāśca tṛṇavajjahau | [KSS, 3, 4 377.2]
tatastayā samaṃ tatra sa viśaśrāma tāṃ niśām | [KSS, 3, 4 378.1]
kﾱptopacāras tatsakhyā yogeśvaryā vidūṣakaḥ | [KSS, 3, 4 378.2]
prātaśca bhadrayā sākamavatīryodayādritaḥ | [KSS, 3, 4 379.1]
sasmāra yamadaṃṣṭraṃ taṃ rākṣasaṃ sa punaḥ kṛtī | [KSS, 3, 4 379.2]
smṛtamātrāgatasyoktvā gantavyādhvakramaṃ nijam | [KSS, 3, 4 380.1]
tasyāruroha sa skandhe bhadrāmāropya tāṃ puraḥ | [KSS, 3, 4 380.2]
sāpi sehe tadatyugrarākṣasāṃsādhirohaṇam | [KSS, 3, 4 381.1]
anurāgaparāyattāḥ kurvate kiṃ na yoṣitaḥ | [KSS, 3, 4 381.2]
rakṣo'dhirūḍhaśca tataḥ sa pratasthe priyāsakhaḥ | [KSS, 3, 4 382.1]
vidūṣakaḥ punaḥ prāpa tacca kārkoṭakaṃ puram | [KSS, 3, 4 382.2]
rakṣodarśanasatrāsaṃ tatra cālokito janaiḥ | [KSS, 3, 4 383.1]
dṛṣṭvāryavarmanṛpatiṃ svāṃ bhāryāṃ mārgati sma saḥ | [KSS, 3, 4 383.2]
dattāṃ tena gṛhītvā ca tatsutāṃ tāṃ bhujārjitām | [KSS, 3, 4 384.1]
tathaiva rākṣasārūḍhaḥ sa pratasthe purāttataḥ | [KSS, 3, 4 384.2]
gatvāmbudhestaṭe prāpa pāpaṃ taṃ vaṇijaṃ ca saḥ | [KSS, 3, 4 385.1]
yenāsya vāridhau pūrvaṃ chinnāḥ kṣiptasya rajjavaḥ | [KSS, 3, 4 385.2]
jahāra tasya ca sutāṃ vaṇijaḥ sa dhanaiḥ saha | [KSS, 3, 4 386.1]
prāgambudhau pravahaṇapramocanapaṇārjitām | [KSS, 3, 4 386.2]
dhanāpahāramevāsya vadhaṃ mene ca pāpmanaḥ | [KSS, 3, 4 387.1]
kadaryāṇāṃ pure prāṇāḥ prāyeṇa hyarthasaṃcayāḥ | [KSS, 3, 4 387.2]
tato rakṣorathārūḍhastāmānīya vaṇiksutām | [KSS, 3, 4 388.1]
sa bhadrārājaputrībhyāṃ sahaivodapatannabhaḥ | [KSS, 3, 4 388.2]
darśayannijakāntānāṃ dyumārgeṇa tatāra ca | [KSS, 3, 4 389.1]
vilasatsattvasaṃrambhaṃ svapauruṣamivāmbudhim | [KSS, 3, 4 389.2]
prāpa tacca sa bhūyo 'pi nagaraṃ pauṇḍravardhanam | [KSS, 3, 4 390.1]
dṛṣṭaḥ savismayaṃ sarvair vāhanīkṛtarākṣasaḥ | [KSS, 3, 4 390.2]
tatra tāṃ devasenasya sutāṃ rājñaścirotsukām | [KSS, 3, 4 391.1]
bhāryāṃ saṃbhāvayāmāsa rākṣasāvajayārjitām | [KSS, 3, 4 391.2]
rudhyamāno 'pi tatpitrā sa svadeśasamutsukaḥ | [KSS, 3, 4 392.1]
gṛhītvā tāmapi tataḥ prāyādujjayinīṃ prati | [KSS, 3, 4 392.2]
acireṇa ca tāṃ prāpa purīṃ rākṣasayogataḥ | [KSS, 3, 4 393.1]
bahirgatāmivātmīyadeśadarśananirvṛtim | [KSS, 3, 4 393.2]
athopari sthitastasya mahākāyasya rakṣasaḥ | [KSS, 3, 4 394.1]
aṃsasthatadvadhūcakrakāntiprakaṭitātmanaḥ | [KSS, 3, 4 394.2]
sa janairdadṛśe tatra śikhare jvalitauṣadhau | [KSS, 3, 4 395.1]
śaśāṅka iva pūrvādrerudayastho vidūṣakaḥ | [KSS, 3, 4 395.2]
tato vismitavitraste jane buddhvātra bhūpatiḥ | [KSS, 3, 4 396.1]
ādityaseno niragācchvaśuro 'sya tadā puraḥ | [KSS, 3, 4 396.2]
vidūṣakastu dṛṣṭvā tamavatīryāśu rākṣasāt | [KSS, 3, 4 397.1]
praṇamya nṛpamabhyāgānnṛpo 'pyabhinananda tam | [KSS, 3, 4 397.2]
avatāryaiva tatskandhāttāḥ svabhāryāstato 'khilāḥ | [KSS, 3, 4 398.1]
mumoca kāmacārāya rākṣasaṃ sa vidūṣakaḥ | [KSS, 3, 4 398.2]
gate ca rākṣase tasmin sa tena saha bhūbhujā | [KSS, 3, 4 399.1]
śvaśureṇa sabhāryaḥ san prāviśad rājamandiram | [KSS, 3, 4 399.2]
tatra tāṃ prathamāṃ bhāryāṃ tanayāṃ tasya bhūpateḥ | [KSS, 3, 4 400.1]
ānandayadupāgatya cirotkaṇṭhāvaśīkṛtām | [KSS, 3, 4 400.2]
kathametāstvayā bhāryāḥ prāptāḥ kaścaiṣa rākṣasaḥ | [KSS, 3, 4 401.1]
iti pṛṣṭaḥ sa rājñātra sarvamasmai śaśaṃsa tat | [KSS, 3, 4 401.2]
tataḥ prabhāvatuṣṭena tena tasya mahībhṛtā | [KSS, 3, 4 402.1]
jāmāturnijarājyārdhaṃ pradattaṃ kāryavedinā | [KSS, 3, 4 402.2]
tatkṣaṇācca sa rājābhūdvipro bhūtvā vidūṣakaḥ | [KSS, 3, 4 403.1]
samucchritasitacchattro vidhūtobhayacāmaraḥ | [KSS, 3, 4 403.2]
tadā ca maṅgalātodyavādyanirhrādanirbharā | [KSS, 3, 4 404.1]
praharṣamuktanādeva rarājojjayinī purī | [KSS, 3, 4 404.2]
ityāptarājyavibhavaḥ kramaśaḥ sa kṛtsnāṃ jitvā mahīmakhilarājakapūjitāṅghriḥ | [KSS, 3, 4 405.1]
tābhiḥ samaṃ vigatamatsaranirvṛtābhir bhadrāsakhaściramaraṃsta nijapriyābhiḥ | [KSS, 3, 4 405.2]
ityanukūle daive bhajati nijaṃ sattvam eva dhīrāṇām | [KSS, 3, 4 406.1]
lakṣmīrabhasākarṣaṇasiddhamahāmodamantratvam | [KSS, 3, 4 406.2]
itthaṃ śrutvā vatsarājasya vaktrāccitrām etām adbhutārthāṃ kathāṃ te | [KSS, 3, 4 407.1]
pārśvāsīnā mantriṇaś cāsya sarve devyau cāpi prītimagryāmavāpuḥ | [KSS, 3, 4 407.2]
{KSS, 3, 5}
tato vatseśvaraṃ prāha tatra yaugandharāyaṇaḥ | [KSS, 3, 5 1.1]
rājan daivānukūlyaṃ ca vidyate pauruṣaṃ ca te | [KSS, 3, 5 1.2]
nītimārge ca vayam apy atra kiṃcitkṛtaśramāḥ | [KSS, 3, 5 2.1]
tad yathācintitaṃ śīghraṃ kuruṣva vijayaṃ diśām | [KSS, 3, 5 2.2]
ity ukte mantrimukhyena rājā vatseśvaro 'bravīt | [KSS, 3, 5 3.1]
astv etad bahuvighnās tu sadā kalyāṇasiddhayaḥ | [KSS, 3, 5 3.2]
atas tadarthaṃ tapasā śaṃbhum ārādhayāmy aham | [KSS, 3, 5 4.1]
vinā hi tatprasādena kuto vāñchitasiddhayaḥ | [KSS, 3, 5 4.2]
tacchrutvā ca tapas tasya mantriṇo 'pyanumenire | [KSS, 3, 5 5.1]
setubandhodyatasyābdhau rāmasyeva kapīśvarāḥ | [KSS, 3, 5 5.2]
tatas taṃ saha devībhyāṃ sacivaiś ca tapaḥsthitam | [KSS, 3, 5 6.1]
trirātropoṣitaṃ bhūpaṃ śivaḥ svapnaṃ samādiśat | [KSS, 3, 5 6.2]
tuṣṭo 'smi te tad uttiṣṭha nirvighnaṃ jayam āpsyasi | [KSS, 3, 5 7.1]
sarvavidyādharādhīśaṃ putraṃ caivācirād iti | [KSS, 3, 5 7.2]
tataḥ sa bubudhe rājā tatprasādahṛtaklamaḥ | [KSS, 3, 5 8.1]
arkāṃśuracitāpyāyaḥ pratipaccandramā iva | [KSS, 3, 5 8.2]
ānandayacca sacivān prātaḥ svapnena tena saḥ | [KSS, 3, 5 9.1]
vratopavāsaklānte ca devyau dve puṣpakomale | [KSS, 3, 5 9.2]
tatsvapnavarṇanenaiva śrotrapeyena tṛptayoḥ | [KSS, 3, 5 10.1]
tayoś ca vibhavāyaiva jātaḥ svādvauṣadhakramaḥ | [KSS, 3, 5 10.2]
lebhe sa rājā tapasā prabhāvaṃ pūrvajaiḥ samam | [KSS, 3, 5 11.1]
puṇyāṃ pativratānāṃ ca tatpatnyau kīrtim āpatuḥ | [KSS, 3, 5 11.2]
utsavavyagrapaure ca vihite vratapāraṇe | [KSS, 3, 5 12.1]
yaugandharāyaṇo 'nyedyur iti rājānam abravīt | [KSS, 3, 5 12.2]
dhanyas tvaṃ yasya caivetthaṃ prasanno bhagavān haraḥ | [KSS, 3, 5 13.1]
tad idānīṃ ripūñjitvā bhaja lakṣmīṃ bhujārjitām | [KSS, 3, 5 13.2]
sā hi svadharmasambhūtā bhūbhṛtām anvaye sthirā | [KSS, 3, 5 14.1]
nijadharmārjitānāṃ hi vināśo nāsti saṃpadām | [KSS, 3, 5 14.2]
tathā ca cirabhūmiṣṭho nidhiḥ pūrvajasaṃbhṛtaḥ | [KSS, 3, 5 15.1]
praṇaṣṭo bhavatā prāptaḥ kiṃcātraitāṃ kathāṃ śṛṇu | [KSS, 3, 5 15.2]
babhūva devadāsākhyaḥ pure pāṭaliputrake | [KSS, 3, 5 16.1]
purā ko'pi vaṇikputro mahādhanakulodgataḥ | [KSS, 3, 5 16.2]
abhavat tasya bhāryā ca nagarāt pauṇḍravardhanāt | [KSS, 3, 5 17.1]
pariṇītā samṛddhasya kasyāpi vaṇijaḥ sutā | [KSS, 3, 5 17.2]
gate pitari pañcatvaṃ krameṇa vyasanānvitaḥ | [KSS, 3, 5 18.1]
sa devadāso dyūtena sarvaṃ dhanam ahārayat | [KSS, 3, 5 18.2]
tataś ca tasya sā bhāryā duḥkhadāridryaduḥkhitā | [KSS, 3, 5 19.1]
etya nītā nijaṃ gehaṃ svapitrā pauṇḍravardhanam | [KSS, 3, 5 19.2]
śanaiḥ so 'pi vipatkhinnaḥ sthātum icchan svakarmaṇi | [KSS, 3, 5 20.1]
mūlyārthī devadāsas taṃ śvaśuraṃ yācituṃ yayau | [KSS, 3, 5 20.2]
prāptaś ca saṃdhyāsamaye tat puraṃ pauṇḍravardhanam | [KSS, 3, 5 21.1]
rajorūkṣaṃ vivastraṃ ca vīkṣyātmānam acintayat | [KSS, 3, 5 21.2]
īdṛśaḥ praviśāmīha kathaṃ śvaśuraveśmani | [KSS, 3, 5 22.1]
varaṃ hi mānino mṛtyur na dainyaṃ svajanāgrataḥ | [KSS, 3, 5 22.2]
ity ālocyāpaṇe gatvā sa kvāpi vipaṇer bahiḥ | [KSS, 3, 5 23.1]
naktaṃ saṃkucitas tasthau tatkālaṃ kamalopamaḥ | [KSS, 3, 5 23.2]
kṣaṇācca tasyāṃ vipaṇau praviśantaṃ vyalokayat | [KSS, 3, 5 24.1]
yuvānaṃ vaṇijaṃ kaṃcid udghāṭitakavāṭakam | [KSS, 3, 5 24.2]
kṣaṇāntare ca tatraiva niḥśabdapadam āgatām | [KSS, 3, 5 25.1]
drutam antaḥ praviṣṭāṃ ca striyam ekāṃ dadarśa saḥ | [KSS, 3, 5 25.2]
jvalatpradīpe yāvacca dadau dṛṣṭiṃ tadantare | [KSS, 3, 5 26.1]
pratyabhijñātavāṃstāvat tāṃ nijām eva gehinīm | [KSS, 3, 5 26.2]
tataḥ so 'rgalitadvārāṃ bhāryāṃ tām anyagāminīm | [KSS, 3, 5 27.1]
dṛṣṭvā duḥkhāśanihato devadāso vyacintayat | [KSS, 3, 5 27.2]
dhanahīnena deho 'pi hāryate strīṣu kā kathā | [KSS, 3, 5 28.1]
nisarganiyataṃ vāsāṃ vidyutām iva cāpalam | [KSS, 3, 5 28.2]
tad iyaṃ sā vipat puṃsāṃ vyasanārṇavapātinām | [KSS, 3, 5 29.1]
gatiḥ seyaṃ svatantrāyāḥ striyāḥ pitṛgṛhasthiteḥ | [KSS, 3, 5 29.2]
iti saṃcintayaṃstasyā bhāryāyāḥ sa bahiḥ sthitaḥ | [KSS, 3, 5 30.1]
ratāntavisrambhajuṣaḥ kathālāpam ivāśṛṇot | [KSS, 3, 5 30.2]
upetya ca dadau dvāri sa karṇaṃ sāpi tatkṣaṇam | [KSS, 3, 5 31.1]
ity abravīd upapatiṃ pāpā taṃ vaṇijaṃ rahaḥ | [KSS, 3, 5 31.2]
śṛṇv idaṃ kathayāmy adya rahasyaṃ te 'nurāgiṇī | [KSS, 3, 5 32.1]
madbhartur vīravarmākhyaḥ purābhūt prapitāmahaḥ | [KSS, 3, 5 32.2]
svagṛhasyāṅgaṇe tena catvāraḥ svarṇapūritāḥ | [KSS, 3, 5 33.1]
kumbhāś caturṣu koṇeṣu nigūḍhāḥ sthāpitā bhuvi | [KSS, 3, 5 33.2]
tad ekasyāḥ svabhāryāyāḥ sa cakre viditaṃ tadā | [KSS, 3, 5 34.1]
tadbhāryā cāntakāle sā snuṣāyai tad avocata | [KSS, 3, 5 34.2]
sāpi snuṣāyai macchvaśrve macchvaśrūr abravīc ca me | [KSS, 3, 5 35.1]
ity ayaṃ matpatikule śvaśrūkramamukhāgamaḥ | [KSS, 3, 5 35.2]
svabhartus tacca na mayā daridrasyāpi varṇitam | [KSS, 3, 5 36.1]
sa hi dyūtarato dveṣyas tvaṃ tu me paramaḥ priyaḥ | [KSS, 3, 5 36.2]
tat tatra gatvā madbhartuḥ sakāśāt tadgṛhaṃ dhanaiḥ | [KSS, 3, 5 37.1]
krītvā tat prāpya ca svarṇam ihaitya bhaja māṃ sukham | [KSS, 3, 5 37.2]
evam uktaḥ kuṭilayā sa tayopapatir vaṇik | [KSS, 3, 5 38.1]
tutoṣa tasyai manvāno nidhiṃ labdham ayatnataḥ | [KSS, 3, 5 38.2]
devadāso 'pi kuvadhūvākśalyais tair bahir gataḥ | [KSS, 3, 5 39.1]
kīlitām iva tatkālaṃ dhanāśāṃ hṛdaye dadhau | [KSS, 3, 5 39.2]
jagāma ca tataḥ sadyaḥ puraṃ pāṭaliputrakam | [KSS, 3, 5 40.1]
prāpya ca svagṛhaṃ labdhvā nidhānaṃ svīcakāra tat | [KSS, 3, 5 40.2]
athājagāma sa vaṇik tadbhāryācchannakāmukaḥ | [KSS, 3, 5 41.1]
tam eva deśaṃ vāṇijyavyājena nidhilolupaḥ | [KSS, 3, 5 41.2]
devadāsasakāśāc ca krīṇāti sma sa tadgṛham | [KSS, 3, 5 42.1]
devadāso 'pi mūlyena bhūyasā tasya tad dadau | [KSS, 3, 5 42.2]
tato gṛhasthitiṃ kṛtvā yuktyā śvaśuraveśmanaḥ | [KSS, 3, 5 43.1]
sa devadāsaḥ śīghraṃ tām ānināya svagehinīm | [KSS, 3, 5 43.2]
evaṃ kṛte ca tadbhāryākāmukaḥ sa vaṇik śaṭhaḥ | [KSS, 3, 5 44.1]
alabdhanidhir abhyetya devadāsam uvāca tam | [KSS, 3, 5 44.2]
etad bhavadgṛhaṃ jīrṇaṃ mahyaṃ na khalu rocate | [KSS, 3, 5 45.1]
tad dehi me nijaṃ mūlyaṃ svagṛhaṃ svīkuruṣva ca | [KSS, 3, 5 45.2]
iti jalpaṃśca sa vaṇig devadāsaś ca vibruvan | [KSS, 3, 5 46.1]
ubhau vivādasaktau tau rājāgram upajagmatuḥ | [KSS, 3, 5 46.2]
tatra svabhāryāvṛttāntaṃ vakṣaḥsthaviṣaduḥsaham | [KSS, 3, 5 47.1]
devadāso narendrāgre kṛtsnam udgirati sma tam | [KSS, 3, 5 47.2]
tataś cānāyya tadbhāryāṃ tattvaṃ cānviṣya bhūpatiḥ | [KSS, 3, 5 48.1]
adaṇḍayat taṃ sarvasvaṃ vaṇijaṃ pāradārikam | [KSS, 3, 5 48.2]
devadāso 'pi kuvadhūṃ kṛtvā tāṃ chinnanāsikām | [KSS, 3, 5 49.1]
anyāṃ ca pariṇīyātra tasthau labdhanidhiḥ sukham | [KSS, 3, 5 49.2]
itthaṃ dharmārjitā lakṣmīr āsaṃtatyanapāyinī | [KSS, 3, 5 50.1]
itarā tu jalapātatuṣārakaṇanaśvarī | [KSS, 3, 5 50.2]
ato yateta dharmeṇa dhanam arjayituṃ pumān | [KSS, 3, 5 51.1]
rājā tu sutarāṃ yena mūlaṃ rājyataror dhanam | [KSS, 3, 5 51.2]
tasmād yathāvat saṃmānya siddhaye mantrimaṇḍalam | [KSS, 3, 5 52.1]
kuru digvijayaṃ deva labdhuṃ dharmottarāṃ śriyam | [KSS, 3, 5 52.2]
śvaśuradvayabandhūnāṃ prasaktānuprasaktitaḥ | [KSS, 3, 5 53.1]
vikurvate na bahavo rājānas te milanti ca | [KSS, 3, 5 53.2]
yas tveṣa brahmadattākhyo vārāṇasyāṃ mahīpatiḥ | [KSS, 3, 5 54.1]
nityaṃ vairī sa te tasmād vijayasva tam agrataḥ | [KSS, 3, 5 54.2]
tasmiñjite jaya prācīprakrameṇākhilā diśaḥ | [KSS, 3, 5 55.1]
uccaiḥ kuruṣva vai pāṇḍor yaśaś ca kumudojjvalam | [KSS, 3, 5 55.2]
ity ukto mantrimukhyena tatheti vijayodyataḥ | [KSS, 3, 5 56.1]
vatsarājaḥ prakṛtiṣu prayāṇārambham ādiśat | [KSS, 3, 5 56.2]
dadau vaidehadeśe ca rājyaṃ gopālakāya saḥ | [KSS, 3, 5 57.1]
satkārahetor nṛpatiḥ śvaśuryāyānugacchate | [KSS, 3, 5 57.2]
kiṃca padmāvatībhrātre prāyacchat siṃhavarmaṇe | [KSS, 3, 5 58.1]
saṃmānya cediviṣayaṃ sainyaiḥ samam upeyuṣe | [KSS, 3, 5 58.2]
ānāyayacca sa vibhur bhillarājaṃ pulindakam | [KSS, 3, 5 59.1]
mittraṃ balair vyāptadiśaṃ prāvṛṭkālam ivāmbudaiḥ | [KSS, 3, 5 59.2]
abhūcca yātrāsaṃrambho rāṣṭre tasya mahāprabhoḥ | [KSS, 3, 5 60.1]
ākulatvaṃ tu śatrūṇāṃ hṛdi citram ajāyata | [KSS, 3, 5 60.2]
yaugandharāyaṇaś cāgre cārān vārāṇasīṃ prati | [KSS, 3, 5 61.1]
prāhiṇod brahmadattasya rājño jñātuṃ viceṣṭitam | [KSS, 3, 5 61.2]
tataḥ śubhe 'hani prīto nimittair jayaśaṃsibhiḥ | [KSS, 3, 5 62.1]
brahmadattaṃ prati prācyāṃ pūrvaṃ vatseśvaro yayau | [KSS, 3, 5 62.2]
ārūḍhaḥ procchritacchattraṃ prottuṅgaṃ jayakuñjaram | [KSS, 3, 5 63.1]
giriṃ praphullaikataruṃ mṛgendra iva durmadaḥ | [KSS, 3, 5 63.2]
prāptayā siddhidūtyeva śaradā dattasaṃmadaḥ | [KSS, 3, 5 64.1]
darśayantyātisugamaṃ mārgaṃ svalpāmbunimnagam | [KSS, 3, 5 64.2]
pūrayan bahunādābhir vāhinībhir bhuvas talam | [KSS, 3, 5 65.1]
kurvann akāṇḍanirmeghavarṣāsamayasaṃbhramam | [KSS, 3, 5 65.2]
tadā ca sainyanirghoṣapratiśabdākulīkṛtāḥ | [KSS, 3, 5 66.1]
parasparam ivācakhyus tadāgamabhayaṃ diśaḥ | [KSS, 3, 5 66.2]
celuś ca hemasaṃnāhasaṃbhṛtārkaprabhā hayāḥ | [KSS, 3, 5 67.1]
tasya nīrājanaprītapāvakānugatā iva | [KSS, 3, 5 67.2]
virejur vāraṇāś cāsya sitaśravaṇacāmarāḥ | [KSS, 3, 5 68.1]
vigaladgaṇḍasindūraśoṇadānajalāḥ pathi | [KSS, 3, 5 68.2]
śaratpāṇḍupayodāṅkāḥ sadhāturasanirjharāḥ | [KSS, 3, 5 69.1]
yātrānupreṣitā bhītair ātmajā iva bhūdharaiḥ | [KSS, 3, 5 69.2]
naivaiṣa rājā sahate pareṣāṃ prasṛtaṃ mahaḥ | [KSS, 3, 5 70.1]
itīva taccamūreṇur arkatejas tirodadhe | [KSS, 3, 5 70.2]
padāt padaṃ ca dve devyau mārge tam anujagmatuḥ | [KSS, 3, 5 71.1]
nṛpaṃ nayaguṇākṛṣṭe iva kīrtijayaśriyau | [KSS, 3, 5 71.2]
namatātha palāyadhvam ity ūce vidviṣām iva | [KSS, 3, 5 72.1]
pavanākṣiptavikṣiptais tasya senādhvajāṃśukaiḥ | [KSS, 3, 5 72.2]
evaṃ yayau sa digbhāgān paśyan phullasitāmbujān | [KSS, 3, 5 73.1]
mahīmardabhayodbhrāntaśeṣotkṣiptaphaṇān iva | [KSS, 3, 5 73.2]
atrāntare ca te cārā dhṛtakāpālikavratāḥ | [KSS, 3, 5 74.1]
yaugandharāyaṇādiṣṭāḥ prāpur vārāṇasīṃ purīm | [KSS, 3, 5 74.2]
teṣāṃ ca kuhakābhijño jñānitvam upadarśayan | [KSS, 3, 5 75.1]
śiśriye gurutām ekaḥ śeṣāstacchiṣyatāṃ yayuḥ | [KSS, 3, 5 75.2]
ācāryo 'yaṃ trikālajña iti vyājaguruṃ ca tam | [KSS, 3, 5 76.1]
śiṣyās te khyāpayāmāsur bhikṣāśinam itas tataḥ | [KSS, 3, 5 76.2]
yad uvācāgnidāhādi sa jñānī bhāvi pṛcchatām | [KSS, 3, 5 77.1]
tacchiṣyās tat tathā guptaṃ cakrus tena sa paprathe | [KSS, 3, 5 77.2]
rañjitaṃ kṣudrasiddhyā ca tatratyaṃ nṛpavallabham | [KSS, 3, 5 78.1]
svīcakre sa kamapyekaṃ rājaputram upāsakam | [KSS, 3, 5 78.2]
tanmukhenaiva rājñaś ca brahmadattasya pṛcchataḥ | [KSS, 3, 5 79.1]
so 'bhūt tatra rahasyajñaḥ prāpte vatseśavigrahe | [KSS, 3, 5 79.2]
athāsya brahmadattasya mantrī yogakaraṇḍakaḥ | [KSS, 3, 5 80.1]
cakāra vatsarājasya vyājān āgacchataḥ pathi | [KSS, 3, 5 80.2]
adūṣayat pratipathaṃ viṣādidravyayuktibhiḥ | [KSS, 3, 5 81.1]
vṛkṣān kusumavallīśca toyāni ca tṛṇāni ca | [KSS, 3, 5 81.2]
vidadhe viṣakanyāś ca sainye paṇyavilāsinīḥ | [KSS, 3, 5 82.1]
prāhiṇot puruṣāṃś caiva niśāsu chadmaghātinaḥ | [KSS, 3, 5 82.2]
tacca vijñāya sa jñānaliṅgī cāro nyavedayat | [KSS, 3, 5 83.1]
yaugandharāyaṇāyāśu svasahāyamukhais tadā | [KSS, 3, 5 83.2]
yaugandharāyaṇo 'pyetad buddhvā pratipadaṃ pathi | [KSS, 3, 5 84.1]
dūṣitaṃ tṛṇatoyādi pratiyogair aśodhayat | [KSS, 3, 5 84.2]
apūrvastrīsamāyogaṃ kaṭake niṣiṣedha ca | [KSS, 3, 5 85.1]
avadhīd vadhakāṃstāṃśca labdhvā saha rumaṇvatā | [KSS, 3, 5 85.2]
tad buddhvā dhvastamāyaḥ san sainyapūritadiṅmukham | [KSS, 3, 5 86.1]
vatseśvaraṃ brahmadatto mene durjayam eva tam | [KSS, 3, 5 86.2]
saṃmantrya dattvā dūtaṃ ca śiroviracitāñjaliḥ | [KSS, 3, 5 87.1]
tataḥ sa nikaṭībhūtaṃ vatseśaṃ svayam abhyagāt | [KSS, 3, 5 87.2]
vatsarājo 'pi taṃ prāptaṃ pradattopāyanaṃ nṛpam | [KSS, 3, 5 88.1]
prītyā saṃmānayāmāsa śūrā hi praṇatipriyāḥ | [KSS, 3, 5 88.2]
itthaṃ tasmiñjite prācīṃ śamayan namayan mṛdūn | [KSS, 3, 5 89.1]
unmūlayaṃśca kaṭhinān nṛpān vāyur iva drumān | [KSS, 3, 5 89.2]
prāpa ca prabalaḥ prācyaṃ caladvīcivighūrṇitam | [KSS, 3, 5 90.1]
vaṅgāvajayavitrāsavepamānam ivāmbudhim | [KSS, 3, 5 90.2]
tasya velātaṭānte ca jayastambhaṃ cakāra saḥ | [KSS, 3, 5 91.1]
pātālābhayayācñārthaṃ nāgarājam ivodgatam | [KSS, 3, 5 91.2]
avanamya kare datte kaliṅgair agragais tataḥ | [KSS, 3, 5 92.1]
āruroha mahendrādriṃ yaśas tasya yaśasvinaḥ | [KSS, 3, 5 92.2]
mahendrābhibhavād bhītair vindhyakūṭair ivāgataiḥ | [KSS, 3, 5 93.1]
gajair jitvāṭavīṃ rājñāṃ sa yayau dakṣiṇāṃ diśam | [KSS, 3, 5 93.2]
tatra cakre sa niḥsārapāṇḍurān apagarjitān | [KSS, 3, 5 94.1]
parvatāśrayiṇaḥ śatrūñśaratkāla ivāmbudān | [KSS, 3, 5 94.2]
ullaṅghyamānā kāverī tena saṃmardakāriṇā | [KSS, 3, 5 95.1]
colakeśvarakīrtiś ca kāluṣyaṃ yayatuḥ samam | [KSS, 3, 5 95.2]
na paraṃ muralānāṃ sa sehe mūrdhasu nonnatim | [KSS, 3, 5 96.1]
karair āhanyamāneṣu yāvat kāntākuceṣvapi | [KSS, 3, 5 96.2]
yat tasya saptadhā bhinnaṃ papur godāvarīpayaḥ | [KSS, 3, 5 97.1]
mātaṅgās tanmadavyājāt saptadhaivāmucann iva | [KSS, 3, 5 97.2]
athottīrya sa vatseśo revām ujjayinīm agāt | [KSS, 3, 5 98.1]
praviveśa ca tāṃ caṇḍamahāsenapuraskṛtaḥ | [KSS, 3, 5 98.2]
sa mālyaślathadhammillaśobhādvaiguṇyaśālinām | [KSS, 3, 5 99.1]
mālavastrīkaṭākṣāṇāṃ yayau cātraiva lakṣyatām | [KSS, 3, 5 99.2]
tasthau ca nirvṛtas tatra tathā śvaśurasatkṛtaḥ | [KSS, 3, 5 100.1]
visasmāra yathābhīṣṭān api bhogān svadeśajān | [KSS, 3, 5 100.2]
āsīd vāsavadattā ca pituḥ pārśvavivartinī | [KSS, 3, 5 101.1]
smarantī bālabhāvasya saukhye 'pi vimanā iva | [KSS, 3, 5 101.2]
rājā caṇḍamahāsenas tayā tanayayā yathā | [KSS, 3, 5 102.1]
tathaiva padmāvatyāpi nandati sma samāgataḥ | [KSS, 3, 5 102.2]
viśramya ca niśāḥ kāścit prīto vatseśvaras tataḥ | [KSS, 3, 5 103.1]
anvitaḥ śvāśuraiḥ sainyaiḥ prayayau paścimāṃ diśam | [KSS, 3, 5 103.2]
tasya khaḍgalatā nūnaṃ pratāpānaladhūmikā | [KSS, 3, 5 104.1]
yaccakre lāṭanārīṇām udaśrukaluṣā dṛśaḥ | [KSS, 3, 5 104.2]
asau mathitum ambhodhiṃ mā mām unmūlayiṣyati | [KSS, 3, 5 105.1]
itīva tadgajādhūtavano 'vepata mandaraḥ | [KSS, 3, 5 105.2]
satyaṃ sa ko'pi tejasvī bhāsvadādivilakṣaṇaḥ | [KSS, 3, 5 106.1]
pratīcyām udayaṃ prāpa prakṛṣṭam api yajjayī | [KSS, 3, 5 106.2]
tataḥ kuberatilakām alakāsaṅgaśaṃsinīm | [KSS, 3, 5 107.1]
kailāsahāsasubhagām āśām abhisasāra saḥ | [KSS, 3, 5 107.2]
sindhurājaṃ vaśīkṛtya harisainyair anudrutaḥ | [KSS, 3, 5 108.1]
kṣapayāmāsa ca mlecchān rāghavo rākṣasān iva | [KSS, 3, 5 108.2]
turuṣkaturagavrātāḥ kṣubdhasyābdher ivormayaḥ | [KSS, 3, 5 109.1]
tadgajendraghaṭā velāvaneṣu dalaśo yayuḥ | [KSS, 3, 5 109.2]
gṛhītārikaraḥ śrīmān pāpasya puruṣottamaḥ | [KSS, 3, 5 110.1]
rāhor iva sa cicheda pārasīkapateḥ śiraḥ | [KSS, 3, 5 110.2]
hūṇahānikṛtas tasya mukharīkṛtadiṅmukhā | [KSS, 3, 5 111.1]
kīrtir dvitīyā gaṅgeva vicacāra himācale | [KSS, 3, 5 111.2]
nadantīṣvasya senāsu bhayastimitavidviṣaḥ | [KSS, 3, 5 112.1]
pratīpaḥ śuśruve nādaḥ śailarandhreṣu kevalam | [KSS, 3, 5 112.2]
apacchattreṇa śirasā kāmarūpeśvaro 'pi tam | [KSS, 3, 5 113.1]
naman vicchāyatāṃ bheje yat tadā na tad adbhutam | [KSS, 3, 5 113.2]
taddattair anvito nāgaiḥ samrāḍ vivavṛte 'tha saḥ | [KSS, 3, 5 114.1]
adribhir jaṅgamaiḥ śailaiḥ karīkṛtyārpitair iva | [KSS, 3, 5 114.2]
evaṃ vijitya vatseśo vasudhāṃ saparicchadaḥ | [KSS, 3, 5 115.1]
padmāvatīpituḥ prāpa puraṃ magadhabhūbhṛtaḥ | [KSS, 3, 5 115.2]
magadheśaś ca devībhyāṃ sahite 'sminn upasthite | [KSS, 3, 5 116.1]
sotsavo 'bhūnniśājyotsnāvati candra iva smaraḥ | [KSS, 3, 5 116.2]
avijñātasthitām ādau punaśca vyaktim āgatām | [KSS, 3, 5 117.1]
mene vāsavadattāṃ ca so 'dhikapraśrayāspadam | [KSS, 3, 5 117.2]
tato magadhabhūbhṛtā sanagareṇa tenārcitaḥ samagrajanamānasair anugato 'nurāgāgataiḥ | [KSS, 3, 5 118.1]
nigīrṇavasudhātalo balabhareṇa lāvāṇakaṃ jagāma viṣayaṃ nijaṃ sa kila vatsarājo jayī | [KSS, 3, 5 118.2]
{KSS, 3, 6}
tataḥ sa senāviśrāntyai tatra lāvāṇake sthitaḥ | [KSS, 3, 6 1.1]
rahasy uvāca vatseśo rājā yaugandharāyaṇam | [KSS, 3, 6 1.2]
tvadbuddhyā nirjitāḥ sarve pṛthivyāṃ bhūbhṛto mayā | [KSS, 3, 6 2.1]
upāyasvīkṛtās te ca naiva vyabhicaranti me | [KSS, 3, 6 2.2]
vārāṇasīpatistveṣa brahmadatto durāśayaḥ | [KSS, 3, 6 3.1]
jāne vyabhicaraty eko viśvāsaḥ kuṭileṣu kaḥ | [KSS, 3, 6 3.2]
iti vatseśvareṇokta āha yaugandharāyaṇaḥ | [KSS, 3, 6 4.1]
na rājan brahmadattas te bhūyo vyabhicariṣyati | [KSS, 3, 6 4.2]
ākrāntopanatastveṣa bhṛśaṃ saṃmānitas tvayā | [KSS, 3, 6 5.1]
śubhācārasya kaḥ kuryād aśubhaṃ hi sacetanaḥ | [KSS, 3, 6 5.2]
kurvīta vā yas tasyaiva tadātmany aśubhaṃ bhavet | [KSS, 3, 6 6.1]
tathā ca śrūyatām atra kathāṃ te varṇayāmy aham | [KSS, 3, 6 6.2]
babhūva padmaviṣaye purā ko'pi dvijottamaḥ | [KSS, 3, 6 7.1]
khyātimān agnidattākhyo bhūbhṛddattāgrahārabhuk | [KSS, 3, 6 7.2]
tasyaikaḥ somadattākhyaḥ putro jyāyān ajāyata | [KSS, 3, 6 8.1]
dvitīyaś cābhavad vaiśvānaradattākhyayā sutaḥ | [KSS, 3, 6 8.2]
ādyas tayor abhūn mūrkhaḥ svākṛtir durvinītakaḥ | [KSS, 3, 6 9.1]
aparaścābhavad vidvān vinīto 'dhyayanapriyaḥ | [KSS, 3, 6 9.2]
kṛtadārāvubhau tau ca pitary astaṃ gate tataḥ | [KSS, 3, 6 10.1]
tadīyasyāgrahārāder ardham ardhaṃ vibhejatuḥ | [KSS, 3, 6 10.2]
tanmadhyāt sa kanīyāṃśca rājñā saṃmānito 'bhavat | [KSS, 3, 6 11.1]
jyeṣṭhas tu somadatto 'bhūccapalaḥ kṣatrakarmakṛt | [KSS, 3, 6 11.2]
ekadā baddhagoṣṭhīkaṃ śūdraiḥ saha vilokya tam | [KSS, 3, 6 12.1]
somadattaṃ pitṛsuhṛddvijaḥ ko 'pyevam abravīt | [KSS, 3, 6 12.2]
agnidattasuto bhūtvā śūdravanmūrkha ceṣṭase | [KSS, 3, 6 13.1]
nijam evānujaṃ dṛṣṭvā rājapūjyaṃ na lajjase | [KSS, 3, 6 13.2]
tacchrutvā kupitaḥ so 'tha somadattaḥ pradhāvya tam | [KSS, 3, 6 14.1]
vipraṃ pādaprahāreṇa jaghānojjhitagauravaḥ | [KSS, 3, 6 14.2]
tatra vipraḥ sa kṛtvānyān sākṣiṇas tatkṣaṇaṃ dvijān | [KSS, 3, 6 15.1]
gatvā pādāhatikruddho rājānaṃ taṃ vyajijñapat | [KSS, 3, 6 15.2]
rājāpi somadattasya bandhāya prāhiṇod bhaṭān | [KSS, 3, 6 16.1]
te ca nirgatya tanmittrair jaghnire śastrapāṇibhiḥ | [KSS, 3, 6 16.2]
tato bhūyo balaṃ preṣyāvaṣṭabdhasyāsya bhūpatiḥ | [KSS, 3, 6 17.1]
krodhāndhaḥ somadattasya śūlāropaṇam ādiśat | [KSS, 3, 6 17.2]
āropyamāṇaḥ śūlāyām athākasmāt sa ca dvijaḥ | [KSS, 3, 6 18.1]
prakṣipta iva kenāpi nipapāta tataḥ kṣitau | [KSS, 3, 6 18.2]
rakṣanti bhāvikalyāṇaṃ bhāgyānyeva yato 'sya te | [KSS, 3, 6 19.1]
andhībabhūvur vadhakāḥ punar āropaṇodyatāḥ | [KSS, 3, 6 19.2]
tatkṣaṇaṃ śrutavṛttāntas tuṣṭo rājā kanīyasā | [KSS, 3, 6 20.1]
bhrātrāsya kṛtavijñaptir vadhād enam amocayat | [KSS, 3, 6 20.2]
tato maraṇanistīrṇaḥ somadatto gṛhaiḥ saha | [KSS, 3, 6 21.1]
gantuṃ rājāvamānena deśāntaram iyeṣa saḥ | [KSS, 3, 6 21.2]
yadā ca naicchan gamanaṃ sametās tasya bāndhavāḥ | [KSS, 3, 6 22.1]
tyaktarājāgrahārārdhāṃ pratipede tadā sthitim | [KSS, 3, 6 22.2]
tato vṛttyantarābhāvāt kartuṃ sa cakame kṛṣim | [KSS, 3, 6 23.1]
tadyogyāṃ ca bhuvaṃ draṣṭuṃ śubhe 'hany aṭavīṃ yayau | [KSS, 3, 6 23.2]
tatra lebhe śubhāṃ bhūmiṃ saṃbhāvya phalasaṃpadam | [KSS, 3, 6 24.1]
tanmadhye ca mahābhogam aśvatthatarum aikṣata | [KSS, 3, 6 24.2]
taṃ kalyāṇaghanacchāyācchannasūryāṃśuśītalam | [KSS, 3, 6 25.1]
prāvṛṭkālam ivālokya kṛṣyarthī toṣam āpa saḥ | [KSS, 3, 6 25.2]
yo 'dhiṣṭhātātra tasyaiva bhakto 'smīty abhidhāya ca | [KSS, 3, 6 26.1]
kṛtapradakṣiṇo 'śvatthavṛkṣaṃ taṃ praṇanāma saḥ | [KSS, 3, 6 26.2]
saṃyojyātha balīvardayugaṃ racitamaṅgalaḥ | [KSS, 3, 6 27.1]
kṛtvā baliṃ tasya taror ārebhe kṛṣim atra saḥ | [KSS, 3, 6 27.2]
tasthau tasyaiva cādhastād drumasya sa divāniśam | [KSS, 3, 6 28.1]
bhojanaṃ tasya cāninye tatraiva gṛhiṇī sadā | [KSS, 3, 6 28.2]
kāle tatra ca pakveṣu tasya sasyeṣvaśaṅkitam | [KSS, 3, 6 29.1]
sā bhūmiḥ pararāṣṭreṇa daivād etya vyaluṇṭhyata | [KSS, 3, 6 29.2]
tataḥ parabale yāte naṣṭe sasye sa sattvavān | [KSS, 3, 6 30.1]
āśvāsya rudatīṃ bhāryāṃ kiṃciccheṣaṃ tadādadau | [KSS, 3, 6 30.2]
prāgvat kṛtabalis tasthau tatraivātha taror adhaḥ | [KSS, 3, 6 31.1]
nisargaḥ sa hi dhīrāṇāṃ yad āpadyadhikaṃ dṛḍhāḥ | [KSS, 3, 6 31.2]
atha cintāvinidrasya sthitasyaikākino niśi | [KSS, 3, 6 32.1]
tasyāśvatthataros tasmād uccacāra sarasvatī | [KSS, 3, 6 32.2]
bhoḥ somadatta tuṣṭo 'smi tava tad gaccha bhūpateḥ | [KSS, 3, 6 33.1]
ādityaprabhasaṃjñasya rāṣṭraṃ śrīkaṇṭhadeśagam | [KSS, 3, 6 33.2]
tatra tasyānavarataṃ dvāradeśe mahīpateḥ | [KSS, 3, 6 34.1]
vadeḥ paṭhitvā saṃdhyāgnihotramantrān idaṃ vacaḥ | [KSS, 3, 6 34.2]
phalabhūtir ahaṃ nāmnā vipraḥ śṛṇuta vacmi yat | [KSS, 3, 6 35.1]
bhadrakṛt prāpnuyād bhadram abhadraṃ cāpy abhadrakṛt | [KSS, 3, 6 35.2]
evaṃ vadaṃśca tatra tvaṃ mahatīm ṛddhim āpsyasi | [KSS, 3, 6 36.1]
saṃdhyāgnihotramantrāṃś ca matta eva paṭhādhunā | [KSS, 3, 6 36.2]
ahaṃ ca yakṣa ityuktvā svaprabhāveṇa tatkṣaṇam | [KSS, 3, 6 37.1]
tam adhyāpya ca tān mantrān vaṭe vāṇī tirodadhe | [KSS, 3, 6 37.2]
prātaḥ sa somadattaś ca pratasthe bhāryayā saha | [KSS, 3, 6 38.1]
phalabhūtir iti prāpya nāma yakṣakṛtaṃ kṛtī | [KSS, 3, 6 38.2]
atikramyāṭavīs tās tā viṣamāḥ parivartinīḥ | [KSS, 3, 6 39.1]
durdaśā iva samprāpa śrīkaṇṭhaviṣayaṃ ca saḥ | [KSS, 3, 6 39.2]
tatra saṃdhyāgnikāryādi paṭhitvā dvāri bhūpateḥ | [KSS, 3, 6 40.1]
yathāvan nāma saṃśrāvya phalabhūtir iti svakam | [KSS, 3, 6 40.2]
so 'vādīd bhadrakṛd bhadram abhadraṃ cāpy abhadrakṛt | [KSS, 3, 6 41.1]
prāpnuyād iti lokasya kautukotpādakaṃ vacaḥ | [KSS, 3, 6 41.2]
muhuś ca tadvadantaṃ taṃ tatrādityaprabho nṛpaḥ | [KSS, 3, 6 42.1]
buddhvā praveśayāmāsa phalabhūtiṃ kutūhalī | [KSS, 3, 6 42.2]
so 'pi praviśya tasyāgre tad eva muhur abravīt | [KSS, 3, 6 43.1]
jahāsa tena sa nṛpas tadā pārśvasthitaiḥ saha | [KSS, 3, 6 43.2]
sasāmantaś ca vastrāṇi dattvā cābharaṇāni saḥ | [KSS, 3, 6 44.1]
grāmān rājā dadau tasmai na toṣo mahatāṃ mṛṣā | [KSS, 3, 6 44.2]
evaṃ ca tatkṣaṇaṃ prāpa guhyakānugraheṇa saḥ | [KSS, 3, 6 45.1]
phalabhūtiḥ kṛśo bhūtvā vibhūtiṃ bhūbhṛdarpitām | [KSS, 3, 6 45.2]
sadā tad eva ca vadan pūrvoktaṃ prāpa bhūpateḥ | [KSS, 3, 6 46.1]
vāllabhyam īśvarāṇāṃ hi vinodarasikaṃ manaḥ | [KSS, 3, 6 46.2]
kramād rājagṛhe cāsmin rāṣṭreṣvantaḥpureṣu ca | [KSS, 3, 6 47.1]
rājapriya iti prītiṃ bahumānām avāpa saḥ | [KSS, 3, 6 47.2]
kadācid atha so 'ṭavyāḥ kṛtvākheṭakam āgataḥ | [KSS, 3, 6 48.1]
ādityaprabhabhūpālaḥ sahasāntaḥpuraṃ yayau | [KSS, 3, 6 48.2]
dvāḥsthasaṃbhramasāśaṅkaḥ praviśyaiva dadarśa saḥ | [KSS, 3, 6 49.1]
devīṃ devārcanavyagrāṃ nāmnā kuvalayāvalīm | [KSS, 3, 6 49.2]
digambarām ūrdhvakeśīṃ nimīlitavilocanām | [KSS, 3, 6 50.1]
sthūlasindūratilakāṃ japaprasphuritādharām | [KSS, 3, 6 50.2]
vicitravarṇakanyastamahāmaṇḍalamadhyagām | [KSS, 3, 6 51.1]
asṛksurāmahāmāṃsakalpitograbalikriyām | [KSS, 3, 6 51.2]
sāpi praviṣṭe nṛpatau saṃbhramākalitāṃśukā | [KSS, 3, 6 52.1]
tena pṛṣṭā kṣaṇād evam avocad yācitābhayā | [KSS, 3, 6 52.2]
tadaivodayalābhārthaṃ kṛtavatyasmi pūjanam | [KSS, 3, 6 53.1]
atra cāgamavṛttāntaṃ siddhiṃ ca śṛṇu me prabho | [KSS, 3, 6 53.2]
purāhaṃ pitṛveśmasthā kanyā madhumahotsave | [KSS, 3, 6 54.1]
evam uktā vayasyābhiḥ sametyodyānavartinī | [KSS, 3, 6 54.2]
astīha pramadodyāne tarumaṇḍalamadhyagaḥ | [KSS, 3, 6 55.1]
dṛṣṭaprabhāvo varado devadevo vināyakaḥ | [KSS, 3, 6 55.2]
tam upāgatya bhaktyā tvaṃ pūjaya prārthitapradam | [KSS, 3, 6 56.1]
yena nirvighnam evāśu svocitaṃ patim āpsyasi | [KSS, 3, 6 56.2]
tacchrutvā paryapṛcchyanta sakhyas tā maugdhyato mayā | [KSS, 3, 6 57.1]
kanyā labhante bhartāraṃ kiṃ vināyakapūjayā | [KSS, 3, 6 57.2]
atha tāḥ pratyavocan māṃ kim etāvat tvayocyate | [KSS, 3, 6 58.1]
tasminn apūjite nāsti siddhiḥ kāpīha kasyacit | [KSS, 3, 6 58.2]
tathā caitatprabhāvaṃ te varṇayāmo vayaṃ śṛṇu | [KSS, 3, 6 59.1]
ityuktvā ca vayasyā me kathām akathayann imām | [KSS, 3, 6 59.2]
purā purāres tanayaṃ senānyaṃ prāptum icchati | [KSS, 3, 6 60.1]
tārakopadrute śakre dagdhe ca kusumāyudhe | [KSS, 3, 6 60.2]
ūrdhvaretasam atyugraṃ sudīrghatapasi sthitam | [KSS, 3, 6 61.1]
gaurī kṛtatapāḥ prārthya prāpya ca tryambakaṃ patim | [KSS, 3, 6 61.2]
ācakāṅkṣa sutaprāptiṃ madanasya ca jīvitam | [KSS, 3, 6 62.1]
na ca sasmāra siddhyarthaṃ sā vighneśvarapūjanam | [KSS, 3, 6 62.2]
abhīṣṭābhyarthinīṃ tāṃ ca kāntāmityavadacchivaḥ | [KSS, 3, 6 63.1]
priye prajāpateḥ pūrvaṃ mānasād ajani smaraḥ | [KSS, 3, 6 63.2]
kaṃ darpayāmīti madājjātamātro jagāda ca | [KSS, 3, 6 64.1]
tena kaṃdarpanāmānaṃ taṃ cakāra caturmukhaḥ | [KSS, 3, 6 64.2]
atidṛpto 'si cet putra tat trinetrasya laṅghanam | [KSS, 3, 6 65.1]
ekasya rakṣer mā nāma mṛtyuṃ tasmād avāpsyasi | [KSS, 3, 6 65.2]
itthaṃ ca vedhasokto 'pi saṃkṣobhāyāgataḥ śaṭhaḥ | [KSS, 3, 6 66.1]
mayā dagdho na tasyāsti sadehasyodbhavaḥ punaḥ | [KSS, 3, 6 66.2]
bhavatyās tu svaśaktyaiva putram utpādayāmy aham | [KSS, 3, 6 67.1]
na hi me madanotsāhahetukā lokavat prajā | [KSS, 3, 6 67.2]
evaṃ vadata evāsya pārvatīṃ vṛṣalakṣmaṇaḥ | [KSS, 3, 6 68.1]
āvirbabhūva purato brahmā śatamakhānvitaḥ | [KSS, 3, 6 68.2]
tena stutvā sa vijñaptas tārakāsuraśāntaye | [KSS, 3, 6 69.1]
aṅgīcakre śivaḥ sraṣṭuṃ devyām ātmajam aurasam | [KSS, 3, 6 69.2]
anumene ca kāmasya janma cetasi dehinām | [KSS, 3, 6 70.1]
sargavicchedarakṣārtham amūrtasyaiva tadgirā | [KSS, 3, 6 70.2]
dadau ca nijacitte 'pi so 'vakāśaṃ manobhuvaḥ | [KSS, 3, 6 71.1]
tena tuṣṭo yayau dhātā mudaṃ prāpa ca pārvatī | [KSS, 3, 6 71.2]
tato yāteṣu divaseṣv ekadā rahasi sthitaḥ | [KSS, 3, 6 72.1]
siṣeve suratakrīḍām umayā saha śaṃkaraḥ | [KSS, 3, 6 72.2]
yadā nābhūd ratānto 'sya gateṣvabdaśateṣvapi | [KSS, 3, 6 73.1]
tadā tadupamardena cakampe bhuvanatrayam | [KSS, 3, 6 73.2]
tato jagannāśabhayād ratavighnāya śūlinaḥ | [KSS, 3, 6 74.1]
vahniṃ smaranti sma surāḥ pitāmahanideśataḥ | [KSS, 3, 6 74.2]
so 'py agniḥ smṛtamātraḥ sann adhṛṣyaṃ madanāntakam | [KSS, 3, 6 75.1]
matvā palāyya devebhyaḥ praviveśa jalāntaram | [KSS, 3, 6 75.2]
tattejodahyamānāś ca tatra bhekā divaukasām | [KSS, 3, 6 76.1]
vicinvatāṃ śaśaṃsus tam agnim antarjalasthitam | [KSS, 3, 6 76.2]
tatas tān anabhivyaktavācaḥ śāpena tatkṣaṇam | [KSS, 3, 6 77.1]
bhekān kṛtvā tirobhūya bhūyo 'gnir mandaraṃ yayau | [KSS, 3, 6 77.2]
tatra taṃ koṭarāntasthaṃ devāḥ śambūkarūpiṇam | [KSS, 3, 6 78.1]
prāpur gajaśukākhyātaṃ sa caiṣāṃ darśanaṃ dadau | [KSS, 3, 6 78.2]
kṛtvā jihvāviparyāsaṃ śāpena śukadantinām | [KSS, 3, 6 79.1]
pratipede ca devānāṃ sa kāryaṃ taiḥ kṛtastutiḥ | [KSS, 3, 6 79.2]
gatvā ca svoṣmaṇā so 'gnir nivārya suratācchivam | [KSS, 3, 6 80.1]
śāpabhītyā praṇamyāsmai devakāryaṃ nyavedayat | [KSS, 3, 6 80.2]
śarvo 'py ārūḍhavego 'gnau tasmin vīryaṃ svam ādadhe | [KSS, 3, 6 81.1]
taddhi dhārayituṃ śakto na vahnir nāmbikāpi vā | [KSS, 3, 6 81.2]
na mayā tanayas tvattaḥ samprāpta iti vādinīm | [KSS, 3, 6 82.1]
khedakopākulāṃ devīm ityuvāca tato haraḥ | [KSS, 3, 6 82.2]
vighno 'tra tava jāto 'yaṃ vinā vighneśapūjanam | [KSS, 3, 6 83.1]
tad arcayainaṃ yenāśu vahnau no janitā sutaḥ | [KSS, 3, 6 83.2]
ityuktā śaṃbhunā devī cakre vighneśvarārcanam | [KSS, 3, 6 84.1]
analo 'pi sagarbho 'bhūt tena vīryeṇa dhūrjaṭeḥ | [KSS, 3, 6 84.2]
tat tejaḥ śāṃbhavaṃ bibhrat sa tadā divaseṣv api | [KSS, 3, 6 85.1]
antaḥpraviṣṭatigmāṃśur iva saptārcir ābabhau | [KSS, 3, 6 85.2]
udvavāma ca gaṅgāyāṃ tat tejaḥ so 'tha durdharam | [KSS, 3, 6 86.1]
gaṅgainam atyajanmerau vahnikuṇḍe harājñayā | [KSS, 3, 6 86.2]
tatra saṃrakṣyamāṇaḥ san sa garbhaḥ śāṃbhavairgaṇaiḥ | [KSS, 3, 6 87.1]
niḥsṛtyābdasahasreṇa kumāro 'bhūt ṣaḍānanaḥ | [KSS, 3, 6 87.2]
tato gaurīniyuktānāṃ kṛttikānāṃ payodharān | [KSS, 3, 6 88.1]
ṣaṇṇāṃ ṣaḍbhir mukhaiḥ pītvā svalpaiḥ sa vavṛdhe dinaiḥ | [KSS, 3, 6 88.2]
atrāntare devarājas tārakāsuranirjitaḥ | [KSS, 3, 6 89.1]
śiśriye meruśṛṅgāṇi durgāṇyujhitasaṃgaraḥ | [KSS, 3, 6 89.2]
devāś ca sākam ṛṣibhiḥ ṣaṇmukhaṃ śaraṇaṃ yayuḥ | [KSS, 3, 6 90.1]
ṣaṇmukho 'pi surān rakṣann āsīt taiḥ parivāritaḥ | [KSS, 3, 6 90.2]
tad buddhvā hāritaṃ matvā rājyam indro 'tha cukṣubhe | [KSS, 3, 6 91.1]
yodhayāmāsa gatvā ca kumāraṃ sa samatsaraḥ | [KSS, 3, 6 91.2]
tadvajrābhihatasyāṅgāt ṣaṇmukhasyodbabhūvatuḥ | [KSS, 3, 6 92.1]
putrau śākhaviśākhākhyāvubhāvatulatejasau | [KSS, 3, 6 92.2]
saputraṃ ca tam ākrāntaśatakratuparākramam | [KSS, 3, 6 93.1]
upetya tanayaṃ śarvaḥ svayaṃ yuddhād avārayat | [KSS, 3, 6 93.2]
jāto 'si tārakaṃ hantuṃ rājyaṃ cendrasya rakṣitum | [KSS, 3, 6 94.1]
tat kuruṣva nijaṃ kāryam iti cainaṃ śaśāsa saḥ | [KSS, 3, 6 94.2]
tataḥ praṇamya prītena tatkṣaṇaṃ vṛtravairiṇā | [KSS, 3, 6 95.1]
saināpatyābhiṣeko 'sya kumārasyopacakrame | [KSS, 3, 6 95.2]
svayam utkṣiptakalaśastabdhabāhur abhūd yadā | [KSS, 3, 6 96.1]
tataḥ śakraḥ śucam agād athainam avadacchivaḥ | [KSS, 3, 6 96.2]
na pūjito gajamukhaḥ senānyaṃ vāñchatā tvayā | [KSS, 3, 6 97.1]
tenaiṣa vighno jātas te tat kuruṣva tadarcanam | [KSS, 3, 6 97.2]
tacchrutvā tat tathā kṛtvā muktabāhuḥ śacīpatiḥ | [KSS, 3, 6 98.1]
abhiṣekotsavaṃ samyak senānye niravartayat | [KSS, 3, 6 98.2]
tato jaghāna na cirāt senānīstārakāsuram | [KSS, 3, 6 99.1]
nananduḥ siddhakāryāś ca devā gaurī ca putriṇī | [KSS, 3, 6 99.2]
tad evaṃ devi devānām api santi na siddhayaḥ | [KSS, 3, 6 100.1]
herambe 'narcite tasmāt pūjayainaṃ varārthinī | [KSS, 3, 6 100.2]
ityuktāhaṃ vayasyābhir udyānaikāntavartinam | [KSS, 3, 6 101.1]
āryaputra purā gatvā vighnarājam apūjayam | [KSS, 3, 6 101.2]
pūjāvasāne cāpaśyam akasmād gaganāṅgaṇe | [KSS, 3, 6 102.1]
utpatya viharantīs tāḥ svasakhīr nijasiddhitaḥ | [KSS, 3, 6 102.2]
tad dṛṣṭvā kautukād vyomnaḥ samāhūyāvatārya ca | [KSS, 3, 6 103.1]
mayā siddhisvarūpaṃ tāḥ pṛṣṭāḥ sadyo 'bruvann idam | [KSS, 3, 6 103.2]
imā nṛmāṃsāśanajā ḍākinīmantrasiddhayaḥ | [KSS, 3, 6 104.1]
kālarātrir iti khyātā brāhmaṇī gurur atra naḥ | [KSS, 3, 6 104.2]
evaṃ sakhībhir uktāhaṃ khecarīsiddhilolubhā | [KSS, 3, 6 105.1]
nṛmāṃsāśanabhītā ca kṣaṇam āsaṃ sasaṃśayā | [KSS, 3, 6 105.2]
atha tatsiddhilubdhatvād avocaṃ tāḥ sakhīr aham | [KSS, 3, 6 106.1]
upadeśo mamāpyeṣa yuṣmābhir dāpyatām iti | [KSS, 3, 6 106.2]
tato madabhyarthanayā gatvā tatkṣaṇam eva tāḥ | [KSS, 3, 6 107.1]
āninyuḥ kālarātriṃ tāṃ tatraiva vikaṭākṛtim | [KSS, 3, 6 107.2]
miladbhruvaṃ kātarākṣīṃ nyañcaccipiṭanāsikām | [KSS, 3, 6 108.1]
sthūlagaṇḍīṃ karālauṣṭhīṃ danturāṃ dīrghakaṃdharām | [KSS, 3, 6 108.2]
lambastanīm udariṇīṃ vidīrṇotphullapādukām | [KSS, 3, 6 109.1]
dhātrā vairūpyanirmāṇavaidagdhīṃ darśitām iva | [KSS, 3, 6 109.2]
sā māṃ pādānatāṃ snātāṃ kṛtavighneśvarārcanām | [KSS, 3, 6 110.1]
vivastrāṃ maṇḍale bhīmāṃ bhairavārcām akārayat | [KSS, 3, 6 110.2]
abhiṣicya ca sā mahyaṃ tāṃstān mantrān nijān dadau | [KSS, 3, 6 111.1]
bhakṣaṇāya nṛmāṃsaṃ ca devārcanabalīkṛtam | [KSS, 3, 6 111.2]
āttamantragaṇā bhuktamahāmāṃsā ca tatkṣaṇam | [KSS, 3, 6 112.1]
nirambaraivotpatitā sasakhīkāham ambaram | [KSS, 3, 6 112.2]
kṛtakrīḍāvatīryātha gaganād gurvanujñayā | [KSS, 3, 6 113.1]
gatābhūvam ahaṃ deva kanyakāntaḥpuraṃ nijam | [KSS, 3, 6 113.2]
evaṃ bālye 'pi jātāhaṃ ḍākinīcakravartinī | [KSS, 3, 6 114.1]
bhakṣitās tatra cāsmābhiḥ sametya bahavo narāḥ | [KSS, 3, 6 114.2]
asmin kathāntare caitāṃ mahārāja kathāṃ śṛṇu | [KSS, 3, 6 115.1]
viṣṇusvāmītyabhūt tasyāḥ kālarātryāḥ patir dvijaḥ | [KSS, 3, 6 115.2]
sa ca tasminn upādhyāyo deśe nānādigāgatān | [KSS, 3, 6 116.1]
śiṣyān adhyāpayāmāsa vedavidyāviśāradaḥ | [KSS, 3, 6 116.2]
śiṣyamadhye ca tasyaiko nāmnā sundarako yuvā | [KSS, 3, 6 117.1]
babhūva śiṣyaḥ śīlena virājitavapurguṇaḥ | [KSS, 3, 6 117.2]
tam upādhyāyapatnī sā kālarātrīḥ kadācana | [KSS, 3, 6 118.1]
vavre rahasi kāmārtā patyau kvāpi bahir gate | [KSS, 3, 6 118.2]
nūnaṃ virūpair adhikaṃ hāsanaiḥ krīḍati smaraḥ | [KSS, 3, 6 119.1]
yat sānavekṣya svaṃ rūpaṃ cakre sundarakaspṛhām | [KSS, 3, 6 119.2]
sa tu sarvātmanā naicchad arthyamāno 'pi viplavam | [KSS, 3, 6 120.1]
striyo yathā viceṣṭantāṃ niṣkampaṃ tu satāṃ manaḥ | [KSS, 3, 6 120.2]
tataḥ sāpasṛte tasmin kālarātriḥ krudhā tadā | [KSS, 3, 6 121.1]
svam aṅgaṃ pāṭayāmāsa svayaṃ dantanakhakṣataiḥ | [KSS, 3, 6 121.2]
vikīrṇavastrakeśāntā rudatī tāvad āsta ca | [KSS, 3, 6 122.1]
gṛhaṃ yāvad upādhyāyo viṣṇusvāmī viveśa saḥ | [KSS, 3, 6 122.2]
praviṣṭaṃ tam avādīcca paśya sundarakeṇa me | [KSS, 3, 6 123.1]
avasthā vihitā svāmin balātkārābhilāṣiṇā | [KSS, 3, 6 123.2]
tacchrutvā sa upādhyāyaḥ krudhā jajvāla tatkṣaṇam | [KSS, 3, 6 124.1]
pratyayaḥ strīṣu muṣṇāti vimarśaṃ viduṣām api | [KSS, 3, 6 124.2]
sāyaṃ ca taṃ sundarakaṃ gṛhaprāptaṃ pradhāvya saḥ | [KSS, 3, 6 125.1]
saśiṣyo muṣṭibhiḥ pādair laguḍaiś cāpyatāḍayat | [KSS, 3, 6 125.2]
kiṃca prahāraniśceṣṭaṃ śiṣyān ādiśya taṃ bahiḥ | [KSS, 3, 6 126.1]
tyājayāmāsa rathyāyāṃ nirapekṣatayā niśi | [KSS, 3, 6 126.2]
tataḥ śanaiḥ sundarakaḥ sa niśānilavījitaḥ | [KSS, 3, 6 127.1]
tathābhibhūtam ātmānaṃ paśyann evam acintayat | [KSS, 3, 6 127.2]
aho strīpreraṇā nāma rajasā laṅghitātmanām | [KSS, 3, 6 128.1]
puṃsāṃ vātyeva sarasām āśayakṣobhakāriṇī | [KSS, 3, 6 128.2]
yenāvicārya vṛddho 'pi vidvān api ca tat tathā | [KSS, 3, 6 129.1]
atikrodhād upādhyāyo viruddham akaron mayi | [KSS, 3, 6 129.2]
athavā daivasaṃsiddhāvā sṛṣṭer viduṣām api | [KSS, 3, 6 130.1]
kāmakrodhau hi viprāṇāṃ mokṣadvārārgalāvubhau | [KSS, 3, 6 130.2]
tathā hi kiṃ na munayaḥ svadārabhraṃśaśaṅkinaḥ | [KSS, 3, 6 131.1]
devadāruvane pūrvam api śarvāya cukrudhuḥ | [KSS, 3, 6 131.2]
na cainaṃ vividur devaṃ kṛtakṣapaṇakākṛtim | [KSS, 3, 6 132.1]
umāyai darśayiṣyantam ṛṣīṇām apyaśāntatām | [KSS, 3, 6 132.2]
dattaśāpāś ca te sadyas trijagatkṣobhakāraṇam | [KSS, 3, 6 133.1]
buddhvā taṃ devam īśānaṃ tam eva śaraṇaṃ yayuḥ | [KSS, 3, 6 133.2]
tad evaṃ kāmakopādiripuṣaḍvargavañcitāḥ | [KSS, 3, 6 134.1]
munayo 'pi vimuhyanti śrotriyeṣu kathaiva kā | [KSS, 3, 6 134.2]
iti sundarakas tatra dhyāyan dasyubhayān niśi | [KSS, 3, 6 135.1]
āruhya śūnyagovāṭaharmye tasthau samīpage | [KSS, 3, 6 135.2]
tatraikadeśe yāvacca kṣaṇaṃ tiṣṭhaty alakṣitaḥ | [KSS, 3, 6 136.1]
tāvat tatraiva harmye sā kālarātrir upāyayau | [KSS, 3, 6 136.2]
ākṛṣṭavīracchurikā muktaphūtkārabhīṣaṇā | [KSS, 3, 6 137.1]
nayanānanavāntolkā ḍākinīcakrasaṃgatā | [KSS, 3, 6 137.2]
tāṃ dṛṣṭvā tādṛśīṃ tatra kālarātrim upāgatām | [KSS, 3, 6 138.1]
sasmāra mantrān rakṣoghnān bhītaḥ sundarako 'tha saḥ | [KSS, 3, 6 138.2]
tanmantramohitā cātha taṃ dadarśa na sā tadā | [KSS, 3, 6 139.1]
bhayasaṃpiṇḍitairaṅgair ekānte nibhṛtasthitam | [KSS, 3, 6 139.2]
athotpatanamantraṃ sā paṭhitvā sasakhījanā | [KSS, 3, 6 140.1]
kālarātriḥ sagovāṭaharmyaivodapatan nabhaḥ | [KSS, 3, 6 140.2]
taṃ ca mantraṃ sa jagrāha śrutvā sundarakas tadā | [KSS, 3, 6 141.1]
saharmyā sāpi nabhasā kṣipram ujjayinīṃ yayau | [KSS, 3, 6 141.2]
tatrāvatārya harmyaṃ sā mantrataḥ śākavāṭake | [KSS, 3, 6 142.1]
gatvā smaśāne cikrīḍa ḍākinīcakramadhyagā | [KSS, 3, 6 142.2]
tatkṣaṇaṃ ca kṣudhākrāntaḥ śākavāṭe 'vatīrya saḥ | [KSS, 3, 6 143.1]
tatra sundarakaś cakre vṛttim utkhātamūlakaiḥ | [KSS, 3, 6 143.2]
kṛtakṣutpratighāte 'smin prāgvad govāṭam āśrite | [KSS, 3, 6 144.1]
pratyāyayau kālarātrī rātrimadhye niketanāt | [KSS, 3, 6 144.2]
tato 'dhirūḍhagovāṭā pūrvavan mantrasiddhitaḥ | [KSS, 3, 6 145.1]
ākāśena saśiṣyā sā niśi svagṛham āyayau | [KSS, 3, 6 145.2]
sthāpayitvā yathāsthānaṃ tacca govāṭavāhanam | [KSS, 3, 6 146.1]
visṛjyānucarīs tāś ca śayyāveśma viveśa sā | [KSS, 3, 6 146.2]
so 'pi sundarako nītvā tāṃ niśāṃ vighnavismitaḥ | [KSS, 3, 6 147.1]
prabhāte tyaktagovāṭo nikaṭaṃ suhṛdāṃ yayau | [KSS, 3, 6 147.2]
tatrākhyātasvavṛttānto videśagamanonmukhaḥ | [KSS, 3, 6 148.1]
taiḥ samāśvāsito mittrais tanmadhye sthitim agrahīt | [KSS, 3, 6 148.2]
upādhyāyagṛhaṃ tyaktvā bhuñjānaḥ sattrasadmani | [KSS, 3, 6 149.1]
uvāsa tatra viharan svacchandaḥ sakhibhiḥ saha | [KSS, 3, 6 149.2]
ekadā nirgatā kretuṃ gṛhopakaraṇāni sā | [KSS, 3, 6 150.1]
dadarśa taṃ sundarakaṃ kālarātriḥ kilāpaṇe | [KSS, 3, 6 150.2]
upetya ca jagādainaṃ punar eva smarāturā | [KSS, 3, 6 151.1]
bhaja sundarakādyāpi māṃ tvadāyattajīvitām | [KSS, 3, 6 151.2]
evam uktas tayā so 'tha sādhuḥ sundarako 'bravīt | [KSS, 3, 6 152.1]
maivaṃ vadīr na dharmo 'yaṃ mātā me gurupatny asi | [KSS, 3, 6 152.2]
tato 'bravīt kālarātrir dharmaṃ ced vetsi dehi tat | [KSS, 3, 6 153.1]
prāṇān me prāṇadānāddhi dharmaḥ ko 'bhyadhiko bhavet | [KSS, 3, 6 153.2]
atha sundarako 'vādīn mātar maivaṃ kṛthā hṛdi | [KSS, 3, 6 154.1]
gurutalpābhigamanaṃ kutra dharmo bhaviṣyati | [KSS, 3, 6 154.2]
evaṃ nirākṛtā tena tarjayantī ca taṃ ruṣā | [KSS, 3, 6 155.1]
pāṭayitvā svahastena svottarīyam agād gṛham | [KSS, 3, 6 155.2]
paśya sundarakeṇedaṃ dhāvitvā pāṭitaṃ mama | [KSS, 3, 6 156.1]
ityuvāca patiṃ tatra darśayitvottarīyakam | [KSS, 3, 6 156.2]
sa ca tasyāḥ patiḥ krodhād gatvā vadhyam udīrya ca | [KSS, 3, 6 157.1]
sattre sundarakasyāśu vārayāmāsa bhojanam | [KSS, 3, 6 157.2]
tataḥ sundarakaḥ khedāt taṃ deśaṃ tyaktum udyataḥ | [KSS, 3, 6 158.1]
jānann utpatane vyomni mantraṃ govāṭaśikṣitam | [KSS, 3, 6 158.2]
tato 'varohe 'pyaparaṃ śikṣituṃ śrutavismṛtam | [KSS, 3, 6 159.1]
tad eva śūnyagovāṭaharmyaṃ niśi punar yayau | [KSS, 3, 6 159.2]
tatra tasmin sthite prāgvat kālarātrir upetya sā | [KSS, 3, 6 160.1]
tathaivotpatya harmyasthā vyomnaivojjayinīṃ yayau | [KSS, 3, 6 160.2]
tatrāvatārya mantreṇa govāṭaṃ śākavāṭake | [KSS, 3, 6 161.1]
jagāma rātricaryāyai punaḥ sā pitṛkānanam | [KSS, 3, 6 161.2]
taṃ ca sundarako mantraṃ bhūyaḥ śrutvāpi nāgrahīt | [KSS, 3, 6 162.1]
vinā hi gurvādeśena sampūrṇāḥ siddhayaḥ kutaḥ | [KSS, 3, 6 162.2]
tato 'tra bhuktvā katicinmūlakānyaparāṇi ca | [KSS, 3, 6 163.1]
netuṃ prakṣipya govāṭe tatra tasthau sa pūrvavat | [KSS, 3, 6 163.2]
athaityārūḍhagovāṭā sā gatvā nabhasā niśi | [KSS, 3, 6 164.1]
viveśa kālarātriḥ svaṃ sadma sthāpitavāhanā | [KSS, 3, 6 164.2]
so 'pi sundarakaḥ prātar govāṭān nirgatas tataḥ | [KSS, 3, 6 165.1]
yayau bhojanamūlyārthī vipaṇīm āttamūlakaḥ | [KSS, 3, 6 165.2]
vikrīṇānasya tasyātra mūlakaṃ rājasevakāḥ | [KSS, 3, 6 166.1]
mālavīyā vinā mūlyaṃ jahrur dṛṣṭvā svadeśajam | [KSS, 3, 6 166.2]
tataḥ sa kalahaṃ kurvan baddhvā suhṛdanudrutaḥ | [KSS, 3, 6 167.1]
pāṣāṇaghātadāyīti rājāgraṃ tair anīyata | [KSS, 3, 6 167.2]
mālavāt katham ānīya kānyakubje 'tra mūlakam | [KSS, 3, 6 168.1]
vikrīṇīṣe sadetyeṣa pṛṣṭo 'smābhir na jalpati | [KSS, 3, 6 168.2]
hanti pratyuta pāṣāṇair ityuktas taiḥ śaṭhair nṛpaḥ | [KSS, 3, 6 169.1]
taṃ tad adbhutam aprākṣīt tatas tatsuhṛdo 'bruvan | [KSS, 3, 6 169.2]
asmābhiḥ saha yadyeṣa prāsādam adhiropyate | [KSS, 3, 6 170.1]
tadaitat kautukaṃ deva kṛtsnaṃ jalpati nānyathā | [KSS, 3, 6 170.2]
tathetyāropito rājñā saprāsādo 'sya paśyataḥ | [KSS, 3, 6 171.1]
utpapāta sa mantreṇa sadyaḥ sundarako nabhaḥ | [KSS, 3, 6 171.2]
samitras tena gatvā ca prayāgaṃ prāpya ca kramāt | [KSS, 3, 6 172.1]
śrāntaḥ kamapi rājānaṃ snātaṃ tatra dadarśa saḥ | [KSS, 3, 6 172.2]
saṃstabhya cātra prāsādaṃ gaṅgāyāṃ khān nipatya ca | [KSS, 3, 6 173.1]
vismayodvīkṣitaḥ sarvais taṃ sa rājānam abhyagāt | [KSS, 3, 6 173.2]
kas tvaṃ kiṃ cāvatīrṇo 'si gaganād iti śaṃsa naḥ | [KSS, 3, 6 174.1]
rājñā prahveṇa pṛṣṭaḥ sann evaṃ sundarako 'bravīt | [KSS, 3, 6 174.2]
ahaṃ murajako nāma gaṇo devasya dhūrjaṭeḥ | [KSS, 3, 6 175.1]
prāpto mānuṣabhogārthī tvatsakāśaṃ tadājñayā | [KSS, 3, 6 175.2]
tacchrutvā satyam āśaṅkya sasyāḍhyaṃ ratnapūritam | [KSS, 3, 6 176.1]
sastrīkaṃ sopakaraṇaṃ dadau tasmai puraṃ nṛpaḥ | [KSS, 3, 6 176.2]
praviśyātha pure tasminn utpatya divi sānugaḥ | [KSS, 3, 6 177.1]
ciraṃ sundarakaḥ svecchaṃ nirdainyaṃ vicacāra saḥ | [KSS, 3, 6 177.2]
śayāno hemaparyaṅke vījyamānaś ca cāmaraiḥ | [KSS, 3, 6 178.1]
sevyamāno varastrībhir aindraṃ sukham avāpa saḥ | [KSS, 3, 6 178.2]
athaikadā dadau tasmai mantraṃ vyomāvarohaṇe | [KSS, 3, 6 179.1]
siddhaḥ ko'pi kilākāśacārī saṃjātasaṃstavaḥ | [KSS, 3, 6 179.2]
prāptāvatāramantraḥ sa gatvā sundarakas tataḥ | [KSS, 3, 6 180.1]
kānyakubje nije deśe vyomamārgād avātarat | [KSS, 3, 6 180.2]
sapuraṃ pūrṇalakṣmīkam avatīrṇaṃ nabhastalāt | [KSS, 3, 6 181.1]
buddhvā tatra svayaṃ rājā kautukāt tam upāyayau | [KSS, 3, 6 181.2]
parijñātaś ca pṛṣṭaś ca rājāgre so 'tha kālavit | [KSS, 3, 6 182.1]
kālarātrikṛtaṃ sarvaṃ svavṛttāntaṃ nyavedayat | [KSS, 3, 6 182.2]
tataś cānāyya papraccha kālarātriṃ mahīpatiḥ | [KSS, 3, 6 183.1]
nirbhayā sāpyavinayaṃ svaṃ sarvaṃ pratyapadyata | [KSS, 3, 6 183.2]
kupite ca nṛpe tasyāḥ karṇau ca chettum udyate | [KSS, 3, 6 184.1]
sā gṛhītāpi paśyatsu sarveṣv eva tirodadhe | [KSS, 3, 6 184.2]
tataḥ svarāṣṭre vāso 'syās tatra rājñā nyaṣidhyata | [KSS, 3, 6 185.1]
tatpūjitaḥ sundarakaḥ śiśriye ca nabhaḥ punaḥ | [KSS, 3, 6 185.2]
ityuktvā tatra bhartāram ādityaprabhabhūpatim | [KSS, 3, 6 186.1]
ābhāṣata punaś cainaṃ rājñī kuvalayāvalī | [KSS, 3, 6 186.2]
bhavantyevaṃvidhā deva ḍākinīmantrasiddhayaḥ | [KSS, 3, 6 187.1]
etacca matpitur deśe vṛttaṃ sarvatra viśrutam | [KSS, 3, 6 187.2]
kālarātreś ca śiṣyāham ityādau varṇitaṃ mayā | [KSS, 3, 6 188.1]
pativratātvāt siddhis tu tato 'py abhyadhikā mama | [KSS, 3, 6 188.2]
bhavatā cādya dṛṣṭāhaṃ śreyo'rthaṃ te kṛtārcanā | [KSS, 3, 6 189.1]
upahārāya puruṣaṃ mantreṇākraṣṭum udyatā | [KSS, 3, 6 189.2]
tad asmadīye 'tra naye tvam api praviśādhunā | [KSS, 3, 6 190.1]
siddhiyogajitānāṃ ca rājñāṃ mūrdhni padaṃ kuru | [KSS, 3, 6 190.2]
tacchrutvā kva mahāmāṃsabhojanaṃ ḍākinīnaye | [KSS, 3, 6 191.1]
kva ca rājatvam ityuktvā sa rājā niṣiṣedha tat | [KSS, 3, 6 191.2]
prāṇatyāgodyatāyāṃ tu rājñyāṃ tat pratyapadyata | [KSS, 3, 6 192.1]
viṣayākṛṣyamāṇā hi tiṣṭhanti supathe katham | [KSS, 3, 6 192.2]
tataḥ sā taṃ praveśyaiva maṇḍale pūrvapūjite | [KSS, 3, 6 193.1]
gṛhītasamayaṃ santaṃ rājānam idam abravīt | [KSS, 3, 6 193.2]
ya eṣa phalabhūtyākhyaḥ sthito vipras tavāntike | [KSS, 3, 6 194.1]
sa mayātropahārārtham ākraṣṭum upakalpitaḥ | [KSS, 3, 6 194.2]
ākarṣaṇaṃ ca sāyāsaṃ tat kaścit sūpakṛd varam | [KSS, 3, 6 195.1]
naye 'tra sthāpyatāṃ yas taṃ svayaṃ hanti pacaty api | [KSS, 3, 6 195.2]
na kāryā ca ghṛṇā yasmāt tanmāsabalibhakṣaṇāt | [KSS, 3, 6 196.1]
samāpite 'rcane pūrṇā siddhiḥ syād uttamo hi saḥ | [KSS, 3, 6 196.2]
ityuktaḥ priyayā rājā pāpabhīto 'pi tat punaḥ | [KSS, 3, 6 197.1]
aṅgīcakāra dhig aho kaṣṭāṃ strīṣvanurodhitām | [KSS, 3, 6 197.2]
ānāyya sūpakāraṃ ca tataḥ sāhasikābhidham | [KSS, 3, 6 198.1]
viśvāsya dīkṣitaṃ kṛtvā daṃpatī tau sahocatuḥ | [KSS, 3, 6 198.2]
rājā devīdvitīyo 'dya bhokṣyate tat tvarāṃ kuru | [KSS, 3, 6 199.1]
āhārasyeti yo 'bhyetya tvāṃ brūyāt taṃ nipātayeḥ | [KSS, 3, 6 199.2]
tanmāṃsaiś ca rahaḥ kuryāḥ prātar nau svādu bhojanam | [KSS, 3, 6 200.1]
iti sūpakṛd ādiṣṭas tathetyuktvā gṛhaṃ yayau | [KSS, 3, 6 200.2]
prātaś ca phalabhūtiṃ taṃ prāptaṃ rājā jagāda saḥ | [KSS, 3, 6 201.1]
gaccha sāhasikaṃ brūhi sūpakāraṃ mahānase | [KSS, 3, 6 201.2]
rājā devīdvitīyo 'dya bhokṣyate svādu bhojanam | [KSS, 3, 6 202.1]
atas tvaritam āhāram uttamaṃ sādhayer iti | [KSS, 3, 6 202.2]
tatheti nirgataṃ taṃ ca phalabhūtiṃ bahis tadā | [KSS, 3, 6 203.1]
etya candraprabho nāma rājñaḥ putro 'bravīd idam | [KSS, 3, 6 203.2]
anena śīghraṃ hemnā me kārayādyaiva kuṇḍale | [KSS, 3, 6 204.1]
yādṛśe bhavatā pūrvam āryatātasya kārite | [KSS, 3, 6 204.2]
ityukto rājaputreṇa phalabhūtis tadaiva saḥ | [KSS, 3, 6 205.1]
kṛtānurodhaḥ prahito yayau kuṇḍalayoḥ kṛte | [KSS, 3, 6 205.2]
rājaputro 'pyagāt svairaṃ kathitaṃ phalabhūtinā | [KSS, 3, 6 206.1]
rājādeśaṃ gṛhītvā tam ekākyeva mahānasam | [KSS, 3, 6 206.2]
tatroktarājādeśaṃ taṃ sthitasaṃvit sa sūpakṛt | [KSS, 3, 6 207.1]
rājaputraṃ churikayā sadyaḥ sāhasiko 'vadhīt | [KSS, 3, 6 207.2]
tanmāṃsaiḥ sādhitaṃ tena bhojanaṃ ca kṛtārcanau | [KSS, 3, 6 208.1]
abhuñjātām ajānantau tattvaṃ rājñī nṛpas tathā | [KSS, 3, 6 208.2]
nītvā ca sānutāpas tāṃ rātriṃ rājā dadarśa saḥ | [KSS, 3, 6 209.1]
prātaḥ kuṇḍalahastaṃ taṃ phalabhūtim upāgatam | [KSS, 3, 6 209.2]
vibhrāntaḥ kuṇḍaloddeśāt taṃ ca papraccha tatkṣaṇam | [KSS, 3, 6 210.1]
tenākhyātasvavṛttāntaḥ papāta ca bhuvas tale | [KSS, 3, 6 210.2]
hā putreti ca cakranda nindan bhāryāṃ sahātmanā | [KSS, 3, 6 211.1]
pṛṣṭaś ca sacivaiḥ sarvaṃ yathātattvam avarṇayat | [KSS, 3, 6 211.2]
uvāca caitad uktaṃ tat pratyahaṃ phalabhūtinā | [KSS, 3, 6 212.1]
bhadrakṛt prāpnuyād bhadram abhadraṃ cāpyabhadrakṛt | [KSS, 3, 6 212.2]
kanduko bhittiniḥkṣipta iva pratiphalan muhuḥ | [KSS, 3, 6 213.1]
āpataty ātmani prāyo doṣo 'nyasya cikīrṣitaḥ | [KSS, 3, 6 213.2]
pāpācārair yad asmābhir brahmahatyāṃ cikīrṣubhiḥ | [KSS, 3, 6 214.1]
svaputraghātanaṃ kṛtvā prāptaṃ tanmāṃsabhakṣaṇam | [KSS, 3, 6 214.2]
ityuktvā bodhayitvā ca mantriṇaḥ svān adhomukhān | [KSS, 3, 6 215.1]
tam eva phalabhūtiṃ ca nije rājye 'bhiṣicya saḥ | [KSS, 3, 6 215.2]
rājā pradattadānaḥ sann aputraḥ pāpaśuddhaye | [KSS, 3, 6 216.1]
sabhāryaḥ praviveśāgniṃ dagdho 'pyanuśayāgninā | [KSS, 3, 6 216.2]
phalabhūtiś ca tad rājyaṃ prāpya pṛthvīṃ śaśāsa saḥ | [KSS, 3, 6 217.1]
evaṃ bhadram abhadraṃ vā kṛtam ātmani kalpyate | [KSS, 3, 6 217.2]
iti vatseśvarasyāgre kathayitvā kathām imām | [KSS, 3, 6 218.1]
yaugandharāyaṇo bhūyo bhūpatiṃ tam abhāṣata | [KSS, 3, 6 218.2]
tasmāt tava sa rājendra jitvāpyācarataḥ śubham | [KSS, 3, 6 219.1]
brahmadatto vikurvīta yadi hanyās tvam eva tam | [KSS, 3, 6 219.2]
ityukto mantrimukhyena tadvākyam abhinandya saḥ | [KSS, 3, 6 220.1]
utthāya dinakartavyaṃ vatseśo niravartayat | [KSS, 3, 6 220.2]
anyedyuś ca sa sampannasarvadigvijayaḥ kṛtī | [KSS, 3, 6 221.1]
lāvāṇakād udacalat kauśāmbīṃ svapurīṃ prati | [KSS, 3, 6 221.2]
krameṇa nagarīṃ prāpa kṣitīśaḥ saparicchadaḥ | [KSS, 3, 6 222.1]
utpatākābhujalatāṃ nṛtyantīm utsavād iva | [KSS, 3, 6 222.2]
viveśa caināṃ paurastrīnayanotpalakānane | [KSS, 3, 6 223.1]
vitanvānaḥ pratipadaṃ pravātārambhavibhramam | [KSS, 3, 6 223.2]
cāraṇodgīyamānaś ca stūyamānaś ca bandibhiḥ | [KSS, 3, 6 224.1]
nṛpaiḥ praṇamyamānaś ca rājā mandiram āyayau | [KSS, 3, 6 224.2]
tato vinamreṣvadhiropya śāsanaṃ sa vatsarājo 'khiladeśarājasu | [KSS, 3, 6 225.1]
pūrvaṃ nidhānādhigataṃ kulocitaṃ prasahya siṃhāsanam āruroha tat | [KSS, 3, 6 225.2]
tatkālamaṅgalasamāhatatāradhīratūryāravapratiravaiś ca nabhaḥ pupūre | [KSS, 3, 6 226.1]
tanmantrimukhyaparitoṣitalokapāladattair iva pratidiśaṃ samasādhuvādaiḥ | [KSS, 3, 6 226.2]
vividham atha vitīrya vītalobho vasu vasudhāvijayārjitaṃ dvijebhyaḥ | [KSS, 3, 6 227.1]
akṛta kṛtamahotsavaḥ kṛtārthaṃ kṣitipatimaṇḍalam ātmamantriṇaś ca | [KSS, 3, 6 227.2]
kṣetreṣu varṣati tadānuguṇaṃ narendre tasmin dhvanadghanamṛdaṅganināditāyām | [KSS, 3, 6 228.1]
saṃbhāvya bhāvi bahudhānyaphalaṃ jano 'pi tasyāṃ puri pratigṛhaṃ vihitotsavo 'bhūt | [KSS, 3, 6 228.2]
evaṃ vijitya jagatīṃ sa kṛtī rumaṇvadyaugandharāyaṇaniveśitarājyabhāraḥ | [KSS, 3, 6 229.1]
tasthau yatheccham atha vāsavadattayātra padmāvatīsahitayā saha vatsarājaḥ | [KSS, 3, 6 229.2]
kīrtiśriyor iva tayor ubhayoś ca devyor madhyasthitaḥ sa varacāraṇagīyamānaḥ | [KSS, 3, 6 230.1]
candrodayaṃ nijayaśodhavalaṃ siṣeve śatrupratāpam iva sīdhu papau ca śaśvat | [KSS, 3, 6 230.2]
{KSS, 4, 1}
karṇatālabalāghātasīmantitakulācalaḥ | [KSS, 4, 1 1.1]
panthānam iva siddhīnāṃ diśañjayati vighnajit | [KSS, 4, 1 1.2]
tato vatseśvaro rājā sa kauśāmbyām avasthitaḥ | [KSS, 4, 1 2.1]
ekātapatrāṃ bubhuje jitām udayano mahīm | [KSS, 4, 1 2.2]
vidhāya sarumaṇvatke bhāraṃ yaugandharāyaṇe | [KSS, 4, 1 3.1]
vihāraikarasaś cābhūd vasantakasakhaḥ sukhī | [KSS, 4, 1 3.2]
svayaṃ sa vādayan vīṇāṃ devyā vāsavadattayā | [KSS, 4, 1 4.1]
padmāvatyā ca sahitaḥ saṃgītakam asevata | [KSS, 4, 1 4.2]
devīkākaligītasya tadvīṇāninadasya ca | [KSS, 4, 1 5.1]
abhede vādanāṅguṣṭhakampo 'bhūd bhedasūcakaḥ | [KSS, 4, 1 5.2]
harmyāgre nijakīrtyeva jyotsnayā dhavale ca saḥ | [KSS, 4, 1 6.1]
dhārāvigalitaṃ sīdhu papau madam iva dviṣām | [KSS, 4, 1 6.2]
ājahruḥ svarṇakalaśais tasya vārāṅganā rahaḥ | [KSS, 4, 1 7.1]
smararājyābhiṣekāmbha iva rāgojjvalaṃ madhu | [KSS, 4, 1 7.2]
āraktasurasasvaccham antaḥsphuritatanmukham | [KSS, 4, 1 8.1]
upaninye dvayor madhye sa svacittam ivāsavam | [KSS, 4, 1 8.2]
īrṣyāruṣāmabhāve 'pi bhaṅgurabhruṇi rāgiṇi | [KSS, 4, 1 9.1]
na mukhe tat tayo rājñyos taddṛṣṭis tṛptim āyayau | [KSS, 4, 1 9.2]
samadhusphaṭikānekacaṣakā tasya pānabhūḥ | [KSS, 4, 1 10.1]
babhau bālātapāraktasitapadmeva padminī | [KSS, 4, 1 10.2]
antarā ca miladvyādhaḥ palāśaśyāmakañcukaḥ | [KSS, 4, 1 11.1]
sa sabāṇāsano bheje svopamaṃ mṛgakānanam | [KSS, 4, 1 11.2]
jaghāna paṅkakaluṣān varāhanivahāñ śaraiḥ | [KSS, 4, 1 12.1]
timiraughān aviralaiḥ karair iva marīcimān | [KSS, 4, 1 12.2]
vitrastaprasṛtās tasmin kṛṣṇasārāḥ pradhāvite | [KSS, 4, 1 13.1]
babhuḥ pūrvābhibhūtānāṃ kaṭākṣāḥ kakubhām iva | [KSS, 4, 1 13.2]
reje raktāruṇā cāsya mahī mahiṣaghātinaḥ | [KSS, 4, 1 14.1]
sevāgateva tacchṛṅgapātamuktā vanābjinī | [KSS, 4, 1 14.2]
vyāttavaktrapatatprāsaproteṣvapi mṛgāriṣu | [KSS, 4, 1 15.1]
sāntargarjitaniṣkrāntajīviteṣu tutoṣa saḥ | [KSS, 4, 1 15.2]
śvānaḥ śvabhre vane tasmiṃstasya vartmasu vāgurāḥ | [KSS, 4, 1 16.1]
sā svāyudhaikasiddhe 'bhūt prakriyā mṛgayārase | [KSS, 4, 1 16.2]
evaṃ sukhopabhogeṣu vartamānaṃ tam ekadā | [KSS, 4, 1 17.1]
rājānam āsthānagataṃ nārado munir abhyagāt | [KSS, 4, 1 17.2]
nijadehaprabhābaddhamaṇḍalo maṇḍanaṃ divaḥ | [KSS, 4, 1 18.1]
kṛtāvatāras tejasvijātiprītyāṃśumān iva | [KSS, 4, 1 18.2]
sa tena racitātithyo muhuḥ prahveṇa bhūbhṛtā | [KSS, 4, 1 19.1]
prītaḥ kṣaṇam iva sthitvā rājānaṃ tam abhāṣata | [KSS, 4, 1 19.2]
śṛṇu saṃkṣiptam etat te vatseśvara vadāmy aham | [KSS, 4, 1 20.1]
babhūva pāṇḍur iti te rājā pūrvapitāmahaḥ | [KSS, 4, 1 20.2]
taveva tasya dve eva bhavye bhārye babhūvatuḥ | [KSS, 4, 1 21.1]
ekā kuntī dvitīyā ca mādrī nāma mahaujasaḥ | [KSS, 4, 1 21.2]
sa pāṇḍuḥ pṛthivīm etāṃ jitvā jaladhimekhalām | [KSS, 4, 1 22.1]
sukhī kadācit prayayau mṛgayāvyasanī vanam | [KSS, 4, 1 22.2]
tatra kindamanāmānaṃ sa muniṃ muktasāyakaḥ | [KSS, 4, 1 23.1]
jaghāna mṛgarūpeṇa sabhāryaṃ suratasthitam | [KSS, 4, 1 23.2]
sa munir mṛgarūpaṃ tat tyaktvā kaṇṭhavivartibhiḥ | [KSS, 4, 1 24.1]
prāṇaiḥ śaśāpa taṃ pāṇḍuṃ viṣaṇṇaṃ muktakārmukam | [KSS, 4, 1 24.2]
svairastho nirvimarśena hato 'haṃ yat tvayā tataḥ | [KSS, 4, 1 25.1]
bhāryāsaṃbhogakāle te madvan mṛtyur bhaviṣyati | [KSS, 4, 1 25.2]
ity āptaśāpas tadbhītyā tyaktabhogaspṛho 'tha saḥ | [KSS, 4, 1 26.1]
patnībhyām anvitaḥ pāṇḍus tasthau śānte tapovane | [KSS, 4, 1 26.2]
tatrastho 'pi sa śāpena preritas tena caikadā | [KSS, 4, 1 27.1]
akasmāccakame mādrīṃ priyāṃ prāpa ca pañcatām | [KSS, 4, 1 27.2]
tad evaṃ mṛgayā nāma pramādo nṛpa bhūbhṛtām | [KSS, 4, 1 28.1]
kṣapitā hyanayānye 'pi nṛpās te te mṛgā iva | [KSS, 4, 1 28.2]
ghoranādāmiṣaikāgrā rūkṣā dhūmrordhvamūrdhajā | [KSS, 4, 1 29.1]
kuntadantā kathaṃ kuryād rākṣasīva hi sā śivam | [KSS, 4, 1 29.2]
tasmād viphalam āyāsaṃ jahīhi mṛgayārasam | [KSS, 4, 1 30.1]
vanyavāhanahantṝṇāṃ samānaḥ prāṇasaṃśayaḥ | [KSS, 4, 1 30.2]
tvaṃ ca tvatpūrvajaprītyā priyaḥ kalyāṇapātra me | [KSS, 4, 1 31.1]
putraś ca tava kāmāṃśo yathā bhāvī tathā śṛṇu | [KSS, 4, 1 31.2]
purānaṅgāṅgasaṃbhūtyai ratyā stutibhir arcitaḥ | [KSS, 4, 1 32.1]
tuṣṭo rahasi saṃkṣepam idaṃ tasyāḥ śivo 'bhyadhāt | [KSS, 4, 1 32.2]
avatīrya nijāṃśena bhūmāvārādhya māṃ svayam | [KSS, 4, 1 33.1]
gaurī putrārthinī kāmaṃ janayiṣyaty asāviti | [KSS, 4, 1 33.2]
ataś caṇḍamahāsenasutā devī narendra sā | [KSS, 4, 1 34.1]
jātā vāsavadatteyaṃ sampannā mahiṣī ca te | [KSS, 4, 1 34.2]
tad eṣā śaṃbhum ārādhya kāmāṃśaṃ soṣyate sutam | [KSS, 4, 1 35.1]
sarvavidyādharāṇāṃ yaś cakravartī bhaviṣyati | [KSS, 4, 1 35.2]
ityuktenādṛtavacā rājñā pṛthvīṃ tadarpitām | [KSS, 4, 1 36.1]
pratyarpya tasmai sa yayau nāradarṣir adarśanam | [KSS, 4, 1 36.2]
tasmin gate vatsarājaḥ sa tad vāsavadattayā | [KSS, 4, 1 37.1]
jātaputrecchayā sākaṃ ninye taccintayā dinam | [KSS, 4, 1 37.2]
anyedyus taṃ sa vatseśam upetyāsthānavartinam | [KSS, 4, 1 38.1]
nityoditākhyaḥ pravaraḥ pratīhāro vyajijñapat | [KSS, 4, 1 38.2]
śiśukadvayasaṃyuktā brāhmaṇī kāpi durgatā | [KSS, 4, 1 39.1]
dvāri sthitā mahārāja devadarśanakāṅkṣiṇī | [KSS, 4, 1 39.2]
tacchrutvaivābhyanujñāte tatpraveśe mahībhṛtā | [KSS, 4, 1 40.1]
brāhmaṇī sā viveśātra kṛśapāṇḍuradhūsarā | [KSS, 4, 1 40.2]
māneneva viśīrṇena vāsasā vidhurīkṛtā | [KSS, 4, 1 41.1]
duḥkhadainyanibhāvaṅke bibhratī bālakāvubhau | [KSS, 4, 1 41.2]
kṛtocitapraṇāmā ca sā rājānaṃ vyajijñapat | [KSS, 4, 1 42.1]
brāhmaṇī kulajā cāham īdṛśīṃ durgatiṃ gatā | [KSS, 4, 1 42.2]
daivād yugapad etau ca jātau dvau tanayau mama | [KSS, 4, 1 43.1]
tad deva nāsti me stanyam etayor bhojanaṃ vinā | [KSS, 4, 1 43.2]
teneha kṛpaṇā nātha śaraṇāgatavatsalam | [KSS, 4, 1 44.1]
prāptāsmi devaṃ śaraṇaṃ pramāṇam adhunā prabhuḥ | [KSS, 4, 1 44.2]
tacchrutvā sadayo rājā sa pratīhāram ādiśat | [KSS, 4, 1 45.1]
iyaṃ vāsavadattāyai devyai nītvārpyatām iti | [KSS, 4, 1 45.2]
tataś ca karmaṇā svena śubhenevāgrayāyinā | [KSS, 4, 1 46.1]
nītābhūnnikaṭaṃ devyāḥ pratīhāreṇa tena sā | [KSS, 4, 1 46.2]
rājñā visṛṣṭāṃ buddhvā tāṃ pratīhārād upāgatām | [KSS, 4, 1 47.1]
devī vāsavadattā sā brāhmaṇīṃ śraddadhetarām | [KSS, 4, 1 47.2]
yugmāpatyāṃ ca paśyantī dīnām etāṃ vyacintayat | [KSS, 4, 1 48.1]
aho vāmaikavṛttitvaṃ kimapyetat prajāpateḥ | [KSS, 4, 1 48.2]
aho vastuni mātsaryam aho bhaktir avastuni | [KSS, 4, 1 49.1]
nādyāpyeko 'pi me jāto jātau tv asyāṃ yamāvimau | [KSS, 4, 1 49.2]
evaṃ saṃcintayantī ca sā devī snānakāṅkṣiṇī | [KSS, 4, 1 50.1]
brāhmaṇyāś ceṭikās tasyāḥ snapanādau samādiśat | [KSS, 4, 1 50.2]
snapitā dattavastrā ca tābhiḥ svādu ca bhojitā | [KSS, 4, 1 51.1]
brāhmaṇī sāmbusikteva taptā bhūḥ samudaśvasat | [KSS, 4, 1 51.2]
samāśvastā ca sā yuktyā kathālāpaiḥ parīkṣitum | [KSS, 4, 1 52.1]
kṣaṇāntare nijagade devyā vāsavadattayā | [KSS, 4, 1 52.2]
bho brāhmaṇi kathā kācit tvayā naḥ kathyatām iti | [KSS, 4, 1 53.1]
tacchrutvā sā tathetyuktvā kathāṃ vaktuṃ pracakrame | [KSS, 4, 1 53.2]
purābhūjjayadattākhyaḥ sāmānyaḥ ko'pi bhūpatiḥ | [KSS, 4, 1 54.1]
devadattābhidhānaśca putras tasyodapadyata | [KSS, 4, 1 54.2]
yauvanasthasya tasyātha vivāhaṃ tanayasya saḥ | [KSS, 4, 1 55.1]
vidhātum icchan nṛpatir matimān ityacintayat | [KSS, 4, 1 55.2]
veśyeva balavadbhogyā rājaśrīr aticañcalā | [KSS, 4, 1 56.1]
vaṇijāṃ tu kulastrīva sthirā lakṣmīr ananyagā | [KSS, 4, 1 56.2]
tasmād vivāhaṃ putrasya karomi vaṇijāṃ gṛhāt | [KSS, 4, 1 57.1]
rājye 'sya bahudāyāde yena nāpad bhaviṣyati | [KSS, 4, 1 57.2]
iti niścitya putrasya kṛte vavre sa bhūpatiḥ | [KSS, 4, 1 58.1]
vaṇijo vasudattasya kanyāṃ pāṭaliputrakāt | [KSS, 4, 1 58.2]
vasudatto 'pi sa dadau ślāghyasaṃbandhavāñchayā | [KSS, 4, 1 59.1]
dūradeśāntare 'pyasmai rājaputrāya tāṃ sutām | [KSS, 4, 1 59.2]
pūrayāmāsa ca tathā ratnair jāmātaraṃ sa tam | [KSS, 4, 1 60.1]
agalad bahumāno 'sya yathā svapitṛvaibhave | [KSS, 4, 1 60.2]
avāptāḍhyavaṇikputrīsahitenātha tena saḥ | [KSS, 4, 1 61.1]
tanayena samaṃ tasthau jayadattanṛpaḥ sukham | [KSS, 4, 1 61.2]
ekadā tatra cāgatya sotkaḥ saṃbandhisadmani | [KSS, 4, 1 62.1]
sa vaṇig vasudattas tāṃ nināya svagṛhaṃ sutām | [KSS, 4, 1 62.2]
tato 'kasmāt sa nṛpatir jayadatto divaṃ yayau | [KSS, 4, 1 63.1]
udbhūya gotrajais tasya tacca rājyam adhiṣṭhitam | [KSS, 4, 1 63.2]
tadbhītyā tasya tanayo jananyā nijayā niśi | [KSS, 4, 1 64.1]
devadattas tu nīto 'bhūd anyadeśam alakṣitaḥ | [KSS, 4, 1 64.2]
tatrāha rājaputraṃ taṃ mātā duḥkhitamānasā | [KSS, 4, 1 65.1]
devo 'sti cakravartī naḥ prabhuḥ pūrvadigīśvaraḥ | [KSS, 4, 1 65.2]
tatpārśvaṃ vraja rājyaṃ te sādhayiṣyati vatsa saḥ | [KSS, 4, 1 66.1]
ityuktaḥ sa tadā mātrā rājaputro jagāda tām | [KSS, 4, 1 66.2]
tatra māṃ niṣparikaraṃ gataṃ ko bahu maṃsyate | [KSS, 4, 1 67.1]
tacchrutvā punar apyevaṃ sā mātā tam abhāṣata | [KSS, 4, 1 67.2]
śvaśurasya gṛhaṃ gatvā tvaṃ hi prāpya tato dhanam | [KSS, 4, 1 68.1]
kṛtvā parikaraṃ gaccha nikaṭaṃ cakravartinaḥ | [KSS, 4, 1 68.2]
iti sa prerito mātrā salajjo 'pi nṛpātmajaḥ | [KSS, 4, 1 69.1]
kramāt pratasthe sāyaṃ ca prāpa tacchvāśuraṃ gṛham | [KSS, 4, 1 69.2]
pitṛhīno vinaṣṭaśrīr bāṣpapātābhiśaṅkayā | [KSS, 4, 1 70.1]
akāle nāśakaccātra praveṣṭuṃ lajjayā niśi | [KSS, 4, 1 70.2]
nikaṭe sattrabāhye 'tha sthitaḥ śvaśuramandirāt | [KSS, 4, 1 71.1]
naktaṃ rajjvāvarohantīm akasmāt striyam aikṣata | [KSS, 4, 1 71.2]
kṣaṇācca bhāryāṃ svām eva tāṃ ratnadyutibhāsvarām | [KSS, 4, 1 72.1]
ulkām ivābhrapatitāṃ parijñāyābhyatapyata | [KSS, 4, 1 72.2]
sā tu taṃ dhūsarakṣāmaṃ dṛṣṭvāpyaparijānatī | [KSS, 4, 1 73.1]
ko 'sītyapṛcchat tacchrutvā pāntho 'ham iti so 'bravīt | [KSS, 4, 1 73.2]
tataḥ sā sattraśālāntaḥ praviveśa vaṇiksutā | [KSS, 4, 1 74.1]
anvagād rājaputro 'pi sa tāṃ guptam avekṣitum | [KSS, 4, 1 74.2]
sā cātra puruṣaṃ kaṃcid upāgāt puruṣo 'pi tām | [KSS, 4, 1 75.1]
tvaṃ cireṇāgatāsīti pādaghātair atāḍayat | [KSS, 4, 1 75.2]
tataḥ sā dviguṇībhūtarāgā pāpā prasādya tam | [KSS, 4, 1 76.1]
puruṣaṃ tena sahitā tatra tasthau yadṛcchayā | [KSS, 4, 1 76.2]
tad dṛṣṭvā tu sa suprajño rājaputro vyacintayat | [KSS, 4, 1 77.1]
kopasyāyaṃ na kālo me sādhyam anyaddhi vartate | [KSS, 4, 1 77.2]
kathaṃ ca prasaratvetacchastraṃ kṛpaṇayor dvayoḥ | [KSS, 4, 1 78.1]
śatruyogyaṃ striyām asyām asmin vā nṛpaśau mama | [KSS, 4, 1 78.2]
kim etayā kuvadhvā vā kṛtyam etaddhi durvidheḥ | [KSS, 4, 1 79.1]
maddhairyālokanakrīḍānaipuṇye duḥkhavarṣiṇaḥ | [KSS, 4, 1 79.2]
atulyakulasaṃbandhaḥ saiṣā kiṃ vāparādhyati | [KSS, 4, 1 80.1]
muktvā balibhujaṃ kākī kokile ramate katham | [KSS, 4, 1 80.2]
ityālocya sa tāṃ bhāryām upaikṣata sakāmukām | [KSS, 4, 1 81.1]
satāṃ gurujigīṣe hi cetasi strītṛṇaṃ kiyat | [KSS, 4, 1 81.2]
tatkālaṃ ca ratāvegavaśāt tasyāḥ kilāpatat | [KSS, 4, 1 82.1]
vaṇiksutāyāḥ śravaṇāt sanmuktāḍhyaṃ vibhūṣaṇam | [KSS, 4, 1 82.2]
tacca sā na dadarśaiva suratānte ca satvarā | [KSS, 4, 1 83.1]
yayau yathāgataṃ geham āpṛcchyopapatiṃ tataḥ | [KSS, 4, 1 83.2]
tasminn api gate kvāpi drutaṃ pracchannakāmuke | [KSS, 4, 1 84.1]
sa rājaputro dṛṣṭvā tadratnābharaṇam agrahīt | [KSS, 4, 1 84.2]
sphuradratnaśikhājālaṃ dhātrā mohatamo'paham | [KSS, 4, 1 85.1]
hastadīpam iva prattaṃ praṇaṣṭaśrīgaveṣaṇe | [KSS, 4, 1 85.2]
mahārghaṃ ca tad ālokya rājaputraḥ sa tatkṣaṇam | [KSS, 4, 1 86.1]
nirgatya siddhakāryaḥ san kānyakubjaṃ tato yayau | [KSS, 4, 1 86.2]
tatra bandhāya dattvā tat svarṇalakṣeṇa bhūṣaṇam | [KSS, 4, 1 87.1]
krītvā hastyaśvam agamat sa pārśvaṃ cakravartinaḥ | [KSS, 4, 1 87.2]
taddattaiś ca balaiḥ sākam etya hatvā ripūn raṇe | [KSS, 4, 1 88.1]
prāpa tat paitṛkaṃ rājyaṃ kṛtī mātrābhinanditaḥ | [KSS, 4, 1 88.2]
tacca bandhād vinirmocya bhūṣaṇaṃ śvaśurāntikam | [KSS, 4, 1 89.1]
prāhiṇot prakaṭīkartuṃ rahasyaṃ tad aśaṅkitam | [KSS, 4, 1 89.2]
so 'pi tacchvaśuro dṛṣṭvā svasutākarṇabhūṣaṇam | [KSS, 4, 1 90.1]
tat tathopāgataṃ tasyai saṃbhrāntaḥ samadarśayat | [KSS, 4, 1 90.2]
sāpi pūrvaparibhraṣṭaṃ cāritram iva vīkṣya tat | [KSS, 4, 1 91.1]
buddhvā ca bhartrā prahitaṃ vyākulaiva samasmarat | [KSS, 4, 1 91.2]
idaṃ me patitaṃ tasyāṃ rātrau sattragṛhāntare | [KSS, 4, 1 92.1]
yasyāṃ tatra sthito dṛṣṭaḥ sa ko'pi pathiko mayā | [KSS, 4, 1 92.2]
tannūnaṃ so 'tra bhartā me śīlajijñāsayāyayau | [KSS, 4, 1 93.1]
mayā tu sa na vijñātas tenedaṃ prāpi bhūṣaṇam | [KSS, 4, 1 93.2]
ityevaṃ cintayantyāś ca durnayavyaktiviklavam | [KSS, 4, 1 94.1]
vaṇiksutāyā hṛdayaṃ tasyāḥ kātaram asphuṭat | [KSS, 4, 1 94.2]
tatas tasyā rahasyajñāṃ pṛṣṭvā ceṭīṃ svayuktitaḥ | [KSS, 4, 1 95.1]
tatpitā sa vaṇig buddhvā tattvaṃ tatyāja tacchucam | [KSS, 4, 1 95.2]
rājaputro 'tha samprāptarājyo labdhvā guṇārjitām | [KSS, 4, 1 96.1]
sa cakravartitanayāṃ bhāryāṃ bheje 'parāṃ śriyam | [KSS, 4, 1 96.2]
tad itthaṃ sāhase strīṇāṃ hṛdayaṃ vajrakarkaśam | [KSS, 4, 1 97.1]
tad eva sādhvasāvegasaṃpāte puṣpapelavam | [KSS, 4, 1 97.2]
tāstu kāścana sadvaṃśajātā muktā ivāṅganāḥ | [KSS, 4, 1 98.1]
yāḥ suvṛttācchahṛdayā yānti bhūṣaṇatāṃ bhuvi | [KSS, 4, 1 98.2]
hariṇīva ca rājaśrīr evaṃ viplavinī sadā | [KSS, 4, 1 99.1]
dhairyapāśena banddhuṃ ca tām eke jānate budhāḥ | [KSS, 4, 1 99.2]
tasmād āpadyapi tyājyaṃ na sattvaṃ saṃpadeṣibhiḥ | [KSS, 4, 1 100.1]
ayam evātra vṛttānto mamātra ca nidarśanam | [KSS, 4, 1 100.2]
yanmayā vidhure 'pyasmiṃścāritraṃ devi rakṣitam | [KSS, 4, 1 101.1]
yuṣmaddarśanakalyāṇaprāptyā tat phalitaṃ hi me | [KSS, 4, 1 101.2]
iti tasyā mukhācchrutvā brāhmaṇyās tatkṣaṇaṃ kathām | [KSS, 4, 1 102.1]
devī vāsavadattā sā sādarā samacintayat | [KSS, 4, 1 102.2]
brāhmaṇī kulavatyeṣā dhruvam asyā hyudāratām | [KSS, 4, 1 103.1]
bhaṅgiḥ svaśīlopakṣepe vacaḥprauḍhiś ca śaṃsati | [KSS, 4, 1 103.2]
rājasaṃsatpraveśe 'syāḥ prāvīṇyam ata eva ca | [KSS, 4, 1 104.1]
iti saṃcintya devī tāṃ brāhmaṇīṃ punar abravīt | [KSS, 4, 1 104.2]
bhāryā tvaṃ kasya ko vā te vṛttāntaḥ kathyatāṃ tvayā | [KSS, 4, 1 105.1]
tacchrutvā brāhmaṇī bhūyaḥ sātha vaktuṃ pracakrame | [KSS, 4, 1 105.2]
mālave devi ko 'pyāsīd agnidatta iti dvijaḥ | [KSS, 4, 1 106.1]
nilayaḥ śrīsarasvatyoḥ svayam āttadhano 'rthibhiḥ | [KSS, 4, 1 106.2]
tasya ca svānurūpau dvāvutpannau tanayau kramāt | [KSS, 4, 1 107.1]
jyeṣṭhaḥ śaṃkaradattākhyo nāmnā śāntikaro 'paraḥ | [KSS, 4, 1 107.2]
tayoḥ śāntikaro 'kasmād vidyārthī svapitur gṛhāt | [KSS, 4, 1 108.1]
sa bāla eva nirgatya gataḥ kvāpi yaśasvini | [KSS, 4, 1 108.2]
dvitīyaś ca sa tadbhrātā jyeṣṭho māṃ pariṇītavān | [KSS, 4, 1 109.1]
tanayāṃ yajñadattasya yajñārthabhṛtasaṃpadaḥ | [KSS, 4, 1 109.2]
kālena tasya madbhartuḥ so 'gnidattābhidhaḥ pitā | [KSS, 4, 1 110.1]
vṛddho lokāntaraṃ yāto bhāryayānugataḥ svayā | [KSS, 4, 1 110.2]
tīrthoddeśācca madbhartā dhṛtagarbhāṃ vimucya mām | [KSS, 4, 1 111.1]
gatvā sarasvatīpūre śokenāndho jahau tanum | [KSS, 4, 1 111.2]
vṛttānte kathite cāsminn etya tatsahayāyibhiḥ | [KSS, 4, 1 112.1]
svajanebhyo mayā labdhaṃ nānugantuṃ sagarbhayā | [KSS, 4, 1 112.2]
tato mayyārdraśokāyām akasmād etya dasyubhiḥ | [KSS, 4, 1 113.1]
asmannivāsaḥ sakalo 'pyagrahāro viluṇṭhitaḥ | [KSS, 4, 1 113.2]
tatkṣaṇaṃ tisṛbhiḥ sārdhaṃ brāhmaṇībhir ahaṃ tataḥ | [KSS, 4, 1 114.1]
śīlabhraṃśabhayād āttasvalpavastrā palāyitā | [KSS, 4, 1 114.2]
deśabhaṅgād vidūraṃ ca gatvā deśaṃ tadanvitā | [KSS, 4, 1 115.1]
māsamātraṃ sthitābhūvaṃ kṛcchrakarmopajīvinī | [KSS, 4, 1 115.2]
śrutvā cānāthaśaraṇaṃ lokādvatseśvaraṃ tataḥ | [KSS, 4, 1 116.1]
sabrāhmaṇīkā śīlaikapātheyāham ihāgatā | [KSS, 4, 1 116.2]
āgatyaiva prasūtāsmi yugapat tanayāvubhau | [KSS, 4, 1 117.1]
sthitāsu cāsu tisṛṣu brāhmaṇīṣu sakhīṣvapi | [KSS, 4, 1 117.2]
śoko videśo dāridryaṃ dviguṇaḥ prasavo 'pyayam | [KSS, 4, 1 118.1]
aho apāvṛtaṃ dvāram āpadāṃ mama vedhasā | [KSS, 4, 1 118.2]
tad etayor gatir nāsti bālayor vardhanāya me | [KSS, 4, 1 119.1]
ityālocya parityajya lajjāṃ yoṣidvibhūṣaṇam | [KSS, 4, 1 119.2]
mayā praviśya vatseśo rājā sadasi yācitaḥ | [KSS, 4, 1 120.1]
kaḥ śaktaḥ soḍhum āpannabālāpatyārtidarśanam | [KSS, 4, 1 120.2]
tadādeśena ca prāptaṃ mayā tvaccaraṇāntikam | [KSS, 4, 1 121.1]
vipadaś ca nivṛttā me dvārāt pratihatā iva | [KSS, 4, 1 121.2]
ityeṣa mama vṛttānto nāmnā piṅgalikāpy aham | [KSS, 4, 1 122.1]
ābālyāgnikriyādhūmair yan me piṅgalite dṛśau | [KSS, 4, 1 122.2]
sa tu śāntikaro devi devaro me videśagaḥ | [KSS, 4, 1 123.1]
kutra tiṣṭhati deśe 'sāviti nādyāpi budhyate | [KSS, 4, 1 123.2]
evam uktasvavṛttāntāṃ kulīnety avadhārya tām | [KSS, 4, 1 124.1]
prītyaināṃ brāhmaṇīṃ devī sā vitarkyaivam abravīt | [KSS, 4, 1 124.2]
iha śāntikaro nāma sthito 'smākaṃ purohitaḥ | [KSS, 4, 1 125.1]
vaideśikaḥ sa jāne 'haṃ devaras te bhaviṣyati | [KSS, 4, 1 125.2]
ityuktvā brāhmaṇīm utkāṃ nītvā rātriṃ tadaiva tām | [KSS, 4, 1 126.1]
devī śāntikaraṃ prātar ānāyyāpṛcchad anvayam | [KSS, 4, 1 126.2]
uktānvayāya tasmai ca sā saṃjātasuniścayā | [KSS, 4, 1 127.1]
iyaṃ te bhrātṛjāyeti brāhmaṇīṃ tām adarśayat | [KSS, 4, 1 127.2]
jātāyāṃ ca parijñaptau jñātabandhukṣayo 'tha saḥ | [KSS, 4, 1 128.1]
brāhmaṇīṃ bhrātṛjāyāṃ tāṃ ninye śāntikaro gṛham | [KSS, 4, 1 128.2]
tatrānuśocya pitarau bhrātaraṃ ca yathocitam | [KSS, 4, 1 129.1]
āśvāsayāmāsa sa tāṃ bālakadvitayānvitām | [KSS, 4, 1 129.2]
devī vāsavadattāpi tasyāstau bālakau sutau | [KSS, 4, 1 130.1]
purohitau svaputrasya bhāvinaḥ paryakalpayat | [KSS, 4, 1 130.2]
jyeṣṭhas tayoḥ śāntisomo nāmnā vaiśvāgaro 'paraḥ | [KSS, 4, 1 131.1]
kṛtas tayaiva devyā ca vitīrṇabahusaṃpadā | [KSS, 4, 1 131.2]
andhasyevāsya lokasya phalabhūmiṃ svakarmabhiḥ | [KSS, 4, 1 132.1]
purogair nīyamānasya hetumātraṃ svapauruṣam | [KSS, 4, 1 132.2]
yad etya labdhavibhavās tatra sarve 'pi saṃgatāḥ | [KSS, 4, 1 133.1]
bālakau tau tayoḥ sā ca mātā śāntikaraś ca saḥ | [KSS, 4, 1 133.2]
tato gacchatsu divaseṣv ekadā pañcabhiḥ sutaiḥ | [KSS, 4, 1 134.1]
sahāgatām upādāya śarāvān kumbhakārikām | [KSS, 4, 1 134.2]
dṛṣṭvā svamandire kāṃcid devyā vāsavadattayā | [KSS, 4, 1 135.1]
sā brāhmaṇī piṅgalikā jagade pārśvavartinī | [KSS, 4, 1 135.2]
pañcaitasyāḥ suto 'dyāpi naiko me sakhi dṛśyatām | [KSS, 4, 1 136.1]
puṇyānām īdṛśaṃ pātram īdṛśyapi na mādṛśī | [KSS, 4, 1 136.2]
tataḥ piṅgalikāvādīd devi duḥkhāya jāyate | [KSS, 4, 1 137.1]
prajeyaṃ pāpabhūyiṣṭhā daridreṣveva bhūyasī | [KSS, 4, 1 137.2]
yuṣmādṛśeṣu jāyeta yaḥ sa ko 'pyuttamo bhavet | [KSS, 4, 1 138.1]
tad alaṃ tvarayā prāpsyasyacirāt svocitaṃ sutam | [KSS, 4, 1 138.2]
iti piṅgalikoktāpi sotsukā sutajanmani | [KSS, 4, 1 139.1]
abhūd vāsavadattā sā taccintākrāntamānasā | [KSS, 4, 1 139.2]
girīśārādhanaprāpyaṃ putraṃ te nārado 'bhyadhāt | [KSS, 4, 1 140.1]
tad devi varado 'vaśyam ārādhyaḥ sa śivo 'tra naḥ | [KSS, 4, 1 140.2]
ityuktā vatsarājena tatkālaṃ cāgatena sā | [KSS, 4, 1 141.1]
devī labdhāśayenāśu cakāra vrataniścayam | [KSS, 4, 1 141.2]
tasyām āttavratāyāṃ tu sa rājāpi samantrikaḥ | [KSS, 4, 1 142.1]
sarāṣṭraś cāpi vidadhe śaṃkarārādhanavratam | [KSS, 4, 1 142.2]
trirātropoṣitau tau ca daṃpatī sa vibhus tataḥ | [KSS, 4, 1 143.1]
prasādaprakaṭībhūtaḥ svayaṃ svapne samādiśat | [KSS, 4, 1 143.2]
uttiṣṭhataṃ sa yuvayoḥ kāmāṃśo janitā sutaḥ | [KSS, 4, 1 144.1]
nātho vidyādharāṇāṃ yo bhavitā matprasādataḥ | [KSS, 4, 1 144.2]
iti vacanam udīrya candramaulau sapadi tirohitatāṃ gate prabudhya | [KSS, 4, 1 145.1]
adhigatavaram āśu daṃpatī tau pramadam akṛtrimam āpatuḥ kṛtārthau | [KSS, 4, 1 145.2]
utthāya coṣasi tataḥ prakṛtīr vidhāya tatsvapnakīrtanasudhārasatarpitās tāḥ | [KSS, 4, 1 146.1]
devī ca sā narapatiś ca sabandhubhṛtyau baddhotsavau vidadhatur vratapāraṇāni | [KSS, 4, 1 146.2]
katipayadivasāpagame tasyāḥ svapne jaṭādharaḥ puruṣaḥ | [KSS, 4, 1 147.1]
ko 'pyatha devyā vāsavadattāyāḥ phalam upetya dadau | [KSS, 4, 1 147.2]
tataḥ sa viniveditasphuṭatathāvidhasvapnayā saha pramuditas tayā samabhinandito mantribhiḥ | [KSS, 4, 1 148.1]
vicintya śaśimaulinā phalanibhena dattaṃ sutaṃ manoratham adūragaṃ gaṇayati sma vatseśvaraḥ | [KSS, 4, 1 148.2]
{KSS, 4, 2}
atha vāsavadattāyā vatseśahṛdayotsavaḥ | [KSS, 4, 2 1.1]
saṃbabhūvācirād garbhaḥ kāmāṃśāvatarojjvalaḥ | [KSS, 4, 2 1.2]
sā babhau lolanetreṇa mukhenāpāṇḍukāntinā | [KSS, 4, 2 2.1]
śaśāṅkeneva garbhasthakāmapremopagāminā | [KSS, 4, 2 2.2]
āsīnāyāḥ patisnehād ratiprītī ivāgate | [KSS, 4, 2 3.1]
rejatuḥ pratime tasyā maṇiparyaṅkapārśvayoḥ | [KSS, 4, 2 3.2]
bhāvividyādharādhīśagarbhasevārtham iṣṭadāḥ | [KSS, 4, 2 4.1]
mūrtā vidyā ivāyātāḥ sakhyastāṃ paryupāsata | [KSS, 4, 2 4.2]
vinīlapallavaśyāmamukhau sātha payodharau | [KSS, 4, 2 5.1]
sūnor garbhābhiṣekāya babhāra kalaśāviva | [KSS, 4, 2 5.2]
svacchasphuritasacchāyamaṇikuṭṭimaśobhinaḥ | [KSS, 4, 2 6.1]
sukhaśayyāgatā madhye mandirasya rarāja sā | [KSS, 4, 2 6.2]
bhāvitattanayākrāntiśaṅkākampitavāribhiḥ | [KSS, 4, 2 7.1]
upetya sevyamāneva samantād ratnarāśibhiḥ | [KSS, 4, 2 7.2]
tasyā vimānamadhyastharatnotthā pratimā babhau | [KSS, 4, 2 8.1]
vidyādharaśrīr nabhasā praṇāmārtham ivāgatā | [KSS, 4, 2 8.2]
mantrasādhanasaṃnaddhasādhakendrakathāsu ca | [KSS, 4, 2 9.1]
babhūva sā dohadinī prasaṅgopanatāsu ca | [KSS, 4, 2 9.2]
sarasārabdhasaṃgītā vidyādharavarāṅganāḥ | [KSS, 4, 2 10.1]
svapne tām ambarotsaṅgam ārūḍhām upatasthire | [KSS, 4, 2 10.2]
prabuddhā sevituṃ sākṣāt tad evābhilalāṣa sā | [KSS, 4, 2 11.1]
nabhaḥkrīḍāvilasitaṃ lakṣyabhūtalakautukam | [KSS, 4, 2 11.2]
taṃ ca dohadam etasyā devyā yaugandharāyaṇaḥ | [KSS, 4, 2 12.1]
yantramantrendrajālādiprayogaiḥ samapūrayat | [KSS, 4, 2 12.2]
vijahāra ca sā taistaiḥ prayogair gaganasthitā | [KSS, 4, 2 13.1]
pauranārījanotpakṣmalocanāścaryadāyibhiḥ | [KSS, 4, 2 13.2]
ekadā vāsakasthāyāstasyāś ca samajāyata | [KSS, 4, 2 14.1]
hṛdi vidyādharodārakathāśravaṇakautukam | [KSS, 4, 2 14.2]
tatastayārthito devyā tatra yaugandharāyaṇaḥ | [KSS, 4, 2 15.1]
tasyāḥ sarveṣu śṛṇvatsu nijagāda kathām imām | [KSS, 4, 2 15.2]
astyambikājanayitā nagendro himavān iti | [KSS, 4, 2 16.1]
na kevalaṃ girīṇāṃ yo gurur gaurīpater api | [KSS, 4, 2 16.2]
vidyādharanivāse ca tasmin vidyādharādhipaḥ | [KSS, 4, 2 17.1]
uvāsa rājā jīmūtaketur nāma mahācale | [KSS, 4, 2 17.2]
tasyābhūt kalpavṛkṣaś ca gṛhe pitṛkramāgataḥ | [KSS, 4, 2 18.1]
nāmnānvarthena vikhyāto yo manorathadāyakaḥ | [KSS, 4, 2 18.2]
kadācicca sa jīmūtaketū rājābhyupetya tam | [KSS, 4, 2 19.1]
udyāne devatātmānaṃ kalpadrumam ayācata | [KSS, 4, 2 19.2]
sarvadā prāpyate 'smābhistvattaḥ sarvam abhīpsitam | [KSS, 4, 2 20.1]
tad aputrāya me dehi deva putraṃ guṇānvitam | [KSS, 4, 2 20.2]
tataḥ kalpadrumo 'vādīd rājann utpatsyate tava | [KSS, 4, 2 21.1]
jātismaro dānavīraḥ sarvabhūtahitaḥ sutaḥ | [KSS, 4, 2 21.2]
tacchrutvā sa prahṛṣṭaḥ san kalpavṛkṣaṃ praṇamya tam | [KSS, 4, 2 22.1]
gatvā nivedya tad rājā nijāṃ devīm anandayat | [KSS, 4, 2 22.2]
atha tasyācirād eva rājñaḥ sūnur ajāyata | [KSS, 4, 2 23.1]
jīmūtavāhanaṃ taṃ ca nāmnā sa vidadhe pitā | [KSS, 4, 2 23.2]
tataḥ sahajayā sākaṃ sarvabhūtānukampayā | [KSS, 4, 2 24.1]
jagāma sa mahāsattvo vṛddhiṃ jīmūtavāhanaḥ | [KSS, 4, 2 24.2]
kramācca yauvarājyasthaḥ paricaryāprasāditam | [KSS, 4, 2 25.1]
lokānukampī pitaraṃ vijane sa vyajijñapat | [KSS, 4, 2 25.2]
jānāmi tāta yad bhāvā bhave 'smin kṣaṇabhaṅgurāḥ | [KSS, 4, 2 26.1]
sthiraṃ tu mahatām ekam ākalpam amalaṃ yaśaḥ | [KSS, 4, 2 26.2]
paropakṛtisambhūtaṃ tad eva yadi hanta tat | [KSS, 4, 2 27.1]
kim anyat syād udārāṇāṃ dhanaṃ prāṇādhikapriyam | [KSS, 4, 2 27.2]
saṃpacca vidyud iva sā lokalocanakhedakṛt | [KSS, 4, 2 28.1]
lolā kvāpi layaṃ yāti yā parānupakāriṇī | [KSS, 4, 2 28.2]
tad eṣa kalpaviṭapī kāmado yo 'sti naḥ sa cet | [KSS, 4, 2 29.1]
parārthaṃ viniyujyeta tadāptaṃ tat phalaṃ bhavet | [KSS, 4, 2 29.2]
tat tathāhaṃ karomīha yathaitasya samṛddhibhiḥ | [KSS, 4, 2 30.1]
adaridrā bhavatyeṣā sarvārthijanasaṃhatiḥ | [KSS, 4, 2 30.2]
iti vijñāpya pitaraṃ tadanujñām avāpya saḥ | [KSS, 4, 2 31.1]
jīmūtavāhano gatvā taṃ kalpadrumam abravīt | [KSS, 4, 2 31.2]
deva tvaṃ śaśvad asmākam abhīṣṭaṃ phaladāyakaḥ | [KSS, 4, 2 32.1]
tad ekam idam adya tvaṃ mama pūraya vāñchitam | [KSS, 4, 2 32.2]
adaridrāṃ kuruṣvaitāṃ pṛthivīm akhilāṃ sakhe | [KSS, 4, 2 33.1]
svastyastu te pradatto 'si lokāya draviṇārthine | [KSS, 4, 2 33.2]
ityuktastena dhīreṇa kalpavṛkṣo vavarṣa saḥ | [KSS, 4, 2 34.1]
kanakaṃ bhūtale bhūri nananduś cākhilāḥ prajāḥ | [KSS, 4, 2 34.2]
dayālur bodhisattvāṃśaḥ ko 'nyo jīmūtavāhanāt | [KSS, 4, 2 35.1]
śaknuyād arthisātkartum api kalpadrumaṃ kṛtī | [KSS, 4, 2 35.2]
iti jātānurāgāsu tato dikṣu vidikṣvapi | [KSS, 4, 2 36.1]
jīmūtavāhanasyoccaiḥ paprathe viśadaṃ yaśaḥ | [KSS, 4, 2 36.2]
tataḥ putraprathābaddhamūlaṃ rājyaṃ samatsarāḥ | [KSS, 4, 2 37.1]
dṛṣṭvā jīmūtaketostadgotrajā vikṛtiṃ yayuḥ | [KSS, 4, 2 37.2]
dānopayuktasatkalpavṛkṣayuktāspadaṃ ca tat | [KSS, 4, 2 38.1]
menire niṣprabhāvatvājjetuṃ sukaram eva te | [KSS, 4, 2 38.2]
tataḥ sambhūya yuddhāya kṛtabuddhiṣu teṣu ca | [KSS, 4, 2 39.1]
pitaraṃ tam uvācaivaṃ dhīro jīmūtavāhanaḥ | [KSS, 4, 2 39.2]
yathā śarīram evedaṃ jalabudbudasaṃnibham | [KSS, 4, 2 40.1]
pravātadīpacapalāstathā kasya kṛte śriyaḥ | [KSS, 4, 2 40.2]
tā apyanyopamardena manasvī ko 'bhivāñchati | [KSS, 4, 2 41.1]
tasmāt tāta mayā naiva yoddhavyaṃ gotrajaiḥ saha | [KSS, 4, 2 41.2]
rājyaṃ tyaktvā tu gantavyam itaḥ kvāpi vanaṃ mayā | [KSS, 4, 2 42.1]
āsatāṃ kṛpaṇā ete mā bhūt svakulasaṃkṣayaḥ | [KSS, 4, 2 42.2]
ityuktavantaṃ jīmūtavāhanaṃ sa pitā tataḥ | [KSS, 4, 2 43.1]
jīmūtaketur apyevaṃ jagāda kṛtaniścayaḥ | [KSS, 4, 2 43.2]
mayāpi putra gantavyaṃ kā hi vṛddhasya me spṛhā | [KSS, 4, 2 44.1]
rājye tṛṇa iva tyakte yūnāpi kṛpayā tvayā | [KSS, 4, 2 44.2]
evam uktavatā sākaṃ sabhāryeṇa tatheti saḥ | [KSS, 4, 2 45.1]
pitrā jagāma jīmūtavāhano malayācalam | [KSS, 4, 2 45.2]
tatrādhivāse siddhānāṃ candanacchannanirjhare | [KSS, 4, 2 46.1]
sa tasthāvāśramapade paricaryāparaḥ pituḥ | [KSS, 4, 2 46.2]
atha siddhādhirājasya vaśī viśvāvasoḥ sutaḥ | [KSS, 4, 2 47.1]
mittraṃ mittrāvasur nāma tasyātra samapadyata | [KSS, 4, 2 47.2]
tatsvasāraṃ ca so 'paśyad ekānte jātu kanyakām | [KSS, 4, 2 48.1]
janmāntarapriyatamāṃ jñānī jīmūtavāhanaḥ | [KSS, 4, 2 48.2]
tatkālaṃ ca tayostulyaṃ yūnor anyonyadarśanam | [KSS, 4, 2 49.1]
abhūn manomṛgāmandavāgurābandhasaṃnibham | [KSS, 4, 2 49.2]
tato 'kasmāt samabhyetya trijagatpūjyam ekadā | [KSS, 4, 2 50.1]
jīmūtavāhanaṃ prītaḥ sa mittrāvasur abhyadhāt | [KSS, 4, 2 50.2]
kanyā malayavatyākhyā svasā me 'sti kanīyasī | [KSS, 4, 2 51.1]
tām ahaṃ te prayacchāmi mamecchāṃ mānyathā kṛthāḥ | [KSS, 4, 2 51.2]
tacchrutvaiva sa jīmūtavāhano 'pi jagāda tam | [KSS, 4, 2 52.1]
yuvarāja mamābhūt sā bhāryā pūrve 'pi janmani | [KSS, 4, 2 52.2]
tvaṃ ca tatraiva me jāto dvitīyaṃ hṛdayaṃ suhṛt | [KSS, 4, 2 53.1]
jātismaro 'smyahaṃ sarvaṃ pūrvajanma smarāmi tat | [KSS, 4, 2 53.2]
ityuktavantaṃ tatkālaṃ mittrāvasur uvāca tam | [KSS, 4, 2 54.1]
janmāntarakathāṃ tāvacchaṃsaitāṃ kautukaṃ hi me | [KSS, 4, 2 54.2]
etan mittrāvasoḥ śrutvā tasmai jīmūtavāhanaḥ | [KSS, 4, 2 55.1]
sukṛtī kathayāmāsa pūrvajanmakathām imām | [KSS, 4, 2 55.2]
asti pūrvam ahaṃ vyomacārī vidyādharo 'bhavam | [KSS, 4, 2 56.1]
himavacchṛṅgamārgeṇa gato 'bhūvaṃ kadācana | [KSS, 4, 2 56.2]
tataś cādhaḥ sthitastatra krīḍan gauryā samaṃ haraḥ | [KSS, 4, 2 57.1]
śaśāpollaṅghanakruddho martyayonau pateti mām | [KSS, 4, 2 57.2]
prāpya vidyādharīṃ bhāryāṃ niyojya svapade sutam | [KSS, 4, 2 58.1]
punar vaidyādharīṃ yoniṃ smṛtajātiḥ prapatsyase | [KSS, 4, 2 58.2]
evaṃ niśamya śāpāntam uktvā śarve tirohite | [KSS, 4, 2 59.1]
acireṇaiva jāto 'haṃ bhūtale vaṇijāṃ kule | [KSS, 4, 2 59.2]
nagaryāṃ valabhīnāmnyāṃ mahādhanavaṇiksutaḥ | [KSS, 4, 2 60.1]
vasudattābhidhānaḥ san vṛddhiṃ ca gatavān aham | [KSS, 4, 2 60.2]
kālena yauvanasthaś ca pitrā kṛtaparicchadaḥ | [KSS, 4, 2 61.1]
dvīpāntaraṃ gato 'bhūvaṃ vaṇijyāyai tadājñayā | [KSS, 4, 2 61.2]
āgacchantaṃ tato 'ṭavyāṃ taskarā vinipatya mām | [KSS, 4, 2 62.1]
hṛtasvam anayan baddhvā svapallīṃ caṇḍikāgṛham | [KSS, 4, 2 62.2]
viloladīrghayā ghoraṃ raktāṃśukapatākayā | [KSS, 4, 2 63.1]
jighatsataḥ paśuprāṇān kṛtāntasyeva jihvayā | [KSS, 4, 2 63.2]
tatrāham upahārārtham upanīto nijasya taiḥ | [KSS, 4, 2 64.1]
prabhoḥ pulindakākhyasya devīṃ pūjayato 'ntikam | [KSS, 4, 2 64.2]
sa dṛṣṭvaivārdrahṛdayaḥ śabaro 'pyabhavan mayi | [KSS, 4, 2 65.1]
vakti janmāntaraprītiṃ manaḥ snihyad akāraṇam | [KSS, 4, 2 65.2]
tato māṃ mocayitvaiva vadhāt sa śabarādhipaḥ | [KSS, 4, 2 66.1]
aicchad ātmopahāreṇa kartuṃ pūjāsamāpanam | [KSS, 4, 2 66.2]
maivaṃ kṛthāḥ prasannāsmi tava yācasva māṃ varam | [KSS, 4, 2 67.1]
ityukto divyayā vācā prahṛṣṭaś ca jagāda saḥ | [KSS, 4, 2 67.2]
tvaṃ prasannā varaḥ ko 'nyastathāpyetāvad arthaye | [KSS, 4, 2 68.1]
janmāntare 'pi me sakhyam anena vaṇijāstviti | [KSS, 4, 2 68.2]
evam astviti śāntāyāṃ vāci māṃ śabaro 'tha saḥ | [KSS, 4, 2 69.1]
pradattasaviśeṣārthaṃ prajighāya nijaṃ gṛham | [KSS, 4, 2 69.2]
mṛtyor mukhāt pravāsācca tataḥ pratyāgate mayi | [KSS, 4, 2 70.1]
akaroj jñātavṛttāntaḥ pitā mama mahotsavam | [KSS, 4, 2 70.2]
kālena tatra cāpaśyam ahaṃ sārthāvaluṇṭhanāt | [KSS, 4, 2 71.1]
vaṣṭabhyānāyitaṃ rājñā tam eva śabarādhipam | [KSS, 4, 2 71.2]
tatkṣaṇaṃ pitur āvedya vijñapya ca mahīpatim | [KSS, 4, 2 72.1]
mocitaḥ svarṇalakṣeṇa sa mayā vadhanigrahāt | [KSS, 4, 2 72.2]
prāṇadānopakārasya kṛtvaivaṃ pratyupakriyām | [KSS, 4, 2 73.1]
ānīya ca gṛhaṃ prītyā pūrṇaṃ saṃmānitaś ciram | [KSS, 4, 2 73.2]
satkṛtya preṣitaś cātha hṛdayaṃ premapeśalam | [KSS, 4, 2 74.1]
nidhāya mayi pallīṃ svāṃ prāyāt sa śabarādhipaḥ | [KSS, 4, 2 74.2]
tatra pratyupakārārthaṃ cintayan prābhṛtaṃ mama | [KSS, 4, 2 75.1]
svalpaṃ sa mene svādhīnaṃ muktākastūrikādyapi | [KSS, 4, 2 75.2]
tataḥ sātiśayaṃ prāptuṃ muktāsāraṃ sa matkṛte | [KSS, 4, 2 76.1]
dhanurdvitīyaḥ prayayau gajān hantuṃ himācalam | [KSS, 4, 2 76.2]
bhramaṃśca tatra tīrasthadevāgāraṃ mahatsaraḥ | [KSS, 4, 2 77.1]
prāpa tulyaiḥ kṛtaprītistadabjair mittrarāgibhiḥ | [KSS, 4, 2 77.2]
tatrāśaṅkyāmbupānārtham āgamaṃ vanyahastinām | [KSS, 4, 2 78.1]
channaḥ sa tasthāvekānte sacāpastajjighāṃsayā | [KSS, 4, 2 78.2]
tāvat tatra sarastīragataṃ pūjayituṃ haram | [KSS, 4, 2 79.1]
āgatām adbhutākārāṃ kumārīṃ siṃhavāhanām | [KSS, 4, 2 79.2]
sa dadarśa tuṣārādrirājaputrīm ivāparām | [KSS, 4, 2 80.1]
paricaryāparāṃ śaṃbhoḥ kanyakābhāvavartinīm | [KSS, 4, 2 80.2]
dṛṣṭvā ca vismayākrāntaḥ śabaraḥ sa vyacintayat | [KSS, 4, 2 81.1]
keyaṃ syād yadi martyastrī tat kathaṃ siṃhavāhanā | [KSS, 4, 2 81.2]
atha divyā kathaṃ dṛśyā mādṛśaistad iyaṃ dhruvam | [KSS, 4, 2 82.1]
cakṣuṣoḥ pūrvapuṇyānāṃ mūrtā pariṇatir mama | [KSS, 4, 2 82.2]
anayā yadi mittraṃ taṃ yojayeyam ahaṃ tataḥ | [KSS, 4, 2 83.1]
kāpyanyaiva mayā tasya kṛtā syāt pratyupakriyā | [KSS, 4, 2 83.2]
tad etām upasarpāmi tāvaj jijñāsituṃ varam | [KSS, 4, 2 84.1]
ityālocya sa mittraṃ me śabarastām upāyayau | [KSS, 4, 2 84.2]
tāvacca sāvatīryaiva siṃhācchāyāniṣādinaḥ | [KSS, 4, 2 85.1]
kanyāgatya saraḥ padmānyavacetuṃ pracakrame | [KSS, 4, 2 85.2]
taṃ ca dṛṣṭvāntikaprāptaṃ śabaraṃ sā kṛtānatim | [KSS, 4, 2 86.1]
apūrvam atithiprītyā svāgatenānvarañjayat | [KSS, 4, 2 86.2]
kastvaṃ kiṃ cāgato 'syetāṃ bhūmim atyantadurgamām | [KSS, 4, 2 87.1]
iti pṛṣṭavatīṃ tāṃ ca śabaraḥ pratyuvāca saḥ | [KSS, 4, 2 87.2]
ahaṃ bhavānīpādaikaśaraṇaḥ śabarādhipaḥ | [KSS, 4, 2 88.1]
āgato 'smi ca mātaṅgamuktāhetor idaṃ vanam | [KSS, 4, 2 88.2]
tvāṃ ca dṛṣṭvādhunātmīyo devi prāṇapradaḥ suhṛt | [KSS, 4, 2 89.1]
sārthavāhasutaḥ śrīmān vasudatto mayā smṛtaḥ | [KSS, 4, 2 89.2]
sa hi tvam iva rūpeṇa yauvanena ca sundari | [KSS, 4, 2 90.1]
advitīyo 'sya viśvasya nayanāmṛtanirjharaḥ | [KSS, 4, 2 90.2]
sā dhanyā kanyakā loke yasyāsteneha gṛhyate | [KSS, 4, 2 91.1]
maitrīdānadayādhairyanidhinā kaṅkaṇī karaḥ | [KSS, 4, 2 91.2]
tat tvadākṛtir eṣā cet tādṛśena na yujyate | [KSS, 4, 2 92.1]
vyarthaṃ vahati tat kāmaḥ kodaṇḍam iti me vyathā | [KSS, 4, 2 92.2]
iti vyādhendravacanaiḥ sadyo 'pahṛtamānasā | [KSS, 4, 2 93.1]
sābhūt kumārī kaṃdarpamohamantrākṣarair iva | [KSS, 4, 2 93.2]
uvāca taṃ ca śabaraṃ preryamāṇā manobhuvā | [KSS, 4, 2 94.1]
kva sa te suhṛd ānīya tāvan me darśyatām iti | [KSS, 4, 2 94.2]
tacchrutvā ca tathetyuktvā tām āmantrya tadaiva saḥ | [KSS, 4, 2 95.1]
kṛtārthamānī muditaḥ pratasthe śabarastataḥ | [KSS, 4, 2 95.2]
prāpya svapallīm ādāya muktāmṛgamadādikam | [KSS, 4, 2 96.1]
bhūri bhāraśatair hāryam asmadgṛham athāyayau | [KSS, 4, 2 96.2]
sarvaiḥ puraskṛtastatra praviśya prābhṛtaṃ ca tat | [KSS, 4, 2 97.1]
matpitre sa bahusvarṇalakṣamūlyaṃ nyavedayat | [KSS, 4, 2 97.2]
utsavena ca yāte 'smin dine rātrau sa me rahaḥ | [KSS, 4, 2 98.1]
kanyādarśanavṛttāntaṃ tam āmūlād avarṇayat | [KSS, 4, 2 98.2]
ehi tatraiva gacchāva ityuktvā ca samutsukam | [KSS, 4, 2 99.1]
mām ādāya niśi svairaṃ sa prāyācchabarādhipaḥ | [KSS, 4, 2 99.2]
prātaś ca māṃ gataṃ kvāpi buddhvā saśabarādhipam | [KSS, 4, 2 100.1]
tatprītipratyayāt tasthau dhṛtim ālambya matpitā | [KSS, 4, 2 100.2]
ahaṃ ca prāpito 'bhūvaṃ kramāt tena tarasvinā | [KSS, 4, 2 101.1]
śabareṇa tuṣārādriṃ kṛtādhvaparikarmaṇā | [KSS, 4, 2 101.2]
tacca prāpya saraḥ sāyaṃ snātvā svāduphalāśanau | [KSS, 4, 2 102.1]
ahaṃ ca sa ca tām ekāṃ vane tatroṣitau niśām | [KSS, 4, 2 102.2]
latābhiḥ kīrṇakusumaṃ bhṛṅgīsaṃgītasundaram | [KSS, 4, 2 103.1]
śubhagandhavahaṃ hāri jvalitauṣadhidīpikam | [KSS, 4, 2 103.2]
ratestad vāsaveśmeva viśrāntyai girikānanam | [KSS, 4, 2 104.1]
āvayor abhavan naktaṃ pibatostatsarojalam | [KSS, 4, 2 104.2]
tato 'nyedyuḥ pratipadaṃ tattadutkalikābhṛtā | [KSS, 4, 2 105.1]
pratyudgateva manasā mama tanmārgadhāvinā | [KSS, 4, 2 105.2]
cakṣuṣā dakṣiṇenāpi sūcitāgamanāmunā | [KSS, 4, 2 106.1]
didṛkṣayeva sphuratā sā kanyātrāgatābhavat | [KSS, 4, 2 106.2]
saṭālasiṃhapṛṣṭhasthā subhrūr dṛṣṭā mayā ca sā | [KSS, 4, 2 107.1]
śaradambhodharotsaṅgasaṅginīvendavī kalā | [KSS, 4, 2 107.2]
vilasadvismayautsukyasādhvasaṃ paśyataś ca tām | [KSS, 4, 2 108.1]
mamāvartata tatkālaṃ na jāne hṛdayaṃ katham | [KSS, 4, 2 108.2]
athāvatīrya siṃhāt sā puṣpāṇyuccitya kanyakā | [KSS, 4, 2 109.1]
snātvā sarasi tattīragataṃ haram apūjayat | [KSS, 4, 2 109.2]
pūjāvasāne copetya sa sakhā śabaro mama | [KSS, 4, 2 110.1]
praṇamyātmānam āvedya tām avocat kṛtādarām | [KSS, 4, 2 110.2]
ānītaḥ sa mayā devi suhṛd yogyo varastava | [KSS, 4, 2 111.1]
manyase yadi tat tubhyaṃ darśayāmyadhunaiva tam | [KSS, 4, 2 111.2]
tacchrutvā darśayetyukte tayā sa śabarastataḥ | [KSS, 4, 2 112.1]
āgatya nikaṭaṃ nītvā māṃ tasyāḥ samadarśayat | [KSS, 4, 2 112.2]
sāpi māṃ tiryag ālokya cakṣuṣā praṇayasrutā | [KSS, 4, 2 113.1]
madanāveśavaśagā śabareśaṃ tam abhyadhāt | [KSS, 4, 2 113.2]
sakhā te mānuṣo nāyaṃ kāmaṃ ko 'pyayam āgataḥ | [KSS, 4, 2 114.1]
madvañcanāya devo 'dya martyasyaiṣākṛtiḥ kutaḥ | [KSS, 4, 2 114.2]
tad ākarṇyoktavān asmi tāṃ pratyāyayituṃ svayam | [KSS, 4, 2 115.1]
satyaṃ sundari martyo 'haṃ kiṃ vyājenārjave jane | [KSS, 4, 2 115.2]
ahaṃ hi sārthavāhasya valabhīvāsinaḥ sutaḥ | [KSS, 4, 2 116.1]
mahādhanābhidhānasya maheśvaravarārjitaḥ | [KSS, 4, 2 116.2]
tapasyan sa hi putrārtham uddiśya śaśiśekharam | [KSS, 4, 2 117.1]
samādiśyata tenaivaṃ svapne devena tuṣyatā | [KSS, 4, 2 117.2]
uttiṣṭhotpatsyate ko'pi mahātmā tanayastava | [KSS, 4, 2 118.1]
rahasyaṃ paramaṃ caitad alam uktvātra vistaram | [KSS, 4, 2 118.2]
etacchrutvā prabuddhasya tasya kālena cātmajaḥ | [KSS, 4, 2 119.1]
aham eṣa samutpanno vasudatta iti śrutaḥ | [KSS, 4, 2 119.2]
ayaṃ ca śabarādhīśaḥ svayaṃvarasuhṛnmayā | [KSS, 4, 2 120.1]
deśāntaragatena prākprāptaḥ kṛcchraikabāndhavaḥ | [KSS, 4, 2 120.2]
eṣa me tattvasaṃkṣepa ityuktvā virate mayi | [KSS, 4, 2 121.1]
ābhāṣatātha kanyā sā lajjayāvanatānanā | [KSS, 4, 2 121.2]
astyetan māṃ ca jāne 'dya svapne 'rcitavatīṃ haraḥ | [KSS, 4, 2 122.1]
prātaḥ prāpsyasi bhartāram iti tuṣṭaḥ kilādiśat | [KSS, 4, 2 122.2]
tasmāt tvam eva me bhartā bhrātāyaṃ ca bhavatsuhṛt | [KSS, 4, 2 123.1]
iti vāksudhayā sā mām ānandya viratābhavat | [KSS, 4, 2 123.2]
saṃmantryātha tayā sākaṃ vivāhāya yathāvidhi | [KSS, 4, 2 124.1]
akārṣaṃ niścayaṃ gantuṃ samittro 'haṃ nijaṃ gṛham | [KSS, 4, 2 124.2]
tataḥ sā siṃham āhūya vāhanaṃ taṃ svasaṃjñayā | [KSS, 4, 2 125.1]
atrārohāryaputreti mām abhāṣata sundarī | [KSS, 4, 2 125.2]
athāhaṃ tena suhṛdānuyātaḥ śabareṇa tam | [KSS, 4, 2 126.1]
siṃham āruhya dayitām utsaṅge tāṃ gṛhītavān | [KSS, 4, 2 126.2]
tataḥ prasthitavān asmi kṛtakṛtyo nijaṃ gṛham | [KSS, 4, 2 127.1]
kāntayā saha siṃhastho mitre tasmin puraḥsare | [KSS, 4, 2 127.2]
tadīyaśaranirbhinnahariṇāmiṣavṛttayaḥ | [KSS, 4, 2 128.1]
krameṇa te vayaṃ sarve samprāptā valabhīṃ purīm | [KSS, 4, 2 128.2]
tatra mām āgataṃ dṛṣṭvā siṃhārūḍhaṃ savallabham | [KSS, 4, 2 129.1]
sāścaryastad drutaṃ gatvā mama pitre 'bravījjanaḥ | [KSS, 4, 2 129.2]
so 'pi pratyudgato harṣād avatīrṇaṃ mṛgendrataḥ | [KSS, 4, 2 130.1]
pādāvanamraṃ dṛṣṭvā mām abhyanandat savismayaḥ | [KSS, 4, 2 130.2]
ananyasadṛśīṃ tāṃ ca kṛtapādābhivandanām | [KSS, 4, 2 131.1]
paśyan mamocitāṃ bhāryāṃ na māti sma mudā kvacit | [KSS, 4, 2 131.2]
praveśya mandiraṃ cāsmān vṛttāntaṃ paripṛcchya ca | [KSS, 4, 2 132.1]
praśaṃsañśabarādhīśasauhārdaṃ cotsavaṃ vyadhāt | [KSS, 4, 2 132.2]
tato mauhūrtikādeśād anyedyur varakanyakā | [KSS, 4, 2 133.1]
sā mayā pariṇītābhūn militākhilabandhunā | [KSS, 4, 2 133.2]
tad ālokya ca so 'kasmān madvadhūvāhanastadā | [KSS, 4, 2 134.1]
siṃhaḥ sarveṣu paśyatsu sampannaḥ puruṣākṛtiḥ | [KSS, 4, 2 134.2]
kim etad iti vibhrānte jane tatra sthite 'khile | [KSS, 4, 2 135.1]
sa divyavastrābharaṇo naman mām evam abravīt | [KSS, 4, 2 135.2]
ahaṃ citrāṅgado nāma vidyādhara iyaṃ ca me | [KSS, 4, 2 136.1]
sutā manovatī nāma kanyā prāṇādhikapriyā | [KSS, 4, 2 136.2]
etām aṅke sadā kṛtvā vipinena bhramann aham | [KSS, 4, 2 137.1]
prāptavān ekadā gaṅgāṃ bhūritīratapovanām | [KSS, 4, 2 137.2]
tapasvilaṅghanatrāsāt tasyā madhyena gacchataḥ | [KSS, 4, 2 138.1]
apatan mama daivācca puṣpamālā tadambhasi | [KSS, 4, 2 138.2]
tato 'kasmāt samutthāya nārado 'ntarjalasthitaḥ | [KSS, 4, 2 139.1]
pṛṣṭhe tayā patitayā kruddho mām aśapanmuniḥ | [KSS, 4, 2 139.2]
auddhatyenāmunā pāpa gaccha siṃho bhaviṣyasi | [KSS, 4, 2 140.1]
himācale gataś caitāṃ sutāṃ pṛṣṭhena vakṣyasi | [KSS, 4, 2 140.2]
yadā ca mānuṣeṇaiṣā sutā te pariṇeṣyate | [KSS, 4, 2 141.1]
tadā taddarśanād eva śāpād asmād vimokṣyase | [KSS, 4, 2 141.2]
ityahaṃ muninā śaptaḥ siṃhībhūya himācale | [KSS, 4, 2 142.1]
atiṣṭhaṃ tanayām etāṃ harapūjāparāṃ vahan | [KSS, 4, 2 142.2]
anantaraṃ yathā yatnācchabarādhipater idam | [KSS, 4, 2 143.1]
sampannaṃ sarvakalyāṇaṃ tathā viditam eva te | [KSS, 4, 2 143.2]
tat sādhayāmi bhadraṃ vastīrṇaḥ śāpo mayaiṣa saḥ | [KSS, 4, 2 144.1]
ityuktvā so 'bhyudapatat sadyo vidyādharo nabhaḥ | [KSS, 4, 2 144.2]
tatastadvismayākrānto nandatsvajanabāndhavaḥ | [KSS, 4, 2 145.1]
ślāghyasaṃbandhahṛṣṭo me pitākārṣīn mahotsavam | [KSS, 4, 2 145.2]
ko hi nirvyājamittrāṇāṃ caritaṃ cintayiṣyati | [KSS, 4, 2 146.1]
suhṛtsu naiva tṛpyanti prāṇair apyupakṛtya ye | [KSS, 4, 2 146.2]
iti cātra na ko nāma sacamatkāram abhyadhāt | [KSS, 4, 2 147.1]
dhyāyan dhyāyann udāraṃ tacchabarādhipaceṣṭitam | [KSS, 4, 2 147.2]
rājāpi tat tathā buddhvā tatratyastasya sanmateḥ | [KSS, 4, 2 148.1]
atuṣyad asmatsnehena śabarādhipateḥ param | [KSS, 4, 2 148.2]
tuṣṭaś ca tasmai matpitrā dāpitaḥ sahasaiva ca | [KSS, 4, 2 149.1]
aśeṣam aṭavīrājyaṃ ratnopāyanadāyinā | [KSS, 4, 2 149.2]
tatastayā manovatyā patnyā mittreṇa tena ca | [KSS, 4, 2 150.1]
kṛtārthaḥ śabarendreṇa tatrātiṣṭham ahaṃ sukhī | [KSS, 4, 2 150.2]
sa ca ślathīkṛtātmīyadeśavāsarasastataḥ | [KSS, 4, 2 151.1]
bhūyasāsmadgṛheṣveva nyavasacchabarādhipaḥ | [KSS, 4, 2 151.2]
parasparopakāreṣu sarvakālam atṛptayoḥ | [KSS, 4, 2 152.1]
sa dvayor agamat kālo mama tasya ca mittrayoḥ | [KSS, 4, 2 152.2]
acirācca manovatyāṃ tasyām ajani me sutaḥ | [KSS, 4, 2 153.1]
bahiṣkṛtaḥ kulasyeva kṛtsnasya hṛdayotsavaḥ | [KSS, 4, 2 153.2]
hiraṇyadattanāmā ca sa śanair vṛddhim āyayau | [KSS, 4, 2 154.1]
kṛtavidyo yathāvacca pariṇīto 'bhavat tataḥ | [KSS, 4, 2 154.2]
tad dṛṣṭvā jīvitaphalaṃ pūrṇaṃ matvā ca matpitā | [KSS, 4, 2 155.1]
vṛddho bhāgīrathīṃ prāyāt sadāro deham ujhitum | [KSS, 4, 2 155.2]
tato 'haṃ pitṛśokārtaḥ kathaṃcid bāndhavair dhṛtim | [KSS, 4, 2 156.1]
grāhito gṛhabhāraṃ svam udvoḍhuṃ pratipannavān | [KSS, 4, 2 156.2]
tadā manovatīmugdhamukhadarśanam ekataḥ | [KSS, 4, 2 157.1]
anyataḥ śabarendreṇa saṃgamo māṃ vyanodayat | [KSS, 4, 2 157.2]
tataḥ satputrasānandāḥ sukalatramanoramāḥ | [KSS, 4, 2 158.1]
suhṛtsamāgamasukhā gatāste divasā mama | [KSS, 4, 2 158.2]
kālenātha pravṛddhaṃ mām agrahīccibuke jarā | [KSS, 4, 2 159.1]
kiṃ gṛhe 'dyāpi putreti prītyeva bruvatī hitam | [KSS, 4, 2 159.2]
tenāhaṃ sahasotpannavairāgyastanayaṃ nijam | [KSS, 4, 2 160.1]
kuṭumbabhārodvahane vanaṃ vāñchann ayojayam | [KSS, 4, 2 160.2]
sadāraś ca gato 'bhūvaṃ giriṃ kālañjaraṃ tataḥ | [KSS, 4, 2 161.1]
matsnehatyaktarājyena samaṃ śabarabhūbhṛtā | [KSS, 4, 2 161.2]
tatra prāptena cātmīyā jātir vaidyādharī mayā | [KSS, 4, 2 162.1]
śāpaś ca prāptaparyantaḥ sa śārvaḥ sahasā smṛtaḥ | [KSS, 4, 2 162.2]
tacca patnyai manovatyai tadaivākhyātavān aham | [KSS, 4, 2 163.1]
sakhye ca śabarendrāya mumukṣur mānuṣīṃ tanum | [KSS, 4, 2 163.2]
bhāryāmittre ime eva bhūyāstāṃ smarato mama | [KSS, 4, 2 164.1]
anyajanmanyapītyuktvā hṛdi kṛtvā ca śaṃkaram | [KSS, 4, 2 164.2]
mayā giritaṭāt tasmānnipatya prasabhaṃ tataḥ | [KSS, 4, 2 165.1]
tābhyāṃ svapatnīmittrābhyāṃ saha muktaṃ śarīrakam | [KSS, 4, 2 165.2]
so 'haṃ tataḥ samutpanno nāmnā jīmūtavāhanaḥ | [KSS, 4, 2 166.1]
vidyādharakule 'muṣminn eṣa jātismaro 'dhunā | [KSS, 4, 2 166.2]
sa cāpi śabarendrastvaṃ jāto mittrāvasuḥ punaḥ | [KSS, 4, 2 167.1]
tryakṣaprasādāt siddhānāṃ rājño viśvāvasoḥ sutaḥ | [KSS, 4, 2 167.2]
sāpi vidyādharī mittra mama bhāryā manovatī | [KSS, 4, 2 168.1]
tava svasā samutpannā nāmnā valayavatyasau | [KSS, 4, 2 168.2]
evaṃ me pūrvapatnyeṣā bhaginī te bhavān api | [KSS, 4, 2 169.1]
pūrvamittram ato yuktā pariṇetum asau mama | [KSS, 4, 2 169.2]
kiṃtu pūrvam ito gatvā mama pitror nivedaya | [KSS, 4, 2 170.1]
tayoḥ pramāṇīkṛtayoḥ sidhyatyetat tavepsitam | [KSS, 4, 2 170.2]
itthaṃ niśamya jīmūtavāhanāt prītamānasaḥ | [KSS, 4, 2 171.1]
gatvā mittrāvasuḥ sarvaṃ tatpitṛbhyāṃ śaśaṃsa tat | [KSS, 4, 2 171.2]
abhinanditavākyaś ca tābhyāṃ hṛṣṭastadaiva saḥ | [KSS, 4, 2 172.1]
upagamya tam evārthaṃ svapitṛbhyāṃ nyavedayat | [KSS, 4, 2 172.2]
tayor īpsitasaṃpattituṣṭayoḥ satvaraṃ ca saḥ | [KSS, 4, 2 173.1]
yuvarājo vivāhāya saṃbhāram akarot svasuḥ | [KSS, 4, 2 173.2]
tato jagrāha vidhivat tasyā jīmūtavāhanaḥ | [KSS, 4, 2 174.1]
pāṇiṃ malayavatyāḥ sa siddharājapuraskṛtaḥ | [KSS, 4, 2 174.2]
babhūva cotsavastatra cañcaddyucaracāraṇaḥ | [KSS, 4, 2 175.1]
saṃmilatsiddhasaṃghāto valgadvidyādharoddhuraḥ | [KSS, 4, 2 175.2]
kṛtodvāhastatastasthau tasmiñjīmūtavāhanaḥ | [KSS, 4, 2 176.1]
malayādrau mahārheṇa vibhavena vadhūsakhaḥ | [KSS, 4, 2 176.2]
ekadā ca śvaśuryeṇa sa mittrāvasunā saha | [KSS, 4, 2 177.1]
velāvanāni jaladher avalokayituṃ yayau | [KSS, 4, 2 177.2]
tatrāpaśyacca puruṣaṃ yuvānaṃ vignam āgatam | [KSS, 4, 2 178.1]
nivartayantaṃ jananīṃ hā putreti virāviṇīm | [KSS, 4, 2 178.2]
apareṇa parityaktaṃ bhaṭenevānuyāyinā | [KSS, 4, 2 179.1]
puruṣeṇa pṛthūttuṅgaṃ prāpayyaikaṃ śilātalam | [KSS, 4, 2 179.2]
kastvaṃ kim īhase kiṃ ca mātā tvāṃ śocatīti tam | [KSS, 4, 2 180.1]
sa papraccha tataḥ so 'pi tasmai vṛttāntam abravīt | [KSS, 4, 2 180.2]
purā kaśyapabhārye dve kadrūś ca vinatā tathā | [KSS, 4, 2 181.1]
mithaḥ kathāprasaṅgena vivādaṃ kila cakratuḥ | [KSS, 4, 2 181.2]
ādyā śyāmān raver aśvān avādīd aparā sitān | [KSS, 4, 2 182.1]
anyonyadāsabhāvaṃ ca paṇam atra babandhatuḥ | [KSS, 4, 2 182.2]
tato jayārthinī kadrūḥ svairaṃ nāgair nijātmajaiḥ | [KSS, 4, 2 183.1]
viṣaphūtkāramalinān arkasyāśvān akārayat | [KSS, 4, 2 183.2]
tādṛśāṃś copadarśyaitān vinatāṃ chadmanā jitām | [KSS, 4, 2 184.1]
dāsīcakāra kaṣṭā hi strīṇām anyāsahiṣṇutā | [KSS, 4, 2 184.2]
tad buddhvāgatya vinatātanayo garuḍastadā | [KSS, 4, 2 185.1]
sāntvena mātur dāsatvamuktiṃ kadrūm ayācata | [KSS, 4, 2 185.2]
tataḥ kadrūsutā nāgā vicintyaivaṃ tam abruvan | [KSS, 4, 2 186.1]
bho vainateya kṣīrābdhiḥ prārabdho mathituṃ suraiḥ | [KSS, 4, 2 186.2]
tataḥ sudhāṃ samāhṛtya prativastu prayaccha naḥ | [KSS, 4, 2 187.1]
mātaraṃ svīkuruṣvātha bhavān hi balināṃ varaḥ | [KSS, 4, 2 187.2]
etan nāgavacaḥ śrutvā gatvā ca kṣīravāridhim | [KSS, 4, 2 188.1]
sudhārthaṃ darśayāmāsa garuḍo guru pauruṣam | [KSS, 4, 2 188.2]
tataḥ parākramaprīto devastatra svayaṃ hariḥ | [KSS, 4, 2 189.1]
tuṣṭo 'smi te varaṃ kaṃcid vṛṇīṣvety ādideśa tam | [KSS, 4, 2 189.2]
nāgā bhavantu me bhakṣyā iti so 'pi harestataḥ | [KSS, 4, 2 190.1]
vainateyo varaṃ vavre mātur dāsyena kopitaḥ | [KSS, 4, 2 190.2]
tatheti hariṇādiṣṭo nijavīryārjitāmṛtaḥ | [KSS, 4, 2 191.1]
sa caivam atha śakreṇa gadito jñātavastunā | [KSS, 4, 2 191.2]
tathā pakṣīndra kāryaṃ te yathā mūḍhair na bhujyate | [KSS, 4, 2 192.1]
nāgaiḥ sudhā yathā caināṃ tebhyaḥ pratyāharāmyaham | [KSS, 4, 2 192.2]
etacchrutvā tathetyuktvā sa vaiṣṇavavaroddhuraḥ | [KSS, 4, 2 193.1]
sudhākalaśam ādāya tārkṣyo nāgān upāyayau | [KSS, 4, 2 193.2]
varaprabhāvabhītāṃś ca mugdhān ārājjagāda tān | [KSS, 4, 2 194.1]
idam ānītam amṛtaṃ muktvāmbāṃ mama gṛhyatām | [KSS, 4, 2 194.2]
bhayaṃ cet sthāpayāmyetad ahaṃ vo darbhasaṃstare | [KSS, 4, 2 195.1]
unmocyāmbāṃ ca gacchāmi svīkurudhvam itaḥ sudhām | [KSS, 4, 2 195.2]
tathetyukte ca tair nāgaiḥ sa pavitre kuśāstare | [KSS, 4, 2 196.1]
sudhākalaśam ādhatta te cāsya jananīṃ jahuḥ | [KSS, 4, 2 196.2]
dāsyamuktāṃ ca kṛtvaivaṃ mātaraṃ garuḍe gate | [KSS, 4, 2 197.1]
yāvad ādadate nāgā niḥśaṅkāstat kilāmṛtam | [KSS, 4, 2 197.2]
tāvan nipatya sahasā tān vimohya svaśaktitaḥ | [KSS, 4, 2 198.1]
taṃ sudhākalaśaṃ śakro jahāra kuśasaṃstarāt | [KSS, 4, 2 198.2]
viṣaṇṇāste 'tha nāgāstaṃ lilihur darbhasaṃstaram | [KSS, 4, 2 199.1]
kadācid amṛtaścyotalepo 'pyasmin bhaved iti | [KSS, 4, 2 199.2]
tena pāṭitajihvāste vṛthā prāpur dvijihvatām | [KSS, 4, 2 200.1]
hāsyād ṛte kim anyat syād atilaulyavatāṃ phalam | [KSS, 4, 2 200.2]
athālabdhāmṛtarasānnāgān vairī harer varāt | [KSS, 4, 2 201.1]
tārkṣyaḥ pravavṛte bhoktuṃ tān nipatya punaḥ punaḥ | [KSS, 4, 2 201.2]
tadāpāte ca pātālaṃ trāsanirjīvarājilam | [KSS, 4, 2 202.1]
prabhṛṣṭagarbhiṇīgarbham abhūt kṣapitapannagam | [KSS, 4, 2 202.2]
taṃ dṛṣṭvā cānvahaṃ tatra vāsukir bhujageśvaraḥ | [KSS, 4, 2 203.1]
kṛtsnam ekapade naṣṭaṃ nāgalokam amanyata | [KSS, 4, 2 203.2]
tato durvāravīryasya sadyastasya vicintya saḥ | [KSS, 4, 2 204.1]
samayaṃ prārthanāpūrvaṃ cakāraivaṃ garutmataḥ | [KSS, 4, 2 204.2]
ekam ekaṃ pratidinaṃ nāgaṃ te preṣayāmyaham | [KSS, 4, 2 205.1]
āhārahetoḥ pakṣīndra payodhipulinācale | [KSS, 4, 2 205.2]
pātāle tu praveṣṭavyaṃ na tvayā mardakāriṇā | [KSS, 4, 2 206.1]
nāgalokakṣayāt svārthastavaiva hi vinaśyati | [KSS, 4, 2 206.2]
iti vāsukinā proktastatheti garuḍo 'nvaham | [KSS, 4, 2 207.1]
tatpreṣitam ihaikaikaṃ nāgaṃ bhoktuṃ pracakrame | [KSS, 4, 2 207.2]
tena krameṇa cāsaṃkhyāḥ phaṇino 'tra kṣayaṃ gatāḥ | [KSS, 4, 2 208.1]
ahaṃ ca śaṅkhacūḍākhyo nāgo vāro mamādya ca | [KSS, 4, 2 208.2]
ato 'haṃ garuḍāhārahetor vadhyaśilām imām | [KSS, 4, 2 209.1]
mātuś ca śocyatāṃ prāpto nāgarājanideśataḥ | [KSS, 4, 2 209.2]
iti tasya vacaḥ śrutvā śaṅkhacūḍasya duḥkhitaḥ | [KSS, 4, 2 210.1]
sāntaḥkhedaḥ sa jīmūtavāhanastam abhāṣata | [KSS, 4, 2 210.2]
aho kim api niḥsattvaṃ rājatvaṃ bata vāsukeḥ | [KSS, 4, 2 211.1]
yat svahastena nīyante ripor āmiṣatāṃ prajāḥ | [KSS, 4, 2 211.2]
kiṃ na prathamam ātmaiva tena datto garutmate | [KSS, 4, 2 212.1]
klībenābhyarthitā keyaṃ svakulakṣayasākṣitā | [KSS, 4, 2 212.2]
utpadya kaśyapāt pāpaṃ tārkṣyo 'pi kurute kiyat | [KSS, 4, 2 213.1]
dehamātrakṛte mohaḥ kīdṛśo mahatām api | [KSS, 4, 2 213.2]
tad ahaṃ tāvad adyaikaṃ rakṣāmi tvāṃ garutmataḥ | [KSS, 4, 2 214.1]
svaśarīrapradānena mā viṣādaṃ kṛthāḥ sakhe | [KSS, 4, 2 214.2]
tacchrutvā śaṅkhacūḍo 'pi dhairyād etad uvāca tam | [KSS, 4, 2 215.1]
śāntam etan mahāsattva mā smaivaṃ bhāṣathāḥ punaḥ | [KSS, 4, 2 215.2]
na kācasya kṛte jātu yuktā muktāmaṇeḥ kṣatiḥ | [KSS, 4, 2 216.1]
na cāpyahaṃ gamiṣyāmi kathāṃ kulakalaṅkitām | [KSS, 4, 2 216.2]
ityuktvā taṃ niṣidhyaiva sādhur jīmūtavāhanam | [KSS, 4, 2 217.1]
matvā garuḍavelāṃ ca sa kṣaṇāntaragāminīm | [KSS, 4, 2 217.2]
śaṅkhacūḍo yayau tatra vāridhestīravartinam | [KSS, 4, 2 218.1]
antakāle namaskartuṃ gokarṇākhyam umāpatim | [KSS, 4, 2 218.2]
gate tasmin sa kāruṇyanidhir jīmūtavāhanaḥ | [KSS, 4, 2 219.1]
tattrāṇāyātmadānena bubudhe labdham antaram | [KSS, 4, 2 219.2]
tatastadvismṛtam iva kṣipraṃ kṛtvā svayuktitaḥ | [KSS, 4, 2 220.1]
kāryāpadeśād vyasṛjan nijaṃ mittrāvasuṃ gṛham | [KSS, 4, 2 220.2]
tatkṣaṇaṃ ca samāsannatārkṣyapakṣānilāhatā | [KSS, 4, 2 221.1]
tatsattvadarśanāścaryād iva sā bhūr aghūrṇata | [KSS, 4, 2 221.2]
tenāhiripum āyāntaṃ matvā jīmūtavāhanaḥ | [KSS, 4, 2 222.1]
parānukampī tāṃ vadhyaśilām adhyāruroha saḥ | [KSS, 4, 2 222.2]
kṣaṇāccātra nipatyaiva mahāsattvaṃ jahāra tam | [KSS, 4, 2 223.1]
āhatya cañcvā garuḍaḥ svacchāyācchāditāmbaraḥ | [KSS, 4, 2 223.2]
parisravadasṛgdhāraṃ cyutotkhātaśikhāmaṇim | [KSS, 4, 2 224.1]
nītvā bhakṣayituṃ cainam ārebhe śikhare gireḥ | [KSS, 4, 2 224.2]
tatkālaṃ puṣpavṛṣṭiś ca nipapāta nabhastalāt | [KSS, 4, 2 225.1]
taddarśanācca kiṃ nvetad iti tārkṣyo visismiye | [KSS, 4, 2 225.2]
tāvat sa śaṅkhacūḍo 'tra natvā gokarṇam āgataḥ | [KSS, 4, 2 226.1]
dadarśa rudhirāsārasiktaṃ vadhyaśilātalam | [KSS, 4, 2 226.2]
hā dhiṅ madarthaṃ tenātmā datto nūnaṃ mahātmanā | [KSS, 4, 2 227.1]
tat kutra nītastārkṣyeṇa kṣaṇe 'smin sa bhaviṣyati | [KSS, 4, 2 227.2]
anviṣyāmi drutaṃ tāvat kadācit tam avāpnuyām | [KSS, 4, 2 228.1]
iti sādhuḥ sa tadraktadhārām anusaran yayau | [KSS, 4, 2 228.2]
atrāntare ca hṛṣṭaṃ taṃ dṛṣṭvā jīmūtavāhanam | [KSS, 4, 2 229.1]
garuḍo bhakṣaṇaṃ muktvā savismayam acintayat | [KSS, 4, 2 229.2]
kaścit kim anya evāyaṃ bhakṣyamāṇo 'pi yo mayā | [KSS, 4, 2 230.1]
vipadyate na tu paraṃ dhīraḥ pratyuta hṛṣyati | [KSS, 4, 2 230.2]
ityantar vimṛśantaṃ ca tārkṣyaṃ tādṛgvidho 'pi saḥ | [KSS, 4, 2 231.1]
nijagāda nijābhīṣṭasiddhyai jīmūtavāhanaḥ | [KSS, 4, 2 231.2]
pakṣirāja mamāstyeva śarīre māṃsaśoṇitam | [KSS, 4, 2 232.1]
tad akasmād atṛpto 'pi kiṃ nivṛtto 'si bhakṣaṇāt | [KSS, 4, 2 232.2]
tacchrutvāścaryavaśagastaṃ sa papraccha pakṣirāṭ | [KSS, 4, 2 233.1]
nāgaḥ sādho na tāvat tvaṃ brūhi tat ko bhavān iti | [KSS, 4, 2 233.2]
nāga evāsmi bhuṅkṣva tvaṃ yathārabdhaṃ samāpaya | [KSS, 4, 2 234.1]
ārabdhā hyasamāptaiva kiṃ dhīraistyajyate kriyā | [KSS, 4, 2 234.2]
iti yāvacca jīmūtavāhanaḥ prativakti tam | [KSS, 4, 2 235.1]
tāvat sa śaṅkhacūḍo 'tra prāpto dūrād abhāṣata | [KSS, 4, 2 235.2]
mā mā garutman naivaiṣa nāgo nāgo hyahaṃ tava | [KSS, 4, 2 236.1]
tad enaṃ muñca ko 'yaṃ te jāto 'kāṇḍe bata bhramaḥ | [KSS, 4, 2 236.2]
tacchrutvātīva vibhrānto babhūva sa khageśvaraḥ | [KSS, 4, 2 237.1]
vāñchitāsiddhikhedaṃ ca bheje jīmūtavāhanaḥ | [KSS, 4, 2 237.2]
tato 'nyonyasamālāpakrandadvidyādharādhipam | [KSS, 4, 2 238.1]
buddhvā taṃ bhakṣitaṃ mohād garutmān abhyatapyata | [KSS, 4, 2 238.2]
aho bata nṛśaṃsasya pāpam āpatitaṃ mama | [KSS, 4, 2 239.1]
kiṃvā sulabhapāpā hi bhavantyunmārgavṛttayaḥ | [KSS, 4, 2 239.2]
ślāghyastveṣa mahātmaikaḥ parārthaprāṇadāyinā | [KSS, 4, 2 240.1]
mameti mohaikavaśaṃ yena viśvam adhaḥkṛtam | [KSS, 4, 2 240.2]
iti taṃ cintayantaṃ ca garuḍaṃ pāpaśuddhaye | [KSS, 4, 2 241.1]
vahniṃ vivikṣuṃ jīmūtavāhano 'tha jagāda saḥ | [KSS, 4, 2 241.2]
pakṣīndra kiṃ viṣaṇṇo 'si satyaṃ pāpād bibheṣi cet | [KSS, 4, 2 242.1]
tad idānīṃ na bhūyaste bhakṣyā hīme bhujaṃgamāḥ | [KSS, 4, 2 242.2]
kāryaś cānuśayasteṣu pūrvabhukteṣu bhogiṣu | [KSS, 4, 2 243.1]
eṣo 'tra hi pratīkāro vṛthānyaccintitaṃ tava | [KSS, 4, 2 243.2]
ityuktastena sa prītastārkṣyo bhūtānukampinā | [KSS, 4, 2 244.1]
tatheti pratipede tadvākyaṃ tasya guror iva | [KSS, 4, 2 244.2]
yayau cāmṛtam ānetuṃ nākāj jīvayituṃ javāt | [KSS, 4, 2 245.1]
kṣatāṅgaṃ tatra taṃ cānyān asthiśeṣān ahīn api | [KSS, 4, 2 245.2]
tataś ca sākṣād āgatya devyā sikto 'mṛtena saḥ | [KSS, 4, 2 246.1]
jīmūtavāhano gauryā tadbhāryābhaktituṣṭayā | [KSS, 4, 2 246.2]
tenādhikatarodbhūtakāntīnyaṅgāni jajñire | [KSS, 4, 2 247.1]
tasya sānandagīrvāṇadundubhidhvanibhiḥ saha | [KSS, 4, 2 247.2]
svasthotthite tatastasminn ānīya garuḍo 'pi tat | [KSS, 4, 2 248.1]
kṛtsne velātaṭe 'pyatra vavarṣāmṛtam ambarāt | [KSS, 4, 2 248.2]
tena sarve samuttasthur jīvantastatra pannagāḥ | [KSS, 4, 2 249.1]
babhau tacca tadā bhūribhujaṃgakulasaṃkulam | [KSS, 4, 2 249.2]
velāvanaṃ vinirmuktavainateyabhayaṃ tataḥ | [KSS, 4, 2 250.1]
pātālam iva jīmūtavāhanālokanāgatam | [KSS, 4, 2 250.2]
tato 'kṣayeṇa dehena yaśasā ca virājitam | [KSS, 4, 2 251.1]
buddhvābhyanandat taṃ bandhujano jīmūtavāhanam | [KSS, 4, 2 251.2]
nananda tasya bhāryā ca sajñātiḥ pitarau tathā | [KSS, 4, 2 252.1]
ko na prahṛṣyedduḥkhena sukhatvaparivartinā | [KSS, 4, 2 252.2]
visṛṣṭastena ca yayau śaṅkhacūḍo rasātalam | [KSS, 4, 2 253.1]
svacchandam avisṛṣṭaṃ ca lokāṃstrīn api tadyaśaḥ | [KSS, 4, 2 253.2]
tataḥ prītiprahvāmaranikaram āgatya garuḍaṃ praṇemustaṃ vidyādharatilakam abhyetya sabhayāḥ | [KSS, 4, 2 254.1]
svadāyādāḥ sarve himagirisutānugrahavaśān mataṅgākhyādyā ye suciram abhajann asya vikṛtim | [KSS, 4, 2 254.2]
tair eva cārthyamānaḥ sukṛtī jīmūtavāhanaḥ sa tataḥ | [KSS, 4, 2 255.1]
malayācalād agacchan nijanilayaṃ tuhinaśailataṭam | [KSS, 4, 2 255.2]
tatra pitṛbhyāṃ sahito mittrāvasunā ca malayavatyā ca | [KSS, 4, 2 256.1]
dhīraś cirāya bubhuje vidyādharacakravartipadam | [KSS, 4, 2 256.2]
evaṃ sakalajagattrayahṛdayacamatkārakāricaritānām | [KSS, 4, 2 257.1]
svayam anudhāvanti sadā kalyāṇaparamparāḥ padavīm | [KSS, 4, 2 257.2]
ityākarṇya kathāṃ kila devī yaugandharāyaṇasya mukhāt | [KSS, 4, 2 258.1]
mumude vāsavadattā garbhabharodāradohadinī | [KSS, 4, 2 258.2]
tadanu tadanuṣaṅgaprāptayā prītibhājām anavaratanideśapratyayād devatānām | [KSS, 4, 2 259.1]
nijapatinikaṭasthā bhāvividyādharendrasvatanayakathayā taṃ vāsaraṃ sā nināya | [KSS, 4, 2 259.2]
{KSS, 4, 3}
tato vāsavadattā sā vatsarājaṃ samīpagam | [KSS, 4, 3 1.1]
vijane sacivair yuktam anyedyur idam abravīt | [KSS, 4, 3 1.2]
yataḥ prabhṛti garbho 'yam āryaputra dhṛto mayā | [KSS, 4, 3 2.1]
tataḥ prabhṛti tadrakṣā tīvrā māṃ hṛdi bādhate | [KSS, 4, 3 2.2]
adya taccintayā cāhaṃ suptā niśi kathaṃcana | [KSS, 4, 3 3.1]
jāne dṛṣṭavatī kaṃcit svapne puruṣam āgatam | [KSS, 4, 3 3.2]
bhasmāṅgarāgasitayā śekharīkṛtacandrayā | [KSS, 4, 3 4.1]
piśaṅgajaṭayā mūrtyā śobhitaṃ śūlahastayā | [KSS, 4, 3 4.2]
sa ca mām abhyupetyaiva sānukampa ivāvadat | [KSS, 4, 3 5.1]
putri garbhakṛte cintā na kāryā kācana tvayā | [KSS, 4, 3 5.2]
ahaṃ tavainaṃ rakṣāmi datto hyeṣa mayaiva te | [KSS, 4, 3 6.1]
kiṃcānyacchṛṇu vacmyeva tava pratyayakāraṇam | [KSS, 4, 3 6.2]
śvaḥ kāpi nārī vijñaptihetor yuṣmān upaiṣyati | [KSS, 4, 3 7.1]
avaṣṭabhyaiva sākṣepam ākarṣantī nijaṃ patim | [KSS, 4, 3 7.2]
pañcabhistanayair yuktā bahubandhujanāvṛtā | [KSS, 4, 3 7.3]
sā ca duścāriṇī yoṣit svabāndhavabalāt patim | [KSS, 4, 3 8.1]
taṃ ghātayitum icchantī sarvaṃ mithyā bravīti tat | [KSS, 4, 3 8.2]
tvaṃ cātra putri vatseśaṃ pūrvaṃ vijñāpayestathā | [KSS, 4, 3 9.1]
tasyāḥ sakāśāt sa yathā sādhur mucyeta kustriyaḥ | [KSS, 4, 3 9.2]
ityādiśya gate tasminn antardhānaṃ mahātmani | [KSS, 4, 3 10.1]
prabuddhā sahasaivāhaṃ vibhātā ca vibhāvarī | [KSS, 4, 3 10.2]
evam ukte tayā devyā śarvānugrahavādinaḥ | [KSS, 4, 3 11.1]
tatrāsan vismitāḥ sarve saṃvādāpekṣimānasāḥ | [KSS, 4, 3 11.2]
tasminn eva kṣaṇe cātra praviśyārtānukampinam | [KSS, 4, 3 12.1]
vatsarājaṃ pratīhāramukhyo 'kasmād vyajijñapat | [KSS, 4, 3 12.2]
āgatā deva vijñaptyai kāpi strī bāndhavair vṛtā | [KSS, 4, 3 13.1]
pañcaputrān gṛhītvā svam ākṣipya vivaśaṃ patim | [KSS, 4, 3 13.2]
tacchrutvā nṛpatir devīsvapnasaṃvādavismitaḥ | [KSS, 4, 3 14.1]
praveśyatām ihaiveti pratīhāraṃ tam ādiśat | [KSS, 4, 3 14.2]
svapnasatyatvasaṃjātasatputraprāptiniścayaḥ | [KSS, 4, 3 15.1]
devī vāsavadattāpi sā samprāpa parāṃ mudam | [KSS, 4, 3 15.2]
atha dvāronmukhaiḥ sarvair vīkṣyamāṇā sakautukam | [KSS, 4, 3 16.1]
pratīhārājñayā yoṣid bhartṛyuktā viveśa sā | [KSS, 4, 3 16.2]
praviśyāśritadainyā ca yathākramakṛtānatiḥ | [KSS, 4, 3 17.1]
atha saṃsadi rājānaṃ sadevīkaṃ vyajijñapat | [KSS, 4, 3 17.2]
ayaṃ niraparādhāyā mama bhartā bhavann api | [KSS, 4, 3 18.1]
na prayacchatyanāthāyā bhojanācchādanādikam | [KSS, 4, 3 18.2]
ityuktavatyāṃ tasyāṃ ca sa tadbhartā vyajijñapat | [KSS, 4, 3 19.1]
deva mithyā vadatyeṣā sabandhur madvadhaiṣiṇī | [KSS, 4, 3 19.2]
ā vatsarāntaṃ sarvaṃ hi dattam asyā mayāgrataḥ | [KSS, 4, 3 20.1]
etadbandhava evānye taṭasthā me 'tra sākṣiṇaḥ | [KSS, 4, 3 20.2]
evaṃ vijñāpitastena rājā svayam abhāṣata | [KSS, 4, 3 21.1]
devīsvapne kṛtaṃ sākṣyaṃ devenaivātra śūlinā | [KSS, 4, 3 21.2]
tat kiṃ sākṣibhir eṣaiva nigrāhyā strī sabāndhavā | [KSS, 4, 3 22.1]
iti rājñodite 'vādīd dhīmān yaugandharāyaṇaḥ | [KSS, 4, 3 22.2]
tathāpi sākṣivacanāt kāryaṃ deva yathocitam | [KSS, 4, 3 23.1]
loko hyetad ajānāno na pratīyāt kathaṃcana | [KSS, 4, 3 23.2]
tacchrutvā sākṣiṇo rājñā tathetyānāyya tatkṣaṇam | [KSS, 4, 3 24.1]
pṛṣṭāḥ śaśaṃsuste cātra tāṃ mithyāvādinīṃ striyam | [KSS, 4, 3 24.2]
tataḥ prakhyātasadbhartṛdrohām etāṃ sabāndhavām | [KSS, 4, 3 25.1]
saputrāṃ ca sa vatseśaḥ svadeśān niravāsayat | [KSS, 4, 3 25.2]
visasarja ca taṃ sādhuṃ tadbhartāraṃ dayārdradhīḥ | [KSS, 4, 3 26.1]
vivāhāntaraparyāptaṃ vitīrya vipulaṃ vasu | [KSS, 4, 3 26.2]
pumāṃsam ākulaṃ krūrā patitaṃ durdaśāvaṭe | [KSS, 4, 3 27.1]
jīvantam eva kuṣṇāti kākīva kukuṭumbinī | [KSS, 4, 3 27.2]
snigdhā kulīnā mahatī gṛhiṇī tāpahāriṇī | [KSS, 4, 3 28.1]
tarucchāyeva mārgasthā puṇyaiḥ kasyāpi jāyate | [KSS, 4, 3 28.2]
iti caitatprasaṅgena vadantaṃ taṃ mahīpatim | [KSS, 4, 3 29.1]
vasantakaḥ sthitaḥ pārśve kathāpaṭur avocata | [KSS, 4, 3 29.2]
kiṃca deva virodho vā sneho vāpīha dehinām | [KSS, 4, 3 30.1]
prāgjanmavāsanābhyāsavaśāt prāyeṇa jāyate | [KSS, 4, 3 30.2]
tathā ca śrūyatām atra katheyaṃ varṇyate mayā | [KSS, 4, 3 31.1]
āsīd vikramacaṇḍākhyo vārāṇasyāṃ mahīpatiḥ | [KSS, 4, 3 31.2]
tasyābhūd vallabho bhṛtyo nāmnā siṃhaparākramaḥ | [KSS, 4, 3 32.1]
yo raṇeṣviva sarveṣu dyūteṣvapyasamo jayī | [KSS, 4, 3 32.2]
tasyābhavacca vikṛtā vapuṣīvāśaye 'pyalam | [KSS, 4, 3 33.1]
khyātā kalahakārīti nāmnānvarthena gehinī | [KSS, 4, 3 33.2]
sa tasyāḥ satataṃ bhūri rājato dyūtatastathā | [KSS, 4, 3 34.1]
prāpya prāpya dhanaṃ dhīraḥ sarvam eva samarpayat | [KSS, 4, 3 34.2]
sā tu tasya samutpannaputratrayayutā śaṭhā | [KSS, 4, 3 35.1]
tathāpi kṣaṇam apyekaṃ na tasthau kalahaṃ vinā | [KSS, 4, 3 35.2]
bahiḥ pibasi bhuṅkṣe ca naiva kiṃcid dadāsi naḥ | [KSS, 4, 3 36.1]
ity āraṭantī sasutā sā taṃ nityam atāpayat | [KSS, 4, 3 36.2]
prasādyamānāpy āhārapānavastrair aharniśam | [KSS, 4, 3 37.1]
durantā bhogatṛṣṇeva bhṛśaṃ jajvāla tasya sā | [KSS, 4, 3 37.2]
tataḥ krameṇa tanmanyukhinnastyaktvaiva tadgṛham | [KSS, 4, 3 38.1]
sa vindhyavāsinīṃ draṣṭum agāt siṃhaparākramaḥ | [KSS, 4, 3 38.2]
sā taṃ svapne nirāhārasthitaṃ devī samādiśat | [KSS, 4, 3 39.1]
uttiṣṭha putra tām eva gaccha vārāṇasīṃ purīm | [KSS, 4, 3 39.2]
tatra sarvamahān eko yo 'sti nyagrodhapādapaḥ | [KSS, 4, 3 40.1]
tanmūlāt khanyamānāt tvaṃ svairaṃ nidhim avāpsyasi | [KSS, 4, 3 40.2]
tanmadhyāllapsyase caikaṃ nabhaḥkhaṇḍam iva cyutam | [KSS, 4, 3 41.1]
pātraṃ garuḍamāṇikyamayaṃ nistriṃśanirmalam | [KSS, 4, 3 41.2]
tatrārpitekṣaṇo drakṣyasyantaḥ pratimitām iva | [KSS, 4, 3 42.1]
sarvasya jantoḥ prāgjātiṃ yā syājjijñāsitā tava | [KSS, 4, 3 42.2]
tenaiva buddhvā bhāryāyāḥ pūrvajātiṃ tathātmanaḥ | [KSS, 4, 3 43.1]
avāptārthaḥ sukhī tatra gatakhedo nivatsyasi | [KSS, 4, 3 43.2]
evam uktaśca devyā sa prabuddhaḥ kṛtapāraṇaḥ | [KSS, 4, 3 44.1]
vārāṇasīṃ prati prāyāt prātaḥ siṃhaparākramaḥ | [KSS, 4, 3 44.2]
gatvā ca tāṃ purīṃ prāpya tasmānnyagrodhamūlataḥ | [KSS, 4, 3 45.1]
lebhe nidhānaṃ tanmadhyāt pātraṃ maṇimayaṃ mahat | [KSS, 4, 3 45.2]
apaśyaccātra jijñāsuḥ pātre pūrvatra janmani | [KSS, 4, 3 46.1]
ghorām ṛkṣīṃ svabhāryāṃ tām ātmānaṃ ca mṛgādhipam | [KSS, 4, 3 46.2]
pūrvajātimahāvairavāsanāniścalaṃ tataḥ | [KSS, 4, 3 47.1]
buddhvā bhāryātmanor dveṣaṃ śokamohau mumoca saḥ | [KSS, 4, 3 47.2]
atha bahvīḥ parijñātāstatra pātraprabhāvataḥ | [KSS, 4, 3 48.1]
prāgjanmabhinnajātīyāḥ parihṛtyaiva kanyakāḥ | [KSS, 4, 3 48.2]
tulyāṃ janmāntare siṃhīṃ pariṇinye vicintya saḥ | [KSS, 4, 3 49.1]
bhāryāṃ dvitīyāṃ siṃhaśrīnāmnīṃ siṃhaparākramaḥ | [KSS, 4, 3 49.2]
kṛtvā kalahakārīṃ ca tāṃ sa grāmaikabhāginīm | [KSS, 4, 3 50.1]
nidhānaprāptisukhitastasthau navavadhūsakhaḥ | [KSS, 4, 3 50.2]
itthaṃ dārādayo 'pīha bhavanti bhuvane nṛṇām | [KSS, 4, 3 51.1]
prāksaṃskāravaśāyātavairasnehā mahīpate | [KSS, 4, 3 51.2]
ityākarṇya kathāṃ citrāṃ vatsarājo vasantakāt | [KSS, 4, 3 52.1]
bhṛśaṃ tutoṣa sahito devyā vāsavadattayā | [KSS, 4, 3 52.2]
evaṃ dineṣu gacchatsu rājñastasya divāniśam | [KSS, 4, 3 53.1]
atṛptasya lasadgarbhadevīvaktrendudarśane | [KSS, 4, 3 53.2]
mantriṇām udapadyanta sarveṣāṃ śubhalakṣaṇāḥ | [KSS, 4, 3 54.1]
krameṇa tanayāstatra bhāvikalyāṇasūcakāḥ | [KSS, 4, 3 54.2]
prathamaṃ mantrimukhyasya jāyate sma kilātmajaḥ | [KSS, 4, 3 55.1]
yaugandharāyaṇasyaiva marubhūtir iti śrutaḥ | [KSS, 4, 3 55.2]
tato rumaṇvato jajñe suto hariśikhābhidhaḥ | [KSS, 4, 3 56.1]
vasantakasyāpyutpede tanayo 'tha tapantakaḥ | [KSS, 4, 3 56.2]
tato nityoditākhyasya pratīhārādhikāriṇaḥ | [KSS, 4, 3 57.1]
ityakāparasaṃjñasya putro 'jāyata gomukhaḥ | [KSS, 4, 3 57.2]
vatsarājasutasyeha bhāvinaścakravartinaḥ | [KSS, 4, 3 58.1]
mantriṇo 'mī bhaviṣyanti vairivaṃśāvamardinaḥ | [KSS, 4, 3 58.2]
iti teṣu ca jāteṣu vartamāne mahotsave | [KSS, 4, 3 59.1]
tatrāśarīrā nabhaso niḥsasāra sarasvatī | [KSS, 4, 3 59.2]
divaseṣvatha yāteṣu vatsarājasya tasya sā | [KSS, 4, 3 60.1]
devī vāsavadattābhūd āsannaprasavodayā | [KSS, 4, 3 60.2]
adhyāsta sā ca taccitraṃ putriṇībhiḥ pariṣkṛtam | [KSS, 4, 3 61.1]
jātavāsagṛhaṃ sārkaśamīguptagavākṣakam | [KSS, 4, 3 61.2]
ratnadīpaprabhāsaṅgamaṅgalair vividhāyudhaiḥ | [KSS, 4, 3 62.1]
garbharakṣākṣamaṃ tejo jvalayadbhir ivāvṛtam | [KSS, 4, 3 62.2]
mantribhistantritānekamantratantrādirakṣitam | [KSS, 4, 3 63.1]
jātaṃ mātṛgaṇasyeva durgaṃ duritadurjayam | [KSS, 4, 3 63.2]
tatrāsūta ca sā kāle kumāraṃ kāntadarśanam | [KSS, 4, 3 64.1]
dyaur indum iva nirgacchadacchāmṛtamayadyutim | [KSS, 4, 3 64.2]
yena jātena na paraṃ mandiraṃ tatprakāśitam | [KSS, 4, 3 65.1]
yāvaddhṛdayam apyasyā mātur niḥśokatāmasam | [KSS, 4, 3 65.2]
tataḥ pramode prasaratyatrāntaḥpuravāsinām | [KSS, 4, 3 66.1]
vatseśaḥ sutajanmaitacchuśrāvābhyāntarājjanāt | [KSS, 4, 3 66.2]
tasmai sa rājyam api yatprītaḥ priyanivedine | [KSS, 4, 3 67.1]
na dadau tadanaucityabhayena na tu tṛṣṇayā | [KSS, 4, 3 67.2]
etya cāntaḥpuraṃ sadyo baddhautsukyena cetasā | [KSS, 4, 3 68.1]
cirāt phalitasaṃkalpaḥ sa dadarśa sutaṃ nṛpaḥ | [KSS, 4, 3 68.2]
raktāyatādharadalaṃ calorṇācārukesaram | [KSS, 4, 3 69.1]
mukhaṃ dadhānaṃ sāmrājyalakṣmīlīlāmbujopamam | [KSS, 4, 3 69.2]
prāg evānyanṛpaśrībhir bhītyeva nijalāñchanaiḥ | [KSS, 4, 3 70.1]
ujhitair aṅkitaṃ mṛdvoḥ padayośchattracāmaraiḥ | [KSS, 4, 3 70.2]
tato harṣabharāpūrapīḍanotphullayā dṛśā | [KSS, 4, 3 71.1]
sāsrayā sravatīvāsmin sutasnehaṃ mahīpatau | [KSS, 4, 3 71.2]
nandatsvapi ca yaugandharāyaṇādiṣu mantriṣu | [KSS, 4, 3 72.1]
gaganād uccacāraivaṃ kāle tasmin sarasvatī | [KSS, 4, 3 72.2]
kāmadevāvatāro 'yaṃ rājañ jātastavātmajaḥ | [KSS, 4, 3 73.1]
naravāhanadattaṃ ca jānīhyenam ihākhyayā | [KSS, 4, 3 73.2]
anena bhavitavyaṃ ca divyaṃ kalpam atandriṇā | [KSS, 4, 3 74.1]
sarvavidyādharendrāṇām acirāccakravartinā | [KSS, 4, 3 74.2]
ityuktvā virataṃ vācā tatkṣaṇaṃ nabhasaḥ kramāt | [KSS, 4, 3 75.1]
puṣpavarṣair nipatitaṃ prasṛtaṃ dundubhisvanaiḥ | [KSS, 4, 3 75.2]
tataḥ surakṛtārambhajanitābhyadhikādaram | [KSS, 4, 3 76.1]
sa rājā sutarāṃ hṛṣṭaścakāra param utsavam | [KSS, 4, 3 76.2]
babhramustūryaninadā nabhasto mandirodgatāḥ | [KSS, 4, 3 77.1]
vidyādharebhyaḥ sarvebhyo rājajanmeva śaṃsitum | [KSS, 4, 3 77.2]
saudhāgreṣvaniloddhūtāḥ śoṇarāgāḥ svakāntibhiḥ | [KSS, 4, 3 78.1]
patākā api sindūram anyonyam akirann iva | [KSS, 4, 3 78.2]
bhuvi sāṅgasmarotpattitoṣād iva surāṅganāḥ | [KSS, 4, 3 79.1]
samāgatāḥ pratipadaṃ nanṛtur vārayoṣitaḥ | [KSS, 4, 3 79.2]
adṛśyata ca sarvā sā samānavibhavā purī | [KSS, 4, 3 80.1]
rājño baddhotsavāt prāptair navavastravibhūṣaṇaiḥ | [KSS, 4, 3 80.2]
tadā hyarthān nṛpe tasmin varṣatyarthyanujīviṣu | [KSS, 4, 3 81.1]
koṣād ṛte na tatratyo dadhau kaścana riktatām | [KSS, 4, 3 81.2]
maṅgalyapūrvāḥ svācāradakṣiṇā nartitāparāḥ | [KSS, 4, 3 82.1]
satprābhṛtottarāstaistaiḥ surakṣibhir adhiṣṭhitāḥ | [KSS, 4, 3 82.2]
prasṛtātodyanirhrādāḥ sākṣād diśa ivākhilāḥ | [KSS, 4, 3 83.1]
samantād āyayuścātra sāmantāntaḥpurāṅganāḥ | [KSS, 4, 3 83.2]
ceṣṭā nṛttamayī tatra pūrṇapātramayaṃ vacaḥ | [KSS, 4, 3 84.1]
vyavahāro mahātyāgamayastūryamayo dhvaniḥ | [KSS, 4, 3 84.2]
cīnapiṣṭamayo lokaścāraṇaikamayī ca bhūḥ | [KSS, 4, 3 85.1]
ānandamayyāṃ sarvasyām api tasyām abhūt puri | [KSS, 4, 3 85.2]
evaṃ mahotsavastatra bhūrivāsaravardhitaḥ | [KSS, 4, 3 86.1]
nivartate sma sa samaṃ pūrṇaiḥ pauramanorathaiḥ | [KSS, 4, 3 86.2]
so 'pi vrajatsu divaseṣvatha rājaputro vṛddhiṃ śiśuḥ pratipadindur ivājagāma | [KSS, 4, 3 87.1]
pitrā yathāvidhiniveditadivyavāṇīnirdiṣṭapūrvanaravāhanadattanāmnā | [KSS, 4, 3 87.2]
yāni sphuranmasṛṇamugdhanakhaprabhāṇi dvitrāṇi yāni ca khacaddaśanāṅkurāṇi | [KSS, 4, 3 88.1]
tāni skhalanti dadato vadataśca tasya dṛṣṭvā niśamya ca padāni pitā tutoṣa | [KSS, 4, 3 88.2]
atha tasmai mantrivarāḥ svasutān ānīya rājaputrāya | [KSS, 4, 3 89.1]
śiśave śiśūnmahīpatihṛdayānandān samarpayāmāsuḥ | [KSS, 4, 3 89.2]
yaugandharāyaṇaḥ prāṅ marubhūtiṃ hariśikhaṃ rumaṇvāṃśca | [KSS, 4, 3 90.1]
gomukhamityakanāmā tapantakākhyaṃ vasantakaśca sutam | [KSS, 4, 3 90.2]
śāntikaro 'pi purodhā bhrātṛsutaṃ śāntisomam aparaṃ ca | [KSS, 4, 3 91.1]
vaiśvānaram arpitavān piṅgalikāputrakau yamajau | [KSS, 4, 3 91.2]
tasmin kṣaṇe ca nabhaso nipapāta divyā nāndīninādasubhagā surapuṣpavṛṣṭiḥ | [KSS, 4, 3 92.1]
rājā nananda ca tadā mahiṣīsametaḥ satkṛtya tatra sacivātmajamaṇḍalaṃ tat | [KSS, 4, 3 92.2]
bālye 'pi tair abhimatair atha mantriputraiḥ ṣaḍbhistadekanirataiśca sa rājaputraḥ | [KSS, 4, 3 93.1]
yuktaḥ sadaiva naravāhanadatta āsīd yukto guṇair iva mahodayahetubhūtaiḥ | [KSS, 4, 3 93.2]
taṃ ca krīḍākalitalalitāvyaktanarmābhilāṣaṃ yāntaṃ prītipravaṇamanasām aṅkato 'ṅkaṃ nṛpāṇām | [KSS, 4, 3 94.1]
putraṃ smerānanasarasijaṃ sādaraṃ paśyataste baddhānandāḥ kimapi divasā vatsarājasya jagmuḥ | [KSS, 4, 3 94.2]
{KSS, 5, 1}
madaghūrṇitavakrotthaiḥ sindūraiśchurayanmahīm | [KSS, 5, 1 1.1]
herambaḥ pātu vo vighnān svatejobhir dahann iva | [KSS, 5, 1 1.2]
evaṃ sa devīsahitastasthau vatseśvarastadā | [KSS, 5, 1 2.1]
naravāhanadattaṃ tam ekaputraṃ vivardhayan | [KSS, 5, 1 2.2]
tadrakṣākātaraṃ taṃ ca dṛṣṭvā rājānam ekadā | [KSS, 5, 1 3.1]
yaugandharāyaṇo mantrī vijanasthitam abravīt | [KSS, 5, 1 3.2]
rājan na rājaputrasya kṛte cintādhunā tvayā | [KSS, 5, 1 4.1]
naravāhanadattasya vidhātavyā kadācana | [KSS, 5, 1 4.2]
asau bhagavatā bhāvī bhargeṇa hi bhavadgṛhe | [KSS, 5, 1 5.1]
sarvavidyādharādhīśacakravartī vinirmitaḥ | [KSS, 5, 1 5.2]
vidyāprabhāvād etacca buddhvā vidyādharādhipāḥ | [KSS, 5, 1 6.1]
gatāḥ pāpecchavaḥ kṣobhaṃ hṛdayairasahiṣṇavaḥ | [KSS, 5, 1 6.2]
tad viditvā ca devena rakṣārthaṃ śaśimaulinā | [KSS, 5, 1 7.1]
etasya stambhako nāma gaṇeśaḥ sthāpito nijaḥ | [KSS, 5, 1 7.2]
sa ca tiṣṭhatyalakṣyaḥ san rakṣann etaṃ sutaṃ tava | [KSS, 5, 1 8.1]
etacca kṣipram abhyetya nārado me nyavedayat | [KSS, 5, 1 8.2]
iti tasmin vadatyeva mantriṇi vyomamadhyataḥ | [KSS, 5, 1 9.1]
kirīṭī kuṇḍalī divyaḥ khaḍgī cāvātarat pumān | [KSS, 5, 1 9.2]
praṇataṃ kalpitātithyaṃ kṣaṇād vatseśvaro 'tha tam | [KSS, 5, 1 10.1]
kastvaṃ kim iha te kāryam ityapṛcchat sakautukam | [KSS, 5, 1 10.2]
so 'pyavādīd ahaṃ martyo bhūtvā vidyādharādhipaḥ | [KSS, 5, 1 11.1]
sampannaḥ śaktivegākhyaḥ prabhūtāśca mamārayaḥ | [KSS, 5, 1 11.2]
so 'haṃ prabhāvād vijñāya bhāvyasmaccakravartinam | [KSS, 5, 1 12.1]
bhavatastanayaṃ draṣṭum āgato 'smyavanīpate | [KSS, 5, 1 12.2]
ityuktavantaṃ taṃ dṛṣṭabhaviṣyaccakravartinam | [KSS, 5, 1 13.1]
prītaṃ vatseśvaro hṛṣṭaḥ punaḥ papraccha vismayāt | [KSS, 5, 1 13.2]
vidyādharatvaṃ prāpyeta kathaṃ kīdṛgvidhaṃ ca tat | [KSS, 5, 1 14.1]
tvayā ca tat kathaṃ prāptam etat kathaya naḥ sakhe | [KSS, 5, 1 14.2]
tacchrutvā vacanaṃ rājñaḥ sa tadā vinayānataḥ | [KSS, 5, 1 15.1]
vidyādharaḥ śaktivegastam evaṃ pratyavocata | [KSS, 5, 1 15.2]
rājann ihaiva pūrve vā janmany ārādhya śaṃkaram | [KSS, 5, 1 16.1]
vidyādharapadaṃ dhīrā labhante tadanugrahāt | [KSS, 5, 1 16.2]
taccānekavidhaṃ vidyākhaḍgamālādisādhanam | [KSS, 5, 1 17.1]
mayā ca tad yathā prāptaṃ kathayāmi tathā śṛṇu | [KSS, 5, 1 17.2]
evam uktvā svasaṃbaddhāṃ śaktivegaḥ sa saṃnidhau | [KSS, 5, 1 18.1]
devyā vāsavadattāyāḥ kathām ākhyātavān imām | [KSS, 5, 1 18.2]
abhavad vardhamānākhye pure bhūtalabhūṣaṇe | [KSS, 5, 1 19.1]
nāmnā paropakārīti purā rājā paraṃtapaḥ | [KSS, 5, 1 19.2]
tasyonnatimataścābhūnmahiṣī kanakaprabhā | [KSS, 5, 1 20.1]
vidyuddhārādharasyeva sā tu nirmuktacāpalā | [KSS, 5, 1 20.2]
tasyāṃ tasya ca kālena devyām ajani kanyakā | [KSS, 5, 1 21.1]
rūpadarpopaśāntyai yā lakṣmyā dhātreva nirmitā | [KSS, 5, 1 21.2]
avardhata śanaiḥ sā ca lokalocanacandrikā | [KSS, 5, 1 22.1]
pitrā kanakarekheti mātṛnāmnā kṛtātmajā | [KSS, 5, 1 22.2]
ekadā yauvanasthāyāṃ tasyāṃ rājā sa tatpitā | [KSS, 5, 1 23.1]
vijanopasthitāṃ devīṃ jagāda kanakaprabhām | [KSS, 5, 1 23.2]
vardhamānā sahaivaitatsamānodvāhacintayā | [KSS, 5, 1 24.1]
eṣā kanakarekhā me hṛdayaṃ devi bādhate | [KSS, 5, 1 24.2]
sthānaprāptivihīnā hi gītivat kulakanyakā | [KSS, 5, 1 25.1]
udvejinī parasyāpi śrūyamāṇaiva karṇayoḥ | [KSS, 5, 1 25.2]
vidyeva kanyakā mohād apātre pratipāditā | [KSS, 5, 1 26.1]
yaśase na na dharmāya jāyetānuśayāya tu | [KSS, 5, 1 26.2]
tat kasmai dīyate hyeṣā mayā nṛpataye sutā | [KSS, 5, 1 27.1]
ko 'syāḥ samaḥ syād iti me devi cintā garīyasī | [KSS, 5, 1 27.2]
tacchrutvā sā vihasyaivaṃ babhāṣe kanakaprabhā | [KSS, 5, 1 28.1]
tvam evam āttha kanyā tu necchatyudvāham eva sā | [KSS, 5, 1 28.2]
adyaiva narmaṇā sā hi kṛtakṛtrimaputrakā | [KSS, 5, 1 29.1]
vatse kadā vivāhaṃ te drakṣyāmītyuditā mayā | [KSS, 5, 1 29.2]
sā tacchrutvaiva sākṣepam evaṃ māṃ pratyavocata | [KSS, 5, 1 30.1]
mā maivam amba dātavyā naiva kasmaicid apyaham | [KSS, 5, 1 30.2]
madviyogo na cādiṣṭaḥ kanyaivāsmi suśobhanā | [KSS, 5, 1 31.1]
anyathā māṃ mṛtāṃ viddhi kiṃcid astyatra kāraṇam | [KSS, 5, 1 31.2]
evaṃ tayoktā tvatpārśvaṃ rājan vignāham āgatā | [KSS, 5, 1 32.1]
tanniṣiddhavivāhāyāḥ kā varasya vicāraṇā | [KSS, 5, 1 32.2]
iti rājñīmukhācchrutvā samudbhrāntaḥ sa bhūpatiḥ | [KSS, 5, 1 33.1]
kanyakāntaḥpuraṃ gatvā tām avādīt tadā sutām | [KSS, 5, 1 33.2]
prārthayante 'pi tapasā yaṃ surāsurakanyakāḥ | [KSS, 5, 1 34.1]
bhartṛlābhaḥ kathaṃ vatse sa niṣiddhaḥ kila tvayā | [KSS, 5, 1 34.2]
etat pitur vacaḥ śrutvā bhūtalanyastalocanā | [KSS, 5, 1 35.1]
tadā kanakarekhā sā nijagāda nṛpātmajā | [KSS, 5, 1 35.2]
tāta naivepsitastāvad vivāho mama sāṃpratam | [KSS, 5, 1 36.1]
tat tātasyāpi kiṃ tena kāryaṃ kaścātra vo grahaḥ | [KSS, 5, 1 36.2]
ityuktaḥ sa tayā rājā duhitrā dhīmatāṃ varaḥ | [KSS, 5, 1 37.1]
paropakārī sa punarevam etām abhāṣata | [KSS, 5, 1 37.2]
kanyādānād ṛte putri kiṃ syāt kilbiṣaśāntaye | [KSS, 5, 1 38.1]
na ca bandhuparādhīnā kanyā svātantryam arhati | [KSS, 5, 1 38.2]
jātaiva hi parasyārthe kanyakā nāma rakṣyate | [KSS, 5, 1 39.1]
bālyād ṛte vinā bhartuḥ kīdṛk tasyāḥ pitur gṛham | [KSS, 5, 1 39.2]
ṛtumatyāṃ hi kanyāyāṃ bāndhavā yāntyadhogatim | [KSS, 5, 1 40.1]
vṛṣalī sā varaścāsyā vṛṣalīpatirucyate | [KSS, 5, 1 40.2]
iti tenoditā pitrā rājaputrī manogatām | [KSS, 5, 1 41.1]
vācaṃ kanakarekhā sā tatkṣaṇaṃ samudairayat | [KSS, 5, 1 41.2]
yadyevaṃ tāta tad yena vipreṇa kṣatriyeṇa vā | [KSS, 5, 1 42.1]
dṛṣṭā kanakapuryākhyā nagarī kṛtinā kila | [KSS, 5, 1 42.2]
tasmai tvayāhaṃ dātavyā sa me bhartā bhaviṣyati | [KSS, 5, 1 43.1]
nānyathā tāta mithyaiva kartavyā me kadarthanā | [KSS, 5, 1 43.2]
evaṃ tayokte sutayā sa rājā samacintayat | [KSS, 5, 1 44.1]
diṣṭyodvāhasya tat tāvat prasaṅgo 'ṅgīkṛto 'nayā | [KSS, 5, 1 44.2]
nūnaṃ ca kāraṇotpannā devīyaṃ kāpi madgṛhe | [KSS, 5, 1 45.1]
iyat kathaṃ vijānāti bālā bhūtvānyathā hyasau | [KSS, 5, 1 45.2]
iti saṃcintya tatkālaṃ tathetyuktvā ca tāṃ sutām | [KSS, 5, 1 46.1]
utthāya dinakartavyaṃ sa cakāra mahīpatiḥ | [KSS, 5, 1 46.2]
anyedyurāsthānagato jagāda sa ca pārśvagān | [KSS, 5, 1 47.1]
dṛṣṭā kanakapuryākhyā purī yuṣmāsu kenacit | [KSS, 5, 1 47.2]
yena dṛṣṭā ca sā tasmai viprāya kṣatriyāya vā | [KSS, 5, 1 48.1]
mayā kanakarekhā ca yauvarājyaṃ ca dīyate | [KSS, 5, 1 48.2]
śrutāpi naiva sāsmābhir darśane deva kā kathā | [KSS, 5, 1 49.1]
iti te cāvadan sarve anyonyānanadarśinaḥ | [KSS, 5, 1 49.2]
tato rājā pratīhāram ānīyādiśati sma saḥ | [KSS, 5, 1 50.1]
gaccha bhramaya kṛtsne 'tra pure paṭahaghoṣaṇām | [KSS, 5, 1 50.2]
jānīhi yadi kenāpi dṛṣṭā sā nagarī na vā | [KSS, 5, 1 51.1]
ityādiṣṭaḥ pratīhāraḥ sa tatheti viniryayau | [KSS, 5, 1 51.2]
nirgatya ca samādiśya tatkṣaṇaṃ rājapūruṣān | [KSS, 5, 1 52.1]
bhrāmayāmāsa paṭahaṃ kṛtaśravaṇakautukam | [KSS, 5, 1 52.2]
vipraḥ kṣatrayuvā vā kanakapurīṃ yo 'tra dṛṣṭavān nagarīm | [KSS, 5, 1 53.1]
vadatu sa tasmai rājā dadāti tanayāṃ ca yauvarājyaṃ ca | [KSS, 5, 1 53.2]
iti cetastatastatra nagare dattavismayam | [KSS, 5, 1 54.1]
tad aghoṣyata sarvatra paṭahānantaraṃ vacaḥ | [KSS, 5, 1 54.2]
keyaṃ pure 'smin kanakapurīnāmādya ghoṣyate | [KSS, 5, 1 55.1]
yā vṛddhairapi nāsmābhir dṛṣṭā jātu na ca śrutā | [KSS, 5, 1 55.2]
ityevaṃ cāvadan paurāḥ śrutvā tāṃ tatra ghoṣaṇām | [KSS, 5, 1 56.1]
na punaḥ kaścid eko 'pi mayā dṛṣṭetyabhāṣata | [KSS, 5, 1 56.2]
tāvacca tannivāsyekaḥ śaktideva iti dvijaḥ | [KSS, 5, 1 57.1]
baladevatanūjastām aśṛṇot tatra ghoṣaṇām | [KSS, 5, 1 57.2]
sa yuvā vyasanī sadyo dyūtena vidhanīkṛtaḥ | [KSS, 5, 1 58.1]
acintayad rājasutāpradānākarṇanonmanāḥ | [KSS, 5, 1 58.2]
dyūtahāritaniḥśeṣavittasya mama nādhunā | [KSS, 5, 1 59.1]
praveśo 'sti pitur gehe nāpi paṇyāṅganāgṛhe | [KSS, 5, 1 59.2]
tasmādagatikastāvad varaṃ mithyā bravīmyaham | [KSS, 5, 1 60.1]
mayā sā nagarī dṛṣṭetyevaṃ paṭahaghoṣakān | [KSS, 5, 1 60.2]
ko māṃ pratyetyavijñānaṃ kena dṛṣṭā kadā hi sā | [KSS, 5, 1 61.1]
syād evaṃ ca kadācinme rājaputryā samāgamaḥ | [KSS, 5, 1 61.2]
iti saṃcintya gatvā tān sa rājapuruṣāṃstadā | [KSS, 5, 1 62.1]
śaktidevo mayā dṛṣṭā sā purītyavadanmṛṣā | [KSS, 5, 1 62.2]
diṣṭyā tarhi pratīhārapārśvam ehīti tatkṣaṇam | [KSS, 5, 1 63.1]
uktavadbhiśca taiḥ sākaṃ sa pratīhāram abhyagāt | [KSS, 5, 1 63.2]
tasmai tathaiva cāśaṃsat tatpurīdarśanaṃ mṛṣā | [KSS, 5, 1 64.1]
tenāpi satkṛtya tato rājāntikam anīyata | [KSS, 5, 1 64.2]
rājāgre 'pyavikalpaḥ saṃstathaiva ca tad abravīt | [KSS, 5, 1 65.1]
dyūtatāntasya kiṃ nāma kitavasya hi duṣkaram | [KSS, 5, 1 65.2]
rājāpi niścayaṃ jñātuṃ brāhmaṇaṃ taṃ visṛṣṭavān | [KSS, 5, 1 66.1]
tasyāḥ kanakarekhāyā duhitur nikaṭaṃ tadā | [KSS, 5, 1 66.2]
tayā ca sa pratīhāramukhājjñātvāntikāgataḥ | [KSS, 5, 1 67.1]
kaccit tvayā sā kanakapurī dṛṣṭetyapṛcchyata | [KSS, 5, 1 67.2]
bāḍhaṃ mayā sā nagarī dṛṣṭā vidyārthinā satā | [KSS, 5, 1 68.1]
bhramatā bhuvam ityevaṃ so 'pi tāṃ pratyabhāṣata | [KSS, 5, 1 68.2]
kena mārgeṇa tatra tvaṃ gatavān kīdṛśī ca sā | [KSS, 5, 1 69.1]
iti bhūyastayā pṛṣṭaḥ sa vipro 'pyevam abravīt | [KSS, 5, 1 69.2]
ito harapuraṃ nāma nagaraṃ gatavān aham | [KSS, 5, 1 70.1]
tato 'pi prāptavān asmi purīṃ vārāṇasīṃ kramāt | [KSS, 5, 1 70.2]
vārāṇasyāśca divasair nagaraṃ pauṇḍravardhanam | [KSS, 5, 1 71.1]
tasmāt kanakapuryākhyāṃ nagarīṃ tāṃ gato 'bhavam | [KSS, 5, 1 71.2]
dṛṣṭā mayā ca sā bhogabhūmiḥ sukṛtakarmaṇām | [KSS, 5, 1 72.1]
animeṣekṣaṇāsvādyaśobhā śakrapurī yathā | [KSS, 5, 1 72.2]
tatrādhigatavidyaśca kālenāham ihāgamam | [KSS, 5, 1 73.1]
iti tenāsmi gatavān pathā sāpi purīdṛśī | [KSS, 5, 1 73.2]
evaṃ viracitoktau ca dhūrte tasmin dvijanmani | [KSS, 5, 1 74.1]
śaktideve sahāsaṃ sā vyājahāra nṛpātmajā | [KSS, 5, 1 74.2]
aho satyaṃ mahābrahman dṛṣṭā sā nagarī tvayā | [KSS, 5, 1 75.1]
brūhi brūhi punastāvat kenāsi gatavān pathā | [KSS, 5, 1 75.2]
tacchrutvā sa yadā dhārṣṭyaṃ śaktidevo 'karot punaḥ | [KSS, 5, 1 76.1]
tadā taṃ rājaputrī sā ceṭībhir niravāsayat | [KSS, 5, 1 76.2]
nirvāsite yayau cāsmin pituḥ pārśvaṃ tadaiva sā | [KSS, 5, 1 77.1]
kiṃ satyam āha vipro 'sāviti pitrāpyapṛcchyata | [KSS, 5, 1 77.2]
tataśca sā rājasutā janakaṃ nijagāda tam | [KSS, 5, 1 78.1]
tāta rājāpi bhūtvā tvam avicāryaiva ceṣṭase | [KSS, 5, 1 78.2]
kiṃ na jānāsi dhūrtā yad vañcayante janān ṛjūn | [KSS, 5, 1 79.1]
sa hi mithyaiva vipro māṃ pratārayitum īhate | [KSS, 5, 1 79.2]
na punar nagarī tena dṛṣṭā sālīkavādinā | [KSS, 5, 1 80.1]
dhūrtairanekākārāśca kriyante bhuvi vañcanāḥ | [KSS, 5, 1 80.2]
śivamādhavavṛttāntaṃ tathā hi śṛṇu vacmi te | [KSS, 5, 1 81.1]
ityuktvā rājakanyā sā vyājahāra kathām imām | [KSS, 5, 1 81.2]
asti ratnapuraṃ nāma yathārthaṃ nagarottamam | [KSS, 5, 1 82.1]
śivamādhavasaṃjñau ca dhūrtau tatra babhūvatuḥ | [KSS, 5, 1 82.2]
parivārīkṛtānekadhūrtau tau cakratuściram | [KSS, 5, 1 83.1]
māyāprayoganiḥśeṣamuṣitāḍhyajanaṃ puram | [KSS, 5, 1 83.2]
ekadā dvau ca tāvevaṃ mantraṃ vidadhatur mithaḥ | [KSS, 5, 1 84.1]
idaṃ nagaram āvābhyāṃ kṛtsnaṃ tāvad viluṇṭhitam | [KSS, 5, 1 84.2]
ataḥ saṃprati gacchāmo vastum ujjayinīṃ purīm | [KSS, 5, 1 85.1]
tatra tu śrūyate rājñaḥ purodhāḥ sumahādhanaḥ | [KSS, 5, 1 85.2]
śaṃkarasvāmināmā ca tasmād yuktyā hṛtair dhanaiḥ | [KSS, 5, 1 86.1]
mālavastrīvilāsānāṃ yāsyāmo 'tra rasajñatām | [KSS, 5, 1 86.2]
āskandī dakṣiṇārdhasya sa tatra bhrukuṭīmukhaḥ | [KSS, 5, 1 87.1]
saptakumbhīnidhāno hi kīnāśo gīyate dvijaiḥ | [KSS, 5, 1 87.2]
kanyāratnaṃ ca tasyāsti viprasyaikam iti śrutam | [KSS, 5, 1 88.1]
tad apyetatprasaṅgena dhruvaṃ tasmād avāpsyate | [KSS, 5, 1 88.2]
iti niścitya kṛtvā ca mithaḥ kartavyasaṃvidam | [KSS, 5, 1 89.1]
śivamādhavadhūrtau tu purāt prayayatustataḥ | [KSS, 5, 1 89.2]
śanaiścojjayinīṃ prāpya mādhavaḥ saparicchadaḥ | [KSS, 5, 1 90.1]
rājaputrasya veṣeṇa tasthau grāme kvacid bahiḥ | [KSS, 5, 1 90.2]
śivastvavikalaṃ kṛtvā varṇiveṣaṃ viveśa tām | [KSS, 5, 1 91.1]
nagarīm eka evāgre bahumāyāvicakṣaṇaḥ | [KSS, 5, 1 91.2]
tatrādhyuvāsa siprāyā maṭhikāṃ tīrasīmani | [KSS, 5, 1 92.1]
dṛśyasthāpitamṛddarbhabhikṣābhāṇḍamṛgājinām | [KSS, 5, 1 92.2]
sa ca prabhātakāleṣu ghanayāṅgaṃ mṛdālipat | [KSS, 5, 1 93.1]
avīcikardamālepasūtrapātam ivācaran | [KSS, 5, 1 93.2]
sarittoye ca sa ciraṃ nimajjyāsīd avāṅmukhaḥ | [KSS, 5, 1 94.1]
kukarmajām ivābhyasyan bhaviṣyantīm adhogatim | [KSS, 5, 1 94.2]
snānotthito 'rkābhimukhastasthāvūrdhvaṃ ciraṃ ca saḥ | [KSS, 5, 1 95.1]
śūlādhiropaṇaucityam ātmano darśayann iva | [KSS, 5, 1 95.2]
tato devāgrato gatvā kuśakūrcakaro japan | [KSS, 5, 1 96.1]
āsta padmāsanāsīnaḥ sadambhacaturānanaḥ | [KSS, 5, 1 96.2]
antarā hṛdayānīva sādhūnāṃ kaitavena saḥ | [KSS, 5, 1 97.1]
svacchāny āhṛtya puṣpāṇi purāriṃ paryapūjayat | [KSS, 5, 1 97.2]
kṛtapūjaśca bhūyo 'pi mithyā japaparo 'bhavat | [KSS, 5, 1 98.1]
dattāvadhānaḥ kusṛtiṣviva dhyānaṃ tatāna saḥ | [KSS, 5, 1 98.2]
aparāhṇe ca bhikṣārthī kṛṣṇasārājināmbaraḥ | [KSS, 5, 1 99.1]
puri tadvañcanāmāyākaṭākṣa iva so 'bhramat | [KSS, 5, 1 99.2]
ādāya dvijagehebhyo maunī bhikṣātrayaṃ tataḥ | [KSS, 5, 1 100.1]
sadaṇḍājinakaścakre triḥ satyam iva khaṇḍaśaḥ | [KSS, 5, 1 100.2]
bhāgaṃ dadau ca kākebhyo bhāgam abhyāgatāya ca | [KSS, 5, 1 101.1]
bhāgena dambhabījena kukṣibhastrām apūrayat | [KSS, 5, 1 101.2]
punaḥ sa sarvapāpāni nijāni gaṇayann iva | [KSS, 5, 1 102.1]
japann āvartayāmāsa ciraṃ mithyākṣamālikām | [KSS, 5, 1 102.2]
rajanyām advitīyaśca sa tasthau maṭhikāntare | [KSS, 5, 1 103.1]
api sūkṣmāṇi lokasya marmasthānāni cintayan | [KSS, 5, 1 103.2]
evaṃ pratidinaṃ kurvan kaṣṭaṃ vyājamayaṃ tapaḥ | [KSS, 5, 1 104.1]
sa tatrāvarjayāmāsa nagarīvāsināṃ manaḥ | [KSS, 5, 1 104.2]
aho tapasvī śānto 'yam iti khyātiśca sarvataḥ | [KSS, 5, 1 105.1]
udapadyata tatrāsya bhaktinamre 'khile jane | [KSS, 5, 1 105.2]
tāvacca sa dvitīyo 'sya sakhā cāramukhena tam | [KSS, 5, 1 106.1]
vijñāya mādhavo 'pyetannagarīṃ praviveśa tām | [KSS, 5, 1 106.2]
gṛhītvā vasatiṃ cātra dūre devakulāntare | [KSS, 5, 1 107.1]
sa rājaputracchadmā san snātuṃ siprātaṭaṃ yayau | [KSS, 5, 1 107.2]
snātvā sānucaro dṛṣṭvā devāgre japatatparam | [KSS, 5, 1 108.1]
taṃ śivaṃ paramaprahvo nipapātāsya pādayoḥ | [KSS, 5, 1 108.2]
jagāda ca janasyāgre nāstīdṛk tāpaso 'paraḥ | [KSS, 5, 1 109.1]
asakṛddhi mayā dṛṣṭastīrthānyeṣa bhramann iti | [KSS, 5, 1 109.2]
śivastu taṃ vilokyāpi dambhastambhitakaṃdharaḥ | [KSS, 5, 1 110.1]
tathaivāsīt tataḥ so 'pi mādhavo vasatiṃ yayau | [KSS, 5, 1 110.2]
rātrau militvā caikatra bhuktvā pītvā ca tāvubhau | [KSS, 5, 1 111.1]
mantrayāmāsatuḥ śeṣaṃ kartavyaṃ yad ataḥ param | [KSS, 5, 1 111.2]
yāme ca paścime svairam āgāt svamaṭhikāṃ śivaḥ | [KSS, 5, 1 112.1]
mādhavo 'pi prabhāte svaṃ dhūrtam ekaṃ samādiśat | [KSS, 5, 1 112.2]
etad gṛhītvā gaccha tvaṃ vastrayugmam upāyanam | [KSS, 5, 1 113.1]
śaṃkarasvāminaḥ pārśvam iha rājapurodhasaḥ | [KSS, 5, 1 113.2]
rājaputraḥ parābhūto mādhavo nāma gotrajaiḥ | [KSS, 5, 1 114.1]
pitryaṃ bahu gṛhītvārtham āgato dakṣiṇāpathāt | [KSS, 5, 1 114.2]
samaiḥ katipayairanyai rājaputrairanudrutaḥ | [KSS, 5, 1 115.1]
sa ceha yuṣmadīyasya rājñaḥ sevāṃ kariṣyati | [KSS, 5, 1 115.2]
tena tvaddarśanāyāhaṃ preṣito yaśasāṃ nidhe | [KSS, 5, 1 116.1]
iti tvayā savinayaṃ sa ca vācyaḥ purohitaḥ | [KSS, 5, 1 116.2]
evaṃ sa mādhavenoktvā dhūrtaḥ saṃpreṣitastadā | [KSS, 5, 1 117.1]
jagāmopāyanakaro gṛhaṃ tasya purodhasaḥ | [KSS, 5, 1 117.2]
upetyāvasare dattvā prābhūtaṃ vijane ca tat | [KSS, 5, 1 118.1]
tasmai mādhavasaṃdeśaṃ śaṃsati sma yathocitam | [KSS, 5, 1 118.2]
so 'pyupāyanalobhāt tacchraddadhe kalpitāyatiḥ | [KSS, 5, 1 119.1]
upapradānaṃ lipsūnām ekaṃ hyākarṣaṇauṣadham | [KSS, 5, 1 119.2]
tataḥ pratyāgate tasmin dhūrte 'nyedyuḥ sa mādhavaḥ | [KSS, 5, 1 120.1]
labdhāvakāśastam agāt svayaṃ draṣṭuṃ purohitam | [KSS, 5, 1 120.2]
dhṛtakārpaṭikākārai rājaputrāpadeśibhiḥ | [KSS, 5, 1 121.1]
vṛtaḥ pārśvacarairāttakāṣṭhakhaṇḍakalāñchanaiḥ | [KSS, 5, 1 121.2]
purogāveditaścainam abhyagāt sa purohitam | [KSS, 5, 1 122.1]
tenāpyabhyudgamānandasvāgatair abhyanandyata | [KSS, 5, 1 122.2]
tatastena saha sthitvā kathālāpaiḥ kṣaṇaṃ ca saḥ | [KSS, 5, 1 123.1]
āyayau tadanujñāto mādhavo vasatiṃ nijām | [KSS, 5, 1 123.2]
dvitīye 'hni punaḥ preṣya prābhṛtaṃ vastrayor yugam | [KSS, 5, 1 124.1]
bhūyo 'pi tam upāgacchat purohitam uvāca ca | [KSS, 5, 1 124.2]
parivārānurodhena kila sevārthino vayam | [KSS, 5, 1 125.1]
tena tvam āśrito 'smābhirarthamātrāsti naḥ punaḥ | [KSS, 5, 1 125.2]
tacchrutvā prāptim āśaṅkya tasmāt so 'tha purohitaḥ | [KSS, 5, 1 126.1]
pratiśuśrāva tat tasmai mādhavāya samīhitam | [KSS, 5, 1 126.2]
kṣaṇācca gatvā rājānam etadarthaṃ vyajijñapat | [KSS, 5, 1 127.1]
tadgauraveṇa rājāpi tat tathā pratyapadyata | [KSS, 5, 1 127.2]
apare 'hni ca nītvā taṃ mādhavaṃ saparicchadam | [KSS, 5, 1 128.1]
nṛpāyādarśayat tasmai sa purodhāḥ sagauravam | [KSS, 5, 1 128.2]
nṛpo 'pi mādhavaṃ dṛṣṭvā rājaputropamākṛtim | [KSS, 5, 1 129.1]
ādareṇānujagrāha vṛttiṃ cāsya pradiṣṭavān | [KSS, 5, 1 129.2]
tato 'tra sevamānastaṃ nṛpaṃ tasthau sa mādhavaḥ | [KSS, 5, 1 130.1]
rātrau rātrau ca mantrāya śivena samagacchata | [KSS, 5, 1 130.2]
ihaiva vasa madgehe iti tena purodhasā | [KSS, 5, 1 131.1]
so 'rthitaścābhavallobhād upacāropajīvinā | [KSS, 5, 1 131.2]
tataḥ sahacaraiḥ sākaṃ tasyaivāśiśriyad gṛham | [KSS, 5, 1 132.1]
vināśahetur vāsāya madguḥ skandhaṃ taroriva | [KSS, 5, 1 132.2]
kṛtvā kṛtrimamāṇikyamayairābharaṇair bhṛtam | [KSS, 5, 1 133.1]
bhāṇḍaṃ ca sthāpayāmāsa tadīye koṣaveśmani | [KSS, 5, 1 133.2]
antarā ca tad udghāṭya taistair vyājārdhadarśitaiḥ | [KSS, 5, 1 134.1]
jahārābharaṇaistasya śaṣpairiva paśor manaḥ | [KSS, 5, 1 134.2]
viśvaste ca tatastasmin purodhasi cakāra saḥ | [KSS, 5, 1 135.1]
māndyam alpatarāhārakṛśīkṛtatanur mṛṣā | [KSS, 5, 1 135.2]
yāte katipayāhne ca taṃ śayyopāntavartinam | [KSS, 5, 1 136.1]
purohitaṃ sa vakti sma dhūrtarājo 'lpayā girā | [KSS, 5, 1 136.2]
mama tāvaccharīre 'smin vartate viṣamā daśā | [KSS, 5, 1 137.1]
tad vipravara kaṃcit tvaṃ brāhmaṇottamam ānaya | [KSS, 5, 1 137.2]
yasmai dāsyāmi sarvasvam ihāmutra ca śarmaṇe | [KSS, 5, 1 138.1]
asthire jīvite hyāsthā kā dhaneṣu manasvinaḥ | [KSS, 5, 1 138.2]
ityuktaḥ sa purodhāśca tena dānopajīvakaḥ | [KSS, 5, 1 139.1]
evaṃ karomīty āha sma so 'pataccāsya pādayoḥ | [KSS, 5, 1 139.2]
tataḥ sa brāhmaṇaṃ yaṃ yam ānināya purohitaḥ | [KSS, 5, 1 140.1]
viśeṣecchānibhāttaṃ taṃ śraddadhe na sa mādhavaḥ | [KSS, 5, 1 140.2]
tad dṛṣṭvā tasya pārśvastho dhūrta eko 'bravīd idam | [KSS, 5, 1 141.1]
na tāvad asmai sāmānyo vipraḥ prāyeṇa rocate | [KSS, 5, 1 141.2]
tad ya eṣa śivo nāma śiprātīre mahātapāḥ | [KSS, 5, 1 142.1]
sthitaḥ saṃprati bhātyasya na vetyetan nirūpyatām | [KSS, 5, 1 142.2]
tacchrutvā mādhavo 'vādīt kṛtārtistaṃ purohitam | [KSS, 5, 1 143.1]
hanta prasīdānaya taṃ vipro nānyo hi tādṛśaḥ | [KSS, 5, 1 143.2]
ityuktastena ca yayau sa śivasyāntikaṃ tataḥ | [KSS, 5, 1 144.1]
purodhāstam apaśyacca racitadhyānaniścalam | [KSS, 5, 1 144.2]
upāviśacca tasyāgre tataḥ kṛtvā pradakṣiṇam | [KSS, 5, 1 145.1]
tatkṣaṇaṃ so 'pi dhūrto 'bhūcchanairunmīlitekṣaṇaḥ | [KSS, 5, 1 145.2]
tataḥ praṇamya taṃ prahvaḥ sa uvāca purohitaḥ | [KSS, 5, 1 146.1]
na cet kupyasi tat kiṃcit prabho vijñāpayāmyaham | [KSS, 5, 1 146.2]
tan niśamya ca tenoṣṭhapuṭonnamanasaṃjñayā | [KSS, 5, 1 147.1]
anujñātaḥ śivenaivaṃ tam avādīt purohitaḥ | [KSS, 5, 1 147.2]
iha sthito dākṣiṇātyo rājaputro mahādhanaḥ | [KSS, 5, 1 148.1]
mādhavākhyaḥ sa cāsvasthaḥ sarvasvaṃ dātum udyataḥ | [KSS, 5, 1 148.2]
manyase yadi tat tubhyaṃ sa sarvaṃ tat prayacchati | [KSS, 5, 1 149.1]
nānānarghamahāratnamayālaṃkaraṇojjvalam | [KSS, 5, 1 149.2]
tacchrutvā sa śanair muktamaunaḥ kila śivo 'bravīt | [KSS, 5, 1 150.1]
brahman bhikṣāśanasyārthaiḥ ko 'rtho me brahmacāriṇaḥ | [KSS, 5, 1 150.2]
tataḥ purohito 'pyevaṃ sa taṃ punarabhāṣata | [KSS, 5, 1 151.1]
maivaṃ vādīr mahābrahman kiṃ na vetsy āśramakramam | [KSS, 5, 1 151.2]
kṛtadāro gṛhe kurvan devapitratithikriyāḥ | [KSS, 5, 1 152.1]
dhanaistrivargaṃ prāpnoti gṛhī hy āśramiṇāṃ varaḥ | [KSS, 5, 1 152.2]
tataḥ so 'pi śivo 'vādīt kuto me dārasaṃgrahaḥ | [KSS, 5, 1 153.1]
na hyahaṃ pariṇeṣyāmi kulād yādṛśatādṛśāt | [KSS, 5, 1 153.2]
tacchrutvā sukhabhogyaṃ ca matvā tasya tathā dhanam | [KSS, 5, 1 154.1]
sa prāptāvasaro lubdhaḥ purodhāstam abhāṣata | [KSS, 5, 1 154.2]
asti tarhi sutā kanyā vinayasvāminīti me | [KSS, 5, 1 155.1]
atirūpavatī sā ca tāṃ ca tubhyaṃ dadāmyaham | [KSS, 5, 1 155.2]
yacca pratigrahadhanaṃ tasmāt prāpnoṣi mādhavāt | [KSS, 5, 1 156.1]
tad ahaṃ tava rakṣāmi tad bhajasva gṛhāśramam | [KSS, 5, 1 156.2]
ityākarṇya sa sampannayatheṣṭārthaḥ śivo 'bravīt | [KSS, 5, 1 157.1]
brahman grahastavāyaṃ cet tat karomi vacastava | [KSS, 5, 1 157.2]
hemaratnasvarūpe tu mugdha evāsmi tāpasaḥ | [KSS, 5, 1 158.1]
tvadvācaiva pravarte 'haṃ yathā vetsi tathā kuru | [KSS, 5, 1 158.2]
etacchivavacaḥ śrutvā parituṣṭastatheti tam | [KSS, 5, 1 159.1]
mūḍho nināya gehaṃ svaṃ tathaiva sa purohitaḥ | [KSS, 5, 1 159.2]
saṃniveśya ca tatrainaṃ śivākhyam aśivaṃ tataḥ | [KSS, 5, 1 160.1]
yathākṛtaṃ śaśaṃsaitanmādhavāyābhinandate | [KSS, 5, 1 160.2]
tadaiva ca dadau tasmai sutāṃ kleśavivardhitām | [KSS, 5, 1 161.1]
nijāṃ śivāya saṃpattim iva mūḍhatvahāritām | [KSS, 5, 1 161.2]
kṛtodvāhaṃ tṛtīye 'hni pratigrahakṛte ca tam | [KSS, 5, 1 162.1]
nināya vyājamandasya mādhavasya tato 'ntikam | [KSS, 5, 1 162.2]
atarkyatapasaṃ vande tvām ityavitathaṃ vadan | [KSS, 5, 1 163.1]
mādhavo 'pyapatat tasya śivasyotthāya pādayoḥ | [KSS, 5, 1 163.2]
dadau ca tasmai vidhivat koṣāgārāt tadāhṛtam | [KSS, 5, 1 164.1]
bhūrikṛtrimamāṇikyamayābharaṇabhāṇḍakam | [KSS, 5, 1 164.2]
śivo 'pi pratigṛhyaitat tasya haste purodhasaḥ | [KSS, 5, 1 165.1]
nāhaṃ vedmi tvam evaitad vetsītyuktvā samarpayat | [KSS, 5, 1 165.2]
aṅgīkṛtam idaṃ pūrvaṃ mayā cintā tavātra kā | [KSS, 5, 1 166.1]
ityuktvā tacca jagrāha tatkṣaṇaṃ sa purohitaḥ | [KSS, 5, 1 166.2]
kṛtāśiṣi tato yāte svavadhūvāsakaṃ śive | [KSS, 5, 1 167.1]
nītvā sa sthāpayāmāsa tannije koṣaveśmani | [KSS, 5, 1 167.2]
mādhavo 'pi tad anyedyur māndyavyājaṃ śanaistyajan | [KSS, 5, 1 168.1]
rogopaśāntiṃ vakti sma mahādānaprabhāvataḥ | [KSS, 5, 1 168.2]
tvayā dharmasahāyena samuttīrṇo 'ham āpadaḥ | [KSS, 5, 1 169.1]
iti cāntikam āyāntaṃ praśaśaṃsa purohitam | [KSS, 5, 1 169.2]
etatprabhāvād etanme śarīram iti kīrtayan | [KSS, 5, 1 170.1]
prakāśam eva cakre ca śivena saha mitratām | [KSS, 5, 1 170.2]
śivo 'pi yāteṣu dineṣvavādīt taṃ purohitam | [KSS, 5, 1 171.1]
evam eva bhavadgehe bhokṣyate ca kiyanmayā | [KSS, 5, 1 171.2]
tat kiṃ tvam eva mūlyena gṛhṇāsyābharaṇaṃ na tat | [KSS, 5, 1 172.1]
mahārgham iti cenmūlyaṃ yathāsaṃbhavi dehi me | [KSS, 5, 1 172.2]
tacchrutvā tad anarghaṃ ca matvā tanniṣkrayaṃ dadau | [KSS, 5, 1 173.1]
tatheti tasmai sarvasvaṃ śivāya sa purohitaḥ | [KSS, 5, 1 173.2]
tadarthaṃ ca svahastena jīvaṃ lekhyam akārayat | [KSS, 5, 1 174.1]
svayaṃ cāpyakarod buddhvā tad dhanaṃ svadhanādhikam | [KSS, 5, 1 174.2]
anyonyalikhitaṃ haste gṛhītvā sa purohitaḥ | [KSS, 5, 1 175.1]
pṛthag āsīt pṛthak so 'pi śivo bheje gṛhasthitim | [KSS, 5, 1 175.2]
tataśca sa śivaḥ so 'pi mādhavaḥ saṃgatāvubhau | [KSS, 5, 1 176.1]
purohitārthān bhuñjānau yathecchaṃ tatra tasthatuḥ | [KSS, 5, 1 176.2]
gate kāle ca mūlyārthī sa purodhāḥ kilāpaṇe | [KSS, 5, 1 177.1]
tato 'laṃkāraṇād ekaṃ vikretuṃ kaṭakaṃ yayau | [KSS, 5, 1 177.2]
tatraitad ratnatattvajñāḥ parīkṣya vaṇijo 'bruvan | [KSS, 5, 1 178.1]
aho kasyāsti vijñānaṃ yenaitat kṛtrimaṃ kṛtam | [KSS, 5, 1 178.2]
kācasphaṭikakhaṇḍā hi nānārāgoparañjitāḥ | [KSS, 5, 1 179.1]
rītibaddhā ime naite maṇayo na ca kāñcanam | [KSS, 5, 1 179.2]
tacchrutvā vihvalo gatvā sa purodhāstadaiva tat | [KSS, 5, 1 180.1]
ānīyābharaṇaṃ gehāt kṛtsnaṃ teṣām adarśayat | [KSS, 5, 1 180.2]
te dṛṣṭvā tadvad evāsya sarvaṃ kṛtrimam eva tat | [KSS, 5, 1 181.1]
ūcire ca sa tacchrutvā vajrāhata ivābhavat | [KSS, 5, 1 181.2]
tataśca gatvā tatkālaṃ sa mūḍhaḥ śivam abhyadhāt | [KSS, 5, 1 182.1]
gṛhṇīṣva svān alaṃkārāṃstanme dehi nijaṃ dhanam | [KSS, 5, 1 182.2]
kuto mamādyāpi dhanaṃ taddhyaśeṣaṃ gṛhe mayā | [KSS, 5, 1 183.1]
kālena bhuktam iti taṃ śivo 'pi pratyabhāṣata | [KSS, 5, 1 183.2]
tato vivadamānau tau pārśvāvasthitamādhavam | [KSS, 5, 1 184.1]
purodhāśca śivaścobhau rājānam upajagmatuḥ | [KSS, 5, 1 184.2]
kācasphaṭikayoḥ khaṇḍai rītibaddhaiḥ surañjitaiḥ | [KSS, 5, 1 185.1]
racitaṃ deva dattvaiva vyājālaṃkaraṇaṃ mahat | [KSS, 5, 1 185.2]
śivena mama sarvasvam ajānānasya bhakṣitam | [KSS, 5, 1 186.1]
iti vijñāpayāmāsa nṛpatiṃ sa purohitaḥ | [KSS, 5, 1 186.2]
tataḥ śivo 'bravīd rājann ā bālyāt tāpaso 'bhavam | [KSS, 5, 1 187.1]
anenaiva tad abhyarthya grāhito 'haṃ pratigraham | [KSS, 5, 1 187.2]
tadaiva bhāṣitaṃ cāsya mugdhenāpi satā mayā | [KSS, 5, 1 188.1]
ratnādiṣvanabhijñasya pramāṇaṃ me bhavān iti | [KSS, 5, 1 188.2]
ahaṃ sthitastavātreti pratyapadyata caiṣa tat | [KSS, 5, 1 189.1]
pratigṛhya ca tat sarvaṃ haste 'syaiva mayārpitam | [KSS, 5, 1 189.2]
tato 'nena gṛhītaṃ tat svecchaṃ mūlyena me prabho | [KSS, 5, 1 190.1]
vidyate cāvayoratra svahastalikhitaṃ mithaḥ | [KSS, 5, 1 190.2]
idānīṃ caiva sāhāyyaṃ paraṃ jānātyataḥ prabhuḥ | [KSS, 5, 1 191.1]
evaṃ śive samāptoktāvuvāca sa ca mādhavaḥ | [KSS, 5, 1 191.2]
maivam ādiśa mānyastvam aparādho mamātra kaḥ | [KSS, 5, 1 192.1]
na gṛhītaṃ mayā kiṃcid bhavato vā śivasya vā | [KSS, 5, 1 192.2]
paitṛkaṃ dhanam anyatra ciraṃ nyāsīkṛtaṃ sthitam | [KSS, 5, 1 193.1]
tadā tad eva cānītaṃ mayā dattaṃ dvijanmane | [KSS, 5, 1 193.2]
satyaṃ yadi na tat svarṇaṃ na ca ratnāni tāni tat | [KSS, 5, 1 194.1]
rītisphaṭikakācānāṃ pradānād astu me phalam | [KSS, 5, 1 194.2]
nirvyājahṛdayatvena dāne ca pratyayo mama | [KSS, 5, 1 195.1]
dṛṣṭa evāvatīrṇo 'smi yad rogam atidustaram | [KSS, 5, 1 195.2]
ityabhinnamukhacchāyam uktavatyatra mādhave | [KSS, 5, 1 196.1]
jahāsa mantrisahito rājā tasmai tutoṣa ca | [KSS, 5, 1 196.2]
naivam anyāyataḥ kiṃcinmādhavasya śivasya vā | [KSS, 5, 1 197.1]
iti tatra sabhāsadbhiḥ sāntarhāsam udīrite | [KSS, 5, 1 197.2]
purohitaḥ so 'tha yayau hāritārtho vilajjitaḥ | [KSS, 5, 1 198.1]
kāsāṃ hi nāpadāṃ heturatilobhāndhabuddhitā | [KSS, 5, 1 198.2]
tau ca dhūrtau tatastatra tasthatuḥ śivamādhavau | [KSS, 5, 1 199.1]
parituṣṭanṛpāvāptaprasādasukhitau ciram | [KSS, 5, 1 199.2]
evaṃ sūtraśataistaistair jihvājālāni tanvate | [KSS, 5, 1 200.1]
jālopajīvino dhūrtā dhārāyāṃ dhīvarā iva | [KSS, 5, 1 200.2]
tat tāta mithyā kanakapurīṃ dṛṣṭām iva bruvan | [KSS, 5, 1 201.1]
eṣo 'pi vañcayitvā tvāṃ vipro matprāptim icchati | [KSS, 5, 1 201.2]
ataḥ saṃprati mā bhūt te madvivāhakṛte tvarā | [KSS, 5, 1 202.1]
sthitāsmi tāvat kanyaiva paśyāmo bhavitātra kim | [KSS, 5, 1 202.2]
ityuktaḥ sutayā rājā tayā kanakarekhayā | [KSS, 5, 1 203.1]
paropakārī sa tadā tām evaṃ pratyabhāṣata | [KSS, 5, 1 203.2]
yauvane kanyakābhāvaściraṃ putri na yujyate | [KSS, 5, 1 204.1]
mithyā vadanti doṣaṃ hi durjanā guṇamatsarāḥ | [KSS, 5, 1 204.2]
uttamasya viśeṣeṇa kalaṅkotpādako janaḥ | [KSS, 5, 1 205.1]
harasvāmikathām atra śṛṇvetāṃ kathayāmi te | [KSS, 5, 1 205.2]
gaṅgopakaṇṭhe kusumapuraṃ nāmāsti yat puram | [KSS, 5, 1 206.1]
harasvāmīti ko 'pyāsīt tīrthārthī tatra tāpasaḥ | [KSS, 5, 1 206.2]
sa bhaikṣavṛttir vipro 'tra gaṅgātīrakṛtoṭajaḥ | [KSS, 5, 1 207.1]
tapaḥprakarṣāllokasya gauravāspadatāṃ yayau | [KSS, 5, 1 207.2]
kadāciccātra taṃ dṛṣṭvā dūrād bhikṣāvinirgatam | [KSS, 5, 1 208.1]
janamadhye jagādaikastadguṇāsahanaḥ khalaḥ | [KSS, 5, 1 208.2]
api jānītha jāto 'yaṃ kīdṛk kapaṭatāpasaḥ | [KSS, 5, 1 209.1]
anenaivārbhakāḥ sarve nagare 'mutra bhakṣitāḥ | [KSS, 5, 1 209.2]
tacchrutvā ca dvitīyo 'tra tatrāvocata tādṛśaḥ | [KSS, 5, 1 210.1]
satyaṃ śrutaṃ mayāpyetad ucyamānaṃ janairiti | [KSS, 5, 1 210.2]
evam etad iti smāha tṛtīyo 'pi samarthayan | [KSS, 5, 1 211.1]
badhnāty āryaparīvādaṃ khalasaṃvādaśṛṅkhalā | [KSS, 5, 1 211.2]
tenaiva ca krameṇaiva gataḥ karṇaparaṃparām | [KSS, 5, 1 212.1]
pravādo bahulībhāvaṃ sarvatrātra pure yayau | [KSS, 5, 1 212.2]
paurāśca sarve gehebhyo balād bālān na tatyajuḥ | [KSS, 5, 1 213.1]
harasvāmī śiśūn nītvā bhakṣayatyakhilān iti | [KSS, 5, 1 213.2]
tataśca brāhmaṇāstatra saṃtatikṣayabhīravaḥ | [KSS, 5, 1 214.1]
sambhūya mantrayāmāsuḥ purāt tasya pravāsanam | [KSS, 5, 1 214.2]
graseta kupitaḥ so 'smān iti sākṣād bhayānna te | [KSS, 5, 1 215.1]
yadā tasyāśakan vaktuṃ dūtān visasṛjustadā | [KSS, 5, 1 215.2]
te ca gatvā tadā dūtā dūrād eva tam abruvan | [KSS, 5, 1 216.1]
nagarād gamyatām asmād ityāhustvāṃ dvijātayaḥ | [KSS, 5, 1 216.2]
kiṃ nimittam iti proktā vismitenātha tena te | [KSS, 5, 1 217.1]
punar ūcustvam aśnāsi bāladarśam iheti tam | [KSS, 5, 1 217.2]
tacchrutvā sa harasvāmī svayaṃ pratyāyanecchayā | [KSS, 5, 1 218.1]
viprāṇāṃ nikaṭaṃ teṣāṃ bhītinaśyajjano yayau | [KSS, 5, 1 218.2]
viprāścāruruhustrāsāt taṃ dṛṣṭvaiva maṭhopari | [KSS, 5, 1 219.1]
pravādamohitaḥ prāyo na vicārakṣamo janaḥ | [KSS, 5, 1 219.2]
atha dvijān harasvāmī tān ekaikam adhaḥ sthitaḥ | [KSS, 5, 1 220.1]
nāmagrāhaṃ samāhūya sa jagādopari sthitān | [KSS, 5, 1 220.2]
ko 'yaṃ moho 'dya vo viprā nāvekṣadhvaṃ parasparam | [KSS, 5, 1 221.1]
kiyanto bālakāḥ kasya mayā kutra ca bhakṣitāḥ | [KSS, 5, 1 221.2]
tacchrutvā yāvad anyonyaṃ viprāḥ parimṛśanti te | [KSS, 5, 1 222.1]
tāvat sarve 'pi sarveṣāṃ jīvanto bālakāḥ sthitāḥ | [KSS, 5, 1 222.2]
kramānniyuktāścānye 'pi paurāstatra tathaiva tat | [KSS, 5, 1 223.1]
pratyapadyanta sarve 'pi savipravaṇijo 'bruvan | [KSS, 5, 1 223.2]
aho vimūḍhairasmābhiḥ sādhur mithyaiva dūṣitaḥ | [KSS, 5, 1 224.1]
jīvanti bālāḥ sarveṣāṃ tat kasyānena bhakṣitāḥ | [KSS, 5, 1 224.2]
ityuktavatsu sarveṣu harasvāmī tadaiva saḥ | [KSS, 5, 1 225.1]
sampannaśuddhir nagarād gantuṃ pravavṛte tataḥ | [KSS, 5, 1 225.2]
durjanotpāditāvadyaviraktīkṛtacetasi | [KSS, 5, 1 226.1]
avivekini durdeśe ratiḥ kā hi manasvinaḥ | [KSS, 5, 1 226.2]
tato vaṇigbhir vipraiśca prārthitaścaraṇānataiḥ | [KSS, 5, 1 227.1]
kathaṃcit sa harasvāmī tatra vastum amanyata | [KSS, 5, 1 227.2]
itthaṃ saccaritāvalokanalasadvidveṣavācālitā mithyādūṣaṇam evam eva dadati prāyaḥ satāṃ durjanāḥ | [KSS, 5, 1 228.1]
kiṃcit kiṃ punarāpnuvanti yadi te tatrāvakāśaṃ manāg draṣṭuṃ tajjvalite 'nale nipatitaḥ prājyājyadhārotkaraḥ | [KSS, 5, 1 228.2]
tasmād viśalyayitum icchasi māṃ yadi tvaṃ vatse tad unmiṣati nūtanayauvane 'smin | [KSS, 5, 1 229.1]
na sveccham arhasi ciraṃ khalu kanyakātvam āsevituṃ sulabhadurjanaduṣpravādam | [KSS, 5, 1 229.2]
ityuktā narapatinā pitrā prāyeṇa kanakarekhā sā | [KSS, 5, 1 230.1]
nijagāda rājatanayā tam avasthitaniścayā bhūyaḥ | [KSS, 5, 1 230.2]
dṛṣṭā kanakapurī sā vipreṇa kṣatriyeṇa vā yena | [KSS, 5, 1 231.1]
tarhi tam āsu gaveṣaya tasmai māṃ dehi bhāṣitaṃ hi mayā | [KSS, 5, 1 231.2]
tacchrutvā dṛḍhaniścayāṃ vigaṇayañjātismarāṃ tāṃ sutāṃ nāsyāścānyam abhīṣṭabhartṛghaṭane paśyann upāyakramam | [KSS, 5, 1 232.1]
deśe tatra tataḥ prabhṛtyanudinaṃ praṣṭuṃ navāgantukān bhūyo bhūmipatiḥ sa nityapaṭahaprodghoṣaṇām ādiśat | [KSS, 5, 1 232.2]
yo vipraḥ kṣatriyo vā nanu kanakapurīṃ dṛṣṭavān so 'bhidhattām tasmai rājā kila svāṃ vitarati tanayāṃ yauvarājyena sākam | [KSS, 5, 1 233.1]
sarvatrāghoṣyataivaṃ punarapi paṭahānantaraṃ cātra śaśvan na tvekaḥ ko'pi tāvat kṛtakanakapurīdarśano labhyate sma | [KSS, 5, 1 233.2]
{KSS, 5, 2}
atrāntare dvijayuvā śaktidevaḥ sa durmanāḥ | [KSS, 5, 2 1.1]
acintayad abhipretarājakanyāvamānitaḥ | [KSS, 5, 2 1.2]
mayeha mithyākanakapurīdarśanavādinā | [KSS, 5, 2 2.1]
vimānanā paraṃ prāptā na tvasau rājakanyakā | [KSS, 5, 2 2.2]
tad etatprāptaye tāvad bhramaṇīyā mahī mayā | [KSS, 5, 2 3.1]
yāvat sā nagarī dṛṣṭā prāṇair vāpi gataṃ mama | [KSS, 5, 2 3.2]
tāṃ hi dṛṣṭvā purīm etya tatpaṇopārjitaṃ na cet | [KSS, 5, 2 4.1]
labheya rājatanayām enāṃ kiṃ jīvitena tat | [KSS, 5, 2 4.2]
evaṃ kṛtapratijñaḥ san vardhamānapurāt tataḥ | [KSS, 5, 2 5.1]
dakṣiṇāṃ diśam ālambya sa pratasthe tadā dvijaḥ | [KSS, 5, 2 5.2]
krameṇa gacchaṃśca prāpa so 'tha vindhyamahāṭavīm | [KSS, 5, 2 6.1]
viveśa ca nijāṃ vāñchām iva tāṃ gahanāyatām | [KSS, 5, 2 6.2]
tasyāṃ ca mārutādhūtamṛdupādapapallavaiḥ | [KSS, 5, 2 7.1]
vījayantyām ivātmānaṃ taptam arkakarotkaraiḥ | [KSS, 5, 2 7.2]
bhūricauraparābhūtiduḥkhād iva divāniśam | [KSS, 5, 2 8.1]
krośantyāṃ tīvrasiṃhādihanyamānamṛgāravaiḥ | [KSS, 5, 2 8.2]
svacchandīchaladuddāmamahāmarumarīcibhiḥ | [KSS, 5, 2 9.1]
jigīṣantyām ivātyugrāṇyapi tejāṃsi bhāsvataḥ | [KSS, 5, 2 9.2]
jalasaṃhatihīnāyām apyaho sulabhāpadi | [KSS, 5, 2 10.1]
satatollaṅghyamānāyām api dūrībhavadbhuvi | [KSS, 5, 2 10.2]
divasair dūram adhvānam atikramya dadarśa saḥ | [KSS, 5, 2 11.1]
ekānte śītalasvacchasalilaṃ sumahat saraḥ | [KSS, 5, 2 11.2]
puṇḍarīkocchritacchattraṃ prollasaddhaṃsacāmaram | [KSS, 5, 2 12.1]
kurvāṇam iva sarveṣāṃ sarasām adhirājatām | [KSS, 5, 2 12.2]
tasmin snānādi kṛtvā ca tatpārśve punaruttare | [KSS, 5, 2 13.1]
apaśyad āśramapadaṃ saphalasnigdhapādapam | [KSS, 5, 2 13.2]
tatrāśvatthataror mūle niṣaṇṇaṃ tāpasair vṛtam | [KSS, 5, 2 14.1]
sa sūryatapasaṃ nāma sthaviraṃ munim aikṣata | [KSS, 5, 2 14.2]
svavayo'bdaśatagranthisaṃkhyayevākṣamālayā | [KSS, 5, 2 15.1]
jarādhavalakarṇāgrasaṃśrayiṇyā virājitam | [KSS, 5, 2 15.2]
praṇāmapūrvakaṃ taṃ ca munim abhyājagāma saḥ | [KSS, 5, 2 16.1]
tenāpyatithisatkārair muninā so 'bhyanandyata | [KSS, 5, 2 16.2]
apṛcchyata ca tenaiva saṃvibhajya phalādibhiḥ | [KSS, 5, 2 17.1]
kutaḥ prāpto 'si gantāsi kva ca bhadrocyatām iti | [KSS, 5, 2 17.2]
vardhamānapurāt tāvad bhagavann aham āgataḥ | [KSS, 5, 2 18.1]
gantuṃ pravṛttaḥ kanakapurīm asmi pratijñayā | [KSS, 5, 2 18.2]
na jāne kva bhavet sā tu bhagavān vaktu vetti cet | [KSS, 5, 2 19.1]
iti taṃ śaktidevo 'pi sa prahvo munim abhyadhāt | [KSS, 5, 2 19.2]
vatsa varṣaśatānyaṣṭau mamāśramapade tviha | [KSS, 5, 2 20.1]
atikrāntāni na ca sā śrutāpi nagarī mayā | [KSS, 5, 2 20.2]
iti tenāpi muninā gaditaḥ sa viṣādavān | [KSS, 5, 2 21.1]
punarevābravīt tarhi mṛto 'smi kṣmāṃ bhramann iha | [KSS, 5, 2 21.2]
tataḥ krameṇa jñātārthaḥ sa munistam abhāṣata | [KSS, 5, 2 22.1]
yadi te niścayastarhi yad ahaṃ vacmi tat kuru | [KSS, 5, 2 22.2]
asti kāmpilyaviṣayo yojanānāṃ śateṣvitaḥ | [KSS, 5, 2 23.1]
triṣu tatrottarākhyaśca giristatrāpi cāśramaḥ | [KSS, 5, 2 23.2]
tatrāryo 'sti mama bhrātā jyeṣṭho dīrghatapā iti | [KSS, 5, 2 24.1]
tatpārśvaṃ vraja jānīyāt sa vṛddho jātu tāṃ purīm | [KSS, 5, 2 24.2]
etacchrutvā tathetyuktvā jātāsthastatra tāṃ niśām | [KSS, 5, 2 25.1]
nītvā pratasthe sa prātaḥ śaktidevo drutaṃ tataḥ | [KSS, 5, 2 25.2]
kleśātikrāntakāntāraśataścāsādya taṃ cirāt | [KSS, 5, 2 26.1]
kāmpilyaviṣayaṃ tasminn ārurohottare girau | [KSS, 5, 2 26.2]
tatra taṃ dīrghatapasaṃ munim āśramavartinam | [KSS, 5, 2 27.1]
dṛṣṭvā praṇamya ca prītaḥ kṛtātithyam upāyayau | [KSS, 5, 2 27.2]
vyajijñapacca kanakapurīṃ rājasutoditām | [KSS, 5, 2 28.1]
prasthito 'haṃ na jānāmi bhagavan kvāsti sā purī | [KSS, 5, 2 28.2]
sā ca me 'vaśyagantavyā tatastadupalabdhaye | [KSS, 5, 2 29.1]
ṛṣiṇā sūryatapasā preṣito 'smi tavāntikam | [KSS, 5, 2 29.2]
ityuktavantaṃ taṃ śaktidevaṃ so 'pyabravīnmuniḥ | [KSS, 5, 2 30.1]
iyatā vayasā putra purī sādya śrutā mayā | [KSS, 5, 2 30.2]
deśāntarāgataiḥ kaiḥ kair jātaḥ paricayo na me | [KSS, 5, 2 31.1]
na ca tāṃ śrutavān asmi dūre taddarśanaṃ punaḥ | [KSS, 5, 2 31.2]
jānāmyahaṃ ca niyataṃ davīyasi tayā kvacit | [KSS, 5, 2 32.1]
bhāvyaṃ dvīpāntare vatsa tatropāyaṃ ca vacmi te | [KSS, 5, 2 32.2]
asti vārinidher madhye dvīpam utsthalasaṃjñakam | [KSS, 5, 2 33.1]
tatra satyavratākhyo 'sti niṣādādhipatir dhanī | [KSS, 5, 2 33.2]
tasya dvīpāntareṣvasti sarveṣvapi gatāgatam | [KSS, 5, 2 34.1]
tena sā nagarī jātu bhaved dṛṣṭā śrutāpi vā | [KSS, 5, 2 34.2]
tasmāt prayāhi jaladherupakaṇṭhapratiṣṭhitam | [KSS, 5, 2 35.1]
nagaraṃ prathamaṃ tāvad viṭaṅkapurasaṃjñakam | [KSS, 5, 2 35.2]
tataḥ kenāpi vaṇijā samaṃ pravahaṇena tat | [KSS, 5, 2 36.1]
niṣādasyāspadaṃ gaccha dvīpaṃ tasyeṣṭasiddhaye | [KSS, 5, 2 36.2]
ityuktastena muninā śaktidevaḥ sa tatkṣaṇam | [KSS, 5, 2 37.1]
tathetyuktvā tam āmantrya prayāti sma tadāśramāt | [KSS, 5, 2 37.2]
kālena prāpya collaṅghya deśān krośān vahaṃśca saḥ | [KSS, 5, 2 38.1]
vāridhestīratilakaṃ tad viṭaṅkapuraṃ param | [KSS, 5, 2 38.2]
tasmin samudradattākhyam utsthaladvīpayāyinam | [KSS, 5, 2 39.1]
anviṣya vaṇijaṃ tena saha sakhyaṃ cakāra saḥ | [KSS, 5, 2 39.2]
tadīyaṃ yānapātraṃ ca samaṃ tenādhiruhya saḥ | [KSS, 5, 2 40.1]
tatprītipūrṇapātheyaḥ pratasthe 'mbudhivartmanā | [KSS, 5, 2 40.2]
tato 'lpadeśe gantavye samuttasthāvaśaṅkitam | [KSS, 5, 2 41.1]
kālo vidyullatājihvo garjan parjanyarākṣasaḥ | [KSS, 5, 2 41.2]
laghūn unnamayan bhāvān gurūn apyavapātayan | [KSS, 5, 2 42.1]
vavau vidherivārambhaḥ pracaṇḍaśca prabhañjanaḥ | [KSS, 5, 2 42.2]
vātāhatāśca jaladherudatiṣṭhanmahormayaḥ | [KSS, 5, 2 43.1]
āśrayābhibhavakrodhād iva śailāḥ sapakṣakāḥ | [KSS, 5, 2 43.2]
yayau ca tat pravahaṇaṃ kṣaṇam ūrdhvam adhaḥ kṣaṇam | [KSS, 5, 2 44.1]
ucchrāyapātaparyāyaṃ darśayad dhaninām iva | [KSS, 5, 2 44.2]
kṣaṇāntare ca vaṇijām ākrandaistīvrapūritam | [KSS, 5, 2 45.1]
bharād iva tad utpatya vahanaṃ samabhajyata | [KSS, 5, 2 45.2]
bhagne ca tasmiṃstatsvāmī sa vaṇik patito 'mbudhau | [KSS, 5, 2 46.1]
tīrṇaśca phalakārūḍhaḥ prāpyānyad vahanaṃ cirāt | [KSS, 5, 2 46.2]
śaktidevaṃ patantaṃ tu taṃ vyāttamukhakandaraḥ | [KSS, 5, 2 47.1]
aparikṣatasarvāṅgaṃ mahāmatsyo nigīrṇavān | [KSS, 5, 2 47.2]
sa ca matsyo 'bdhimadhyena tatkālaṃ svecchayā caran | [KSS, 5, 2 48.1]
utsthaladvīpanikaṭaṃ jagāma vidhiyogataḥ | [KSS, 5, 2 48.2]
tatra tasyaiva kaivartapateḥ satyavratasya saḥ | [KSS, 5, 2 49.1]
śapharagrāhibhir bhṛtyaiḥ prāpya daivād agṛhyata | [KSS, 5, 2 49.2]
te ca taṃ sumahākāyaṃ ninyurākṛṣya kautukāt | [KSS, 5, 2 50.1]
tadaiva dhīvarāstasya nijasya svāmino 'ntikam | [KSS, 5, 2 50.2]
so 'pi taṃ tādṛśaṃ dṛṣṭvā taireva sakutūhalaḥ | [KSS, 5, 2 51.1]
pāṭhīnaṃ pāṭayāmāsa bhṛtyaiḥ satyavrato nijaiḥ | [KSS, 5, 2 51.2]
pāṭitasyodarājjīvañśaktidevo 'tha tasya saḥ | [KSS, 5, 2 52.1]
anubhūtāparāścaryagarbhavāso viniryayau | [KSS, 5, 2 52.2]
niryātaṃ ca kṛtasvastikāraṃ taṃ ca savismayaḥ | [KSS, 5, 2 53.1]
yuvānaṃ vīkṣya papraccha dāśaḥ satyavratastataḥ | [KSS, 5, 2 53.2]
kastvaṃ kathaṃ kutaścaiṣā śapharodaraśāyitā | [KSS, 5, 2 54.1]
brahmaṃstvayāptā ko 'yaṃ te vṛttānto 'tyantam adbhutaḥ | [KSS, 5, 2 54.2]
tacchrutvā śaktidevastaṃ dāśendraṃ pratyabhāṣata | [KSS, 5, 2 55.1]
brāhmaṇaḥ śaktidevākhyo vardhamānapurād aham | [KSS, 5, 2 55.2]
avaśyagamyā kanakapurī ca nagarī mayā | [KSS, 5, 2 56.1]
ajānānaśca tāṃ dūrād bhrānto 'smi suciraṃ bhuvam | [KSS, 5, 2 56.2]
tato dīrghatapovākyāt saṃbhāvya dvīpagāṃ ca tām | [KSS, 5, 2 57.1]
tajjñaptaye dāśapaterutsthaladvīpavāsinaḥ | [KSS, 5, 2 57.2]
pārśvaṃ satyavratasyāhaṃ gacchan vahanabhaṅgataḥ | [KSS, 5, 2 58.1]
magno 'mbudhau nigīrṇo 'haṃ matsyena prāpito 'dhunā | [KSS, 5, 2 58.2]
ityuktavantaṃ taṃ śaktidevaṃ satyavrato 'bravīt | [KSS, 5, 2 59.1]
satyavrato 'ham evaitad dvīpaṃ taccedam eva te | [KSS, 5, 2 59.2]
kiṃtu dṛṣṭā bahudvīpadṛśvanāpi na sā mayā | [KSS, 5, 2 60.1]
nagarī tvadabhipretā dvīpānteṣu śrutā punaḥ | [KSS, 5, 2 60.2]
ityuktvā śaktidevaṃ ca viṣaṇṇaṃ vīkṣya tatkṣaṇam | [KSS, 5, 2 61.1]
punarabhyāgataprītyā taṃ sa satyavrato 'bhyadhāt | [KSS, 5, 2 61.2]
brahmanmā gā viṣādaṃ tvam ihaivādya niśāṃ vasa | [KSS, 5, 2 62.1]
prātaḥ kaṃcid upāyaṃ te vidhāsyāmīṣṭasiddhaye | [KSS, 5, 2 62.2]
ityāśvāsya sa tenaiva dāśena prahitastataḥ | [KSS, 5, 2 63.1]
sulabhātithisatkāraṃ dvijo vipramaṭhaṃ yayau | [KSS, 5, 2 63.2]
tatra tadvāsinaikena kṛtāhāro dvijanmanā | [KSS, 5, 2 64.1]
viṣṇudattābhidhānena saha cakre kathākramam | [KSS, 5, 2 64.2]
tatprasaṅgācca tenaiva pṛṣṭastasmai samāsataḥ | [KSS, 5, 2 65.1]
nijaṃ deśaṃ kulaṃ kṛtsnaṃ vṛttāntaṃ ca śaśaṃsa saḥ | [KSS, 5, 2 65.2]
tad buddhvā parirabhyainaṃ viṣṇudattaḥ sa tatkṣaṇam | [KSS, 5, 2 66.1]
babhāṣe harṣabāṣpāmbughargharākṣarajarjaram | [KSS, 5, 2 66.2]
diṣṭyā mātulaputrastvam ekadeśabhavaśca me | [KSS, 5, 2 67.1]
ahaṃ ca bālya eva prāk tasmād deśād ihāgataḥ | [KSS, 5, 2 67.2]
tad ihaivāsva nacirāt sādhayiṣyati cātra te | [KSS, 5, 2 68.1]
iṣṭaṃ dvīpāntarāgacchadvaṇikkarṇaparamparā | [KSS, 5, 2 68.2]
ityuktvānvayam āvedya viṣṇudatto yathocitaiḥ | [KSS, 5, 2 69.1]
taṃ śaktidevaṃ tatkālam upacārairupācarat | [KSS, 5, 2 69.2]
śaktidevo 'pi samprāpa vismṛtādhvaklamo mudam | [KSS, 5, 2 70.1]
videśe bandhulābho hi marāvamṛtanirjharaḥ | [KSS, 5, 2 70.2]
amaṃsta ca nijābhīṣṭasiddhim abhyarṇavartinīm | [KSS, 5, 2 71.1]
antarāpāti hi śreyaḥ kāryasaṃpattisūcakam | [KSS, 5, 2 71.2]
tato rātrāvanidrasya śayanīye niṣeduṣaḥ | [KSS, 5, 2 72.1]
abhivāñchitasaṃprāptigatacittasya tasya saḥ | [KSS, 5, 2 72.2]
śaktidevasya pārśvastho viṣṇudattaḥ samarthanam | [KSS, 5, 2 73.1]
vinodapūrvakaṃ kurvan kathāṃ kathitavān imām | [KSS, 5, 2 73.2]
purābhūt sumahāvipro govindasvāmisaṃjñakaḥ | [KSS, 5, 2 74.1]
mahāgrahāre kālindyā upakaṇṭhaniveśini | [KSS, 5, 2 74.2]
jāyete sma ca tasya dvau sadṛśau guṇaśālinaḥ | [KSS, 5, 2 75.1]
aśokadatto vijayadattaśceti sutau kramāt | [KSS, 5, 2 75.2]
kālena tatra vasatāṃ teṣām ajani dāruṇam | [KSS, 5, 2 76.1]
durbhikṣaṃ tena govindasvāmī bhāryām uvāca saḥ | [KSS, 5, 2 76.2]
ayaṃ durbhikṣadoṣeṇa deśastāvad vināśitaḥ | [KSS, 5, 2 77.1]
tanna śaknomyahaṃ draṣṭuṃ suhṛdbāndhavadurgatim | [KSS, 5, 2 77.2]
dīyate ca kiyat kasya tasmād annaṃ yad asti naḥ | [KSS, 5, 2 78.1]
tad dattvā mittrabandhubhyo vrajāmo viṣayād itaḥ | [KSS, 5, 2 78.2]
vārāṇasīṃ ca vāsāya sakuṭumbāḥ śrayāmahe | [KSS, 5, 2 79.1]
ityuktayā so 'numato bhāryayānnam adānnijam | [KSS, 5, 2 79.2]
sadārasutabhṛtyaśca sa deśāt prayayau tataḥ | [KSS, 5, 2 80.1]
utsahante na hi draṣṭum uttamāḥ svajanāpadam | [KSS, 5, 2 80.2]
gacchaṃśca mārge jaṭilaṃ bhasmapāṇḍuṃ kapālinam | [KSS, 5, 2 81.1]
sārdhacandram iveśānaṃ mahāvratinam aikṣata | [KSS, 5, 2 81.2]
upetya jñāninaṃ taṃ ca natvā snehena putrayoḥ | [KSS, 5, 2 82.1]
śubhāśubhaṃ sa papraccha so 'tha yogī jagāda tam | [KSS, 5, 2 82.2]
putrau te bhāvikalyāṇau kiṃ tvetena kanīyasā | [KSS, 5, 2 83.1]
brahman vijayadattena viyogaste bhaviṣyati | [KSS, 5, 2 83.2]
tato 'syāśokadattasya dvitīyasya prabhāvataḥ | [KSS, 5, 2 84.1]
etena saha yuṣmākaṃ bhūyo bhāvī samāgamaḥ | [KSS, 5, 2 84.2]
ityuktastena govindasvāmī sa jñāninā tadā | [KSS, 5, 2 85.1]
sukhaduḥkhādbhutākrāntastam āmantrya tato yayau | [KSS, 5, 2 85.2]
prāpya vārāṇasīṃ tāṃ ca tadbāhye caṇḍikāgṛhe | [KSS, 5, 2 86.1]
dinaṃ tatrāticakrāma devīpūjādikarmaṇā | [KSS, 5, 2 86.2]
sāyaṃ ca tatraiva bahiḥ sakuṭumbastarostale | [KSS, 5, 2 87.1]
samāvasat kārpaṭikaiḥ so 'nyadeśāgataiḥ saha | [KSS, 5, 2 87.2]
rātrau ca tatra supteṣu sarveṣvadhigatādhvasu | [KSS, 5, 2 88.1]
śrānteṣvāstīrṇaparṇādipānthaśayyāniṣādiṣu | [KSS, 5, 2 88.2]
tadīyasya vibuddhasya tasyākasmāt kanīyasaḥ | [KSS, 5, 2 89.1]
sūnor vijayadattasya mahāñśītajvaro 'jani | [KSS, 5, 2 89.2]
sa tena sahasā bhāvibandhuviśleṣahetunā | [KSS, 5, 2 90.1]
bhayeneva jvareṇābhūd ūrdhvaromā savepathuḥ | [KSS, 5, 2 90.2]
śītārtaśca prabodhyaiva pitaraṃ svam uvāca tam | [KSS, 5, 2 91.1]
bādhate tāta tīvro mām iha śītajvaro 'dhunā | [KSS, 5, 2 91.2]
tanme samidham ānīya śītaghnaṃ jvalayānalam | [KSS, 5, 2 92.1]
nānyathā mama śāntiḥ syānnayeyaṃ na ca yāminīm | [KSS, 5, 2 92.2]
tacchrutvā taṃ sa govindasvāmī tadvedanākulaḥ | [KSS, 5, 2 93.1]
tāvat kuto 'dhunā vahnir vatseti ca samabhyadhāt | [KSS, 5, 2 93.2]
nanvayaṃ nikaṭe tāta dṛśyate 'gnir jvalann itaḥ | [KSS, 5, 2 94.1]
bhūyiṣṭhe 'traiva tad gatvā kiṃ nāṅgaṃ tāpayāmyaham | [KSS, 5, 2 94.2]
tasmāt sakampaṃ haste māṃ gṛhītvā prāpaya drutam | [KSS, 5, 2 95.1]
ityuktastena putreṇa punar vipro 'pi so 'bravīt | [KSS, 5, 2 95.2]
śmaśānam etad eṣā ca citā jvalati tat katham | [KSS, 5, 2 96.1]
gamyate 'tra piśācādibhīṣaṇe tvaṃ hi bālakaḥ | [KSS, 5, 2 96.2]
etacchrutvā pitur vākyaṃ vatsalasya vihasya saḥ | [KSS, 5, 2 97.1]
vīro vijayadattastaṃ sāvaṣṭambham abhāṣata | [KSS, 5, 2 97.2]
kiṃ piśācādibhistāta varākaiḥ kriyate mama | [KSS, 5, 2 98.1]
kim alpasattvaḥ ko 'pyasmi tad aśaṅkaṃ nayātra mām | [KSS, 5, 2 98.2]
ityāgrahād vadantaṃ taṃ sa pitā tatra nītavān | [KSS, 5, 2 99.1]
so 'pyaṅgaṃ tāpayan bālaścitām upasasarpa tām | [KSS, 5, 2 99.2]
jvalantīm analajvālādhūmavyākulamūrdhajām | [KSS, 5, 2 100.1]
nṛmāṃsagrāhiṇīṃ sākṣād iva rakṣo'dhidevatām | [KSS, 5, 2 100.2]
kṣaṇāt tatra samāśvasya so 'rbhakaḥ pitaraṃ ca tam | [KSS, 5, 2 101.1]
citāntardṛśyate vṛttaṃ kim etad iti pṛṣṭavān | [KSS, 5, 2 101.2]
kapālaṃ mānuṣasyaitaccitāyāṃ putra dahyate | [KSS, 5, 2 102.1]
iti taṃ pratyavādīcca so 'pi pārśvasthitaḥ pitā | [KSS, 5, 2 102.2]
tataḥ svasāhaseneva dīptāgreṇa nihatya tam | [KSS, 5, 2 103.1]
kapālaṃ sphoṭayāmāsa kāṣṭhenaikena so 'rbhakaḥ | [KSS, 5, 2 103.2]
tenoccaiḥ prasṛtā tasmānmukhe tasyāpatad vasā | [KSS, 5, 2 104.1]
śmaśānavahninā naktaṃcarīsiddhirivārpitā | [KSS, 5, 2 104.2]
tadāsvādena bālaśca sampanno 'bhūt sa rākṣasaḥ | [KSS, 5, 2 105.1]
ūrdhvakeśaḥ śikhotkhātakhaḍgo daṃṣṭrāviśaṅkaṭaḥ | [KSS, 5, 2 105.2]
ākṛṣya ca kapālaṃ tad vasāṃ pītvā lileha saḥ | [KSS, 5, 2 106.1]
asthilagnānalajvālālolayā nijajihvayā | [KSS, 5, 2 106.2]
tatastyaktakapālaḥ san pitaraṃ nijam eva tam | [KSS, 5, 2 107.1]
govindasvāminaṃ hantum udyatāsiriyeṣa saḥ | [KSS, 5, 2 107.2]
kapālasphoṭa bho deva na hantavyaḥ pitā tava | [KSS, 5, 2 108.1]
iti ehīti tatkālaṃ śmaśānād udabhūd vacaḥ | [KSS, 5, 2 108.2]
tacchrutvā nāma labdhvā ca kapālasphoṭa ityadaḥ | [KSS, 5, 2 109.1]
sa baṭuḥ pitaraṃ muktvā rakṣobhūtastirodadhe | [KSS, 5, 2 109.2]
tatpitā so 'pi govindasvāmī hā putra hā guṇin | [KSS, 5, 2 110.1]
hā hā vijayadatteti muktākrandastato yayau | [KSS, 5, 2 110.2]
etya caṇḍīgṛhaṃ tacca prātaḥ patnyai sutāya ca | [KSS, 5, 2 111.1]
jyāyase 'śokadattāya yathāvṛttaṃ śaśaṃsa saḥ | [KSS, 5, 2 111.2]
tatastābhyāṃ sahānabhravidyudāpātadāruṇam | [KSS, 5, 2 112.1]
yathā śokānalāveśam ājagāma sa tāpasaḥ | [KSS, 5, 2 112.2]
tathā vārāṇasīsaṃstho devīsaṃdarśanāgataḥ | [KSS, 5, 2 113.1]
tatropetya jano 'pyanyo yayau tatsamaduḥkhatām | [KSS, 5, 2 113.2]
tāvacca devīpūjārtham āgatyaiko mahāvaṇik | [KSS, 5, 2 114.1]
apaśyad atra govindasvāminaṃ taṃ tathāvidham | [KSS, 5, 2 114.2]
samudradattanāmāsāvupetyāśvāsya taṃ dvijam | [KSS, 5, 2 115.1]
tadaiva svagṛhaṃ sādhur nināya saparicchadam | [KSS, 5, 2 115.2]
snānādinopacāreṇa tatra cainam upācarat | [KSS, 5, 2 116.1]
nisargo hyeṣa mahatāṃ yadāpannānukampanam | [KSS, 5, 2 116.2]
so 'pi jagrāha govindasvāmī patnyā samaṃ dhṛtim | [KSS, 5, 2 117.1]
mahāvrativacaḥ śrutvā jātāsthaḥ sutasaṃgame | [KSS, 5, 2 117.2]
tataḥ prabhṛti caitasyāṃ vārāṇasyām uvāsa saḥ | [KSS, 5, 2 118.1]
abhyarthito mahāḍhyasya tasyaiva vaṇijo gṛhe | [KSS, 5, 2 118.2]
tatraivādhītavidyo 'sya sa sutaḥ prāptayauvanaḥ | [KSS, 5, 2 119.1]
dvitīyo 'śokadattākhyo bāhuyuddham aśikṣata | [KSS, 5, 2 119.2]
krameṇa ca yayau tatra prakarṣaṃ sa tathā yathā | [KSS, 5, 2 120.1]
ajīyata na kenāpi pratimallena bhūtale | [KSS, 5, 2 120.2]
ekadā devayātrāyāṃ tatra mallasamāgame | [KSS, 5, 2 121.1]
āgād eko mahāmallaḥ khyātimān dakṣiṇāpathāt | [KSS, 5, 2 121.2]
tenātra nikhilā mallā rājño vārāṇasīpateḥ | [KSS, 5, 2 122.1]
pratāpamukuṭākhyasya purato 'nye parājitāḥ | [KSS, 5, 2 122.2]
tataḥ sa rājā mallasya yuddhe tasya samādiśat | [KSS, 5, 2 123.1]
ānāyyāśokadattaṃ taṃ śrutaṃ tasmād vaṇigvarāt | [KSS, 5, 2 123.2]
so 'pi mallo bhujaṃ hatvā hastenārabhatāhavam | [KSS, 5, 2 124.1]
mallaṃ cāśokadattastu bhujaṃ hatvā nyapātayat | [KSS, 5, 2 124.2]
tatastatra mahāmallanipātotthitaśabdayā | [KSS, 5, 2 125.1]
yuddhabhūmyāpi saṃtuṣya sādhuvāda ivodite | [KSS, 5, 2 125.2]
sa rājāśokadattaṃ taṃ tuṣṭo ratnairapūrayat | [KSS, 5, 2 126.1]
cakāra cātmanaḥ pārśvavartinaṃ dṛṣṭavikramam | [KSS, 5, 2 126.2]
so 'pi rājñaḥ priyo bhūtvā dinaiḥ prāpa parāṃ śriyam | [KSS, 5, 2 127.1]
śevadhiḥ śūravidyasya viśeṣajño viśāṃ patiḥ | [KSS, 5, 2 127.2]
so 'tha jātu yayau rājā caturdaśyāṃ bahiḥ pure | [KSS, 5, 2 128.1]
supratiṣṭhāpitaṃ dūre devam arcayituṃ śivam | [KSS, 5, 2 128.2]
kṛtārcanastato naktaṃ śmaśānasyāntikena saḥ | [KSS, 5, 2 129.1]
āgacchann aśṛṇod etāṃ tanmadhyād udgatāṃ giram | [KSS, 5, 2 129.2]
ahaṃ daṇḍādhipeneha mithyā vadhyānukīrtanāt | [KSS, 5, 2 130.1]
dveṣeṇa viddhaḥ śūlāyāṃ tṛtīyaṃ divasaṃ prabho | [KSS, 5, 2 130.2]
adyāpi na ca niryānti prāṇā me 'pāpakarmaṇaḥ | [KSS, 5, 2 131.1]
tad deva tṛṣito 'tyartham ahaṃ dāpaya me jalam | [KSS, 5, 2 131.2]
tacchrutvā kṛpayā rājā sa pārśvastham uvāca tam | [KSS, 5, 2 132.1]
aśokadattam asyāmbhaḥ prahiṇotu bhavān iti | [KSS, 5, 2 132.2]
ko 'tra rātrau vrajed deva tad gacchāmyaham ātmanā | [KSS, 5, 2 133.1]
ityuktvāśokadattaḥ sa gṛhītvāmbhastato yayau | [KSS, 5, 2 133.2]
yāte ca svapurīṃ rājñi sa vīro gahanāntaram | [KSS, 5, 2 134.1]
mahattareṇa tamasā sarvato 'ntaradhiṣṭhitam | [KSS, 5, 2 134.2]
śivāvakīrṇapiśitaprattasaṃdhyāmahābali | [KSS, 5, 2 135.1]
kvacitkvaciccitājyotirdīpradīpaprakāśitam | [KSS, 5, 2 135.2]
lasaduttālavetālatālavādyaṃ viveśa tat | [KSS, 5, 2 136.1]
śmaśānaṃ kṛṣṇarajanīnivāsabhavanopamam | [KSS, 5, 2 136.2]
kenāmbho yācitaṃ bhūpād ityuccaistatra sa bruvan | [KSS, 5, 2 137.1]
mayā yācitam ityevam aśṛṇod vācam ekataḥ | [KSS, 5, 2 137.2]
gatvā tadanusāreṇa nikaṭasthaṃ citānalam | [KSS, 5, 2 138.1]
dadarśa tatra śūlāgre viddhaṃ kaṃcit sa pūruṣam | [KSS, 5, 2 138.2]
adhaśca tasya rudatīṃ sadalaṃkārabhūṣitām | [KSS, 5, 2 139.1]
adṛṣṭapūrvāṃ sarvāṅgasundarīṃ striyam aikṣata | [KSS, 5, 2 139.2]
kṛṣṇapakṣaparikṣīṇe gate 'staṃ rajanīpatau | [KSS, 5, 2 140.1]
citārohāya tadraśmiramyāṃ rātrim ivāgatām | [KSS, 5, 2 140.2]
kā tvam amba kathaṃ ceha rudatyevam avasthitā | [KSS, 5, 2 141.1]
iti pṛṣṭā ca sā tena yoṣid evaṃ tam abravīt | [KSS, 5, 2 141.2]
asyāhaṃ śūlaviddhasya bhāryā vigatalakṣaṇā | [KSS, 5, 2 142.1]
niścitāśā sthitāsmīha citārohe sahāmunā | [KSS, 5, 2 142.2]
kaṃcit kālaṃ pratīkṣe ca prāṇānām asya niṣkramam | [KSS, 5, 2 143.1]
tṛtīye 'hni gate 'pyadya yāntyetasya hi nāsavaḥ | [KSS, 5, 2 143.2]
yācate ca muhustoyam ānītaṃ ca mayeha tat | [KSS, 5, 2 144.1]
kiṃtvahaṃ nonnate śūle prāpnomyasya mukhaṃ sakhe | [KSS, 5, 2 144.2]
iti tasyā vacaḥ śrutvā sa pravīro 'pyuvāca tām | [KSS, 5, 2 145.1]
idaṃ tvasya nṛpeṇāpi haste me preṣitaṃ jalam | [KSS, 5, 2 145.2]
tanme pṛṣṭhe padaṃ dattvā dehyetasyaitadānane | [KSS, 5, 2 146.1]
na parasparśamātraṃ hi strīṇām āpadi dūṣaṇam | [KSS, 5, 2 146.2]
etacchrutvā tathetyāttajalā dattvā padadvayam | [KSS, 5, 2 147.1]
śūlamūlāvanamrasya pṛṣṭhaṃ tasyāruroha sā | [KSS, 5, 2 147.2]
kṣaṇād bhuvi svapṛṣṭhe ca raktabinduṣvaśaṅkitam | [KSS, 5, 2 148.1]
patatsu mukham unnamya sa vīro yāvad īkṣate | [KSS, 5, 2 148.2]
tāvat striyam apaśyat tāṃ chittvā churikayā muhuḥ | [KSS, 5, 2 149.1]
khādantīṃ tasya māṃsāni puṃsaḥ śūlāgravartinaḥ | [KSS, 5, 2 149.2]
tatastāṃ vikṛtiṃ matvā krodhād ākṛṣya sa kṣitau | [KSS, 5, 2 150.1]
āsphoṭayiṣyañjagrāha pāde raṇitanūpure | [KSS, 5, 2 150.2]
sāpi taṃ tarasā pādam ākṣipyaiva svamāyayā | [KSS, 5, 2 151.1]
kṣipraṃ gaganam utpatya jagāma kvāpyadarśanam | [KSS, 5, 2 151.2]
tasya cāśokadattasya tatpādānmaṇinūpuram | [KSS, 5, 2 152.1]
tasmād ākarṣaṇasrastam avatasthe karāntare | [KSS, 5, 2 152.2]
tatastāṃ peśalām ādāvadhaḥkartrīṃ ca madhyataḥ | [KSS, 5, 2 153.1]
ante vikāraghorāṃ ca durjanairiva saṃgatim | [KSS, 5, 2 153.2]
naṣṭāṃ vicintayan paśyan haste divyaṃ ca nūpuram | [KSS, 5, 2 154.1]
savismayaḥ sābhitāpaḥ saharṣaśca babhūva saḥ | [KSS, 5, 2 154.2]
tataḥ śmaśānatastasmāt sa jagāmāttanūpuraḥ | [KSS, 5, 2 155.1]
nijagehaṃ prabhāte ca snāto rājakulaṃ yayau | [KSS, 5, 2 155.2]
kiṃ tasya śūlaviddhasya dattaṃ vārīti pṛcchate | [KSS, 5, 2 156.1]
rājñe sa ca tathetyuktvā taṃ nūpuram upānayat | [KSS, 5, 2 156.2]
etat kuta iti svairaṃ pṛṣṭastena sa bhūbhṛtā | [KSS, 5, 2 157.1]
tasmai svarātrivṛttāntaṃ śaśaṃsādbhutabhīṣaṇam | [KSS, 5, 2 157.2]
tataścānanyasāmānyaṃ sattvaṃ tasyāvadhārya saḥ | [KSS, 5, 2 158.1]
tuṣṭo 'pyanyaguṇotkarṣāt tutoṣa sutarāṃ nṛpaḥ | [KSS, 5, 2 158.2]
gṛhītvā nūpuraṃ taṃ ca gatvā devyai dadau svayam | [KSS, 5, 2 159.1]
hṛṣṭastatprāptivṛttāntaṃ tasyai ca samavarṇayat | [KSS, 5, 2 159.2]
sā tad buddhvā ca dṛṣṭvā ca taṃ divyaṃ maṇinūpuram | [KSS, 5, 2 160.1]
aśokadattaślāghaikatatparā mumude rahaḥ | [KSS, 5, 2 160.2]
tato jagāda tāṃ rājā devi jātyeva vidyayā | [KSS, 5, 2 161.1]
satyeneva ca rūpeṇa mahatām apyayaṃ mahān | [KSS, 5, 2 161.2]
aśokadatto bhavyāyā bhartā ca duhitur yadi | [KSS, 5, 2 162.1]
bhavenmadanalekhāyāstad bhadram iti me matiḥ | [KSS, 5, 2 162.2]
varasyāmī guṇāḥ prekṣyā na lakṣmīḥ kṣaṇabhaṅginī | [KSS, 5, 2 163.1]
tad etasmai pravīrāya dadāmyetāṃ sutām aham | [KSS, 5, 2 163.2]
iti bhartur vacaḥ śrutvā devī sā sādarāvadat | [KSS, 5, 2 164.1]
yuktam etad asau hyasyā yuvā bhartānurūpakaḥ | [KSS, 5, 2 164.2]
sā ca tena madhūdyānadṛṣṭena hṛtamānasā | [KSS, 5, 2 165.1]
śūnyāśayā dineṣveṣu na śṛṇoti na paśyati | [KSS, 5, 2 165.2]
tatsakhītaśca tad buddhvā sacintāhaṃ niśākṣaye | [KSS, 5, 2 166.1]
suptā jāne striyā svapne kayāpyuktāsmi divyayā | [KSS, 5, 2 166.2]
vatse madanalekheyaṃ deyānyasmai na kanyakā | [KSS, 5, 2 167.1]
eṣā hyaśokadattasya bhāryā janmāntarārjitā | [KSS, 5, 2 167.2]
tacca śrutvā prabudhyaiva gatvā pratyūṣa eva ca | [KSS, 5, 2 168.1]
svayaṃ tatpratyayād vatsāṃ samāśvāsitavatyaham | [KSS, 5, 2 168.2]
idānīṃ cāryaputreṇa svayam eva mamoditam | [KSS, 5, 2 169.1]
tasmāt sametu tenāsau vṛkṣeṇevārtavī latā | [KSS, 5, 2 169.2]
ityuktaḥ priyayā prītaḥ sa rājā racitotsavaḥ | [KSS, 5, 2 170.1]
āhūyāśokadattāya tasmai tāṃ tanayāṃ dadau | [KSS, 5, 2 170.2]
tayośca so 'bhūd rājendraputrīviprendraputrayoḥ | [KSS, 5, 2 171.1]
saṃgamo 'nyonyaśobhāyai lakṣmīvinayayoriva | [KSS, 5, 2 171.2]
tataḥ kadācid rājānaṃ taṃ devī vadati sma sā | [KSS, 5, 2 172.1]
aśokadattānītaṃ tad uddiśya maṇinūpuram | [KSS, 5, 2 172.2]
āryaputrāyam ekākī nūpuro na virājate | [KSS, 5, 2 173.1]
anurūpastad etasya dvitīyaḥ parikalpyatām | [KSS, 5, 2 173.2]
tacchrutvā hemakārādīn ādideśa sa bhūpatiḥ | [KSS, 5, 2 174.1]
nūpurasyāsya sadṛśo dvitīyaḥ kriyatām iti | [KSS, 5, 2 174.2]
te tannirūpya jagadur nedṛśo deva śakyate | [KSS, 5, 2 175.1]
aparaḥ kartum etaddhi divyaṃ śilpaṃ na mānuṣam | [KSS, 5, 2 175.2]
ratnānīdṛṃśi bhūyāṃsi na bhavantyeva bhūtale | [KSS, 5, 2 176.1]
tasmād eṣa yataḥ prāptastatraivānyo gaveṣyatām | [KSS, 5, 2 176.2]
etacchrutvā sadevīke viṣaṇṇe rājñi tatkṣaṇam | [KSS, 5, 2 177.1]
aśokadattastatrasthastad dṛṣṭvā sahasābravīt | [KSS, 5, 2 177.2]
aham evānayāmyasya dvitīyaṃ nūpurasya te | [KSS, 5, 2 178.1]
evaṃ kṛtapratijñaśca rājñā sāhasaśaṅkinā | [KSS, 5, 2 178.2]
snehānnivāryamāṇo 'pi niścayānna cacāla saḥ | [KSS, 5, 2 179.1]
gṛhītvā nūpuraṃ tacca śmaśānaṃ sa punar yayau | [KSS, 5, 2 179.2]
niśi kṛṣṇacaturdaśyāṃ yatraiva tam avāptavān | [KSS, 5, 2 180.1]
praviśya tatra ca prājyacitādhūmamalīmasaiḥ | [KSS, 5, 2 180.2]
pāśopaveṣṭitagalaskandhollambitamānuṣaiḥ | [KSS, 5, 2 181.1]
pādapairiva rakṣobhirākīrṇe pitṛkānane | [KSS, 5, 2 181.2]
apaśyan pūrvadṛṣṭāṃ tāṃ striyaṃ tannūpurāptaye | [KSS, 5, 2 182.1]
upāyam ekaṃ bubudhe sa mahāmāṃsavikrayam | [KSS, 5, 2 182.2]
tarupāśād gṛhītvātha śavaṃ babhrāma tatra saḥ | [KSS, 5, 2 183.1]
vikrīṇāno mahāmāṃsaṃ gṛhyatām iti ghoṣayan | [KSS, 5, 2 183.2]
mahāsattva gṛhītvaitad ehi tāvanmayā saha | [KSS, 5, 2 184.1]
iti kṣaṇācca jagade sa dūrād ekayā striyā | [KSS, 5, 2 184.2]
tacchrutvā sa tathaivaitām upetyānusaran striyam | [KSS, 5, 2 185.1]
ārāt tarutale divyarūpāṃ yoṣitam aikṣata | [KSS, 5, 2 185.2]
strībhir vṛtām āsanasthāṃ ratnābharaṇabhāsurām | [KSS, 5, 2 186.1]
asaṃbhāvyasthitiṃ tatra marāvambhojinīm iva | [KSS, 5, 2 186.2]
striyā tayopanītaśca tām upetya tathāsthitām | [KSS, 5, 2 187.1]
nṛmāṃsam asmi vikrīṇe gṛhyatām ityuvāca saḥ | [KSS, 5, 2 187.2]
bho mahāsattva mūlyena kenaitad dīyate tvayā | [KSS, 5, 2 188.1]
iti sāpi tadāha sma divyarūpā kilāṅganā | [KSS, 5, 2 188.2]
tataḥ sa vīro hastasthaṃ tam ekaṃ maṇinūpuram | [KSS, 5, 2 189.1]
saṃdarśya skandhapṛṣṭhasthapretakāyo jagāda tām | [KSS, 5, 2 189.2]
yo dadātyasya sadṛśaṃ dvitīyaṃ nūpurasya me | [KSS, 5, 2 190.1]
māṃsaṃ tasya dadāmyetad astyasau yadi gṛhyatām | [KSS, 5, 2 190.2]
tacchrutvā sāpyavādīt tam astyanyo nūpuro mama | [KSS, 5, 2 191.1]
asau madīya evaiko nūpuro hi hṛtastvayā | [KSS, 5, 2 191.2]
saivāhaṃ yā tvayā dṛṣṭā śūlaviddhasya pārśvataḥ | [KSS, 5, 2 192.1]
kṛtānyarūpā bhavatā parijñātāsmi nādhunā | [KSS, 5, 2 192.2]
tat kiṃ māṃsena yad ahaṃ vacmi te tat karoṣi cet | [KSS, 5, 2 193.1]
taddvitīyaṃ dadāmyasya tulyaṃ tubhyaṃ svanūpuram | [KSS, 5, 2 193.2]
ityuktaḥ sa tadā vīraḥ pratipadya tad abravīt | [KSS, 5, 2 194.1]
yat tvaṃ vadasi tat sarvaṃ karomyeva kṣaṇād iti | [KSS, 5, 2 194.2]
tatastasmai jagādaivam ā mūlāt sā manīṣitam | [KSS, 5, 2 195.1]
asti bhadra trighaṇṭākhyaṃ himavacchikhare puram | [KSS, 5, 2 195.2]
tatrāsīllambajihvākhyaḥ pravīro rākṣasādhipaḥ | [KSS, 5, 2 196.1]
tasya vidyucchikhā nāma bhāryāhaṃ kāmarūpiṇī | [KSS, 5, 2 196.2]
sa caikasyāṃ sutāyāṃ me jātāyāṃ daivataḥ patiḥ | [KSS, 5, 2 197.1]
prabhoḥ kapālasphoṭasya purato nihato raṇe | [KSS, 5, 2 197.2]
tato nijapuraṃ tanme prabhuṇā tena tuṣyatā | [KSS, 5, 2 198.1]
pradattaṃ tena ca sukhaṃ sthitāsmi sasutādhunā | [KSS, 5, 2 198.2]
sā ca madduhitedānīm ārūḍhā navayauvanam | [KSS, 5, 2 199.1]
tatpravīravaraprāpticintā ca mama mānasam | [KSS, 5, 2 199.2]
atastadā samaṃ rājñā yāntaṃ tvām amunā pathā | [KSS, 5, 2 200.1]
dṛṣṭvā naktaṃ caturdaśyām ihasthāham acintayam | [KSS, 5, 2 200.2]
ayaṃ bhavyo yuvā vīro yogyo me duhituḥ patiḥ | [KSS, 5, 2 201.1]
tadetatprāptaye kaṃcid upāyaṃ kiṃ na kalpaye | [KSS, 5, 2 201.2]
iti saṃkalpya yācitvā śūlaviddhavacomiṣāt | [KSS, 5, 2 202.1]
jalaṃ madhye śmaśānaṃ tvam ānīto 'bhūr mayā mṛṣā | [KSS, 5, 2 202.2]
māyādarśitarūpādiprapañcālīkavādinī | [KSS, 5, 2 203.1]
vipralabdhavatī cāsmi tatra tvāṃ kṣaṇamātrakam | [KSS, 5, 2 203.2]
ākarṣaṇāya bhūyaste yuktyā caikaṃ svanūpuram | [KSS, 5, 2 204.1]
saṃtyajya śṛṅkhalāpāśam iva yātā tato 'pyaham | [KSS, 5, 2 204.2]
adya cetthaṃ mayā prāpto bhavāṃstadgṛham etya naḥ | [KSS, 5, 2 205.1]
bhajasva me sutāṃ kiṃca gṛhāṇāparanūpuram | [KSS, 5, 2 205.2]
ityuktaḥ sa niśācaryā tathetyuktvā tayā saha | [KSS, 5, 2 206.1]
vīro gaganamārgeṇa tatsiddhyā tatpuraṃ yayau | [KSS, 5, 2 206.2]
sauvarṇaṃ tad apaśyacca śṛṅge himavataḥ puram | [KSS, 5, 2 207.1]
nabho'dhvakhedaviśrāntam arkabimbam ivācalam | [KSS, 5, 2 207.2]
rakṣo'dhipasutāṃ tatra nāmnā vidyutprabhāṃ sa tām | [KSS, 5, 2 208.1]
svasāhasamahāsiddhim iva mūrtām avāptavān | [KSS, 5, 2 208.2]
tayā ca saha tatraiva kaṃcit kālam uvāsa saḥ | [KSS, 5, 2 209.1]
aśokadattaḥ priyayā śvaśrūvibhavanirvṛtaḥ | [KSS, 5, 2 209.2]
tato jagāda tāṃ śvaśrūṃ mahyaṃ tad dehi nūpuram | [KSS, 5, 2 210.1]
yataḥ saṃprati gantavyā purī vārāṇasī mayā | [KSS, 5, 2 210.2]
tatra hyetat pratijñātaṃ svayaṃ narapateḥ puraḥ | [KSS, 5, 2 211.1]
ekatvannūpuraspardhidvitīyānayanaṃ mayā | [KSS, 5, 2 211.2]
ityuktā tena sā śvaśrūr dvitīyaṃ taṃ svanūpuram | [KSS, 5, 2 212.1]
tasmai dattvā punaścaikaṃ suvarṇakamalaṃ dadau | [KSS, 5, 2 212.2]
prāptābjanūpurastasmāt sa purānniryayau tataḥ | [KSS, 5, 2 213.1]
aśokadatto vacasā niyamyāgamanaṃ punaḥ | [KSS, 5, 2 213.2]
tayā śvaśrvaiva cākāśapathena punareva tam | [KSS, 5, 2 214.1]
śmaśānaṃ prāpitaḥ so 'bhūnnijasiddhiprabhāvataḥ | [KSS, 5, 2 214.2]
tarumūle ca tatraiva sthitvā sā taṃ tato 'bravīt | [KSS, 5, 2 215.1]
sadā kṛṣṇacaturdaśyām iha rātrāvupaimyaham | [KSS, 5, 2 215.2]
tasyāṃ niśi ca bhūyo 'pi tvam eṣyasi yadā yadā | [KSS, 5, 2 216.1]
tadā tadā vaṭataror mūlāt prāpsyasi mām itaḥ | [KSS, 5, 2 216.2]
etacchrutvā tathetyuktvā tām āmantrya niśācarīm | [KSS, 5, 2 217.1]
aśokadattaḥ sa tato yayau tāvat pitur gṛham | [KSS, 5, 2 217.2]
kanīyaḥsutaviśleṣaduḥkhadvaiguṇyadāyinā | [KSS, 5, 2 218.1]
tādṛśā tatpravāsena pitarau tatra duḥkhitau | [KSS, 5, 2 218.2]
atarkitāgato yāvad ānandayati tatkṣaṇāt | [KSS, 5, 2 219.1]
tāvat sa buddhvā śvaśurastatraivāsyāyayau nṛpaḥ | [KSS, 5, 2 219.2]
sa taṃ sāhasikasparśabhītairiva sakaṇṭakaiḥ | [KSS, 5, 2 220.1]
aṅgaiḥ praṇatam āliṅgya mumude bhūpatiściram | [KSS, 5, 2 220.2]
tatastena samaṃ rājñā viveśa nṛpamandiram | [KSS, 5, 2 221.1]
aśokadattaḥ sa tadā pramodo mūrtimān iva | [KSS, 5, 2 221.2]
dadau rājñe sa saṃyuktaṃ tad divyaṃ nūpuradvayam | [KSS, 5, 2 222.1]
kurvāṇam iva tadvīryastutiṃ jhaṇajhaṇāravaiḥ | [KSS, 5, 2 222.2]
arpayāmāsa taccāsmai kāntaṃ kanakapaṅkajam | [KSS, 5, 2 223.1]
rakṣaḥkoṣaśriyo hastāllīlāmbujam ivāhṛtam | [KSS, 5, 2 223.2]
pṛṣṭo 'tha kautukāt tena rājñā devīyutena saḥ | [KSS, 5, 2 224.1]
avarṇayad yathāvṛttaṃ svaṃ karṇānandadāyi tat | [KSS, 5, 2 224.2]
vicitracaritollekhacamatkāritacetanam | [KSS, 5, 2 225.1]
prāpyate kiṃ yaśaḥ śubhram anaṅgīkṛtya sāhasam | [KSS, 5, 2 225.2]
evaṃ vadaṃstatastena jāmātrā kṛtakṛtyatām | [KSS, 5, 2 226.1]
mene sa rājā devī ca prāptanūpurayugmakā | [KSS, 5, 2 226.2]
utsavātodyanirhrādi tadā rājagṛhaṃ ca tat | [KSS, 5, 2 227.1]
aśokadattasya guṇānudgāyad iva nirbabhau | [KSS, 5, 2 227.2]
anyedyuśca sa rājā tat svakṛte surasadmani | [KSS, 5, 2 228.1]
hemābjaṃ sthāpayāmāsa sadraupyakalaśopari | [KSS, 5, 2 228.2]
ubhau kalaśapadmau ca śuśubhāte sitāruṇau | [KSS, 5, 2 229.1]
yaśaḥpratāpāviva tau bhūpālāśokadattayoḥ | [KSS, 5, 2 229.2]
tādṛśau ca vilokyaitau sa harṣotphullalocanaḥ | [KSS, 5, 2 230.1]
rājā māheśvaro bhaktirasāveśād abhāṣata | [KSS, 5, 2 230.2]
aho vibhāti padmena tuṅgo 'yaṃ kalaśo 'munā | [KSS, 5, 2 231.1]
bhūtiśubhraḥ kapardīva jaṭājūṭena babhruṇā | [KSS, 5, 2 231.2]
abhaviṣyad dvitīyaṃ ced īdṛśaṃ kanakāmbujam | [KSS, 5, 2 232.1]
asthāpayiṣyatāmuṣmin dvitīye kalaśe 'pi tat | [KSS, 5, 2 232.2]
iti rājavacaḥ śrutvāśokadattastato 'bravīt | [KSS, 5, 2 233.1]
āneṣyāmyaham ambhojaṃ dvitīyam api deva te | [KSS, 5, 2 233.2]
tacchrutvā na mamānyena paṅkajena prayojanam | [KSS, 5, 2 234.1]
alaṃ te sāhaseneti rājāpi pratyuvāca tam | [KSS, 5, 2 234.2]
divaseṣvatha yāteṣu hemābjaharaṇaiṣiṇi | [KSS, 5, 2 235.1]
aśokadatte sā bhūyo 'pyagāt kṛṣṇacaturdaśī | [KSS, 5, 2 235.2]
tasyāṃ cāsya suvarṇābjavāñchāṃ buddhvā bhayād iva | [KSS, 5, 2 236.1]
dyusaraḥsvarṇakamale yāte 'staśikharaṃ ravau | [KSS, 5, 2 236.2]
saṃdhyāruṇābhrapiśitagrāsagarvād iva kṣaṇāt | [KSS, 5, 2 237.1]
tamorakṣaḥsu dhāvatsu dhūmadhūmreṣu sarvataḥ | [KSS, 5, 2 237.2]
sphuraddīpāvalīdantamālābhāsvarabhīṣaṇe | [KSS, 5, 2 238.1]
jṛmbhamāṇe mahāraudre niśānaktaṃcarīmukhe | [KSS, 5, 2 238.2]
prasuptarājaputrīkāt svairaṃ nirgatya mandirāt | [KSS, 5, 2 239.1]
aśokadattaḥ sa yayau śmaśānaṃ punareva tat | [KSS, 5, 2 239.2]
tatra tasmin vaṭataror mūle tāṃ punarāgatām | [KSS, 5, 2 240.1]
dadarśa rākṣasīṃ śvaśrūṃ vihitasvāgatādarām | [KSS, 5, 2 240.2]
tayā ca saha bhūyastad agamat tanniketanam | [KSS, 5, 2 241.1]
sa yuvā himavacchṛṅgaṃ mārgonmukhavadhūjanam | [KSS, 5, 2 241.2]
kaṃcit kālaṃ samaṃ vadhvā tatra sthitvābravīcca tām | [KSS, 5, 2 242.1]
śvaśrūṃ dehi dvitīyaṃ me kutaścit kanakāmbujam | [KSS, 5, 2 242.2]
tacchrutvā sāpyavādīt taṃ kuto 'nyat paṅkajaṃ mama | [KSS, 5, 2 243.1]
etat kapālasphoṭasya vidyate 'smatprabhoḥ saraḥ | [KSS, 5, 2 243.2]
atredṛśāni jāyante hemābjāni samantataḥ | [KSS, 5, 2 244.1]
tasmāt tad ekaṃ madbhartre prītyā padmaṃ sa dattavān | [KSS, 5, 2 244.2]
evaṃ tayokte so 'vādīt tarhi tanmāṃ sarovaram | [KSS, 5, 2 245.1]
naya yāvat svayaṃ tasmād ādāsye kanakāmbujam | [KSS, 5, 2 245.2]
na śakyam etad rakṣobhir dāruṇaistaddhi rakṣyate | [KSS, 5, 2 246.1]
evaṃ niṣiddho 'pi tayā nirbandhaṃ na sa taṃ jahau | [KSS, 5, 2 246.2]
tataḥ kathaṃcinnītaśca tayā śvaśrvā dadarśa tat | [KSS, 5, 2 247.1]
dūrāt sarovaraṃ divyaṃ tuṅgādrikaṭakāśritam | [KSS, 5, 2 247.2]
channaṃ nirantaroddaṇḍadīptahemasaroruhaiḥ | [KSS, 5, 2 248.1]
satatonmukhatāpītasaṃkrāntārkaprabhairiva | [KSS, 5, 2 248.2]
gatvaiva tatra yāvacca padmānyavacinoti saḥ | [KSS, 5, 2 249.1]
tāvat tadrakṣiṇo ghorā rurudhustaṃ niśācarāḥ | [KSS, 5, 2 249.2]
saśastraḥ so 'vadhīccainān anyān anye palāyya ca | [KSS, 5, 2 250.1]
gatvā kapālasphoṭāya svāmine tannyavedayan | [KSS, 5, 2 250.2]
sa tad buddhvaiva kupitastatra rakṣaḥpatiḥ svayam | [KSS, 5, 2 251.1]
āgatyāśokadattaṃ tam apaśyalluṇṭhitāmbujam | [KSS, 5, 2 251.2]
kathaṃ bhrātā mamāśokadattaḥ so 'yam ihāgataḥ | [KSS, 5, 2 252.1]
iti pratyabhyajānācca tatkṣaṇaṃ taṃ savismayaḥ | [KSS, 5, 2 252.2]
tataḥ śastraṃ samutsṛjya harṣabāṣpāplutekṣaṇaḥ | [KSS, 5, 2 253.1]
dhāvitvā pādayoḥ sadyaḥ patitvā ca jagāda tam | [KSS, 5, 2 253.2]
ahaṃ vijayadattākhyaḥ sodaryaḥ sa tavānujaḥ | [KSS, 5, 2 254.1]
āvāṃ dvijavarasyobhau govindasvāminaḥ sutau | [KSS, 5, 2 254.2]
iyacciraṃ ca jāto 'haṃ daivād īdṛṅniśācaraḥ | [KSS, 5, 2 255.1]
citākapāladalanāt kapālasphoṭanāmakaḥ | [KSS, 5, 2 255.2]
tvaddarśanād idānīṃ ca brāhmaṇyaṃ tat smṛtaṃ mayā | [KSS, 5, 2 256.1]
gataṃ ca rākṣasatvaṃ me mohācchāditacetanam | [KSS, 5, 2 256.2]
evaṃ vijayadattasya vadataḥ parirabhya saḥ | [KSS, 5, 2 257.1]
yāvat kṣālayatīvāṅgaṃ rākṣasībhāvadūṣitam | [KSS, 5, 2 257.2]
aśokadatto bāṣpāmbupūraistāvad avātarat | [KSS, 5, 2 258.1]
prajñaptikauśiko nāma vidyādharagurur divaḥ | [KSS, 5, 2 258.2]
sa tau dvāvapyupetyaiva bhrātarau gururabravīt | [KSS, 5, 2 259.1]
yūyaṃ vidyādharāḥ sarve śāpād etāṃ daśāṃ gatāḥ | [KSS, 5, 2 259.2]
adhunā ca sa śāpo vaḥ sarveṣāṃ śāntim āgataḥ | [KSS, 5, 2 260.1]
tad gṛhṇīta nijā vidyā bandhusādhāraṇīrimāḥ | [KSS, 5, 2 260.2]
vrajataṃ ca nijaṃ dhāma svīkṛtasvajanau yuvām | [KSS, 5, 2 261.1]
ityuktvā dattavidyo 'sau tayor dyām udyayau guruḥ | [KSS, 5, 2 261.2]
tau ca vidyādharībhūtau prabuddhau jagmatustataḥ | [KSS, 5, 2 262.1]
vyomnā taddhimavacchṛṅgaṃ gṛhītakanakāmbujau | [KSS, 5, 2 262.2]
tatra cāśokadattastāṃ rakṣaḥpatisutāṃ priyām | [KSS, 5, 2 263.1]
upāgāt sāpyabhūt kṣīṇaśāpā vidyādharī tadā | [KSS, 5, 2 263.2]
tayā ca sākaṃ sudṛśā bhrātarau tāvubhāvapi | [KSS, 5, 2 264.1]
vārāṇasīṃ prayayatuḥ kṣaṇād gaganagāminau | [KSS, 5, 2 264.2]
tatra copetya pitarau viprayogāgnitāpitau | [KSS, 5, 2 265.1]
niravāpayatāṃ sadyo darśanāmṛtavarṣiṇau | [KSS, 5, 2 265.2]
adehabhede 'pyākrāntacitrajanmāntarau ca tau | [KSS, 5, 2 266.1]
na pitroreva lokasyāpyutsavāya babhūvatuḥ | [KSS, 5, 2 266.2]
cirād vijayadattaśca gāḍham āśliṣyataḥ pituḥ | [KSS, 5, 2 267.1]
bhujamadhyam ivātyarthaṃ manoratham apūrayat | [KSS, 5, 2 267.2]
tatastatraiva tad buddhvā pratāpamukuṭo 'pi saḥ | [KSS, 5, 2 268.1]
aśokadattaśvaśuro rājā harṣād upāyayau | [KSS, 5, 2 268.2]
tatsatkṛtaśca tadrājadhānīṃ sotkasthitapriyām | [KSS, 5, 2 269.1]
aśokadattaḥ svajanaiḥ sārdhaṃ baddhotsavām agāt | [KSS, 5, 2 269.2]
dadau ca kanakābjāni rājñe tasmai bahūni saḥ | [KSS, 5, 2 270.1]
abhyarthitādhikaprāptihṛṣṭaḥ so 'pyabhavannṛpaḥ | [KSS, 5, 2 270.2]
tato vijayadattaṃ taṃ sarveṣvatra sthiteṣu saḥ | [KSS, 5, 2 271.1]
pitā papraccha govindasvāmī sāścaryakautukaḥ | [KSS, 5, 2 271.2]
tadā śmaśāne yāminyāṃ rākṣasatvaṃ gatasya te | [KSS, 5, 2 272.1]
abhavat kīdṛśo vatsa vṛttānto varṇyatām iti | [KSS, 5, 2 272.2]
tato vijayadattastaṃ babhāṣe tāta cāpalāt | [KSS, 5, 2 273.1]
prasphoṭitacitādīptakapālo 'haṃ vidher vaśāt | [KSS, 5, 2 273.2]
mukhapraviṣṭayā sadyastadvasāchaṭayā tadā | [KSS, 5, 2 274.1]
rakṣobhūtastvayā tāvad dṛṣṭo māyāvimohitaḥ | [KSS, 5, 2 274.2]
kapālasphoṭa ityevaṃ nāma kṛtvā hi rākṣasaiḥ | [KSS, 5, 2 275.1]
tato 'nyairaham āhūtastanmadhye milito 'bhavam | [KSS, 5, 2 275.2]
taiśca nīto nijasyāsmi pārśvaṃ rakṣaḥpateḥ kramāt | [KSS, 5, 2 276.1]
so 'pi dṛṣṭvaiva māṃ prītaḥ senāpatye nyayojayat | [KSS, 5, 2 276.2]
tataḥ kadācid gandharvān abhiyoktuṃ madena saḥ | [KSS, 5, 2 277.1]
gato rakṣaḥpatistatra saṅgrāme nihato 'ribhiḥ | [KSS, 5, 2 277.2]
tadaiva pratipannaṃ ca tadbhṛtyair mama śāsanam | [KSS, 5, 2 278.1]
tato 'haṃ rakṣasāṃ rājyam akārṣaṃ tatpure sthitaḥ | [KSS, 5, 2 278.2]
tatrākasmācca hemābjahetoḥ prāptasya darśanāt | [KSS, 5, 2 279.1]
āryasyāśokadattasya praśāntā sā daśā mama | [KSS, 5, 2 279.2]
anantaraṃ yathāsmābhiḥ śāpamokṣavaśānnijāḥ | [KSS, 5, 2 280.1]
vidyāḥ prāptāstathāryo vaḥ kṛtsnam āvedayiṣyati | [KSS, 5, 2 280.2]
evaṃ vijayadattena tena tatra nivedite | [KSS, 5, 2 281.1]
aśokadattaḥ sa tadā tad ā mūlād avarṇayat | [KSS, 5, 2 281.2]
purā vidyādharau santau gaganād gālavāśrame | [KSS, 5, 2 282.1]
āvāṃ snāntīrapaśyāva gaṅgāyāṃ munikanyakāḥ | [KSS, 5, 2 282.2]
tulyābhilāṣāstāścātra vāñchantau sahasā rahaḥ | [KSS, 5, 2 283.1]
buddhvā tadbandhubhiḥ krodhācchaptau svo divyadṛṣṭibhiḥ | [KSS, 5, 2 283.2]
pāpācārau prajāyethāṃ martyayonau yuvām ubhau | [KSS, 5, 2 284.1]
tatrāpi viprayogaśca vicitro vāṃ bhaviṣyati | [KSS, 5, 2 284.2]
mānuṣāgocare deśe viprakṛṣṭe 'pyupāgatam | [KSS, 5, 2 285.1]
ekaṃ dṛṣṭvā dvitīyo vāṃ yadā prajñānam āpsyati | [KSS, 5, 2 285.2]
tadā vidyādharaguror vidyāṃ prāpya bhaviṣyathaḥ | [KSS, 5, 2 286.1]
punar vidyādharau yuktau śāpamuktau svabandhubhiḥ | [KSS, 5, 2 286.2]
evaṃ tair munibhiḥ śaptau jātāvāvām ubhāviha | [KSS, 5, 2 287.1]
viyogo 'tra yathā bhūtastat sarvaṃ viditaṃ ca vaḥ | [KSS, 5, 2 287.2]
idānīṃ padmahetośca śvaśrūsiddhiprabhāvataḥ | [KSS, 5, 2 288.1]
rakṣaḥpateḥ puraṃ gatvā prāpto 'yaṃ cānujo mayā | [KSS, 5, 2 288.2]
tatraiva ca guroḥ prāpya vidyāḥ prajñaptikauśikāt | [KSS, 5, 2 289.1]
sadyo vidyādharībhūya vayaṃ kṣipram ihāgatāḥ | [KSS, 5, 2 289.2]
ityuktvā pitarau ca tau priyatamāṃ tāṃ cātmajāṃ bhūpateḥ sadyaḥ śāpatamovimokṣamudito vidyāviśeṣair nijaiḥ | [KSS, 5, 2 290.1]
taistaiḥ saṃvyabhajad vicitracaritaḥ so 'śokadattastadā yenaite sapadi prabuddhamanaso 'jāyanta vidyādharāḥ | [KSS, 5, 2 290.2]
tatastam āmantrya nṛpaṃ sa sākaṃ mātāpitṛbhyāṃ dayitādvayena | [KSS, 5, 2 291.1]
utpatya dhanyo nijacakravartidhāma dyumārgeṇa javī jagāma | [KSS, 5, 2 291.2]
tatrālokya tamājñāṃ prāpya ca tasmād aśokavega iti | [KSS, 5, 2 292.1]
nāma sa bibhrat so 'pi ca tadbhrātā vijayavega iti | [KSS, 5, 2 292.2]
vidyādharavarataruṇau svajanānugatāvubhau nijanivāsam | [KSS, 5, 2 293.1]
govindakūṭasaṃjñakam acalavaraṃ bhrātarau yayatuḥ | [KSS, 5, 2 293.2]
so 'pyāścaryavaśaḥ pratāpamukuṭo vārāṇasībhūpatiḥ svasmin devakule dvitīyakalaśanyastaikahemāmbujaḥ | [KSS, 5, 2 294.1]
taddattairaparaiḥ suvarṇakamalair abhyarcitatryambakastatsaṃbandhamahattayā pramudito mene kṛtārthaṃ kulam | [KSS, 5, 2 294.2]
evaṃ divyāḥ kāraṇenāvatīrṇā jāyante 'smiñjantavo jīvaloke | [KSS, 5, 2 295.1]
sattvotsāhau svocitau te dadhānā duṣprāpām apyarthasiddhiṃ labhante | [KSS, 5, 2 295.2]
tat sattvasāgara bhavān api ko'pi jāne devāṃśa eva bhavitā ca yatheṣṭasiddhiḥ | [KSS, 5, 2 296.1]
prāyaḥ kriyāsu mahatām api duṣkarāsu sotsāhatā kathayati prakṛter viśeṣam | [KSS, 5, 2 296.2]
sāpi tvadīpsitā nanu divyā rājātmajā kanakarekhā | [KSS, 5, 2 297.1]
bālānyathā hi vāñchati kanakapurīdarśinaṃ kathaṃ hi patim | [KSS, 5, 2 297.2]
iti rahasi niśamya viṣṇudattāt sarasakathāprakaraṃ sa śaktidevaḥ | [KSS, 5, 2 298.1]
hṛdi kanakapurīvilokanaiṣī dhṛtim avalambya nināya ca triyāmām | [KSS, 5, 2 298.2]
{KSS, 5, 3}
tatastatrotsthaladvīpe prabhāte taṃ maṭhasthitam | [KSS, 5, 3 1.1]
śaktidevaṃ sa dāśendraḥ satyavrata upāyayau | [KSS, 5, 3 1.2]
sa ca prākpratipannaḥ sann upetyainam abhāṣata | [KSS, 5, 3 2.1]
brahmaṃstvadiṣṭasiddhyartham upāyaścintito mayā | [KSS, 5, 3 2.2]
asti dvīpavaraṃ madhye ratnakūṭākhyam ambudheḥ | [KSS, 5, 3 3.1]
kṛtapratiṣṭhastatrāste bhagavān harirabdhinā | [KSS, 5, 3 3.2]
āṣāḍhaśukladvādaśyāṃ tatra yātrotsave sadā | [KSS, 5, 3 4.1]
āyānti sarvadvīpebhyaḥ pūjāyai yatnato janāḥ | [KSS, 5, 3 4.2]
tatra jñāyeta kanakapurī sā jātucit purī | [KSS, 5, 3 5.1]
tad ehi tatra gacchāvaḥ pratyāsannā hi sā tithiḥ | [KSS, 5, 3 5.2]
iti satyavratenoktaḥ śaktidevastatheti saḥ | [KSS, 5, 3 6.1]
jagrāha hṛṣṭaḥ pātheyaṃ viṣṇudattopakalpitam | [KSS, 5, 3 6.2]
tato vahanam āruhya sa satyavrataḍhaukitam | [KSS, 5, 3 7.1]
tenaiva sākaṃ tvaritaḥ prāyād vāridhivartmanā | [KSS, 5, 3 7.2]
gacchaṃśca tatra sa dvīpanibhanakre 'dbhutālaye | [KSS, 5, 3 8.1]
satyavrataṃ taṃ papraccha karṇadhāratayā sthitam | [KSS, 5, 3 8.2]
ito dūraṃ mahābhogaṃ kim etad dṛśyate 'mbudhau | [KSS, 5, 3 9.1]
yadṛcchāprodgatodagrasapakṣagirivibhramam | [KSS, 5, 3 9.2]
tataḥ satyavrato 'vādīd asau devo vaṭadrumaḥ | [KSS, 5, 3 10.1]
asyāhuḥ sumahāvartam adhastād vaḍavāmukham | [KSS, 5, 3 10.2]
etaṃ ca parihṛtyaiva pradeśam iha gamyate | [KSS, 5, 3 11.1]
atrāvarte gatānāṃ hi na bhavatyāgamaḥ punaḥ | [KSS, 5, 3 11.2]
iti satyavrate tasmin vadatyevāmbuvegataḥ | [KSS, 5, 3 12.1]
tasyām eva pravavṛte gantuṃ tadvahanaṃ diśi | [KSS, 5, 3 12.2]
tad dṛṣṭvā śaktidevaṃ sa punaḥ satyavrato 'bravīt | [KSS, 5, 3 13.1]
brahman vināśakālo 'yaṃ dhruvam asmākam āgataḥ | [KSS, 5, 3 13.2]
yad akasmāt pravahaṇaṃ paśyātraiva prayātyadaḥ | [KSS, 5, 3 14.1]
śakyate naiva roddhuṃ ca kathamapyadhunā mayā | [KSS, 5, 3 14.2]
tadāvarte gabhīre 'tra vayaṃ mṛtyorivānane | [KSS, 5, 3 15.1]
kṣiptā evāmbunākṛṣya karmaṇeva balīyasā | [KSS, 5, 3 15.2]
etacca naiva me duḥkhaṃ śarīraṃ kasya hi sthiram | [KSS, 5, 3 16.1]
duḥkhaṃ tu yanna siddhaste kṛcchreṇāpi manorathaḥ | [KSS, 5, 3 16.2]
tad yāvad vārayāmyetad ahaṃ pravahaṇaṃ manāk | [KSS, 5, 3 17.1]
tāvad asyāvalambethāḥ śākhāṃ vaṭataror drutam | [KSS, 5, 3 17.2]
kadācijjīvitopāyo bhaved bhavyākṛtestava | [KSS, 5, 3 18.1]
vidher vilāsān abdheśca taraṅgān ko hi tarkayet | [KSS, 5, 3 18.2]
iti satyavratasyāsya dhīrasattvasya jalpataḥ | [KSS, 5, 3 19.1]
babhūva nikaṭe tasya taroḥ pravahaṇaṃ tataḥ | [KSS, 5, 3 19.2]
tatkṣaṇaṃ sa kṛtotphālaḥ śaktidevo visādhvasaḥ | [KSS, 5, 3 20.1]
pṛthulām agrahīcchākhāṃ tasyābdhivaṭaśākhinaḥ | [KSS, 5, 3 20.2]
satyavratastu vahatā dehena vahanena ca | [KSS, 5, 3 21.1]
parārthakalpitenātra viveśa vaḍavāmukham | [KSS, 5, 3 21.2]
śaktidevaśca śākhābhiḥ pūritāśasya tasya saḥ | [KSS, 5, 3 22.1]
āśrityāpi taroḥ śākhāṃ nirāśaḥ samacintayat | [KSS, 5, 3 22.2]
na tāvat sā ca kanakapurī dṛṣṭā mayā purī | [KSS, 5, 3 23.1]
apade naśyatā tāvad dāśendro 'pyeṣa nāśitaḥ | [KSS, 5, 3 23.2]
yadi vā satatanyastapadā sarvasya mūrdhani | [KSS, 5, 3 24.1]
kāmaṃ bhagavatī kena bhajyate bhavitavyatā | [KSS, 5, 3 24.2]
ityavasthocitaṃ tasya tataścintayatastadā | [KSS, 5, 3 25.1]
viprayūnastaruskandhe dinaṃ tat paryahīyata | [KSS, 5, 3 25.2]
sāyaṃ ca sarvatastasmin sa mahāvihagān bahūn | [KSS, 5, 3 26.1]
vaṭavṛkṣe praviśataḥ śabdāpūritadiktaṭān | [KSS, 5, 3 26.2]
apaśyat pṛthutatpakṣavātadhūtārṇavormibhiḥ | [KSS, 5, 3 27.1]
gṛdhrān paricayaprītyā kṛtapratyudgamān iva | [KSS, 5, 3 27.2]
tataḥ śākhāvilīnānāṃ sa teṣāṃ pakṣiṇāṃ mithaḥ | [KSS, 5, 3 28.1]
manuṣyavācā saṃlāpaṃ pattraughaiśchādito 'śṛṇot | [KSS, 5, 3 28.2]
kaścid dvīpāntaraṃ kaścid giriṃ kaścid digantaram | [KSS, 5, 3 29.1]
tadahaścaraṇasthānam ekaikaḥ samavarṇayat | [KSS, 5, 3 29.2]
ekaśca vṛddhavihagasteṣāṃ madhyād abhāṣata | [KSS, 5, 3 30.1]
ahaṃ vihartuṃ kanakapurīm adya gato 'bhavam | [KSS, 5, 3 30.2]
prātaḥ punaśca tatraiva gantāsmi carituṃ sukham | [KSS, 5, 3 31.1]
śramāvahena ko 'rtho me vidūragamanena hi | [KSS, 5, 3 31.2]
ityakāṇḍasudhāsārasadṛśenāsya pakṣiṇaḥ | [KSS, 5, 3 32.1]
vacasā śāntatāpaḥ sañ śaktidevo vyacintayat | [KSS, 5, 3 32.2]
diṣṭyā sāstyeva nagarī tatprāptyai cāyam eva me | [KSS, 5, 3 33.1]
upāyaḥ sumahākāyo vihago vāhanīkṛtaḥ | [KSS, 5, 3 33.2]
ityālocya śanairetya tasya suptasya pakṣiṇaḥ | [KSS, 5, 3 34.1]
pṛṣṭhapakṣāntare so 'tha śaktidevo vyalīyata | [KSS, 5, 3 34.2]
prātaścetas tatasteṣu gateṣvanyeṣu pakṣiṣu | [KSS, 5, 3 35.1]
sa pakṣī darśitāścarya pakṣapāto vidhir yathā | [KSS, 5, 3 35.2]
dattāskando vahan pṛṣṭhe śaktidevam alakṣitam | [KSS, 5, 3 36.1]
kṣaṇād agacchat kanakapurīṃ tāṃ carituṃ punaḥ | [KSS, 5, 3 36.2]
tatrodyānāntare tasminnupaviṣṭe vihaṃgame | [KSS, 5, 3 37.1]
sa śaktidevo nibhṛtaṃ tasya pṛṣṭhād avātarat | [KSS, 5, 3 37.2]
apasṛtya sa tatpārśvād yāvad bhrāmyati tatra saḥ | [KSS, 5, 3 38.1]
dve puṣpāvacayavyagre tāvad aikṣata yoṣitau | [KSS, 5, 3 38.2]
upagamya śanaiste ca tadvilokanavismite | [KSS, 5, 3 39.1]
so 'pṛcchat kaḥ pradeśo 'yaṃ ke ca bhadre yuvām iti | [KSS, 5, 3 39.2]
iyaṃ kanakapuryākhyā purī vidyādharāspadam | [KSS, 5, 3 40.1]
candraprabheti caitasyām āste vidyādharī sakhe | [KSS, 5, 3 40.2]
tasyāścāvām ihodyāne jānīhyudyānapālike | [KSS, 5, 3 41.1]
puṣpoccayastadartho 'yam iti te ca tam ūcatuḥ | [KSS, 5, 3 41.2]
tataḥ so 'pyavadad vipro yuvāṃ me kurutaṃ tathā | [KSS, 5, 3 42.1]
yathāham api paśyāmi tāṃ yuṣmatsvāminīm iha | [KSS, 5, 3 42.2]
etacchrutvā tathetyuktvā nītavatyāvubhe ca te | [KSS, 5, 3 43.1]
striyāvantarnagaryāstaṃ yuvānaṃ rājamandiram | [KSS, 5, 3 43.2]
so 'pi prāptastad adrākṣīnmāṇikyastambhabhāsvaram | [KSS, 5, 3 44.1]
sauvarṇabhitti saṃketaketanaṃ saṃpadām iva | [KSS, 5, 3 44.2]
tatrāgataṃ ca dṛṣṭvā taṃ sarvaḥ parijano 'bravīt | [KSS, 5, 3 45.1]
gatvā candraprabhāyās tanmānuṣāgamanādbhutam | [KSS, 5, 3 45.2]
sāpyādiśya pratīhāram avilambitam eva tam | [KSS, 5, 3 46.1]
abhyantaraṃ svanikaṭaṃ vipraṃ prāveśayat tataḥ | [KSS, 5, 3 46.2]
praviṣṭaḥ so 'pyapaśyat tāṃ tatra netrotsavapradām | [KSS, 5, 3 47.1]
dhāturadbhutanirmāṇaparyāptim iva rūpiṇīm | [KSS, 5, 3 47.2]
sā ca sadratnaparyaṅkād dūrād utthāya taṃ svayam | [KSS, 5, 3 48.1]
svāgatenādṛtavatī taddarśanavaśīkṛtā | [KSS, 5, 3 48.2]
upaviṣṭam apṛcchacca kalyāṇin kastvam īdṛśaḥ | [KSS, 5, 3 49.1]
kathaṃ ca mānuṣāgamyām imāṃ prāpto bhavān bhuvam | [KSS, 5, 3 49.2]
ityuktaḥ sa tayā candraprabhayā sakutūhalam | [KSS, 5, 3 50.1]
śaktidevo nijaṃ deśaṃ jātiṃ cāvedya nāma ca | [KSS, 5, 3 50.2]
tatpurīdarśanapaṇāt prāptuṃ tāṃ rājakanyakām | [KSS, 5, 3 51.1]
yathā kanakarekhākhyām āgatastad avarṇayat | [KSS, 5, 3 51.2]
tad buddhvā kim api dhyātvā dīrghaṃ niḥśvasya sā tataḥ | [KSS, 5, 3 52.1]
candraprabhā taṃ vijane śaktidevam abhāṣata | [KSS, 5, 3 52.2]
śrūyatāṃ vacmi te kiṃcid idaṃ subhaga saṃprati | [KSS, 5, 3 53.1]
astyasyāṃ śaśikhaṇḍākhyo vidyādharapatir bhuvi | [KSS, 5, 3 53.2]
vayaṃ tasya catasraśca jātā duhitaraḥ kramāt | [KSS, 5, 3 54.1]
jyeṣṭhā candraprabhetyasmi candrarekheti cāparā | [KSS, 5, 3 54.2]
śaśirekhā tṛtīyā ca caturthī ca śaśiprabhā | [KSS, 5, 3 55.1]
tā vayaṃ kramaśaḥ prāptā vṛddhim atra pitur gṛhe | [KSS, 5, 3 55.2]
ekadā ca bhaginyo me snātuṃ tisro 'pi tāḥ samam | [KSS, 5, 3 56.1]
mayi kanyāvratasthāyāṃ jagmur mandākinītaṭam | [KSS, 5, 3 56.2]
tatrāgryatapasaṃ nāma muniṃ yauvanadarpataḥ | [KSS, 5, 3 57.1]
toyair jalastham asicann ārabdhajalakelayaḥ | [KSS, 5, 3 57.2]
atinirbandhinīstāśca muniḥ kruddhaḥ śaśāpa saḥ | [KSS, 5, 3 58.1]
kukanyakāḥ prajāyadhvaṃ martyaloke 'khilā iti | [KSS, 5, 3 58.2]
tad buddhvā so 'smadīyena pitrā gatvā prasāditaḥ | [KSS, 5, 3 59.1]
pṛthak pṛthak sa śāpāntam uktvā tāsāṃ yathāyatham | [KSS, 5, 3 59.2]
jātismaratvaṃ divyena vijñānenopabṛṃhitam | [KSS, 5, 3 60.1]
martyabhāvena sarvāsām ādideśa mahāmuniḥ | [KSS, 5, 3 60.2]
tatastāsu tanūstyaktvā martyalokaṃ gatāsu saḥ | [KSS, 5, 3 61.1]
dattvā me nagarīm etāṃ pitā khedād gato vanam | [KSS, 5, 3 61.2]
atheha nivasantīṃ māṃ devī svapne kilāmbikā | [KSS, 5, 3 62.1]
mānuṣaḥ putri bhartā te bhaviteti samādiśat | [KSS, 5, 3 62.2]
tena vidyādharāṃstāṃstān varān uddiśato bahūn | [KSS, 5, 3 63.1]
pitur vidhāraṇaṃ kṛtvā kanyaivādyāpyahaṃ sthitā | [KSS, 5, 3 63.2]
idānīṃ cāmunāścaryamayenāgamanena te | [KSS, 5, 3 64.1]
vapuṣā ca vaśīkṛtya tubhyam evāham arpitā | [KSS, 5, 3 64.2]
tad vrajāmi caturdaśyām āgāminyāṃ bhavatkṛte | [KSS, 5, 3 65.1]
kartuṃ tātasya vijñaptim ṛṣabhākhyaṃ mahāgirim | [KSS, 5, 3 65.2]
tatra tasyāṃ tithau sarve milanti prativatsaram | [KSS, 5, 3 66.1]
devaṃ haraṃ pūjayituṃ digbhyo vidyādharottamāḥ | [KSS, 5, 3 66.2]
tātastatraiva cāyāti tadanujñām avāpya ca | [KSS, 5, 3 67.1]
ihāgacchāmyahaṃ tūrṇaṃ tataḥ pariṇayasva mām | [KSS, 5, 3 67.2]
tat tiṣṭha tāvad ityuktvā sā taṃ vidyādharocitaiḥ | [KSS, 5, 3 68.1]
candraprabhā śaktidevaṃ taistair bhogairupācarat | [KSS, 5, 3 68.2]
tasya cābhūt tathetyatra tiṣṭhatastat tadā sukham | [KSS, 5, 3 69.1]
yaddāvānalataptasya sudhāhradanimajjane | [KSS, 5, 3 69.2]
prāptāyāṃ ca caturdaśyāṃ sā taṃ candraprabhābravīt | [KSS, 5, 3 70.1]
adya gacchāmi vijñaptyai tātasyāhaṃ bhavatkṛte | [KSS, 5, 3 70.2]
sarvaḥ parijanaścāyaṃ mayaiva saha yāsyati | [KSS, 5, 3 71.1]
tvayā caikākinā duḥkhaṃ na bhāvyaṃ divasadvayam | [KSS, 5, 3 71.2]
ekena punaretasminmandire 'pyavatiṣṭhatā | [KSS, 5, 3 72.1]
madhyamā bhavatā bhūmir nāroḍhavyā kathaṃcana | [KSS, 5, 3 72.2]
ityuktvā sā yuvānaṃ taṃ nyastacittā tadantike | [KSS, 5, 3 73.1]
tadīyacittānugatā yayau candraprabhā tataḥ | [KSS, 5, 3 73.2]
so 'pyekākī tatastatra sthitaśceto vinodayan | [KSS, 5, 3 74.1]
sthānasthāneṣu babhrāma śaktidevo maharddhiṣu | [KSS, 5, 3 74.2]
kiṃ svid atra niṣiddhaṃ me tayā pṛṣṭhe 'dhirohaṇam | [KSS, 5, 3 75.1]
vidyādharaduhitreti jātakautūhalo 'tha saḥ | [KSS, 5, 3 75.2]
tasyaiva madhyamāṃ bhūmiṃ mandirasyāruroha tām | [KSS, 5, 3 76.1]
prāyo vāritavāmā hi pravṛttir manaso nṛṇām | [KSS, 5, 3 76.2]
ārūḍhastatra cāpaśyad guptāṃstrīn ratnamaṇḍapān | [KSS, 5, 3 77.1]
ekaṃ codghāṭitadvāraṃ tanmadhyāt praviveśa saḥ | [KSS, 5, 3 77.2]
praviśya cāntaḥ sadratnaparyaṅke nyastatūlike | [KSS, 5, 3 78.1]
paṭāvaguṇṭhitatanuṃ śayānaṃ kaṃcid aikṣata | [KSS, 5, 3 78.2]
vīkṣate yāvad utkṣipya paṭaṃ tāvanmṛtāṃ tathā | [KSS, 5, 3 79.1]
paropakārinṛpatestanayāṃ varakanyakām | [KSS, 5, 3 79.2]
dṛṣṭvā cācintayat so 'tha kim idaṃ mahad adbhutam | [KSS, 5, 3 80.1]
kim aprabodhasupteyaṃ kiṃ vā bhrāntirabādhakā | [KSS, 5, 3 80.2]
yasyāḥ kṛte pravāso 'yaṃ mama saiveha tiṣṭhati | [KSS, 5, 3 81.1]
asāvapagataprāṇā tatra deśe ca jīvati | [KSS, 5, 3 81.2]
amlānakāntirasyāśca tad vidhātrā mama dhruvam | [KSS, 5, 3 82.1]
kenāpi kāraṇenedam indrajālaṃ vitanyate | [KSS, 5, 3 82.2]
iti saṃcintya nirgatya tāvanyau maṇḍapau kramāt | [KSS, 5, 3 83.1]
praviśyāntaḥ sa dadṛśe tadvad anye ca kanyake | [KSS, 5, 3 83.2]
tato 'pi nirgatastasya sāścaryo mandirasya saḥ | [KSS, 5, 3 84.1]
upaviṣṭaḥ sthito 'paśyad vāpīm atyuttamām adhaḥ | [KSS, 5, 3 84.2]
tattīre ratnaparyāṇaṃ dadarśaikaṃ ca vājinam | [KSS, 5, 3 85.1]
tenāvatīryaiva tatastatpārśvaṃ kautukād yayau | [KSS, 5, 3 85.2]
iyeṣa ca tam āroḍhuṃ śūnyaṃ dṛṣṭvā sa tena ca | [KSS, 5, 3 86.1]
aśvenāhatya pādena tasyāṃ vāpyāṃ nicikṣipe | [KSS, 5, 3 86.2]
tannimagnaḥ sa ca kṣipraṃ vardhamānapurānnijāt | [KSS, 5, 3 87.1]
udyānadīrghikāmadhyād unmamajja sasaṃbhramaḥ | [KSS, 5, 3 87.2]
dadarśa janmabhūmau ca sadyo vāpījale sthitam | [KSS, 5, 3 88.1]
ātmānaṃ kumudaistulyaṃ dīnaṃ candraprabhāṃ vinā | [KSS, 5, 3 88.2]
vardhamānapuraṃ kvedaṃ kva sā vaidyādharī purī | [KSS, 5, 3 89.1]
aho kim etad āścaryamāyāḍambarajṛmbhitam | [KSS, 5, 3 89.2]
kaṣṭaṃ kim api kenāpi mandabhāgyo 'smi vañcitaḥ | [KSS, 5, 3 90.1]
yadi vā ko 'tra jānāti kīdṛśī bhavitavyatā | [KSS, 5, 3 90.2]
ityādi cintayan so 'tha vāpīmadhyāt samutthitaḥ | [KSS, 5, 3 91.1]
savismayaḥ śaktidevo yayau pitṛgṛhaṃ nijam | [KSS, 5, 3 91.2]
tatrāpadiṣṭapaṭahabhramaṇaḥ kṛtakaitavaḥ | [KSS, 5, 3 92.1]
pitrābhinanditastasthau sotsavaiḥ svajanaiḥ saha | [KSS, 5, 3 92.2]
dvitīye 'hni bahir gehānnirgataścāśṛṇot punaḥ | [KSS, 5, 3 93.1]
ghoṣyamāṇaṃ sapaṭahaṃ pure tasminn idaṃ vacaḥ | [KSS, 5, 3 93.2]
viprakṣatriyamadhyāt kanakapurī yena tattvato dṛṣṭā | [KSS, 5, 3 94.1]
vaktu sa tasmai tanayāṃ sayauvarājyāṃ dadāti nṛpaḥ | [KSS, 5, 3 94.2]
tacchrutvaiva sa gatvā tān paṭahodghoṣakān kṛtī | [KSS, 5, 3 95.1]
mayā dṛṣṭā purī seti śaktidevo 'bravīt punaḥ | [KSS, 5, 3 95.2]
taistūrṇaṃ nṛpateragraṃ sa nīto 'bhūnnṛpo 'pi tam | [KSS, 5, 3 96.1]
prāgvanmene parijñāya punar vitathavādinam | [KSS, 5, 3 96.2]
mithyā ced vacmi na mayā dṛṣṭā sā nagarī yadi | [KSS, 5, 3 97.1]
tad idānīṃ śarīrasya nigraheṇa paṇo mama | [KSS, 5, 3 97.2]
adya sā rājaputrī māṃ pṛcchatvityudite tataḥ | [KSS, 5, 3 98.1]
gatvā cānucarai rājā tatraivānāyayat sutām | [KSS, 5, 3 98.2]
sā dṛṣṭā dṛṣṭapūrvaṃ taṃ vipraṃ rājānam abhyadhāt | [KSS, 5, 3 99.1]
tāta mithyaiva bhūyo 'pi kiṃcid vakṣyatyasāviti | [KSS, 5, 3 99.2]
śaktidevastato 'vādīd ahaṃ satyaṃ mṛṣaiva vā | [KSS, 5, 3 100.1]
vacmi rājasute tvaṃ tu vadaivaṃ mama kautukam | [KSS, 5, 3 100.2]
mayā kanakapuryāṃ tvaṃ paryaṅke gatajīvitā | [KSS, 5, 3 101.1]
dṛṣṭā ceha ca paśyāmi jīvantīṃ bhavatīṃ katham | [KSS, 5, 3 101.2]
ityuktā śaktidevena sābhijñānaṃ nṛpātmajā | [KSS, 5, 3 102.1]
sadyaḥ kanakarekhā sā jagādaivaṃ pituḥ puraḥ | [KSS, 5, 3 102.2]
tāta dṛṣṭāmunā satyaṃ nagarī sā mahātmanā | [KSS, 5, 3 103.1]
acirāccaiṣa bhartā me tatrasthāyā bhaviṣyati | [KSS, 5, 3 103.2]
tatra madbhaginīścānyāstisro 'yaṃ pariṇeṣyati | [KSS, 5, 3 104.1]
vidyādharādhirājyaṃ ca tasyāṃ puri kariṣyati | [KSS, 5, 3 104.2]
mayā tvadya praveṣṭavyā svā tanuśca purī ca sā | [KSS, 5, 3 105.1]
muneḥ śāpād ahaṃ hyatra jātābhūvaṃ bhavadgṛhe | [KSS, 5, 3 105.2]
yadā kanakapuryāṃ te deham ālokya mānuṣaḥ | [KSS, 5, 3 106.1]
martyabhāvabhṛtastattvapratibhedaṃ kariṣyati | [KSS, 5, 3 106.2]
tadā te śāpamuktiśca sa ca syānmānuṣaḥ patiḥ | [KSS, 5, 3 107.1]
iti me ca sa śāpāntaṃ punarevādiśanmuniḥ | [KSS, 5, 3 107.2]
jātismarā ca mānuṣye 'pyahaṃ jñānavatī tathā | [KSS, 5, 3 108.1]
tad vrajāmyadhunā siddhyai nijaṃ vaidyādharaṃ padam | [KSS, 5, 3 108.2]
ityuktvā rājaputrī sā tanuṃ tyaktvā tirodadhe | [KSS, 5, 3 109.1]
tumulaścodabhūt tasminn ākrando rājamandire | [KSS, 5, 3 109.2]
śaktidevo 'pyubhayato bhraṣṭastaistair duruttaraiḥ | [KSS, 5, 3 110.1]
kleśaiḥ prāpyāpi na prāpte dhyāyaṃste dve api priye | [KSS, 5, 3 110.2]
nindan khinno 'pi cātmānam asaṃpūrṇamanorathaḥ | [KSS, 5, 3 111.1]
nirgatya rājabhavanāt kṣaṇād evam acintayat | [KSS, 5, 3 111.2]
abhīṣṭaṃ bhāvi me tāvad uktaṃ kanakarekhayā | [KSS, 5, 3 112.1]
tat kimarthaṃ viṣīdāmi sattvādhīnā hi siddhayaḥ | [KSS, 5, 3 112.2]
pathā tenaiva kanakapurīṃ gacchāmi tāṃ punaḥ | [KSS, 5, 3 113.1]
bhūyo 'pyavaśyaṃ daivaṃ me tatropāyaṃ kariṣyati | [KSS, 5, 3 113.2]
ityālocyaiva sa prāyācchaktidevaḥ purāt tataḥ | [KSS, 5, 3 114.1]
asiddhārthā nivartante na hi dhīrāḥ kṛtodyamāḥ | [KSS, 5, 3 114.2]
gacchaṃścirācca samprāpa jaladheḥ pulinasthitam | [KSS, 5, 3 115.1]
tad viṭaṅkapuraṃ nāma nagaraṃ punareva saḥ | [KSS, 5, 3 115.2]
tatrāpaśyacca vaṇijaṃ taṃ saṃmukham upāgatam | [KSS, 5, 3 116.1]
yena sākaṃ gatasyābdhiṃ potam ādāvabhajyata | [KSS, 5, 3 116.2]
so 'yaṃ samudradattaḥ syāt kathaṃ ca patito 'mbudhau | [KSS, 5, 3 117.1]
uttīrṇo 'yaṃ na vā citram aham eva nidarśanam | [KSS, 5, 3 117.2]
ityālocya sa yāvat tam abhyeti vaṇijaṃ dvijaḥ | [KSS, 5, 3 118.1]
tāvat sa taṃ parijñāya hṛṣṭaḥ kaṇṭhe 'grahīd vaṇik | [KSS, 5, 3 118.2]
anaiṣīcca nijaṃ gehaṃ kṛtātithyaśca pṛṣṭavān | [KSS, 5, 3 119.1]
potabhaṅge tvam ambhodheḥ katham uttīrṇavān iti | [KSS, 5, 3 119.2]
śaktidevo 'pi vṛttāntaṃ tathā taṃ kṛtsnam abravīt | [KSS, 5, 3 120.1]
yathā matsyanigīrṇaḥ prāg utsthaladvīpam āpa saḥ | [KSS, 5, 3 120.2]
anantaraṃ ca tam api pratyapṛcchad vaṇigvaram | [KSS, 5, 3 121.1]
kathaṃ tadā tvam apyabdhim uttīrṇo varṇyatām iti | [KSS, 5, 3 121.2]
athābravīt so 'pi vaṇik tadāhaṃ patito 'mbudhau | [KSS, 5, 3 122.1]
dinatrayaṃ bhramann āsam ekaṃ phalahakaṃ śritaḥ | [KSS, 5, 3 122.2]
tatastena pathākasmād ekaṃ vahanam āgatam | [KSS, 5, 3 123.1]
tatrasthaiścāham ākrandan dṛṣṭvā cātrādhiropitaḥ | [KSS, 5, 3 123.2]
ārūḍhaścātra pitaraṃ svam apaśyam ahaṃ tadā | [KSS, 5, 3 124.1]
gatvā dvīpāntaraṃ pūrvaṃ cirāt tatkālam āgatam | [KSS, 5, 3 124.2]
sa māṃ dṛṣṭvā parijñāya kṛtakaṇṭhagrahaḥ pitā | [KSS, 5, 3 125.1]
rudann apṛcchad vṛttāntam ahaṃ caivaṃ tam abruvam | [KSS, 5, 3 125.2]
cirakālaprayāte 'pi tāta tvayyanupāgate | [KSS, 5, 3 126.1]
svadharma iti vāṇijye svayam asmi pravṛttavān | [KSS, 5, 3 126.2]
tato dvīpāntaraṃ gacchann ahaṃ vahanabhaṅgataḥ | [KSS, 5, 3 127.1]
adyāmbudhau nimagnaḥ san prāpya yuṣmābhiruddhṛtaḥ | [KSS, 5, 3 127.2]
evaṃ mayoktastāto māṃ sopālambham abhāṣata | [KSS, 5, 3 128.1]
ārohasi kimarthaṃ tvam īdṛśān prāṇasaṃśayān | [KSS, 5, 3 128.2]
dhanam asti hi me putra sthitaścāhaṃ tadarjane | [KSS, 5, 3 129.1]
paśyānītaṃ mayedaṃ te vahanaṃ hemapūritam | [KSS, 5, 3 129.2]
ityuktvāśvāsya tenaiva vahanena nijaṃ gṛham | [KSS, 5, 3 130.1]
viṭaṅkapuram ānītastenaivedam ahaṃ tataḥ | [KSS, 5, 3 130.2]
ityetad vaṇijastasmācchaktidevo niśamya saḥ | [KSS, 5, 3 131.1]
viśramya sa triyāmāṃ tām anyedyustam abhāṣata | [KSS, 5, 3 131.2]
gantavyam utsthaladvīpaṃ sārthavāha punar mayā | [KSS, 5, 3 132.1]
tat kathaṃ tatra gacchāmi sāṃprataṃ kathyatām iti | [KSS, 5, 3 132.2]
gantuṃ pravṛttāstatrādya madīyā vyavahāriṇaḥ | [KSS, 5, 3 133.1]
tadyānapātram āruhya prayātu saha tair bhavān | [KSS, 5, 3 133.2]
ityuktastena vaṇijā sa taistadvyavahāribhiḥ | [KSS, 5, 3 134.1]
sākaṃ tad utsthaladvīpaṃ śaktidevo yayau tataḥ | [KSS, 5, 3 134.2]
yaḥ sa bandhur mahātmā me viṣṇudatto 'tra tiṣṭhati | [KSS, 5, 3 135.1]
prāgvat tasyaiva nikaṭaṃ vastum icchāmi tanmaṭham | [KSS, 5, 3 135.2]
iti samprāpya ca dvīpaṃ tatkālaṃ ca vicintya saḥ | [KSS, 5, 3 136.1]
vipaṇīmadhyamārgeṇa gantuṃ prāvartata dvijaḥ | [KSS, 5, 3 136.2]
tāvacca tatra daivāt taṃ dṛṣṭvā dāśapateḥ sutāḥ | [KSS, 5, 3 137.1]
satyavratasya tasyārāt parijñāyaivam abruvan | [KSS, 5, 3 137.2]
tātena sākaṃ kanakapurīṃ cinvann itastadā | [KSS, 5, 3 138.1]
brahmann agāstvam ekaśca katham adyāgato bhavān | [KSS, 5, 3 138.2]
śaktidevastato 'vādīd amburāśau sa vaḥ pitā | [KSS, 5, 3 139.1]
patito 'mbubhirākṛṣṭavahano vaḍavāmukhe | [KSS, 5, 3 139.2]
tacchrutvā dāśaputrāste kruddhā bhṛtyān babhāṣire | [KSS, 5, 3 140.1]
badhnītainaṃ durātmānaṃ hato 'nena sa naḥ pitā | [KSS, 5, 3 140.2]
anyathā katham ekasmin sati pravahaṇe dvayoḥ | [KSS, 5, 3 141.1]
vaḍavāgnau pated eko dvitīyaścottaret tataḥ | [KSS, 5, 3 141.2]
tad eṣa caṇḍikādevyāḥ purastāt pitṛghātakaḥ | [KSS, 5, 3 142.1]
asmābhirupahantavyaḥ śvaḥ prabhāte paśūkṛtaḥ | [KSS, 5, 3 142.2]
ityuktvā dāśaputrāste bhṛtyān baddhvaiva taṃ tadā | [KSS, 5, 3 143.1]
śaktidevaṃ tato ninyur bhayakṛccaṇḍikāgṛham | [KSS, 5, 3 143.2]
śaśvatkavalitānekajīvaṃ pravitatodaram | [KSS, 5, 3 144.1]
khacadghaṇṭāvalīdantamālaṃ mṛtyorivānanam | [KSS, 5, 3 144.2]
tatra baddhaḥ sthito rātrau saṃśayānaḥ svajīvite | [KSS, 5, 3 145.1]
sa śaktidevo devīṃ tāṃ caṇḍīm evaṃ vyajijñapat | [KSS, 5, 3 145.2]
bālārkabimbanibhayā bhagavati mūrtyā tvayā paritrātam | [KSS, 5, 3 146.1]
nirbharapītapravisṛtarurudānavakaṇṭharudhirayeva jagat | [KSS, 5, 3 146.2]
tanmāṃ satatapraṇataṃ niṣkāraṇavidhuravargahastagatam | [KSS, 5, 3 147.1]
rakṣasva sudūrāgatam iṣṭajanaprāptitṛṣṇayā varade | [KSS, 5, 3 147.2]
iti devīṃ sa vijñapya prāpya nidrāṃ kathaṃcana | [KSS, 5, 3 148.1]
apaśyad yoṣitaṃ svapne tadgarbhagṛhanirgatām | [KSS, 5, 3 148.2]
sā divyākṛtirabhyetya sadayeva jagāda tam | [KSS, 5, 3 149.1]
bhoḥ śaktideva mā bhaiṣīr na te 'niṣṭaṃ bhaviṣyati | [KSS, 5, 3 149.2]
astyeṣāṃ dāśaputrāṇāṃ nāmnā bindumatī svasā | [KSS, 5, 3 150.1]
sā prātar vīkṣya kanyā tvāṃ bhartṛtve 'bhyarthayiṣyati | [KSS, 5, 3 150.2]
tacca tvaṃ pratipadyethāḥ saiva tvāṃ mocayiṣyati | [KSS, 5, 3 151.1]
na ca sā dhīvarī sā hi divyā strī śāpataścyutā | [KSS, 5, 3 151.2]
etacchrutvā prabuddhasya tasya netrāmṛtacchaṭā | [KSS, 5, 3 152.1]
prabhāte dāśakanyā sā taddevīgṛham āyayau | [KSS, 5, 3 152.2]
babhāṣe cainam abhyetya nivedyātmānam utsukā | [KSS, 5, 3 153.1]
ito 'haṃ mocayāmi tvāṃ tat kuruṣvepsitaṃ mama | [KSS, 5, 3 153.2]
bhrātṝṇāṃ saṃmatā hyete pratyākhyātā varā mayā | [KSS, 5, 3 154.1]
tvayi dṛṣṭe tu me prītiḥ saṃjātā tad bhajasva mām | [KSS, 5, 3 154.2]
ityuktaḥ sa tayā bindumatyā dāśendrakanyayā | [KSS, 5, 3 155.1]
śaktidevaḥ smarasvapnaṃ hṛṣṭastat pratyapadyata | [KSS, 5, 3 155.2]
tayaiva mocitastāṃ ca sumukhīṃ pariṇītavān | [KSS, 5, 3 156.1]
svapnalabdhāmbikādeśair bhrātṛbhir vihitepsitām | [KSS, 5, 3 156.2]
tasthau ca sukhasiddhyeva tatra puṇyaikalabdhayā | [KSS, 5, 3 157.1]
rūpāntaropāgatayā sa tayā saha divyayā | [KSS, 5, 3 157.2]
ekadā harmyapṛṣṭhastho dhṛtagomāṃsabhārakam | [KSS, 5, 3 158.1]
mārgāgataṃ sa caṇḍālaṃ dṛṣṭvā tām abravīt priyām | [KSS, 5, 3 158.2]
vandyāstrijagato 'pyetā yāḥ kṛśodari dhenavaḥ | [KSS, 5, 3 159.1]
tāsāṃ piśitam aśnāti paśyāyaṃ pāpakṛt katham | [KSS, 5, 3 159.2]
tacchrutvā sāpyavādīt taṃ patiṃ bindumatī tadā | [KSS, 5, 3 160.1]
acintyam āryaputraitat pāpam atra kim ucyate | [KSS, 5, 3 160.2]
ahaṃ gavāṃ prabhāveṇa svalpād apyaparādhataḥ | [KSS, 5, 3 161.1]
jātā dāśakule 'muṣmin kā tvetasyātra niṣkṛtiḥ | [KSS, 5, 3 161.2]
evam uktavatīm eva śaktidevo jagāda tām | [KSS, 5, 3 162.1]
citraṃ brūhi priye kā tvaṃ dāśajanma kathaṃ ca te | [KSS, 5, 3 162.2]
atinirbandhataścaivaṃ pṛcchantaṃ tam uvāca sā | [KSS, 5, 3 163.1]
vadāmi gopyam apyetadvacanaṃ me karoṣi cet | [KSS, 5, 3 163.2]
bāḍhaṃ priye karomīti tenokte śapathottaram | [KSS, 5, 3 164.1]
sā tadainaṃ jagādaivam ādau tāvat samīhitam | [KSS, 5, 3 164.2]
asmin dvīpe dvitīyāpi bhāryā te bhavitādhunā | [KSS, 5, 3 165.1]
sā cāryaputra nacirād dhṛtagarbhā bhaviṣyati | [KSS, 5, 3 165.2]
aṣṭame garbhamāse ca pāṭayitvodaraṃ tvayā | [KSS, 5, 3 166.1]
tasyāḥ sa garbhaḥ kraṣṭavyo naiva kāryā ghṛṇātra ca | [KSS, 5, 3 166.2]
evam uktavatī tasmin kim etad iti vismite | [KSS, 5, 3 167.1]
lasadghṛṇe ca bhūyaḥ sā dāśendratanayābravīt | [KSS, 5, 3 167.2]
ityetat tava kartavyaṃ hetoḥ kasyāpi madvacaḥ | [KSS, 5, 3 168.1]
athedaṃ śṛṇu yā cāhaṃ dāśajanma yathā ca me | [KSS, 5, 3 168.2]
ahaṃ janmāntare 'bhūvaṃ kāpi vidyādharī purā | [KSS, 5, 3 169.1]
martyaloke ca śāpena paribhraṣṭāsmi sāṃpratam | [KSS, 5, 3 169.2]
vidyādharatve ca yadā chittvā dantairayojayam | [KSS, 5, 3 170.1]
vīṇāsu tantrīsteneha jātāhaṃ dāśaveśmani | [KSS, 5, 3 170.2]
tad evaṃ vadane spṛṣṭe śuṣkeṇa snāyunā gavām | [KSS, 5, 3 171.1]
īdṛśyadhogatiḥ kā tu vārtā tanmāṃsabhakṣaṇe | [KSS, 5, 3 171.2]
ityevaṃ kathayantyāṃ ca tatra tasyāṃ sasaṃbhramam | [KSS, 5, 3 172.1]
eko 'bhyupetya tadbhrātā śaktidevam abhāṣata | [KSS, 5, 3 172.2]
uttiṣṭha sumahān eṣa kuto 'pyutthāya sūkaraḥ | [KSS, 5, 3 173.1]
hatānekajano darpād ito 'bhimukham āgataḥ | [KSS, 5, 3 173.2]
tacchrutvā so 'vatīryaiva śaktidevaḥ svaharmyataḥ | [KSS, 5, 3 174.1]
āruhya śaktihasto 'śvam adhāvat sūkaraṃ prati | [KSS, 5, 3 174.2]
prajahāra ca dṛṣṭvaiva tasmin vīre 'bhidhāvati | [KSS, 5, 3 175.1]
palāyya vraṇitaḥ so 'pi varāhaḥ prāviśad bilam | [KSS, 5, 3 175.2]
śaktidevo 'pi tatraiva tadanveṣī praviśya ca | [KSS, 5, 3 176.1]
kṣaṇād apaśyat sāvāsam udyānagahanaṃ mahat | [KSS, 5, 3 176.2]
tatrasthaśca dadarśaikāṃ kanyām atyadbhutākṛtim | [KSS, 5, 3 177.1]
sasaṃbhramam upāyātāṃ prītyeva vanadevatām | [KSS, 5, 3 177.2]
tām apṛcchacca kalyāṇi kā tvaṃ kiṃ saṃbhramaśca te | [KSS, 5, 3 178.1]
tacchrutvā sāpi sumukhī tam evaṃ pratyabhāṣata | [KSS, 5, 3 178.2]
asti dakṣiṇadiṅnātho nṛpatiścaṇḍavikramaḥ | [KSS, 5, 3 179.1]
tasyāhaṃ bindurekhākhyā sutā subhaga kanyakā | [KSS, 5, 3 179.2]
ihākasmācca pāpo māṃ daityo jvalitalocanaḥ | [KSS, 5, 3 180.1]
apahṛtya chalenādya piturānītavān gṛhāt | [KSS, 5, 3 180.2]
sa cāmiṣārthī vārāhaṃ rūpaṃ kṛtvā bahir gataḥ | [KSS, 5, 3 181.1]
viddho 'dyaiva kṣudhārtaḥ sañ śaktyā vīreṇa kenacit | [KSS, 5, 3 181.2]
viddhamātraḥ praviśyeha pañcatām āgataśca saḥ | [KSS, 5, 3 182.1]
tadadūṣitakaumārā palāyyāhaṃ ca nirgatā | [KSS, 5, 3 182.2]
tacchrutvā śaktidevastām ūce kastarhi saṃbhramaḥ | [KSS, 5, 3 183.1]
mayaiva sa varāho hi hataḥ śaktyā nṛpātmaje | [KSS, 5, 3 183.2]
tataḥ sāpyavadat tarhi brūhi me ko bhavān iti | [KSS, 5, 3 184.1]
vipro 'haṃ śaktidevākhya iti pratyabravīcca saḥ | [KSS, 5, 3 184.2]
tarhi tvam eva me bhartetyuditaḥ sa tayā tataḥ | [KSS, 5, 3 185.1]
tathetyādāya tāṃ vīro biladvāreṇa niryayau | [KSS, 5, 3 185.2]
gṛhaṃ gatvā ca bhāryāyai bindumatyai nivedya tat | [KSS, 5, 3 186.1]
tacchraddhitaḥ kumārīṃ tāṃ bindurekhām udūḍhavān | [KSS, 5, 3 186.2]
tatastasya dvibhāryasya śaktidevasya tiṣṭhataḥ | [KSS, 5, 3 187.1]
tatraikā bindurekhā sā bhāryā garbham adhārayat | [KSS, 5, 3 187.2]
aṣṭame garbhamāse ca tasyāḥ svairam upetya tam | [KSS, 5, 3 188.1]
ādyā bindumatī bhāryā śaktidevam uvāca sā | [KSS, 5, 3 188.2]
vīra tat smara yanmahyaṃ pratiśrutam abhūt tvayā | [KSS, 5, 3 189.1]
so 'yaṃ dvitīyabhāryāyā garbhamāso 'ṣṭamastava | [KSS, 5, 3 189.2]
tad gatvā garbham etasyā vipāṭyodaram āhara | [KSS, 5, 3 190.1]
anatikramaṇīyaṃ hi nijaṃ satyavacastava | [KSS, 5, 3 190.2]
evam uktastayā śaktidevaḥ snehakṛpākulaḥ | [KSS, 5, 3 191.1]
pratijñāparatantraśca kṣaṇam āsīd anuttaraḥ | [KSS, 5, 3 191.2]
jātodvegaśca nirgatya bindurekhāntikaṃ yayau | [KSS, 5, 3 192.1]
sāpi khinnam upāyāntaṃ taṃ vilokyaivam abravīt | [KSS, 5, 3 192.2]
āryaputra viṣaṇṇo 'si kim adya nanu vedmyaham | [KSS, 5, 3 193.1]
bindumatyā niyuktastvaṃ garbhasyotpāṭane mama | [KSS, 5, 3 193.2]
tacca te 'vaśyakartavyaṃ kāryaṃ kiṃciddhi vidyate | [KSS, 5, 3 194.1]
nṛśaṃsatā ca nāstyatra kācit tanmā ghṛṇāṃ kṛthāḥ | [KSS, 5, 3 194.2]
tathā hi śṛṇu nāthātra devadattakathām imām | [KSS, 5, 3 195.1]
purābhūddharidattākhyaḥ kambukākhye pure dvijaḥ | [KSS, 5, 3 195.2]
tasya ca śrīmataḥ putraḥ kṛtavidyo 'pi śaiśave | [KSS, 5, 3 196.1]
devadattābhidhāno 'bhūd dyūtaikavyasanī yuvā | [KSS, 5, 3 196.2]
dyūtahāritavastrādir gantuṃ nālaṃ pitur gṛham | [KSS, 5, 3 197.1]
ekadā ca viveśaikaṃ sa śūnyaṃ devatāgṛham | [KSS, 5, 3 197.2]
tatra cāpaśyad ekākī sādhitānekakārmaṇam | [KSS, 5, 3 198.1]
japantaṃ jālapādākhyaṃ mahāvratinam ekakam | [KSS, 5, 3 198.2]
cakāra ca śanaistasya praṇāmam upagamya saḥ | [KSS, 5, 3 199.1]
tenāpyapāstamaunena svāgatenābhyanandyata | [KSS, 5, 3 199.2]
sthitaḥ kṣaṇācca tenaiva pṛṣṭo vaidhuryakāraṇam | [KSS, 5, 3 200.1]
śaśaṃsāsmai svavipadaṃ vyasanakṣīṇavittajām | [KSS, 5, 3 200.2]
tatastaṃ sa jagādaivaṃ devadattaṃ mahāvratī | [KSS, 5, 3 201.1]
nāsti vyasanināṃ vatsa bhuvi paryāptaye dhanam | [KSS, 5, 3 201.2]
icchā ca vipadaṃ hātuṃ yadi te kuru madvacaḥ | [KSS, 5, 3 202.1]
vidyādharatvaṃ prāptuṃ yatkṛtaḥ parikaro mayā | [KSS, 5, 3 202.2]
tat sādhaya tvam apyetanmayā saha sulakṣaṇa | [KSS, 5, 3 203.1]
macchāsanaṃ tu pālyaṃ te naśyantu vipadastava | [KSS, 5, 3 203.2]
ityukto vratinā tena pratiśrutya tatheti tat | [KSS, 5, 3 204.1]
sa devadattastatpārśve tadaiva sthitim agrahīt | [KSS, 5, 3 204.2]
anyedyuśca śmaśānānte gatvā vaṭataroradhaḥ | [KSS, 5, 3 205.1]
vidhāya rajanau pūjāṃ paramānnaṃ nivedya ca | [KSS, 5, 3 205.2]
balīn dikṣu ca vikṣipya sampāditatadarcanaḥ | [KSS, 5, 3 206.1]
taṃ pārśvavartinaṃ vipram uvāca sa mahāvratī | [KSS, 5, 3 206.2]
evam eva tvayā kāryam iha pratyaham arcanam | [KSS, 5, 3 207.1]
vidyutprabhe gṛhāṇemāṃ pūjām ityabhidhāyinā | [KSS, 5, 3 207.2]
ataḥ paraṃ ca jāne 'haṃ siddhiścaivaṃ dhruvāvayoḥ | [KSS, 5, 3 208.1]
ityuktvā sa yayau tena samaṃ svanilayaṃ vratī | [KSS, 5, 3 208.2]
so 'pi nityaṃ tarostasya mūle gatvā tathaiva tat | [KSS, 5, 3 209.1]
devadatto 'rcanaṃ cakre tathaiva vidhinā tataḥ | [KSS, 5, 3 209.2]
ekadā ca saparyānte dvidhābhūtāt tarostataḥ | [KSS, 5, 3 210.1]
akasmāt paśyatastasya divyā nārī viniryayau | [KSS, 5, 3 210.2]
ehyasmatsvāminī bhadra vakti tvām iti vādinī | [KSS, 5, 3 211.1]
sā taṃ praveśayāmāsa tasyaivābhyantaraṃ taroḥ | [KSS, 5, 3 211.2]
sa praviśya dadarśātra divyaṃ maṇimayaṃ gṛham | [KSS, 5, 3 212.1]
paryaṅkavartinīm ekāṃ tatra cāntar varastriyam | [KSS, 5, 3 212.2]
rūpiṇī siddhirasmākam iyaṃ syād iti sa kṣaṇāt | [KSS, 5, 3 213.1]
yāvad dhyāyati tāvat sā kṛtātithyā varāṅganā | [KSS, 5, 3 213.2]
raṇitābharaṇairaṅgair vihitasvāgatairiva | [KSS, 5, 3 214.1]
utthāya nijaparyaṅke tam upāveśayat svayam | [KSS, 5, 3 214.2]
jagāda ca mahābhāga sutā yakṣapateraham | [KSS, 5, 3 215.1]
kanyā hi ratnavarṣasya khyātā vidyutprabhākhyayā | [KSS, 5, 3 215.2]
ārādhayacca mām eṣa jālapādo mahāvratī | [KSS, 5, 3 216.1]
tasyārthasiddhidaivāsmi tvaṃ prāṇeṣvapi me prabhuḥ | [KSS, 5, 3 216.2]
tasmād dṛṣṭānurāgiṇyāḥ kuru pāṇigrahaṃ mama | [KSS, 5, 3 217.1]
ityuktaḥ sa tayā cakre devadattastatheti tat | [KSS, 5, 3 217.2]
sthitvā ca kaṃcit kālaṃ sa garbhabhāre tayā dhṛte | [KSS, 5, 3 218.1]
jagāma punarāgantuṃ taṃ mahāvratinaṃ prati | [KSS, 5, 3 218.2]
śaśaṃsa ca yathāvṛttaṃ taṃ tasmai sabhayaṃ tataḥ | [KSS, 5, 3 219.1]
so 'pyevam ātmasiddhyarthī jagādainaṃ mahāvratī | [KSS, 5, 3 219.2]
bhadra sādhu kṛtaṃ kiṃtu gatvāsyā yakṣayoṣitaḥ | [KSS, 5, 3 220.1]
vipāṭyodaram ākṛṣya śīghraṃ garbhaṃ tam ānaya | [KSS, 5, 3 220.2]
ityuktvā smārayitvā ca vratinā pūrvasaṃgaram | [KSS, 5, 3 221.1]
preṣitastena bhūyastāṃ devadatto 'pyagāt priyām | [KSS, 5, 3 221.2]
tatra tiṣṭhati yāvacca tadvibhāvanadurmanāḥ | [KSS, 5, 3 222.1]
tāvad vidyutprabhā sā taṃ yakṣī svayam abhāṣata | [KSS, 5, 3 222.2]
āryaputra viṣaṇṇo 'si kimarthaṃ viditaṃ mayā | [KSS, 5, 3 223.1]
ādiṣṭaṃ jālapādena tava madgarbhapāṭanam | [KSS, 5, 3 223.2]
tad garbham etam ākarṣa pāṭayitvā mamodaram | [KSS, 5, 3 224.1]
na cet svayaṃ karomyetat kāryaṃ hyastyatra kiṃcana | [KSS, 5, 3 224.2]
evaṃ tayoktaḥ sa yadā kartuṃ tannāśakad dvijaḥ | [KSS, 5, 3 225.1]
tad ākṛṣṭavatī garbhaṃ sā svayaṃ pāṭitodarā | [KSS, 5, 3 225.2]
taṃ ca kṛṣṭaṃ purastyaktvā devadattaṃ tam abhyadhāt | [KSS, 5, 3 226.1]
bhoktur vidyādharatvasya kāraṇaṃ gṛhyatām ayam | [KSS, 5, 3 226.2]
ahaṃ ca śāpād yakṣītve jātā vidyādharī satī | [KSS, 5, 3 227.1]
ayam īdṛk ca śāpānto mama jātismarā hyaham | [KSS, 5, 3 227.2]
idānīṃ yāmi dhāma svaṃ saṃgamaścāvayoḥ punaḥ | [KSS, 5, 3 228.1]
tatraivetyabhidhāyaiṣā kvāpi vidyutprabhā yayau | [KSS, 5, 3 228.2]
devadatto 'pi taṃ garbhaṃ gṛhītvā khinnamānasaḥ | [KSS, 5, 3 229.1]
jagāma jālapādasya tasya sa vratino 'ntikam | [KSS, 5, 3 229.2]
upānayacca taṃ garbhaṃ tasmai siddhipradāyinam | [KSS, 5, 3 230.1]
bhajantyātmaṃbharitvaṃ hi durlabhe 'pi na sādhavaḥ | [KSS, 5, 3 230.2]
so 'pi tat pācayitvaiva garbhamāṃsaṃ mahāvratī | [KSS, 5, 3 231.1]
vyasṛjad devadattaṃ taṃ bhairavārcākṛte 'ṭavīm | [KSS, 5, 3 231.2]
tato dattabalir yāvad etya paśyati sa dvijaḥ | [KSS, 5, 3 232.1]
tāvanmāṃsam aśeṣaṃ tad vratinā tena bhakṣitam | [KSS, 5, 3 232.2]
kathaṃ sarvaṃ tvayā bhuktam iti cātrāsya jalpataḥ | [KSS, 5, 3 233.1]
jihmo vidyādharo bhūtvā jālapādaḥ kham udyayau | [KSS, 5, 3 233.2]
vyomaśyāmalanistriṃśe hārakeyūrarājite | [KSS, 5, 3 234.1]
tasminn utpatite so 'tha devadatto vyacintayat | [KSS, 5, 3 234.2]
kaṣṭaṃ kīdṛg anenāhaṃ vañcitaḥ pāpabuddhinā | [KSS, 5, 3 235.1]
yadi vātyantam ṛjutā na kasya paribhūtaye | [KSS, 5, 3 235.2]
tad etasyāpakārasya katham adya pratikriyām | [KSS, 5, 3 236.1]
kuryāṃ vidyādharībhūtam apyenaṃ prāpnuyāṃ katham | [KSS, 5, 3 236.2]
tannāstyupāyo vetālasādhanād aparo 'tra me | [KSS, 5, 3 237.1]
iti niścitya sa yayau rātrau pitṛvanaṃ tataḥ | [KSS, 5, 3 237.2]
tatrāhūya taror mūle vetālaṃ nṛkalevare | [KSS, 5, 3 238.1]
pūjayitvākarot tasya nṛmāṃsabalitarpaṇam | [KSS, 5, 3 238.2]
atṛpyantaṃ ca vetālaṃ tam anyānayanāsaham | [KSS, 5, 3 239.1]
tarpayiṣyan svamāṃsāni cchettum ārabhate sma saḥ | [KSS, 5, 3 239.2]
tatkṣaṇaṃ taṃ sa vetālo mahāsattvam abhāṣata | [KSS, 5, 3 240.1]
sattvenānena tuṣṭo 'smi tava mā sāhasaṃ kṛthāḥ | [KSS, 5, 3 240.2]
tad bhadra kim abhipretaṃ tava yat sādhayāmi te | [KSS, 5, 3 241.1]
ityuktavantaṃ vetālaṃ sa vīraḥ pratyuvāca tam | [KSS, 5, 3 241.2]
viśvastavañcako yatra jālapādo vratī sthitaḥ | [KSS, 5, 3 242.1]
vidyādharanivāsaṃ taṃ naya tannigrahāya mām | [KSS, 5, 3 242.2]
tathetyuktavatā tena vetālena sa tatkṣaṇāt | [KSS, 5, 3 243.1]
skandhe 'dhiropya nabhasā ninye vaidyādharaṃ padam | [KSS, 5, 3 243.2]
tatrāpaśyacca taṃ jālapādaṃ prāsādavartinam | [KSS, 5, 3 244.1]
sa vidyādhararājatvadṛptaṃ ratnāsanasthitam | [KSS, 5, 3 244.2]
pratārayantaṃ tām eva labdhavidyādharīpadām | [KSS, 5, 3 245.1]
vidyutprabhām anicchantīṃ bhāryātve tattaduktibhiḥ | [KSS, 5, 3 245.2]
dṛṣṭvaiva ca savetālo 'pyabhyadhāvat sa taṃ yuvā | [KSS, 5, 3 246.1]
hṛṣyadvidyutprabhānetracakorāmṛtacandramāḥ | [KSS, 5, 3 246.2]
jālapādo 'pi so 'kasmāt taṃ dṛṣṭvaivāgataṃ tathā | [KSS, 5, 3 247.1]
vitrāsād bhraṣṭanistriṃśo nipapātāsanād bhuvi | [KSS, 5, 3 247.2]
devadatto 'pi tat khaḍgaṃ sa labdhvāpyavadhīnna tam | [KSS, 5, 3 248.1]
ripuṣvapi hi bhīteṣu sānukampā mahāśayāḥ | [KSS, 5, 3 248.2]
jighāṃsantaṃ ca vetālaṃ taṃ jagāda sa vārayan | [KSS, 5, 3 249.1]
pākhaṇḍinā kim etena kṛpaṇena hatena naḥ | [KSS, 5, 3 249.2]
sthāpyatāṃ bhuvi nītvāyaṃ tasmāt svanilaye tvayā | [KSS, 5, 3 250.1]
āstāṃ tatraiva bhūyo 'pi pāpaḥ kāpālikā varam | [KSS, 5, 3 250.2]
ityevaṃ vadatastasya devadattasya tatkṣaṇam | [KSS, 5, 3 251.1]
divo 'vatīrya śarvāṇī devī pratyakṣatāṃ yayau | [KSS, 5, 3 251.2]
sā jagāda ca taṃ prahvaṃ putra tuṣṭāsmi te 'dhunā | [KSS, 5, 3 252.1]
ananyasadṛśeneha sattvotkarṣeṇa saṃprati | [KSS, 5, 3 252.2]
tad vidyādhararājatvaṃ mayā dattam ihaiva te | [KSS, 5, 3 253.1]
ityuktvārpitavidyā sā devī sadyastiro 'bhavat | [KSS, 5, 3 253.2]
jālapādaśca nītvaiva vetālena sa bhūtale | [KSS, 5, 3 254.1]
vibhraṣṭasiddhir nidadhe nādharmaściram ṛddhaye | [KSS, 5, 3 254.2]
devadatto 'pi sahitaḥ sa vidyutprabhayā tayā | [KSS, 5, 3 255.1]
vidyādharādhirājyaṃ tat prāpya tatra vyajṛmbhata | [KSS, 5, 3 255.2]
ityākhyāya kathāṃ patye śaktidevāya satvarā | [KSS, 5, 3 256.1]
sā bindurekhā bhūyastaṃ babhāṣe mṛdubhāṣiṇī | [KSS, 5, 3 256.2]
itīdṛṃśi bhavantyeva kāryāṇi tad idaṃ mama | [KSS, 5, 3 257.1]
bindumatyuditaṃ garbhaṃ muktaśokaṃ vipāṭaya | [KSS, 5, 3 257.2]
ityevaṃ bindurekhāyāṃ vadantyāṃ pāpaśaṅkite | [KSS, 5, 3 258.1]
śaktideve ca gaganād udabhūt tatra bhāratī | [KSS, 5, 3 258.2]
bhoḥ śaktideva niḥśaṅkaṃ garbho 'syāḥ kṛṣyatāṃ tvayā | [KSS, 5, 3 259.1]
kaṇṭhe muṣṭyā gṛhīto hi khaḍgo 'sau te bhaviṣyati | [KSS, 5, 3 259.2]
iti divyāṃ giraṃ śrutvā pāṭitodaram āśu saḥ | [KSS, 5, 3 260.1]
garbhaṃ tasyāḥ samākṛṣya pāṇinā kaṇṭhato 'grahīt | [KSS, 5, 3 260.2]
gṛhītamātro jajñe ca sa khaḍgastasya hastagaḥ | [KSS, 5, 3 261.1]
ākṛṣṭaḥ sattvataḥ siddheḥ keśapāśa ivāyataḥ | [KSS, 5, 3 261.2]
tato vidyādharaḥ kṣiprāt sa vipraḥ samajāyata | [KSS, 5, 3 262.1]
bindurekhā ca tatkālam adarśanam iyāya sā | [KSS, 5, 3 262.2]
tad dṛṣṭvā ca sa gatvaiva dāśaputryai nyavedayat | [KSS, 5, 3 263.1]
bindumatyai dvitīyasyai patnyai sarvaṃ tathāvidhaḥ | [KSS, 5, 3 263.2]
sā tam āha vayaṃ nātha vidyādharapateḥ sutāḥ | [KSS, 5, 3 264.1]
tisro bhaginyaḥ kanakapurītaḥ śāpataścyutāḥ | [KSS, 5, 3 264.2]
ekā kanakarekhā sā vardhamānapure tvayā | [KSS, 5, 3 265.1]
yasyā dṛṣṭaḥ sa śāpāntaḥ sā ca tāṃ svāṃ purīṃ gatā | [KSS, 5, 3 265.2]
śāpānto hīdṛśastasyā vicitro vidhiyogataḥ | [KSS, 5, 3 266.1]
aham eva tṛtīyā ca śāpāntaścādhunaiva me | [KSS, 5, 3 266.2]
mayā cādyaiva gantavyā nagarī sā nijā priya | [KSS, 5, 3 267.1]
vidyādharaśarīrāṇi tatraivāsmākam āsate | [KSS, 5, 3 267.2]
candraprabhā ca bhaginī jyāyasī hi sthitātra naḥ | [KSS, 5, 3 268.1]
tad āyāhi tvam apyāśu khaḍgasiddhiprabhāvataḥ | [KSS, 5, 3 268.2]
tatra hyasmāṃścatasro 'pi bhāryāḥ samprāpya cādhikāḥ | [KSS, 5, 3 269.1]
vanasthenārpitāḥ pitrā puri rājyaṃ kariṣyasi | [KSS, 5, 3 269.2]
iti nijaparamārtham uktavatyā samam anayā punareva bindumatyā | [KSS, 5, 3 270.1]
atha kanakapurīṃ sa śaktidevo gaganapathena tatheti tāṃ jagāma | [KSS, 5, 3 270.2]
tasyāṃ ca yāni yoṣidvapūṃṣi paryaṅkatalpavartīni | [KSS, 5, 3 271.1]
nirjīvitānyapaśyat pūrvaṃ triṣu maṇḍapeṣu divyāni | [KSS, 5, 3 271.2]
tāni yathāvat svātmabhiranupraviṣṭāḥ sa kanakarekhādyāḥ | [KSS, 5, 3 272.1]
prāpto bhūyaḥ praṇatā adrākṣīt tā nijapriyāstisraḥ | [KSS, 5, 3 272.2]
tāṃ ca caturthīm aikṣata tajjyeṣṭhāṃ racitamaṅgalāṃ tatra | [KSS, 5, 3 273.1]
candraprabhāṃ pibantīṃ ciradarśanasotkayā dṛṣṭyā | [KSS, 5, 3 273.2]
svasvaniyogavyāpṛtaparijanavanitābhinanditāgamanaḥ | [KSS, 5, 3 274.1]
vāsagṛhāntaḥ prāptaścandraprabhayā tayā jagade | [KSS, 5, 3 274.2]
yā tatra kanakarekhā rājasutā subhaga vardhamānapure | [KSS, 5, 3 275.1]
dṛṣṭā bhavatā seyaṃ bhaginī me candrarekhākhyā | [KSS, 5, 3 275.2]
yā dāśādhipaputrī bindumatī prathamam utsthaladvīpe | [KSS, 5, 3 276.1]
pariṇītābhūd bhavatā śaśirekhā matsvasā seyam | [KSS, 5, 3 276.2]
yā tadanu bindurekhā rājasutā tatra dānavānītā | [KSS, 5, 3 277.1]
bhāryā ca te tad ābhūcchaśiprabhā seyam anujā me | [KSS, 5, 3 277.2]
tad idānīm ehi kṛtinn asmatpiturantikaṃ sahāsmābhiḥ | [KSS, 5, 3 278.1]
tena prattāścaitā drutam akhilāḥ pariṇayasvāsmān | [KSS, 5, 3 278.2]
iti kusumaśarājñāsapragalbhaṃ ca tasyāṃ tvaritam uditavatyām atra candraprabhāyām | [KSS, 5, 3 279.1]
api catasṛbhirābhiḥ sākam etatpitustannikaṭam anuvanāntaṃ śaktidevo jagāma | [KSS, 5, 3 279.2]
sa ca caraṇanatābhistābhirāveditārtho duhitṛbhirakhilābhir divyavākpreritaśca | [KSS, 5, 3 280.1]
yugapad atha dadau tāḥ śaktidevāya tasmai muditamatiraśeṣāstatra vidyādharendraḥ | [KSS, 5, 3 280.2]
tadanu kanakapuryām ṛddham asyāṃ svarājyaṃ sapadi sa vitatāra svāśca vidyāḥ samastāḥ | [KSS, 5, 3 281.1]
api ca kṛtinam enaṃ śaktivegaṃ svanāmnā vyadhita samucitena sveṣu vidyādhareṣu | [KSS, 5, 3 281.2]
anyo na jeṣyati bhavantam atiprabhāvād vatseśvarāt punarudeṣyati cakravartī | [KSS, 5, 3 282.1]
yuṣmāsu yo 'tra naravāhanadattanāmā bhāvī vibhuḥ sa tava tasya natiṃ vidadhyāḥ | [KSS, 5, 3 282.2]
ity ūcivāṃśca visasarja mahāprabhāvo vidyādharādhipatirātmatapovanāt tam | [KSS, 5, 3 283.1]
satkṛtya sapriyatamaṃ nijarājadhānīṃ jāmātaraṃ sa śaśikhaṇḍapadābhidhānaḥ | [KSS, 5, 3 283.2]
atha so 'pi śaktivego rājā bhūtvā viveśa kanakapurīm | [KSS, 5, 3 284.1]
svavadhūbhiḥ saha gatvā vidyādharalokavaijayantīṃ tām | [KSS, 5, 3 284.2]
tasyāṃ tiṣṭhan kanakaracanāvisphuranmandirāyām atyaunnatyād iva paṭupatatpiṇḍitārkaprabhāyām | [KSS, 5, 3 285.1]
vāmākṣībhiścatasṛbhirasau ratnasopānavāpīhṛdyodyāneṣv alabhatatarāṃ nirvṛtiṃ preyasībhiḥ | [KSS, 5, 3 285.2]
iti kathayitvā caritaṃ nijam eva vicitram eṣa tatkālam | [KSS, 5, 3 286.1]
nijagāda śaktivego vāgmī vatseśvaraṃ bhūyaḥ | [KSS, 5, 3 286.2]
taṃ māṃ śaśāṅkakulabhūṣaṇa śaktivegaṃ jānīhyupāgatam imaṃ khalu vatsarāja | [KSS, 5, 3 287.1]
utpannabhāvinijanūtanacakravartiyuṣmatsutāṅghriyugadarśanasābhilāṣam | [KSS, 5, 3 287.2]
itthaṃ mayeha manujena satāpi labdhā vidyādharādhipatitā purajitprasādāt | [KSS, 5, 3 288.1]
gacchāmi cāham adhunā nṛpate svadhāma dṛṣṭaprabhur bhavatu bhadram abhaṅguraṃ vaḥ | [KSS, 5, 3 288.2]
ityuktvā racitāñjalau ca vadati prāptābhyanujñe tatastasminn utpatite mṛgāṅkamahasi dyāṃ śaktivege kṣaṇāt | [KSS, 5, 3 289.1]
devībhyāṃ sahitaḥ sabālatanayo vatseśvaro mantribhiḥ sākaṃ kām api tatra saṃmadamayīṃ bheje tadānīṃ daśām | [KSS, 5, 3 289.2]
{KSS, 6, 1}
tarjayann iva vighnaughānnamitonnamitena yaḥ | [KSS, 6, 1 1.1]
muhur vibhāti śirasā sa pāyād vo gajānanaḥ | [KSS, 6, 1 1.2]
namaḥ kāmāya yadbāṇapātairiva nirantaram | [KSS, 6, 1 2.1]
bhāti kaṇṭakitaṃ śaṃbhorapyumāliṅgitaṃ vapuḥ | [KSS, 6, 1 2.2]
ityādidivyacaritaṃ kṛtvātmānaṃ kilānyavat | [KSS, 6, 1 3.1]
prāptavidyādharaiśvaryo yad ā mūlāt svayaṃ jagau | [KSS, 6, 1 3.2]
naravāhanadatto 'tra sapatnīkair maharṣibhiḥ | [KSS, 6, 1 4.1]
pṛṣṭaḥ prasaṅge kutrāpi tad idaṃ śṛṇutādhunā | [KSS, 6, 1 4.2]
atha saṃvardhyamāno 'tra pitrā vatseśvareṇa saḥ | [KSS, 6, 1 5.1]
naravāhanadatto 'bhūd vyutkrāntāṣṭamavatsaraḥ | [KSS, 6, 1 5.2]
vinīyamāno vidyāsu krīḍann upavaneṣu ca | [KSS, 6, 1 6.1]
saha mantrisutairāsīd rājaputrastadā ca saḥ | [KSS, 6, 1 6.2]
devī vāsavadattā ca rājñī padmāvatī tathā | [KSS, 6, 1 7.1]
āstām ekatamasnehāt tadekāgre divāniśam | [KSS, 6, 1 7.2]
ārohadguṇanamreṇa reje sadvaṃśajanmanā | [KSS, 6, 1 8.1]
śanairāpūryamāṇena vapuṣā dhanuṣā ca saḥ | [KSS, 6, 1 8.2]
pitā vatseśvaraścāsya vivāhādimanorathaiḥ | [KSS, 6, 1 9.1]
āsannaphalasaṃpattikāntaiḥ kālaṃ nināya tam | [KSS, 6, 1 9.2]
atrāntare kathāsaṃdhau yad abhūt tanniśamyatām | [KSS, 6, 1 10.1]
āsīt takṣaśilā nāma vitastāpuline purī | [KSS, 6, 1 10.2]
tadambhasi babhau yasyāḥ pratimā saudhasaṃtateḥ | [KSS, 6, 1 11.1]
pātālanagarīvādhastacchobhālokanāgatā | [KSS, 6, 1 11.2]
tasyāṃ kaliṅgadattākhyo rājā paramasaugataḥ | [KSS, 6, 1 12.1]
abhūt tārāvarasphītajinabhaktākhilaprajaḥ | [KSS, 6, 1 12.2]
rarāja sā purī yasya caityaratnair nirantaraiḥ | [KSS, 6, 1 13.1]
mattulyā nāma nāstīti madaśṛṅgairivoditaḥ | [KSS, 6, 1 13.2]
prajānāṃ na paraṃ cakre yaḥ pitevānupālanam | [KSS, 6, 1 14.1]
yāvad gururiva jñānam api svayam upādiśat | [KSS, 6, 1 14.2]
tathā ca tasyāṃ ko 'pyāsīnnagaryāṃ saugato vaṇik | [KSS, 6, 1 15.1]
dhanī vitastādattākhyo bhikṣupūjaikatatparaḥ | [KSS, 6, 1 15.2]
ratnadattābhidhānaśca tasyābhūt tanayo yuvā | [KSS, 6, 1 16.1]
sa ca taṃ pitaraṃ śaśvat pāpa ityājugupsata | [KSS, 6, 1 16.2]
putra nindasi kasmānmām iti pitrā ca tena saḥ | [KSS, 6, 1 17.1]
pṛcchyamāno vaṇikputraḥ sābhyasūyam abhāṣata | [KSS, 6, 1 17.2]
tāta tyaktatrayīdharmastvam adharmaṃ niṣevase | [KSS, 6, 1 18.1]
yad brāhmaṇān parityajya śramaṇāñ śaśvad arcasi | [KSS, 6, 1 18.2]
snānādiyantraṇāhīnāḥ svakālāśanalolupāḥ | [KSS, 6, 1 19.1]
apāstasaśikhāśeṣakeśakaupīnasusthitāḥ | [KSS, 6, 1 19.2]
vihārāspadalābhāya sarve 'pyadhamajātayaḥ | [KSS, 6, 1 20.1]
yam āśrayanti kiṃ tena saugatena nayena te | [KSS, 6, 1 20.2]
tacchrutvā sa vaṇik prāha na dharmasyaikarūpatā | [KSS, 6, 1 21.1]
anyo lokottaraḥ putra dharmo 'nyaḥ sārvalaukikaḥ | [KSS, 6, 1 21.2]
brāhmaṇyam api tat prāhur yad rāgādivivarjanam | [KSS, 6, 1 22.1]
satyaṃ dayā ca bhūteṣu na mṛṣā jātivigrahaḥ | [KSS, 6, 1 22.2]
kiṃca darśanam etat tvaṃ sarvasattvābhayapradam | [KSS, 6, 1 23.1]
prāyaḥ puruṣadoṣeṇa na dūṣayitum arhasi | [KSS, 6, 1 23.2]
upakārasya dharmatve vivādo nāsti kasyacit | [KSS, 6, 1 24.1]
bhūteṣvabhayadānena nānyā copakṛtir mama | [KSS, 6, 1 24.2]
tad ahiṃsāpradhāne 'smin vatsa mokṣapradāyini | [KSS, 6, 1 25.1]
darśane 'tiratiścenme tad adharmo mamātra kaḥ | [KSS, 6, 1 25.2]
iti tenoditaḥ pitrā vaṇikputraḥ prasahya saḥ | [KSS, 6, 1 26.1]
na tathā pratipede tanninindābhyadhikaṃ punaḥ | [KSS, 6, 1 26.2]
tataḥ sa tatpitā khedād gatvā dharmānuśāsituḥ | [KSS, 6, 1 27.1]
rājñaḥ kaliṅgadattasya purataḥ sarvam abravīt | [KSS, 6, 1 27.2]
so 'pi rājā tam āsthāne yuktyānāyya vaṇiksutam | [KSS, 6, 1 28.1]
mṛṣāracitakopaḥ sann evaṃ kṣattāram ādiśat | [KSS, 6, 1 28.2]
śrutaṃ mayā vaṇikputraḥ pāpo 'yam atiduṣkṛtī | [KSS, 6, 1 29.1]
nirvicāraṃ tad eṣo 'dya hanyatāṃ deśadūṣakaḥ | [KSS, 6, 1 29.2]
ity ūcivāṃstataḥ pitrā kṛtavijñāpanaḥ kila | [KSS, 6, 1 30.1]
nṛpatir dharmacaryārthaṃ dvau māsau vadhanigraham | [KSS, 6, 1 30.2]
saṃvidhārya tadante ca punarānayanāya saḥ | [KSS, 6, 1 31.1]
tasyaiva tatpitur haste nyastavāṃstaṃ vaṇiksutam | [KSS, 6, 1 31.2]
so 'pi pitrā gṛhaṃ nīto vaṇikputro bhayākulaḥ | [KSS, 6, 1 32.1]
kiṃ mayāpakṛtaṃ rājño bhaved iti vicintayan | [KSS, 6, 1 32.2]
akāraṇaṃ dvimāsānte maraṇaṃ bhāvi bhāvayan | [KSS, 6, 1 33.1]
anidro 'pacitāhāraklāntastasthau divāniśam | [KSS, 6, 1 33.2]
tato māsadvaye yāte rājāgre kṛśapāṇḍuraḥ | [KSS, 6, 1 34.1]
punaḥ svapitrā tenāsau vaṇiksūnuranīyata | [KSS, 6, 1 34.2]
rājā taṃ ca tathābhūtaṃ vīkṣyāpannam abhāṣata | [KSS, 6, 1 35.1]
kim īdṛk tvaṃ kṛśībhūtaḥ kiṃ ruddhaṃ te mayāśanam | [KSS, 6, 1 35.2]
tacchrutvā sa vaṇikputro rājānaṃ tam abhāṣata | [KSS, 6, 1 36.1]
ātmāpi vismṛto bhītyā mama kā tvaśane kathā | [KSS, 6, 1 36.2]
yuṣmadādiṣṭanidhanaśravaṇāt prabhṛti prabho | [KSS, 6, 1 37.1]
mṛtyum āyāntam āyāntam anvahaṃ cintayāmyaham | [KSS, 6, 1 37.2]
ityuktavantaṃ taṃ rājā sa vaṇikputram abravīt | [KSS, 6, 1 38.1]
bodhito 'si mayā vatsa yuktyā prāṇabhayaṃ svataḥ | [KSS, 6, 1 38.2]
īdṛg eva hi sarvasya jantor mṛtyubhayaṃ bhavet | [KSS, 6, 1 39.1]
tadrakṣaṇopakārācca dharmaḥ ko 'bhyadhiko vada | [KSS, 6, 1 39.2]
tad etat tava dharmāya mumukṣāyai ca darśitam | [KSS, 6, 1 40.1]
mṛtyubhīto hi yatate naro mokṣāya buddhimān | [KSS, 6, 1 40.2]
ato na garhaṇīyo 'yam etaddharmā pitā tvayā | [KSS, 6, 1 41.1]
iti rājavacaḥ śrutvā prahvo 'vādīd vaṇiksutaḥ | [KSS, 6, 1 41.2]
dharmopadeśād devena kṛtī tāvad ahaṃ kṛtaḥ | [KSS, 6, 1 42.1]
mokṣāyecchā prajātā me tam apyupadiśa prabho | [KSS, 6, 1 42.2]
tacchrutvā taṃ vaṇikputraṃ prāpte tatra purotsave | [KSS, 6, 1 43.1]
tailapūrṇaṃ kare pātraṃ dattvā rājā jagāda saḥ | [KSS, 6, 1 43.2]
idaṃ pātraṃ gṛhītvā tvam ehi bhrāntvā purīm imām | [KSS, 6, 1 44.1]
tailabindunipātaśca rakṣaṇīyastvayā suta | [KSS, 6, 1 44.2]
nipatiṣyati yadyekastailabinduritastava | [KSS, 6, 1 45.1]
sadyo nipātayiṣyanti tvām ete puruṣāstataḥ | [KSS, 6, 1 45.2]
evaṃ kiloktvā vyasṛjat taṃ bhrāmāya vaṇiksutam | [KSS, 6, 1 46.1]
utkhātakhaḍgān puruṣān dattvā paścāt sa bhūpatiḥ | [KSS, 6, 1 46.2]
vaṇikputro 'pi sa bhayād rakṣaṃstailalavacyutim | [KSS, 6, 1 47.1]
purīṃ tām abhito bhrāntvā kṛcchrād āgānnṛpāntikam | [KSS, 6, 1 47.2]
nṛpo 'pyagalitānītatailaṃ dṛṣṭvā tam abhyadhāt | [KSS, 6, 1 48.1]
kaścit purabhrame 'pyadya dṛṣṭo 'tra bhramatā tvayā | [KSS, 6, 1 48.2]
tacchrutvā sa vaṇikputraḥ provāca racitāñjaliḥ | [KSS, 6, 1 49.1]
yat satyaṃ na mayā deva dṛṣṭaṃ kiṃcinna ca śrutam | [KSS, 6, 1 49.2]
ahaṃ hyekāvadhānena tailaleśaparicyutam | [KSS, 6, 1 50.1]
khaḍgapātabhayād rakṣaṃstadānīm abhramaṃ purīm | [KSS, 6, 1 50.2]
evaṃ vaṇiksutenokte sa rājā nijagāda tam | [KSS, 6, 1 51.1]
dṛśyatailaikacittena na tvayā kiṃcid īkṣitam | [KSS, 6, 1 51.2]
tat tenaivāvadhānena parānudhyānam ācara | [KSS, 6, 1 52.1]
ekāgro hi bahirvṛttinivṛttastattvam īkṣate | [KSS, 6, 1 52.2]
dṛṣṭatattvaśca na punaḥ karmajālena badhyate | [KSS, 6, 1 53.1]
eṣa mokṣopadeśaste saṃkṣepāt kathito mayā | [KSS, 6, 1 53.2]
ityuktvā prahito rājñā patitvā tasya pādayoḥ | [KSS, 6, 1 54.1]
kṛtārthaḥ sa vaṇikputro hṛṣṭaḥ pitṛgṛhaṃ yayau | [KSS, 6, 1 54.2]
evaṃ kaliṅgadattasya prajāstasyānuśāsataḥ | [KSS, 6, 1 55.1]
tārādattābhidhānābhūd rājñī rājñaḥ kulocitā | [KSS, 6, 1 55.2]
yayā sa rājā śuśubhe rītimatyā suvṛttayā | [KSS, 6, 1 56.1]
nānādṛṣṭāntarasiko bhāratyā sukavir yathā | [KSS, 6, 1 56.2]
yā prakāśaguṇaślāghyā jyotsneva śaśalakṣmaṇaḥ | [KSS, 6, 1 57.1]
tasyāmṛtamayasyābhūd avibhinnaiva bhūpateḥ | [KSS, 6, 1 57.2]
tayā devyā samaṃ tatra sukhinastasya tiṣṭhataḥ | [KSS, 6, 1 58.1]
nṛpasya jagmur divasāḥ śacyeva divi vajriṇaḥ | [KSS, 6, 1 58.2]
atrāntare kilaitasmin kathāsaṃdhau śatakratoḥ | [KSS, 6, 1 59.1]
kuto 'pi hetostridive vartate sma mahotsavaḥ | [KSS, 6, 1 59.2]
tatrāpsaraḥsu sarvāsu nartituṃ militāsvapi | [KSS, 6, 1 60.1]
ekā surabhidattākhyā nādṛśyata varāpsarāḥ | [KSS, 6, 1 60.2]
praṇidhānāt tataḥ śakrastāṃ dadarśa rahaḥsthitām | [KSS, 6, 1 61.1]
vidyādhareṇa kenāpi sahitāṃ nandanāntare | [KSS, 6, 1 61.2]
tad dṛṣṭvā jātakopo 'ntaḥ sa vṛtrāriracintayat | [KSS, 6, 1 62.1]
aho etau durācārau madanāndhāvubhāvapi | [KSS, 6, 1 62.2]
ekā yad ācaratyeva vismṛtyāsmān svatantravat | [KSS, 6, 1 63.1]
karotyavinayaṃ cānyo devabhūmau praviśya yat | [KSS, 6, 1 63.2]
athavāsya varākasya doṣo vidyādharasya kaḥ | [KSS, 6, 1 64.1]
ākṛṣṭo hi vaśīkṛtya rūpeṇāyam ihānayā | [KSS, 6, 1 64.2]
kāntayāntaḥ kilāpūrṇatuṅgastanataṭāntayā | [KSS, 6, 1 65.1]
lāvaṇyāmbutaraṅgiṇyā hṛtaḥ syād ātmanaḥ prabhuḥ | [KSS, 6, 1 65.2]
cukṣubhe kiṃ na śarvo 'pi purā dṛṣṭvā tilottamām | [KSS, 6, 1 66.1]
dhātrā gṛhītvā racitām uttamebhyastilaṃ tilam | [KSS, 6, 1 66.2]
tapaśca menakāṃ dṛṣṭvā viśvāmitro na kiṃ jahau | [KSS, 6, 1 67.1]
śarmiṣṭhārūpalobhācca yayātir nāptavāñjarām | [KSS, 6, 1 67.2]
ato vidyādharayuvā naivāyam aparādhyati | [KSS, 6, 1 68.1]
trijagatkṣobhaśaktena rūpeṇāpsarasā hṛtaḥ | [KSS, 6, 1 68.2]
iyaṃ tu svarvadhūḥ pāpā hīnāsaktāparādhinī | [KSS, 6, 1 69.1]
praveśitaḥ surān hitvā yayāyam iha nandane | [KSS, 6, 1 69.2]
ityālocya vimucyainaṃ vidyādharakumārakam | [KSS, 6, 1 70.1]
ahalyākāmukaḥ so 'syai śāpam apsarase dadau | [KSS, 6, 1 70.2]
pāpe prayāhi mānuṣyaṃ prāpya cāyonijāṃ sutām | [KSS, 6, 1 71.1]
divyaṃ kṛtvā ca kartavyam eṣyasi dyām imām iti | [KSS, 6, 1 71.2]
atrāntare ca sā tasya rājñastakṣaśilāpuri | [KSS, 6, 1 72.1]
rājñī kaliṅgadattasya tārādattā yayāvṛtum | [KSS, 6, 1 72.2]
tasyāḥ surabhidattā sā śakraśāpacyutāpsarāḥ | [KSS, 6, 1 73.1]
saṃbabhūvodare devyā dehasaundaryadāyinī | [KSS, 6, 1 73.2]
tadā ca nabhaso bhraṣṭāṃ jvālāṃ devī dadarśa sā | [KSS, 6, 1 74.1]
tārādattā kila svapne praviśantīṃ nijodare | [KSS, 6, 1 74.2]
prātaścāvarṇayat svapnaṃ bhartre taṃ sā savismayā | [KSS, 6, 1 75.1]
rājñe kaliṅgadattāya so 'pi prīto jagāda tām | [KSS, 6, 1 75.2]
devi divyāḥ patantyeva śāpānmānuṣyayoniṣu | [KSS, 6, 1 76.1]
tajjāne devajātīyaḥ ko'pi garbhe tavārpitaḥ | [KSS, 6, 1 76.2]
vicitrasadasatkarmanibaddhāḥ saṃcaranti hi | [KSS, 6, 1 77.1]
jantavastrijagatyasmiñ śubhāśubhaphalāptaye | [KSS, 6, 1 77.2]
ityuktā bhūbhṛtā rājñī sā prasaṅgād uvāca tam | [KSS, 6, 1 78.1]
satyaṃ karmaiva balavad bhogadāyi śubhāśubham | [KSS, 6, 1 78.2]
tathā cedam upodghātaṃ śrutaṃ vacmyatra te śṛṇu | [KSS, 6, 1 79.1]
abhavad dharmadattākhyaḥ kośalādhipatir nṛpaḥ | [KSS, 6, 1 79.2]
nāgaśrīriti tasyāsīd rājñī yā patidevatā | [KSS, 6, 1 80.1]
bhūmāvarundhatī khyātā rundhantyapi satīdhuram | [KSS, 6, 1 80.2]
kāle gacchati tasyāṃ ca devyāṃ tasya ca bhūpateḥ | [KSS, 6, 1 81.1]
aham eṣā samutpannā duhitāhitasūdana | [KSS, 6, 1 81.2]
tato mayyatibālāyāṃ deva sā jananī mama | [KSS, 6, 1 82.1]
akasmāt pūrvajātiṃ svāṃ smṛtvā svapatim abravīt | [KSS, 6, 1 82.2]
rājann akāṇḍa evādya pūrvajanma smṛtaṃ mayā | [KSS, 6, 1 83.1]
aprītyai tad anākhyātam ākhyātaṃ mṛtaye ca me | [KSS, 6, 1 83.2]
aśaṅkitaṃ smṛtā jātiḥ syād ākhyātaiva mṛtyave | [KSS, 6, 1 84.1]
iti hyāhurato deva mayyatīva viṣāditā | [KSS, 6, 1 84.2]
ityuktaḥ sa tayā patnyā rājā tāṃ pratyabhāṣata | [KSS, 6, 1 85.1]
priye mayāpi prāg janma tvayeva sahasā smṛtam | [KSS, 6, 1 85.2]
tanmamācakṣva tāvat tvaṃ kathayiṣyāmyahaṃ ca te | [KSS, 6, 1 86.1]
yad astu ko 'nyathā kartuṃ śakto hi bhavitavyatām | [KSS, 6, 1 86.2]
iti sā preritā tena bhartrā rājñī jagāda tam | [KSS, 6, 1 87.1]
nirbandho yadi te rājañśṛṇu tarhi vadāmyaham | [KSS, 6, 1 87.2]
ihaiva deśe viprasya mādhavākhyasya kasyacit | [KSS, 6, 1 88.1]
gṛhe 'ham abhavaṃ dāsī suvṛttā pūrvajanmani | [KSS, 6, 1 88.2]
devadāsābhidhānaśca patiratra mamābhavat | [KSS, 6, 1 89.1]
kasyāpyekasya vaṇijaḥ sādhuḥ karmakaro gṛhe | [KSS, 6, 1 89.2]
tāvāvām avasāvātra kṛtvā gehaṃ nijocitam | [KSS, 6, 1 90.1]
svasvasvāmigṛhānītapakvānnakṛtavartanau | [KSS, 6, 1 90.2]
vāridhānī ca kumbhaśca mārjanī mañcakastathā | [KSS, 6, 1 91.1]
ahaṃ ca matpatiśceti yugmatritayam eva nau | [KSS, 6, 1 91.2]
akaliprasare gehe saṃtoṣaḥ sukhinorabhūt | [KSS, 6, 1 92.1]
devapitratithiprattaśeṣaṃ pramitam aśnatoḥ | [KSS, 6, 1 92.2]
ekaikato 'dhikaṃ kiṃcid yad ācchādanam apyabhūt | [KSS, 6, 1 93.1]
sudurgatāya kasmaicit tad āvābhyām adīyata | [KSS, 6, 1 93.2]
athātrodabhavat tīvro durbhikṣastena cāvayoḥ | [KSS, 6, 1 94.1]
bhṛtyannam anvahaṃ prāpyam alpam alpam upānamat | [KSS, 6, 1 94.2]
tataḥ kṣutkṣāmavapuṣoḥ śanair nāvavasīdatoḥ | [KSS, 6, 1 95.1]
kadācid āgād āhārakāle klānto 'tithir dvijaḥ | [KSS, 6, 1 95.2]
tasmai niḥśeṣam āvābhyāṃ dvābhyām api nijāśanam | [KSS, 6, 1 96.1]
prāṇasaṃśayakāle 'pi dattaṃ yāvacca yacca tat | [KSS, 6, 1 96.2]
bhuktvā tasmin gate prāṇā bhartāraṃ me tam atyajan | [KSS, 6, 1 97.1]
arthinyasyādaro nāsmāsviti manyuvaśād iva | [KSS, 6, 1 97.2]
tataścāhaṃ samādhāya patye samucitāṃ citām | [KSS, 6, 1 98.1]
ārūḍhā cāvarūḍhaśca vipadbhāro mamātmanaḥ | [KSS, 6, 1 98.2]
atha rājagṛhe jātā jātāhaṃ mahiṣī tava | [KSS, 6, 1 99.1]
acintyaṃ hi phalaṃ sūte sadyaḥ sukṛtapādapaḥ | [KSS, 6, 1 99.2]
ityuktaḥ sa tayā rājñā dharmadatto nṛpo 'bravīt | [KSS, 6, 1 100.1]
ehi priye sa evāhaṃ pūrvajanmapatistava | [KSS, 6, 1 100.2]
vaṇikkarmakaro 'bhūvaṃ devadāso 'ham eva saḥ | [KSS, 6, 1 101.1]
etad eva mayāpyadya prāktanaṃ janma hi smṛtam | [KSS, 6, 1 101.2]
ityuktvā svānyabhijñānānyudīrya sa tayā saha | [KSS, 6, 1 102.1]
devyā viṣaṇṇo hṛṣṭaśca rājā sadyo divaṃ gataḥ | [KSS, 6, 1 102.2]
evaṃ tayośca matpitror lokāntaram upeyuṣoḥ | [KSS, 6, 1 103.1]
mātuḥ svasā vardhayituṃ mām anaiṣīnnijaṃ gṛham | [KSS, 6, 1 103.2]
kanyāyāṃ mayi cābhyāgād ekastatrātithir muniḥ | [KSS, 6, 1 104.1]
mātṛsvasā ca māṃ tasya śuśrūṣāyai samādiśat | [KSS, 6, 1 104.2]
sa ca kuntyeva durvāsā yatnenārādhito mayā | [KSS, 6, 1 105.1]
tadvarācca mayā prāpto dhārmikastvaṃ patiḥ prabho | [KSS, 6, 1 105.2]
evaṃ bhavanti bhadrāṇi dharmād eva yadādarāt | [KSS, 6, 1 106.1]
pitṛbhyāṃ saha samprāpya rājyaṃ jātirapi smṛtā | [KSS, 6, 1 106.2]
etat sa tārādattāyā devyāḥ śrutvā vaco nṛpaḥ | [KSS, 6, 1 107.1]
kaliṅgadatto dharmaikasādaro nijagāda tām | [KSS, 6, 1 107.2]
satyaṃ samyakkṛto 'lpo 'pi dharmo bhūriphalo bhavet | [KSS, 6, 1 108.1]
tathā ca prāktanīṃ devi saptadvijakathāṃ śṛṇu | [KSS, 6, 1 108.2]
kuṇḍinākhye pure pūrvam upādhyāyasya kasyacit | [KSS, 6, 1 109.1]
brāhmaṇasyābhavañśiṣyāḥ sapta brāhmaṇaputrakāḥ | [KSS, 6, 1 109.2]
sa tāñśiṣyān upādhyāyo dhenuṃ durbhikṣadoṣataḥ | [KSS, 6, 1 110.1]
gomataḥ śvaśurād ekāṃ yācituṃ prāhiṇot tataḥ | [KSS, 6, 1 110.2]
te ca gatvānyadeśasthaṃ durbhikṣakṣāmakukṣayaḥ | [KSS, 6, 1 111.1]
taṃ tadgirā tacchvaśuraṃ tacchiṣyā gāṃ yayācire | [KSS, 6, 1 111.2]
so 'pi vṛttikarīm ekāṃ dhenuṃ tebhyaḥ samarpayat | [KSS, 6, 1 112.1]
kṛpaṇaḥ kṣudhitebhyo 'pi na tu tebhyo 'śanaṃ dadau | [KSS, 6, 1 112.2]
tataste tāṃ gṛhītvā gām āyānto 'rdhapathe kṣudhā | [KSS, 6, 1 113.1]
udgāḍhapīḍitāḥ klāntā nipetur dharaṇītale | [KSS, 6, 1 113.2]
upādhyāyagṛhaṃ dūraṃ dūre cāpadgatā vayam | [KSS, 6, 1 114.1]
durlabhaṃ sarvataścānnaṃ tat prāṇair gatam eva naḥ | [KSS, 6, 1 114.2]
evaṃ ca dhenurapyeṣā nistoyavanamānuṣe | [KSS, 6, 1 115.1]
araṇye 'smin vipannaiva gurvartho 'lpo 'pi kastataḥ | [KSS, 6, 1 115.2]
tad asyāḥ piśitaiḥ prāṇān saṃdhāryāśu gurūn api | [KSS, 6, 1 116.1]
saṃbhāvayāmastaccheṣair āpatkālo hi vartate | [KSS, 6, 1 116.2]
iti saṃmantrya saptāpi jaghnuḥ sabrahmacāriṇaḥ | [KSS, 6, 1 117.1]
śāstroktavidhinā dhenuṃ tāṃ paśūkṛtya tatra te | [KSS, 6, 1 117.2]
iṣṭvā devān pitṝn bhuktvā tanmāṃsaṃ vidhivacca tat | [KSS, 6, 1 118.1]
jagmurādāya taccheṣam upādhyāyasya cāntikam | [KSS, 6, 1 118.2]
tasmai praṇamya sarvaṃ te śaśaṃsustad yathā kṛtam | [KSS, 6, 1 119.1]
sa tebhyaḥ sāparādhebhyo 'pyatuṣyat satyabhāṣaṇāt | [KSS, 6, 1 119.2]
dinaiḥ saptāpi durbhikṣadoṣāt te ca vipedire | [KSS, 6, 1 120.1]
jātismarāśca bhūyo 'pi tena satyena jajñire | [KSS, 6, 1 120.2]
itthaṃ phalati śuddhena siktaṃ saṃkalpavāriṇā | [KSS, 6, 1 121.1]
puṇyabījam api svalpaṃ puṃsāṃ kṛṣikṛtām iva | [KSS, 6, 1 121.2]
tad eva dūṣitaṃ devi duṣṭasaṃkalpapāthasā | [KSS, 6, 1 122.1]
phalatyaniṣṭam atredaṃ vacmyanyad api tacchṛṇu | [KSS, 6, 1 122.2]
gaṅgāyāṃ tulyakālau dvau tapasyanaśane janau | [KSS, 6, 1 123.1]
eko vipro dvitīyaśca caṇḍālastasthatuḥ purā | [KSS, 6, 1 123.2]
tayor vipraḥ kṣudhākrānto niṣādān vīkṣya tatragān | [KSS, 6, 1 124.1]
matsyān ādāya bhuñjānān evaṃ mūḍho vyacintayat | [KSS, 6, 1 124.2]
aho dāsyāḥ sutā ete dhanyā jagati dhīvarāḥ | [KSS, 6, 1 125.1]
ye yathākāmam aśnanti pratyahaṃ śapharāmiṣam | [KSS, 6, 1 125.2]
dvitīyastu sa cāṇḍālo dṛṣṭvā tān eva dhīvarān | [KSS, 6, 1 126.1]
acintayad dhigastvetān kravyādān prāṇighātinaḥ | [KSS, 6, 1 126.2]
tat kim evaṃ sthitasyeha dṛṣṭaireṣāṃ mukhair mama | [KSS, 6, 1 127.1]
iti saṃmīlya netre sa tatrāsīt svātmani sthitaḥ | [KSS, 6, 1 127.2]
kramāccānaśanenobhau vipannau tau dvijāntyajau | [KSS, 6, 1 128.1]
dvijastatra śvabhir bhuktaḥ śīrṇo gaṅgājale 'ntyajaḥ | [KSS, 6, 1 128.2]
tato 'kṛtātmā kaivartakula evātra sa dvijaḥ | [KSS, 6, 1 129.1]
abhyajāyata tīrthasya guṇājjātismarastvabhūt | [KSS, 6, 1 129.2]
caṇḍālo 'pi sa tatraiva gaṅgātīre mahībhujaḥ | [KSS, 6, 1 130.1]
gṛhe jātismaro jajñe dhīro 'nupahatātmakaḥ | [KSS, 6, 1 130.2]
jātayośca tayorevaṃ prāgjanmasmarator dvayoḥ | [KSS, 6, 1 131.1]
eko 'nutepe dāsaḥ san rājā sanmumude 'paraḥ | [KSS, 6, 1 131.2]
iti dharmataror mūlam aśuddhaṃ yasya mānasam | [KSS, 6, 1 132.1]
śuddhaṃ yasya ca tadrūpaṃ phalaṃ tasya na saṃśayaḥ | [KSS, 6, 1 132.2]
ityetad uktvā devīṃ tāṃ tārādattāṃ sa bhūpatiḥ | [KSS, 6, 1 133.1]
kaliṅgadattaḥ punarapyuvācaināṃ prasaṅgataḥ | [KSS, 6, 1 133.2]
kiṃca sattvādhikaṃ karma devī yannāma yādṛśam | [KSS, 6, 1 134.1]
phalāya tad yataḥ sattvam anudhāvanti saṃpadaḥ | [KSS, 6, 1 134.2]
tathā ca kathayāmyatra śṛṇu citrām imāṃ kathām | [KSS, 6, 1 135.1]
astīha bhuvanakhyātāvantīṣūjjayinī purī | [KSS, 6, 1 135.2]
rājate sitaharmyair yā mahākālanivāsabhūḥ | [KSS, 6, 1 136.1]
tatsevārasasamprāptakailāsaśikharairiva | [KSS, 6, 1 136.2]
saccakravartipānīyaḥ praviśadvāhinīśataḥ | [KSS, 6, 1 137.1]
yadābhogo 'bdhigambhīraḥ sapakṣakṣmābhṛdāśritaḥ | [KSS, 6, 1 137.2]
tasyāṃ vikramasiṃhākhyo babhūvānvarthayākhyayā | [KSS, 6, 1 138.1]
rājā vairimṛgā yasya naivāsansaṃmukhāḥ kvacit | [KSS, 6, 1 138.2]
sa ca niṣpratipakṣatvād alabdhasamarotsavaḥ | [KSS, 6, 1 139.1]
astreṣu bāhuvīrye ca sāvajño 'ntaratapyata | [KSS, 6, 1 139.2]
atha so 'maraguptena tadabhiprāyavedinā | [KSS, 6, 1 140.1]
kathāntare prasaṅgena mantriṇā jagade nṛpaḥ | [KSS, 6, 1 140.2]
deva dordaṇḍadarpeṇa śastravidyāmadena ca | [KSS, 6, 1 141.1]
āśaṃsatām api ripūn rājñāṃ doṣo na durlabhaḥ | [KSS, 6, 1 141.2]
tathā ca pūrvaṃ bāṇena yuddhayogyam ariṃ haraḥ | [KSS, 6, 1 142.1]
darpād bhujasahasrasya tāvad ārādhya yācitaḥ | [KSS, 6, 1 142.2]
yāvatprāptatathābhūtatadvaraḥ sa murāriṇā | [KSS, 6, 1 143.1]
devena vairiṇā saṃkhye lūnabāhuvanaḥ kṛtaḥ | [KSS, 6, 1 143.2]
tasmāt tvayāpi kartavyo nāsaṃtoṣo yudhaṃ vinā | [KSS, 6, 1 144.1]
kāṅkṣaṇīyo na cāniṣṭo vipakṣo 'pi kadācana | [KSS, 6, 1 144.2]
śastraśikṣā svavīryaṃ ca darśanīyaṃ taveha cet | [KSS, 6, 1 145.1]
yogyabhūmāvaṭavyāṃ tanmṛgayāyāṃ ca darśaya | [KSS, 6, 1 145.2]
rājñāṃ cākheṭakam api vyāyāmādikṛte matam | [KSS, 6, 1 146.1]
yuddhādhvani na śasyante rājāno hyakṛtaśramāḥ | [KSS, 6, 1 146.2]
āraṇyāśca mṛgā duṣṭāḥ śūnyām icchanti medinīm | [KSS, 6, 1 147.1]
tena te nṛpater vadhyā ityapyākheṭam iṣyate | [KSS, 6, 1 147.2]
na cāti te niṣevyante tatsevāvyasanena hi | [KSS, 6, 1 148.1]
gatā nṛpatayaḥ pūrvam api pāṇḍvādayaḥ kṣayam | [KSS, 6, 1 148.2]
ityukto 'maraguptena mantriṇā sa sumedhasā | [KSS, 6, 1 149.1]
rājā vikramasiṃho 'tra tatheti tad amanyata | [KSS, 6, 1 149.2]
anyedyuścāśvapādātasārameyamayīṃ bhuvam | [KSS, 6, 1 150.1]
vicitravāgurocchrāyamayīśca sakalā diśaḥ | [KSS, 6, 1 150.2]
saharṣamṛgayugrāmaninādamayam ambaram | [KSS, 6, 1 151.1]
kurvan sa mṛgayāhetor nagaryā niryayau nṛpaḥ | [KSS, 6, 1 151.2]
nirgacchan gajapṛṣṭhastho bāhye śūnye surālaye | [KSS, 6, 1 152.1]
puruṣau dvāvapaśyacca vijane sahitasthitau | [KSS, 6, 1 152.2]
svairaṃ mantrayamāṇau ca mithaḥ kim api tāvubhau | [KSS, 6, 1 153.1]
dūrāt sa tarkayan rājā jagāma mṛgayāvanam | [KSS, 6, 1 153.2]
tatra protkhātakhaḍgeṣu vṛddhavyāghreṣu ca vyadhāt | [KSS, 6, 1 154.1]
toṣaṃ sa siṃhanādeṣu bhūbhāgeṣu nageṣu ca | [KSS, 6, 1 154.2]
tāṃ sa vikramabījābhair mahīṃ tastāra mauktikaiḥ | [KSS, 6, 1 155.1]
siṃhānāṃ hastihantṝṇāṃ nihatānāṃ nakhacyutaiḥ | [KSS, 6, 1 155.2]
tiryañcastiryag evāsya petur vakraplutā mṛgāḥ | [KSS, 6, 1 156.1]
laghu nirbhidya tān pūrvaṃ harṣaṃ prāpad avakragaḥ | [KSS, 6, 1 156.2]
kṛtākheṭaśca suciraṃ rājāsau śrāntasevakaḥ | [KSS, 6, 1 157.1]
āgācchithilitajyena cāpenojjayinīṃ punaḥ | [KSS, 6, 1 157.2]
tasyāṃ devakule tasmiṃstāvat kālaṃ tathaiva tau | [KSS, 6, 1 158.1]
sthitau dadarśa puruṣau nirgacchanyau sa dṛṣṭavān | [KSS, 6, 1 158.2]
kāvetau mantrayete ca kiṃ svid evam iyacciram | [KSS, 6, 1 159.1]
nūnaṃ cārāvimau dīrgharahasyālāpasevinau | [KSS, 6, 1 159.2]
ityālocya pratīhāraṃ visṛjyānāyayat sa tau | [KSS, 6, 1 160.1]
puruṣau dvāvavaṣṭabhya rājā baddhau cakāra ca | [KSS, 6, 1 160.2]
dvitīye 'hani cāsthānaṃ tāvānāyya sa pṛṣṭavān | [KSS, 6, 1 161.1]
kau yuvāṃ suciraṃ kaśca mantrastāvān sa vāmiti | [KSS, 6, 1 161.2]
tatastayoḥ svayaṃ rājñā tatra paryanuyuktayoḥ | [KSS, 6, 1 162.1]
yācitābhayayoreko yuvā vaktuṃ pracakrame | [KSS, 6, 1 162.2]
śrūyatāṃ varṇayāmyetad yathāvad adhunā prabho | [KSS, 6, 1 163.1]
abhūt karabhako nāma vipro 'syām eva vaḥ puri | [KSS, 6, 1 163.2]
tasya pravīraputrecchākṛtāgnyārādhanodbhavaḥ | [KSS, 6, 1 164.1]
aham eṣa mahārāja vedavidyāvidaḥ sutaḥ | [KSS, 6, 1 164.2]
tasmiṃśca bhāryānugate pitari svargate śiśuḥ | [KSS, 6, 1 165.1]
adhītavidyo 'pyānāthyāt svamārgaṃ tyaktavān aham | [KSS, 6, 1 165.2]
pravṛttaścābhavaṃ dyūtaṃ śastravidyāśca sevitum | [KSS, 6, 1 166.1]
kasya nocchṛṅkhalaṃ bālyaṃ guruśāsanavarjitam | [KSS, 6, 1 166.2]
tena krameṇa cottīrṇe śaiśave jātadormadaḥ | [KSS, 6, 1 167.1]
aṭavīm ekadā bāṇān ahaṃ kṣeptuṃ gato 'bhavam | [KSS, 6, 1 167.2]
tāvat tena pathā caikā nagaryā nirgatā vadhūḥ | [KSS, 6, 1 168.1]
āgāt karṇīrathārūḍhā janyair bahubhiranvitā | [KSS, 6, 1 168.2]
akasmācca tadaivātra karī troṭitaśṛṅkhalaḥ | [KSS, 6, 1 169.1]
kuto 'pyāgatya tām eva vadhūm abhyāpatanmadāt | [KSS, 6, 1 169.2]
tadbhayena ca sarve 'pi tyaktvā tām anuyāyinaḥ | [KSS, 6, 1 170.1]
tadbhartrāpi saha klībāḥ palāyyetastato gatāḥ | [KSS, 6, 1 170.2]
tad dṛṣṭvā sahasaivāhaṃ sasaṃbhramam acintayam | [KSS, 6, 1 171.1]
hā kathaṃ kātarairebhistyaktaikeyaṃ tapasvinī | [KSS, 6, 1 171.2]
tad ahaṃ vāraṇād asmād rakṣyāmyaśaraṇām imām | [KSS, 6, 1 172.1]
āpannatrāṇavikalaiḥ kiṃ prāṇaiḥ pauruṣeṇa vā | [KSS, 6, 1 172.2]
ityahaṃ muktanādastaṃ gajendraṃ prati dhāvitaḥ | [KSS, 6, 1 173.1]
gajo 'pi tāṃ striyaṃ hitvā sa mām evābhyadudruvat | [KSS, 6, 1 173.2]
tato 'haṃ bhītayā nāryā vīkṣyamāṇastayā nadan | [KSS, 6, 1 174.1]
palāyamānaśca gajaṃ taṃ dūram apakṛṣṭavān | [KSS, 6, 1 174.2]
kramāt patraghanāṃ bhagnāṃ prāpya śākhāṃ mahātaroḥ | [KSS, 6, 1 175.1]
ātmānaṃ ca tayācchādya tarumadhyamagām aham | [KSS, 6, 1 175.2]
tatrāgre sthāpayitvā tāṃ śākhāṃ tiryak sulāghavāt | [KSS, 6, 1 176.1]
palāyito 'haṃ hastī ca sa tāṃ śākhām acūrṇayat | [KSS, 6, 1 176.2]
tato 'haṃ yoṣitastasyāḥ samīpam agamaṃ drutam | [KSS, 6, 1 177.1]
śarīrakuśalaṃ caitām apṛccham iha bhīṣitām | [KSS, 6, 1 177.2]
sāpi māṃ vīkṣya duḥkhārtā saharṣā cāvadattadā | [KSS, 6, 1 178.1]
kiṃ me kuśalametasmai dattā kāpuruṣāya yā | [KSS, 6, 1 178.2]
īdṛśe saṃkaṭe yo māṃ tyaktvā kvāpi gataḥ prabho | [KSS, 6, 1 179.1]
etat tu kuśalaṃ yat tvam akṣataḥ punarīkṣitaḥ | [KSS, 6, 1 179.2]
tanme sa katamo bhartā tvam idānīṃ patir mama | [KSS, 6, 1 180.1]
yenātmanirapekṣeṇa hṛtā mṛtyumukhād aham | [KSS, 6, 1 180.2]
sa caiṣa dṛśyate bhṛtyaiḥ sahāgacchan patir mama | [KSS, 6, 1 181.1]
ataḥ svairaṃ tvam asmākaṃ paścād āgaccha sāṃpratam | [KSS, 6, 1 181.2]
labdhe 'ntare hi militā yāsyāmo yatrakutracit | [KSS, 6, 1 182.1]
evaṃ tayoktastad ahaṃ tatheti pratipannavān | [KSS, 6, 1 182.2]
surūpāpyarpitātmāpi parastrīyaṃ kim etayā | [KSS, 6, 1 183.1]
iti dhairyasya mārgo 'yaṃ na tāruṇyasya saṅginaḥ | [KSS, 6, 1 183.2]
kṣaṇād etya ca sā bhartrā bālā saṃbhāvitā satī | [KSS, 6, 1 184.1]
tena sākaṃ sabhṛtyena gantuṃ prāvartata kramāt | [KSS, 6, 1 184.2]
ahaṃ ca guptataddattapātheyaḥ paravartmanā | [KSS, 6, 1 185.1]
paścād alakṣitastasya dūram adhvānam abhyagām | [KSS, 6, 1 185.2]
sā ca hastibhayabhraṣṭabhaṅgāṅgajanitāṃ rujam | [KSS, 6, 1 186.1]
pathi mithyā vadantī taṃ patiṃ sparśe 'pyavarjayat | [KSS, 6, 1 186.2]
kasya raktonmukhī gāḍharūḍhāntarviṣaduḥsahā | [KSS, 6, 1 187.1]
tiṣṭhed anapakṛtya strī bhujagīva vikāritā | [KSS, 6, 1 187.2]
kramācca lohanagaraṃ prāptāḥ smaste puraṃ vayam | [KSS, 6, 1 188.1]
vaṇijyājīvino yatra bhartustasya gṛhaṃ striyāḥ | [KSS, 6, 1 188.2]
sthitāḥ smastad ahaścātra sarve bāhye surālaye | [KSS, 6, 1 189.1]
tatra saṃmilitaścaiṣa dvitīyo brāhmaṇaḥ sakhā | [KSS, 6, 1 189.2]
nave 'pi darśane 'nyonyam āśvāsaḥ samabhūcca nau | [KSS, 6, 1 190.1]
cittaṃ jānāti jantūnāṃ prema janmāntarārjitam | [KSS, 6, 1 190.2]
tato rahasyam ātmīyaṃ sarvam asmai mayoditam | [KSS, 6, 1 191.1]
tad buddhvaiva tadā svairaṃ mām evam ayam abravīt | [KSS, 6, 1 191.2]
tūṣṇīṃ bhavāstyupāyo 'tra yatkṛte tvam ihāgataḥ | [KSS, 6, 1 192.1]
etasyā bhartṛbhaginī vidyate 'tra vaṇikstriyāḥ | [KSS, 6, 1 192.2]
gṛhītārthā mayā sākam itaḥ sā gantum udyatā | [KSS, 6, 1 193.1]
tat kariṣye tadīyena sāhāyyena tavepsitam | [KSS, 6, 1 193.2]
ityuktvā mām ayaṃ vipro gatvā tasyāstadā rahaḥ | [KSS, 6, 1 194.1]
vaṇigvadhūnanāndus tadyathāvastu nyavedayat | [KSS, 6, 1 194.2]
anyedyuḥ kṛtasaṃvicca sā nanāndā sametya tām | [KSS, 6, 1 195.1]
prāveśayad bhrātṛjāyāṃ tatra devagṛhāntare | [KSS, 6, 1 195.2]
tatrāntaḥ sthitayor nau ca madhyād etaṃ tadaiva sā | [KSS, 6, 1 196.1]
mittraṃ me bhrātṛjāyāyāstasyā veṣam akārayat | [KSS, 6, 1 196.2]
kṛtatadveṣam enaṃ ca gṛhītvā nagarāntaram | [KSS, 6, 1 197.1]
bhrātrā sahāviśad gehaṃ kṛtvā naḥ kāryasaṃvidam | [KSS, 6, 1 197.2]
ahaṃ ca nirgatya tatastayā puruṣaveṣayā | [KSS, 6, 1 198.1]
vaṇigvadhvā samaṃ prāptaḥ krameṇojjayinīm imām | [KSS, 6, 1 198.2]
tannanāndā ca sā rātrau tad ahaḥ sotsavāt tataḥ | [KSS, 6, 1 199.1]
mattasuptajanād gehād anena saha nirgatā | [KSS, 6, 1 199.2]
tataścāyaṃ gṛhītvā tāṃ vipracchannaiḥ prayāṇakaiḥ | [KSS, 6, 1 200.1]
āgato nagarīm etām athāvāṃ militāviha | [KSS, 6, 1 200.2]
ityāvābhyām ubhe bhārye prāpte pratyagrayauvane | [KSS, 6, 1 201.1]
nanāndṛbhrātṛjāye te svānurāgasamarpite | [KSS, 6, 1 201.2]
ato nivāse sarvatra deva śaṅkāmahe vayam | [KSS, 6, 1 202.1]
kasyāśvasiti ceto hi vihitasvairasāhasam | [KSS, 6, 1 202.2]
tadavasthānahetośca vittārthaṃ ca rahaściram | [KSS, 6, 1 203.1]
āvāṃ mantrayamāṇau hyo dṛṣṭau devena dūrataḥ | [KSS, 6, 1 203.2]
dṛṣṭvānāyya ca saṃyamya sthāpitau cāraśaṅkayā | [KSS, 6, 1 204.1]
adya pṛṣṭau ca vṛttāntaṃ sa caiṣa kathito mayā | [KSS, 6, 1 204.2]
devaḥ prabhavatīdānīm ityanenodite tadā | [KSS, 6, 1 205.1]
rājā vikramasiṃhastau viprau dvāvapyabhāṣata | [KSS, 6, 1 205.2]
tuṣṭo 'smi vāṃ bhayaṃ mā bhūd ihaiva puri tiṣṭhatam | [KSS, 6, 1 206.1]
aham eva ca dāsyāmi paryāptaṃ yuvayor dhanam | [KSS, 6, 1 206.2]
ityuktvā sa dadau rājā yatheṣṭaṃ jīvanaṃ tayoḥ | [KSS, 6, 1 207.1]
tau ca bhāryānvitau tasya nikaṭe tasthatuḥ sukham | [KSS, 6, 1 207.2]
itthaṃ kriyāsu nivasantyapi yāsu tāsu puṃsāṃ śriyaḥ prabalasattvabahiṣkṛtāsu | [KSS, 6, 1 208.1]
evaṃ ca sāhasadhaneṣvatha buddhimatsu saṃtuṣya dānaniratāḥ kṣitipā bhavanti | [KSS, 6, 1 208.2]
ityaihikena ca purāvihitena cāpi svenaiva karmavibhavena śubhāśubhena | [KSS, 6, 1 209.1]
śaśvad bhavet tadanurūpavicitrabhogaḥ sarvo hi nāma sasurāsura eṣa sargaḥ | [KSS, 6, 1 209.2]
tatsvapnavṛttanibhato nabhasaścyutā yā jvālā tvayāntarudaraṃ viśatīha dṛṣṭā | [KSS, 6, 1 210.1]
sā kāpi devi surajātirasaṃśayaṃ te garbhaṃ kuto 'pi khalu karmavaśāt prapannā | [KSS, 6, 1 210.2]
iti nijabhartur vadanācchrutvā nṛpateḥ kaliṅgadattasya | [KSS, 6, 1 211.1]
devī tārādattā prāpa sagarbhā paraṃ pramadam | [KSS, 6, 1 211.2]
{KSS, 6, 2}
tataḥ kaliṅgadattasya rājño garbhabharālasā | [KSS, 6, 2 1.1]
rājñī takṣaśilāyāṃ sā tārādattā śanairabhūt | [KSS, 6, 2 1.2]
udeṣyaccandralekhāṃ ca prācīm anucakāra sā | [KSS, 6, 2 2.1]
āsannaprasavā pāṇḍumukhī taralatārakā | [KSS, 6, 2 2.2]
jajñe ca tasyā nacirād ananyasadṛśī sutā | [KSS, 6, 2 3.1]
vedhasaḥ sarvasaundaryasargavarṇakasaṃnibhā | [KSS, 6, 2 3.2]
īdṛk putro na kiṃ jāta itīva snehaśālinaḥ | [KSS, 6, 2 4.1]
rakṣāpradīpāstatkrāntijitā vicchāyatāṃ yayuḥ | [KSS, 6, 2 4.2]
pitā kaliṅgadattaśca jātāṃ tāṃ tādṛśīm api | [KSS, 6, 2 5.1]
dṛṣṭvā tadrūpaputrāśāvaiphalyavimanā abhūt | [KSS, 6, 2 5.2]
divyāṃ tām api saṃbhāvya sa putrecchuradūyata | [KSS, 6, 2 6.1]
śokakandaḥ kva kanyā hi kvānandaḥ kāyavān sutaḥ | [KSS, 6, 2 6.2]
tataścetovinodāya khinno nirgatya mandirāt | [KSS, 6, 2 7.1]
yayau nānājinākāraṃ vihāraṃ sa mahīpatiḥ | [KSS, 6, 2 7.2]
tatraikadeśe śuśrāva dharmapāṭhakabhikṣuṇā | [KSS, 6, 2 8.1]
janamadhyopaviṣṭena kathyamānam idaṃ vacaḥ | [KSS, 6, 2 8.2]
arthapradānam evāhuḥ saṃsāre sumahattapaḥ | [KSS, 6, 2 9.1]
arthadaḥ prāṇadaḥ proktaḥ prāṇā hyartheṣu kīlitāḥ | [KSS, 6, 2 9.2]
buddhena ca parasyārthe karuṇākulacetasā | [KSS, 6, 2 10.1]
ātmāpi tṛṇavaddattaḥ kā varāke dhane kathā | [KSS, 6, 2 10.2]
tādṛśena ca dhīreṇa tapasā sa gataspṛhaḥ | [KSS, 6, 2 11.1]
samprāptadivyavijñāno buddho buddhatvam āgataḥ | [KSS, 6, 2 11.2]
ā śarīram ataḥ sarveṣviṣṭeṣvāśānivartanāt | [KSS, 6, 2 12.1]
prājñaḥ sattvahitaṃ kuryāt samyaksaṃbodhalabdhaye | [KSS, 6, 2 12.2]
tathā ca pūrvaṃ kasyāpi kṛtanāmno mahīpateḥ | [KSS, 6, 2 13.1]
ajāyantātisubhagāḥ kramāt sapta kumārikāḥ | [KSS, 6, 2 13.2]
bālā eva ca tāstyaktvā vairāgyeṇa pitur gṛham | [KSS, 6, 2 14.1]
śmaśānaṃ śiśriyuḥ pṛṣṭā jagaduśca paricchadam | [KSS, 6, 2 14.2]
asāraṃ viśvam evaitat tatrāpīdaṃ śarīrakam | [KSS, 6, 2 15.1]
tatrāpyabhīṣṭasaṃyogasukhādi svapnavibhramaḥ | [KSS, 6, 2 15.2]
ekaṃ parihitaṃ tvatra saṃsāre sāram ucyate | [KSS, 6, 2 16.1]
tadenenāpi dehena kurmaḥ sattvahitaṃ vayam | [KSS, 6, 2 16.2]
kṣipāmo jīvadevaitaccharīraṃ pitṛkānane | [KSS, 6, 2 17.1]
kravyādgaṇopayogāya kāntenāpi hyanena kim | [KSS, 6, 2 17.2]
tathā ca rājaputro 'tra viraktaḥ ko 'pyabhūt purā | [KSS, 6, 2 18.1]
sa yuvāpi sukānto 'pi parivrajyām aśiśriyat | [KSS, 6, 2 18.2]
sa jātu bhikṣuḥ kasyāpi praviṣṭo vaṇijo gṛham | [KSS, 6, 2 19.1]
dṛṣṭastaruṇyā tatpatnyā padmapatrāyatekṣaṇaḥ | [KSS, 6, 2 19.2]
sā tallocanalāvaṇyahṛtacittā tam abravīt | [KSS, 6, 2 20.1]
katham āttam idaṃ kaṣṭam īdṛśena tvayā vratam | [KSS, 6, 2 20.2]
sā dhanyā strī tavānena cakṣuṣā yā nirīkṣyate | [KSS, 6, 2 21.1]
pratyuktaḥ sa tayā bhikṣuścakṣurekam apāṭayat | [KSS, 6, 2 21.2]
ūce ca haste kṛtvā tanmātaḥ paśyedamīdṛśam | [KSS, 6, 2 22.1]
jugupsitam asṛṅmāṃsaṃ gṛhyatāṃ yadi rocate | [KSS, 6, 2 22.2]
īdṛg eva dvitīyaṃ ca vada ramyaṃ kim etayoḥ | [KSS, 6, 2 23.1]
ityuktā tena tad dṛṣṭvā vyaṣīdat sā vaṇigvadhūḥ | [KSS, 6, 2 23.2]
uvāca ca hahā pāpaṃ mayā kṛtam abhavyayā | [KSS, 6, 2 24.1]
yad ahaṃ hetutāṃ prāptā locanotpāṭane tava | [KSS, 6, 2 24.2]
tacchrutvā bhikṣuravadanmā bhūd amba tava vyathā | [KSS, 6, 2 25.1]
mama tvayā hyupakṛtaṃ yataḥ śṛṇu nidarśanam | [KSS, 6, 2 25.2]
āsīt ko'pi purā kānte kutrāpyupavane yatiḥ | [KSS, 6, 2 26.1]
anujāhnavi vairāgyaniḥśeṣanikaṣecchayā | [KSS, 6, 2 26.2]
tapasyataśca ko 'pyasya rājā tatraiva daivataḥ | [KSS, 6, 2 27.1]
vihartum āgataḥ sākam avarodhavadhūjanaiḥ | [KSS, 6, 2 27.2]
vihṛtya pānasuptasya pārśvād utthāya tasya ca | [KSS, 6, 2 28.1]
nṛpasya cāpalād rājñyastadudyāne kilābhraman | [KSS, 6, 2 28.2]
dṛṣṭvā tatraikadeśe ca taṃ samādhisthitaṃ munim | [KSS, 6, 2 29.1]
atiṣṭhan parivāryainaṃ kim etad iti kautukāt | [KSS, 6, 2 29.2]
cirasthitāsu tāsvatra prabuddhaḥ so 'tha bhūpatiḥ | [KSS, 6, 2 30.1]
apaśyan dayitāḥ pārśve tatra babhrāma sarvataḥ | [KSS, 6, 2 30.2]
dadarśa cātra rājñīstāḥ parivārya muniṃ sthitāḥ | [KSS, 6, 2 31.1]
kupitaścerṣyayā tasmin khaḍgena prāharanmunau | [KSS, 6, 2 31.2]
aiśvaryam īrṣyā nairghṛṇyaṃ kṣībatvaṃ nirvivekitā | [KSS, 6, 2 32.1]
ekaikaṃ kiṃ na yat kuryāt pañcāṅgitve tu kā kathā | [KSS, 6, 2 32.2]
tato gate nṛpe tasmin kṛttāṅgam api taṃ munim | [KSS, 6, 2 33.1]
akruddhaṃ prakaṭībhūya kāpyuvācātra devatā | [KSS, 6, 2 33.2]
mahātman yena pāpena krodhenaitat kṛtaṃ tvayi | [KSS, 6, 2 34.1]
svaśaktyā tam ahaṃ hanmi manyate yadi tad bhavān | [KSS, 6, 2 34.2]
tacchrutvā sa jagādarṣirdevi mā smaivam ādiśaḥ | [KSS, 6, 2 35.1]
sa hi dharmasahāyo me na vipriyakaraḥ punaḥ | [KSS, 6, 2 35.2]
tatprasādāt kṣamādharmaṃ bhagavatyāptavāhanam | [KSS, 6, 2 36.1]
kasya kṣameya kiṃ devi naivaṃ cet sa samācaret | [KSS, 6, 2 36.2]
kaḥ kopo naśvarasyāsya dehasyārthe manasvinaḥ | [KSS, 6, 2 37.1]
priyāpriyeṣu sāmyena kṣamā hi brahmaṇaḥ padam | [KSS, 6, 2 37.2]
ityuktā muninā sātha tapasā tasya toṣitā | [KSS, 6, 2 38.1]
aṅgāni devatā kṛtvā nirvraṇāni tirodadhe | [KSS, 6, 2 38.2]
tad yathā so 'pi tasyarṣerupakārī mato nṛpaḥ | [KSS, 6, 2 39.1]
netrotkhananahetostvaṃ tapovṛddhyā tathāmba me | [KSS, 6, 2 39.2]
ityuktvā sa vaśī bhikṣur vinamrāṃ tāṃ vaṇigvadhūm | [KSS, 6, 2 40.1]
kānte 'pi vapuṣi svasminn anāsthaḥ siddhaye yayau | [KSS, 6, 2 40.2]
tasmād bāle 'pi ramye 'pi kaḥ kāye gatvare grahaḥ | [KSS, 6, 2 41.1]
sattvopakārastvetasmād ekaḥ prājñasya śasyate | [KSS, 6, 2 41.2]
tad imā vayam etasminnisargasukhasadmani | [KSS, 6, 2 42.1]
śmaśāne prāṇinām arthe vinyasyāmaḥ śarīrakam | [KSS, 6, 2 42.2]
ityuktvā parivāraṃ tāḥ sapta rājakumārikāḥ | [KSS, 6, 2 43.1]
tathaiva cakruḥ prāpuśca saṃsiddhiṃ paramāṃ tataḥ | [KSS, 6, 2 43.2]
evaṃ nije śarīre 'pi mamatvaṃ nāsti dhīmatām | [KSS, 6, 2 44.1]
kiṃ punaḥ sutadārādiparigrahatṛṇotkare | [KSS, 6, 2 44.2]
ityādi sa nṛpaḥ śrutvā vihāre dharmapāṭhakāt | [KSS, 6, 2 45.1]
kaliṅgadatto nītvā ca dinaṃ prāyāt svamandiram | [KSS, 6, 2 45.2]
tatrānubādhyamānaśca kanyājanmaśucā punaḥ | [KSS, 6, 2 46.1]
sa rājā gṛhavṛddhena kenāpyūce dvijanmanā | [KSS, 6, 2 46.2]
rājan kiṃ kanyakāratnajanmanā paritapyase | [KSS, 6, 2 47.1]
putrebhyo 'pyuttamāḥ kanyāḥ śivāśceha paratra ca | [KSS, 6, 2 47.2]
rājyalubdheṣu kā teṣu putreṣvāsthā mahībhujām | [KSS, 6, 2 48.1]
ye bhakṣayanti janakaṃ bata markaṭakā iva | [KSS, 6, 2 48.2]
nṛpāstu kuntibhojādyaḥ kuntyāditanayāguṇaiḥ | [KSS, 6, 2 49.1]
tīrṇā duḥsahadurvāsaḥprabhṛtibhyaḥ parābhavam | [KSS, 6, 2 49.2]
phalaṃ yacca sutādānāt kutaḥ putrāt paratra tat | [KSS, 6, 2 50.1]
sulocanākathām atra kiṃca vacmi niśamyatām | [KSS, 6, 2 50.2]
āsīd rājā suṣeṇākhyaścitrakūṭācale yuvā | [KSS, 6, 2 51.1]
kāmo 'nya iva yo dhātrā nirmitastryambakerṣyayā | [KSS, 6, 2 51.2]
sa cakre divyam ārāmaṃ mūle tasya mahāgireḥ | [KSS, 6, 2 52.1]
surāṇāṃ nandanodyānavāsavairasyadāyinam | [KSS, 6, 2 52.2]
tanmadhye ca cakāraikāṃ vāpīm utphullapaṅkajām | [KSS, 6, 2 53.1]
lakṣmīlīlāravindānāṃ navākaramahīm iva | [KSS, 6, 2 53.2]
tasyāstasthau ca sadratnasopānāyāstaṭe sadā | [KSS, 6, 2 54.1]
patnīnāṃ svānurūpāṇāmabhāvād avadhūsakhaḥ | [KSS, 6, 2 54.2]
ekadā tena mārgeṇa nabhasā surasundarī | [KSS, 6, 2 55.1]
rambhā jambhāribhavanād ājagāma yadṛcchayā | [KSS, 6, 2 55.2]
sā taṃ dadarśa rājānaṃ tatrodyāne vihāriṇam | [KSS, 6, 2 56.1]
sākṣānmadhum ivotphullapuṣpakānanamadhyagam | [KSS, 6, 2 56.2]
vāpikāpadmapatitāṃ divo 'nu patitaḥ śriyam | [KSS, 6, 2 57.1]
candraḥ kim eṣa naitad vā śrīrasya hyanapāyinī | [KSS, 6, 2 57.2]
nūnaṃ puṣpeṣurudyānaṃ puṣpecchuḥ so 'yam āgataḥ | [KSS, 6, 2 58.1]
kiṃtu sā ratiretasya kva gatā sahacāriṇī | [KSS, 6, 2 58.2]
ityautsukyakṛtollekhā sāvatīrya nabho'ntarāt | [KSS, 6, 2 59.1]
rambhā mānuṣarūpeṇa rājānaṃ tam upāgamat | [KSS, 6, 2 59.2]
upetāṃ tāṃ ca sahasā dṛṣṭvā rājā savismayaḥ | [KSS, 6, 2 60.1]
acintayad aho keyam asaṃbhāvyavapur bhavet | [KSS, 6, 2 60.2]
na tāvanmānuṣī yena pādau nāsya rajaḥspṛśau | [KSS, 6, 2 61.1]
na cakṣuḥ sanimeṣaṃ vā tasmād divyaiva kāpyasau | [KSS, 6, 2 61.2]
praṣṭavyā tu mayā neyaṃ palāyeta hi jātucit | [KSS, 6, 2 62.1]
ratibhedāsahāḥ prāyo divyāḥ kāraṇasaṃgatāḥ | [KSS, 6, 2 62.2]
iti dhyāyan sa nṛpatiḥ kṛtasaṃbhāṣaṇastayā | [KSS, 6, 2 63.1]
tatkrameṇaiva tatkālaṃ tatkaṇṭhāśleṣam āptavān | [KSS, 6, 2 63.2]
cikrīḍa ca ciraṃ so 'tra sākam apsarasā tayā | [KSS, 6, 2 64.1]
divaṃ sāpi na sasmāra ramyaṃ prema na janmabhūḥ | [KSS, 6, 2 64.2]
tatsakhīyakṣiṇīvṛṣṭairapūri svarṇarāśibhiḥ | [KSS, 6, 2 65.1]
sāsya bhūmir narendrasya dyaur meruśikharairiva | [KSS, 6, 2 65.2]
kālena cāsya rājñaḥ sā suṣeṇasya varāpsarāḥ | [KSS, 6, 2 66.1]
asūtānanyasadṛśīṃ dhṛtagarbhā satī sutām | [KSS, 6, 2 66.2]
prasūtamātraiva ca sā jagādainaṃ mahīpatim | [KSS, 6, 2 67.1]
rājan śāpo 'yam īdṛṅ me kṣīṇo jātaḥ sa cādhunā | [KSS, 6, 2 67.2]
ahaṃ hi rambhā nākastrī tvayi dṛṣṭe 'nurāgiṇī | [KSS, 6, 2 68.1]
jāte ca garbhe muktvā taṃ gacchāmastatkṣaṇaṃ vayam | [KSS, 6, 2 68.2]
samayo hīdṛśo 'smākaṃ tadrakṣeḥ kanyakām imām | [KSS, 6, 2 69.1]
etadvivāhānnāke nau bhūyo bhāvī samāgamaḥ | [KSS, 6, 2 69.2]
evam uktvāpsarā rambhā vivaśā sā tirodadhe | [KSS, 6, 2 70.1]
tadduḥkhācca sa rājābhūt tadā prāṇavyayodyataḥ | [KSS, 6, 2 70.2]
