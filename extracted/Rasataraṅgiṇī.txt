{RTar, 2}
paribhāṣādhyāyamādau yo'dhīte rasasādhakaḥ | [RTar, 2 1.1]
rasatantrārthavijñāne na sa muhyati kutracit | [RTar, 2 1.2]
nigūḍhānuktaleśoktasaṃdigdhārthapradīpikā | [RTar, 2 2.1]
suniścitārthā vibudhaiḥ paribhāṣā nigadyate | [RTar, 2 2.2]
saindhavaṃ cātha sāmudraṃ viḍaṃ sauvarcalaṃ tathā | [RTar, 2 3.1]
romakaṃ ceti vijñeyaṃ budhairlavaṇapañcakam | [RTar, 2 3.2]
sindhujaṃ rucakaṃ pākyametat trilavaṇaṃ smṛtam | [RTar, 2 4.1]
prakīrtitaṃ ca lavaṇatrikaṃ vā lavaṇatrayam | [RTar, 2 4.2]
tatrāpi saindhavaṃ mukhyaṃ vidvadbhiḥ parikīrtitam | [RTar, 2 5.1]
ukte lavaṇasāmānye saindhavaṃ viniyojayet | [RTar, 2 5.2]
svarjikṣāro yavakṣāraḥ kṣāradvayamudāhṛtam | [RTar, 2 6.1]
saubhāgyena samāyuktaṃ kṣāratrikam udāhṛtam | [RTar, 2 6.2]
muṣkakṣāro yavakṣāraḥ kiṃśukakṣāra eva ca | [RTar, 2 7.1]
svarjikṣāras tilakṣāraḥ kṣārapañcakamucyate | [RTar, 2 7.2]
sudhāpalāśaśikharaciñcārkatilanālajāḥ | [RTar, 2 8.1]
svarjikā yāvaśūkaśca kṣārāṣṭakamudāhṛtam | [RTar, 2 8.2]
sairibhājāvikarabhagokharadvipavājinām | [RTar, 2 9.1]
mūtrāṇīti bhiṣagvaryair mūtrāṣṭakam udāhṛtam | [RTar, 2 9.2]
kharebhoṣṭraturaṅgāṇāṃ puṃsāṃ mūtraṃ praśasyate | [RTar, 2 10.1]
go'jāvimahiṣīṇāṃ ca mūtraṃ strīṇāṃ hitaṃ matam | [RTar, 2 10.2]
nikhileṣvapi mūtreṣu gomūtraṃ guṇavattamam | [RTar, 2 11.1]
ato viśeṣānuktau tu gomūtraṃ viniyojayet | [RTar, 2 11.2]
gokhuraistāḍitaṃ goṣṭhe śuṣkaṃ cūrṇopamaṃ ca yat | [RTar, 2 12.1]
gomayaṃ tatsamākhyātaṃ budhair govarasaṃjñakam | [RTar, 2 12.2]
jambīraṃ nimbukaṃ caiva tvamlavetasamamlikā | [RTar, 2 13.1]
nāraṅgaṃ dāḍimaṃ caiva vṛkṣāmlaṃ bījapūrakam | [RTar, 2 13.2]
cāṅgerī caṇakāmlaṃ ca karkandhuḥ karamardakaḥ | [RTar, 2 14.1]
cukrikā ceti sāmānyādamlavargaḥ prakīrtitaḥ | [RTar, 2 14.2]
amlavetasajambīraluṅganāraṅganimbukaiḥ | [RTar, 2 15.1]
phalapañcāmlakaṃ khyātaṃ kīrtitaṃ cāmlapañcakam | [RTar, 2 15.2]
koladāḍimavṛkṣāmlacāṅgerīciñcikārasaiḥ | [RTar, 2 16.1]
pañcāmlakaṃ samākhyātaṃ tvamlapañcakameva ca | [RTar, 2 16.2]
sarveṣāmamlajātīnāṃ nimbūkaṃ guṇavattamam | [RTar, 2 17.1]
amlavetasakaṃ vāpi tvamlikā vā guṇādhikā | [RTar, 2 17.2]
guḍūcī nimbamūlatvak bhiṣaṅmātā nidigdhikā | [RTar, 2 18.1]
paṭolapatramityetat pañcatiktaṃ prakīrtitam | [RTar, 2 18.2]
iṣṭikācūrṇaṃ bhasma tathā valmīkamṛttikā | [RTar, 2 19.1]
gairikaṃ lavaṇaṃ ceti kīrtitāḥ pañcamṛttikāḥ | [RTar, 2 19.2]
ājyaṃ guḍo mākṣikaṃ ca vijñeyaṃ madhuratrikam | [RTar, 2 20.1]
mataṃ trimadhuraṃ cāpi tathaiva madhuratrayam | [RTar, 2 20.2]
gavyaṃ kṣīraṃ dadhi ghṛtaṃ mākṣikaṃ cātha śarkarā | [RTar, 2 21.1]
pañcāmṛtaṃ samākhyātaṃ rasakarmaprasādhakam | [RTar, 2 21.2]
gavyaṃ kṣīraṃ dadhi ghṛtaṃ gomūtraṃ gomayaṃ tathā | [RTar, 2 22.1]
ekatra yojitaṃ tulyaṃ pañcagavyamihocyate | [RTar, 2 22.2]
ravikṣīraṃ vaṭakṣīraṃ snuhīkṣīraṃ tathaiva ca | [RTar, 2 23.1]
kṣīratrayamiti khyātaṃ māraṇādau praśasyate | [RTar, 2 23.2]
kariṇī ghoṭikā dhenustvavikā chāgikoṣṭrikā | [RTar, 2 24.1]
mahiṣī gardabhī nārī kākodumbarikā sudhā | [RTar, 2 24.2]
dugdhikodumbaraścārko nyagrodho'śvatthatilvakau | [RTar, 2 25.1]
eṣāṃ dugdhaiḥ samākhyāto dugdhavargaḥ samāsataḥ | [RTar, 2 25.2]
tilasarṣapakonmattabhallātairaṇḍanimbajaiḥ | [RTar, 2 26.1]
umādīnāṃ ca tailaistu tailavargo'tra saṃmataḥ | [RTar, 2 26.2]
nirdravairdhātubhiścātha gandhādibhiḥ peṣitaḥ pāradaḥ ślakṣṇatāṃ prāpitaḥ | [RTar, 2 27.1]
kajjalābho yadā jāyate'sau tadā nāmataḥ kovidaiḥ kajjalītyucyate | [RTar, 2 27.2]
kajjalī kajjalaṃ caiva matā kajjalikā ca sā | [RTar, 2 28.1]
rasasampādanādau ca viśeṣātsā vidhīyate | [RTar, 2 28.2]
sadravair gandhakādyaiśca dhātubhiḥ peṣito rasaḥ | [RTar, 2 29.1]
suślakṣṇaḥ paṅkasaṅkāśo rasapaṅka iti smṛtaḥ | [RTar, 2 29.2]
sūtaṃ vimardya gandhena dugdhādyaistu dravaistathā | [RTar, 2 30.1]
peṣaṇātpiṣṭatāṃ nītā matā piṣṭī ca piṣṭikā | [RTar, 2 30.2]
ūrdhvapātanayantreṇa hiṅgulādutthito rasaḥ | [RTar, 2 31.1]
hiṅgulotthaḥ smṛtaścaiva hiṅgulākṛṣṭa ucyate | [RTar, 2 31.2]
koṣṭhyāṃ dhmātasya vajrāderdrāvakauṣadhibhiḥ samam | [RTar, 2 32.1]
sāro yo nirgataḥ so'tra sattvamityabhidhīyate | [RTar, 2 32.2]
bāṣpasvedanayantreṇa vanauṣadhisamudbhavaḥ | [RTar, 2 33.1]
sāraḥ sattvamiti proktaṃ rasatantravicakṣaṇaiḥ | [RTar, 2 33.2]
sikthakaṃ tilatailaśca yuktamānavimiśritam | [RTar, 2 34.1]
vipakvaṃ navanītābhaṃ sikthatailaṃ prakīrtitam | [RTar, 2 34.2]
guñjā madhu guḍaḥ sarpiḥ saubhāgyaṃ guggulustathā | [RTar, 2 35.1]
pūrvācāryaiḥ kīrtito'yaṃ dhātūnāṃ drāvako gaṇaḥ | [RTar, 2 35.2]
saṃdrāvitasya dravyasya drave nikṣepaṇaṃ tu yat | [RTar, 2 36.1]
ḍhālanaṃ tatsamuddiṣṭaṃ rasakarmaviśāradaiḥ | [RTar, 2 36.2]
ājyaṃ guñjātha saubhāgyaṃ kṣaudraṃ ca purasaṃjñakam | [RTar, 2 37.1]
etattu militaṃ vijñairmitrapañcakamucyate | [RTar, 2 37.2]
vividhānāṃ tu lohānāṃ drāvaṇāya viśeṣataḥ | [RTar, 2 38.1]
rasatantraviśeṣajñair yujyate mitrapañcakam | [RTar, 2 38.2]
dravyāntaravinikṣepo drute vaṅgādike tu yaḥ | [RTar, 2 39.1]
kriyate sa pratīvāpa āvāpaśca nigadyate | [RTar, 2 39.2]
dhātvādervahnitaptasya jalādau yanniṣecanam | [RTar, 2 40.1]
sa nirvāpaḥ smṛtaścāpi niṣekaḥ snapanaṃ ca tat | [RTar, 2 40.2]
yadā tu jvalano jvālākulaḥ śuklasamutthitiḥ | [RTar, 2 41.1]
sattvanirgamakālaḥ sa śuddhāvarta iti smṛtaḥ | [RTar, 2 41.2]
saṃdrāvitā kajjalikāgniyogād rambhāpalāśe cipiṭīkṛtā ca | [RTar, 2 42.1]
rasāgamajñaiḥ khalu parpaṭī sā prakīrtitā parpaṭikā ca saiva | [RTar, 2 42.2]
yat śliṣṭalohayorekatarasya pariṇāśanam | [RTar, 2 43.1]
aparasya ca lohasya bhavecca parisādhanam | [RTar, 2 43.2]
ādhmānād vaṅkanālena tāḍanaṃ tadihocyate | [RTar, 2 44.1]
saṃjātatāḍanaṃ lohaṃ tāḍitaṃ parikīrtitam | [RTar, 2 44.2]
tāḍitaṃ vaṅkanālena sauṣadhaṃ ghoṣakaṃ yadā | [RTar, 2 45.1]
syānmuktaraṅgaṃ tattāmraṃ ghoṣākṛṣṭamihocyate | [RTar, 2 45.2]
karapramāṇaṃ yannālaṃ pittalādivinirmitam | [RTar, 2 46.1]
vahnau phūtkāradānāya vaṅkanālaṃ taducyate | [RTar, 2 46.2]
jvalanasthitameveha śītalatvamupaiti yat | [RTar, 2 47.1]
svāṅgaśītaṃ taduddiṣṭaṃ svataḥśītaṃ ca tanmatam | [RTar, 2 47.2]
vahnerbahiḥ samānīya yad dravyaṃ yāti śītatām | [RTar, 2 48.1]
bahiḥśītaṃ taduddiṣṭaṃ bāhyaśītaṃ ca tanmatam | [RTar, 2 48.2]
yaccūrṇitasya dhātvāderdravaiḥ saṃpeṣya śoṣaṇam | [RTar, 2 49.1]
bhāvanaṃ tanmataṃ vijñair bhāvanā ca nigadyate | [RTar, 2 49.2]
draveṇa yāvatā dravyaṃ cūrṇitaṃ tvārdratāṃ vrajet | [RTar, 2 50.1]
tāvān eva dravo deyo bhiṣagbhir bhāvanāvidhau | [RTar, 2 50.2]
bhāvyadravyamitaḥ kvāthyo jalamaṣṭaguṇaṃ tataḥ | [RTar, 2 51.1]
vasvaṃśuśoṣitaḥ kvātho deyaḥ kvāthena bhāvane | [RTar, 2 51.2]
uddiṣṭairauṣadhaiḥ sārddhaṃ kriyate peṣaṇādikam | [RTar, 2 52.1]
malavichittaye yattu śodhanaṃ tadihocyate | [RTar, 2 52.2]
mṛtaṃ lohaṃ vinikṣiptaṃ yadā tarati vāriṇi | [RTar, 2 53.1]
rasatantrasuniṣṇātaistad vāritaramīritam | [RTar, 2 53.2]
tarjanyaṅguṣṭhasaṃghṛṣṭaṃ viśedrekhāntaraṃ tu yat | [RTar, 2 54.1]
niviṣṭaṃ ca bahirnaiti mṛtalohaṃ taducyate | [RTar, 2 54.2]
mṛtaṃ lohaṃ puṭe dhmātaṃ tārājyamadhusaṃyutam | [RTar, 2 55.1]
na tyajettāramānaṃ vā mṛtalohaṃ taducyate | [RTar, 2 55.2]
samitrapañcakaṃ dhmātaṃ prakṛtiṃ naiti yat punaḥ | [RTar, 2 56.1]
apunarbhavamuktaṃ tannirutthaṃ ca tadīritam | [RTar, 2 56.2]
apunarbhavasaṃjñaṃ yallohaṃ tārasamanvitam | [RTar, 2 57.1]
yadā tāre na lagati tannirutthamihocyate | [RTar, 2 57.2]
lohādīnāṃ mṛtānāṃ vai śiṣṭadoṣāpanuttaye | [RTar, 2 58.1]
kriyate yastu saṃskāra amṛtīkaraṇaṃ matam | [RTar, 2 58.2]
yantreṇa nāḍikākhyena vahnisantāpayogataḥ | [RTar, 2 59.1]
binduśo yatsrutaṃ nīraṃ tat parisrutam ucyate | [RTar, 2 59.2]
mānam ādau parīkṣeta yogānnirmāpayettataḥ | [RTar, 2 60.1]
yoganirmāṇasiddhyarthaṃ mānaṃ nirdiśyate 'dhunā | [RTar, 2 60.2]
ṣaḍbhistu sarṣapair gaurair yavastvekaḥ prakīrtitaḥ | [RTar, 2 61.1]
tribhir yavaiśca guñjaikā matā saiveha raktikā | [RTar, 2 61.2]
vasusaṃkhyonmitābhiśca raktikābhistu māṣakaḥ | [RTar, 2 62.1]
māṣakai ravisaṃkhyātaistolakaṃ parikīrtitam | [RTar, 2 62.2]
vaṭakaḥ kṣudrakaścaiva draṃkṣaṇaśca prakīrtitaḥ | [RTar, 2 63.1]
tolakadvitayeneha karṣaḥ syātsaiva tindukaḥ | [RTar, 2 63.2]
akṣaḥ sa eva kathito viḍālapadakaṃ tathā | [RTar, 2 64.1]
kavalagrahasaṃjñaśca suvarṇaśca nigadyate | [RTar, 2 64.2]
karṣadvayaṃ tvardhapalaṃ syācchuktiśca nigadyate | [RTar, 2 65.1]
matā cāṣṭamikā saiva palārdhaṃ ca prakīrtitam | [RTar, 2 65.2]
śuktibhyāṃ tu palaṃ jñeyaṃ muṣṭiḥ ṣoḍaśikā ca sā | [RTar, 2 66.1]
caturthikā ca bilvaṃ ca prakuñcaśca nigadyate | [RTar, 2 66.2]
palābhyāṃ prasṛtaṃ jñeyaṃ prasṛtiśca nigadyate | [RTar, 2 67.1]
prasṛtibhyāṃ samākhyātaḥ kuḍavaścāñjaliḥ smṛtaḥ | [RTar, 2 67.2]
kuḍavābhyāṃ śarāvaḥ syānmānikā ca nigadyate | [RTar, 2 68.1]
tadevāṣṭapalaṃ khyātaṃ rasatantre vicakṣaṇaiḥ | [RTar, 2 68.2]
daśabhiśca palairatra serastvādhunikaḥ smṛtaḥ | [RTar, 2 69.1]
aśītitolakamitaḥ sa eva serakaḥ smṛtaḥ | [RTar, 2 69.2]
ardhaṃ siddharasādīnāṃ tathaiva ghṛtatailayoḥ | [RTar, 2 70.1]
pādastu mṛtadhātvāderavalehasya cāṣṭamaḥ | [RTar, 2 70.2]
bhāgasturīyo'riṣṭādeścūrṇādīnāṃ ca saptamaḥ | [RTar, 2 71.1]
bhiṣagvarāya loke'smin svāsthyamaṅgalakāmyayā | [RTar, 2 71.2]
dhanvantariṃ vinirdiśya rogibhirdīyate tu yaḥ | [RTar, 2 72.1]
pūrvācāryaiḥ samākhyāto bhāgo dhanvantarestu saḥ | [RTar, 2 72.2]
bhāgāddhanvantarer lobhād adhikaṃ yo haredbhiṣak | [RTar, 2 73.1]
dadyācca bheṣajaṃ duṣṭaṃ sa vai viśvāsaghātakaḥ | [RTar, 2 73.2]
iyamiha rasatantrāgādharatnākarādyā | [RTar, 2 74.1]
paricitaparibhāṣāmūlyaratnāni citvā | [RTar, 2 74.2]
rucirataraniveśā gumphitā kaṇṭhamālā | [RTar, 2 74.3]
bhavatu vibudhakaṇṭhālambinī sā nitāntam | [RTar, 2 74.4]
{RTar, 3}
mūṣā hi kumudī khyātā proktā kumudikā ca sā | [RTar, 3 1.1]
krauñcikā vahnimitrā ca pācanī ca nigadyate | [RTar, 3 1.2]
muṣṇāti doṣānyasmātsā tasmānmūṣā prakīrtitā | [RTar, 3 2.1]
kumudākārasādṛśyāt kumudī ca nigadyate | [RTar, 3 2.2]
vahnirmitraṃ yataścāsyā vahnimitrā tataḥ smṛtā | [RTar, 3 3.1]
dravyapācanayogācca pācanī samudīritā | [RTar, 3 3.2]
dravyapūritamūṣādeḥ dravyapātanivṛttaye | [RTar, 3 4.1]
ācchādakaṃ bhaved yattu pidhānaṃ tadihocyate | [RTar, 3 4.2]
mūṣādīnāṃ tu yatsandhau kiṭṭādyaiḥ syādvilepanam | [RTar, 3 5.1]
tat saṃdhilepanaṃ khyātaṃ taccoktaṃ sandhibandhanam | [RTar, 3 5.2]
saśarkarā pāṇḍurā ca vahnitāpasahā ciram | [RTar, 3 6.1]
sthūlā ca mṛttikā yā syāt mūṣārthaṃ sā matottamā | [RTar, 3 6.2]
śikhitrakairdagdhatuṣaiḥ śaṇena saladdikā daṇḍasukuṭṭitā ca | [RTar, 3 7.1]
yā mṛttikā tadvihitā tu mūṣā sāmānyamūṣā kathitā rasajñaiḥ | [RTar, 3 7.2]
trayo bhāgā mṛdo dvau tu śaṇaladdikayostathā | [RTar, 3 8.1]
bhāgo dagdhatuṣādeśca kiṭṭasya tvardha eva ca | [RTar, 3 8.2]
ebhiḥ kṛtā tu yā mūṣā vajramūṣā tu sā matā | [RTar, 3 9.1]
prayujyate viśeṣeṇa sattvapātanakarmaṇi | [RTar, 3 9.2]
tuṣādyaiśca biḍādyaiśca kṛtā cāpi vilepitā | [RTar, 3 10.1]
sūtasiddhikarī caiṣā yogamūṣā nigadyate | [RTar, 3 10.2]
samair bhūnāgagārādyais tuṣādyaiścāpi nirmitā | [RTar, 3 11.1]
kṣīraiśca māhiṣair mūṣā vajradrāvaṇikā matā | [RTar, 3 11.2]
vajradrāvaṇikā mūṣā vajrasattvaprasādhikā | [RTar, 3 12.1]
yāmadvayamapi dhmātā nāsau dravati karhicit | [RTar, 3 12.2]
dagdhaṣaḍguṇagāreṇa mṛdā cāsitayā tu yā | [RTar, 3 13.1]
vidhīyate ca kiṭṭādyair gāramūṣā tu sā matā | [RTar, 3 13.2]
yāmayugmamapi dhmātā nāsau dravati niścitam | [RTar, 3 14.1]
ḍhālanādau viśeṣeṇa rasajñaiḥ sā prayujyate | [RTar, 3 14.2]
sāpidhānā śikhopetā gostanākārasannibhā | [RTar, 3 15.1]
sattvadrāvaṇaśuddhyarthā sā mūṣā gostanī matā | [RTar, 3 15.2]
sampuṭākāratāṃ nītā malladvitayayojanāt | [RTar, 3 16.1]
mallamūṣā samākhyātā parpaṭyādiprasādhikā | [RTar, 3 16.2]
vartulā cipiṭā mūle sthūlā cāyāmavistarā | [RTar, 3 17.1]
vistṛtāsyā ca yā mūṣā mahāmūṣā tu sā matā | [RTar, 3 17.2]
lohābhratāpyasattvādeḥ puṭanārthaṃ bhiṣagvaraiḥ | [RTar, 3 18.1]
prayujyate mahāmūṣā sthūlamūṣā ca sā smṛtā | [RTar, 3 18.2]
dhattūrapuṣpākāreṇa sacchidrāṣṭāṅgulena ca | [RTar, 3 19.1]
nālena tūrdhvataḥ śliṣṭāṃ sudṛḍhaṃ dvādaśāṅgulā | [RTar, 3 19.2]
vṛntākasadṛśākārā mūṣā vṛntākamūṣikā | [RTar, 3 20.1]
sādhayetkharparādīnāṃ sattvaṃ vai mūṣayānayā | [RTar, 3 20.2]
dravye dravonmukhe jāte mūṣāyā vahniyogataḥ | [RTar, 3 21.1]
niṣkāsanaṃ kṣaṇaṃ yattu tanmūṣāpyāyanaṃ matam | [RTar, 3 21.2]
aṅgāradhānikā khyātā hasantī ca hasantikā | [RTar, 3 22.1]
aṅgāraśakaṭī cāpi hasanī ca nigadyate | [RTar, 3 22.2]
aṅgāradhānikā hyeṣā mṛdudravyaprasādhikā | [RTar, 3 23.1]
vaṅgādīnāṃ ḍhālanādau viśeṣeṇa prayujyate | [RTar, 3 23.2]
sattvādipātanādyarthā dravyaḍhālanasādhikā | [RTar, 3 24.1]
vahnisaṃdhānikā yā tu koṣṭhikā sā nigadyate | [RTar, 3 24.2]
nṛpahastamitotsedhe tadardhāyāmavistṛtā | [RTar, 3 25.1]
madhyataścaturasrā ca mṛdā ca parilepitā | [RTar, 3 25.2]
caturaṅgulamānena randhreṇa pariśobhitā | [RTar, 3 26.1]
nālikāṃ samakoṇāṃ ca randhre tiryaṅ niveśayet | [RTar, 3 26.2]
nālikāyā mukhe caiva bhastrāvaktraṃ niveśayet | [RTar, 3 27.1]
āpūrya kokilaiḥ koṣṭhīṃ dravyamūṣānvitāṃ dhamet | [RTar, 3 27.2]
aṅgārakoṣṭhikā khyātā dravyaḍhālanasādhikā | [RTar, 3 28.1]
sattvānāṃ pātane ceyaṃ viśeṣādviniyujyate | [RTar, 3 28.2]
vitastivistṛtaṃ gartaṃ bhūmau kuryādvidhānataḥ | [RTar, 3 29.1]
tanmadhye vartulaṃ chidraṃ nimnaveśe prakalpayet | [RTar, 3 29.2]
gartamadhyagate chidre tiryaṅ nālaṃ niveśayet | [RTar, 3 30.1]
nālavaktre ca bhastrāyā mukhaṃ samyak nirodhayet | [RTar, 3 30.2]
dravyamūṣāṃ koṣṭhikāyāṃ nidhāya bhastrayā dhamet | [RTar, 3 31.1]
pātālakoṣṭhikā hyeṣā mṛdudravyaprasādhikā | [RTar, 3 31.2]
rasoparasalohādeḥ pākamānapramāpakam | [RTar, 3 32.1]
utpalādyagnisaṃyogāt yat tadatra puṭaṃ smṛtam | [RTar, 3 32.2]
bhavedyataḥ puṭādeva doṣahānirguṇodayaḥ | [RTar, 3 33.1]
rasoparasalohānāṃ puṭapākastataḥ smṛtaḥ | [RTar, 3 33.2]
puṭapākena lohāder nirutthatvaṃ ca dīpanam | [RTar, 3 34.1]
bhavedvāritaratvaṃ ca puṭapākastataḥ smṛtaḥ | [RTar, 3 34.2]
mṛtalohādikaṃ yasmādatiśete mṛtaṃ rasam | [RTar, 3 35.1]
puṭapākavidhānena puṭaṃ tasmātpraśasyate | [RTar, 3 35.2]
mūṣāgate tu lohādau puṭanīye viśedyathā | [RTar, 3 36.1]
vahnistu svānukūlyena tathā syāttu puṭakramaḥ | [RTar, 3 36.2]
dravyāṇāṃ bhāvitānāṃ tu bhāvanauṣadhajai rasaiḥ | [RTar, 3 37.1]
śoṣaṇaṃ sūryatāpe yat tat sūryapuṭamucyate | [RTar, 3 37.2]
vyāmārdhanimne caturasrarūpe hastadvayāyāmamite ca kuṇḍe | [RTar, 3 38.1]
vanyotpalāpūritagarbhabhāge mūṣāṃ nidadhyāt puṭanīyapūrṇām | [RTar, 3 38.2]
punastu vinyasya vanotpalāni sampūrayetkuṇḍamukhaṃ rasajñaḥ | [RTar, 3 39.1]
saṃdīpya vahniṃ puṭanaṃ tatastanmahāpuṭākhyaṃ vibudhaiḥ pradiṣṭam | [RTar, 3 39.2]
nṛpakaracaturasrotsedhadairghye tu kuṇḍe chagaṇagaṇabhṛtārdhe mūṣikāṃ sthāpayitvā | [RTar, 3 40.1]
puṭanamiha bhaved yacchāṇapūrṇe 'rdhe bhāge gajapuṭam iha tantre bhāṣitaṃ tad rasajñaiḥ | [RTar, 3 40.2]
kuṇḍe tvaratnimānena caturasre tathocchrite | [RTar, 3 41.1]
puṭaṃ yad dīyate tattu vārāhapuṭamucyate | [RTar, 3 41.2]
vitastidvayamānena nimne ca caturasrake | [RTar, 3 42.1]
puṭaṃ yad dīyate tattu mataṃ kukkuṭakaṃ budhaiḥ | [RTar, 3 42.2]
vanyotpalairaṣṭasaṃkhyaiḥ kṣitau yaddīyate puṭam | [RTar, 3 43.1]
rasādīnāṃ tu siddhyarthaṃ tatkapotapuṭaṃ smṛtam | [RTar, 3 43.2]
gorvarairvā tuṣairvāpi khalu kuṇḍe'thavā kṣitau | [RTar, 3 44.1]
puṭaṃ yaddīyate vijñaistad gorvarapuṭaṃ smṛtam | [RTar, 3 44.2]
mūṣāgarbhe tuṣāpūrṇe sthūle bhāṇḍe'gniyojanāt | [RTar, 3 45.1]
dīyate yatpuṭaṃ vijñaistad bhāṇḍapuṭam ucyate | [RTar, 3 45.2]
prataptavālukāgarbhe nyasya mūtrādikaṃ dṛḍham | [RTar, 3 46.1]
yad dīyate puṭaṃ tattu vālukāpuṭamucyate | [RTar, 3 46.2]
bhūmigarbhe kumudikāṃ vinyasya dvyaṅgulopari | [RTar, 3 47.1]
yad dīyate puṭaṃ tattu puṭaṃ bhūdharasaṃjñakam | [RTar, 3 47.2]
gorvarairvā tuṣairvāpi vitastyūrdhvaṃ puṭaṃ tu yat | [RTar, 3 48.1]
mṛdudravyaprasiddhyarthaṃ tallāvakapuṭaṃ matam | [RTar, 3 48.2]
puṭanānmānanirdeśe vīkṣya dravyabalābalam | [RTar, 3 49.1]
puṭeṣvanyatamaṃ dadyāt yatsyād yuktatamaṃ bhṛśam | [RTar, 3 49.2]
upalaṃ cotpalaṃ khyātaṃ giriṇḍaṃ piṣṭakaṃ tathā | [RTar, 3 50.1]
chāṇaṃ ca chagaṇaṃ caiva karīṣaṃ ca nigadyate | [RTar, 3 50.2]
{RTar, 4}
rasoparasalohādyā māraṇādyarthasiddhaye | [RTar, 4 1.1]
yantryante'nena yasmāttu tasmādyantraṃ prakīrtitam | [RTar, 4 1.2]
sūtādikaṃ svedanīyaṃ nikṣipettriguṇāmbare | [RTar, 4 2.1]
sphītakena nirudhyātha poṭṭalīṃ kārayed bhṛśam | [RTar, 4 2.2]
pūritārdhodare bhāṇḍe dravaistanmukhapārśvayoḥ | [RTar, 4 3.1]
randhradvayaṃ vidhāyātha tatra daṇḍaṃ vinikṣipet | [RTar, 4 3.2]
daṇḍamadhye tu sudṛḍhaṃ badhnīyād dravyapoṭṭalīm | [RTar, 4 4.1]
gurudarśitamārgeṇa vahniṃ prajvālayedadhaḥ | [RTar, 4 4.2]
svedayecca tataścaitaddolāyantramiti smṛtam | [RTar, 4 5.1]
dravyāṇāṃ śodhanādyarthaṃ viśeṣeṇa niyujyate | [RTar, 4 5.2]
dvādaśāṅgulamukhī suvartulā sudṛḍhā ca khalu garbhavistṛtā | [RTar, 4 6.1]
aṅguladvayamitoṣṭhasaṃyutā pātane bhavati nimnagā ghaṭī | [RTar, 4 6.2]
uktasarvaguṇasaṃyutā tale chidrayuktadṛḍhavṛttikānvitā | [RTar, 4 7.1]
ūrdhvagā ca jaṭharojjvalā ghaṭī tūrdhvapātanavidhau praśasyate | [RTar, 4 7.2]
nimnagāyāṃ rasaṃ kṣiptvā melayedanayormukham | [RTar, 4 8.1]
saṃveṣṭya śoṣayet sandhiṃ cullyāmāropayettataḥ | [RTar, 4 8.2]
nalikāṃ vṛttikāchidre nyasya sandhiṃ pralepayet | [RTar, 4 9.1]
vṛttimadhye kṣipettoyaṃ nalikāmukhamārgataḥ | [RTar, 4 9.2]
taptaṃ niṣkāsayettoyaṃ śītalaṃ ca vinikṣipet | [RTar, 4 10.1]
rasajñaiḥ kīrtitamidamūrdhvapātanayantrakam | [RTar, 4 10.2]
ūrdhvapātrāntare sūtaṃ liptvādhaḥ pātrake jalam | [RTar, 4 11.1]
nikṣipya bhūmau gataṃ ca vidhāya vinyased dṛḍham | [RTar, 4 11.2]
pradīptaiśchagaṇaistatra vahniṃ prajvālayed bhṛśam | [RTar, 4 12.1]
rasajñaiḥ kīrtitamidam adhaḥpātanayantrakam | [RTar, 4 12.2]
natanāle ghaṭe dīrghe rasarājaṃ vinikṣipet | [RTar, 4 13.1]
tannālaṃ yojayedanyakumbhagarbhe prayatnataḥ | [RTar, 4 13.2]
rodhayedatha yatnena rasagarbhaghaṭīmukham | [RTar, 4 14.1]
tato rasaghaṭasyādho vahniṃ prajvālayed bhṛśam | [RTar, 4 14.2]
pūrayecca ghaṭaṃ tvanyaṃ vimalaiḥ śītalairjalaiḥ | [RTar, 4 15.1]
yantrametatsamākhyātaṃ tiryakpātanasaṃjñakam | [RTar, 4 15.2]
mṛnnirmitaṃ pātramihāhared dṛḍhaṃ vitastigambhīramatho'tinūtanam | [RTar, 4 16.1]
bhūtyā tadardhaṃ paripūrya yatnāt tālādigolān kramaśo nidadhyāt | [RTar, 4 16.2]
nirdiṣṭabhūtyaiva tadūrdhvabhāgaṃ prapūrya saṃmudrya ca bhāṇḍavaktram | [RTar, 4 17.1]
cullyāṃ nidhāyāgnimatha pradadyādetanmataṃ vai khalu bhasmayantram | [RTar, 4 17.2]
jalapūritabhājanamadhyagate ghaṭakharparake vinidhāya rasam | [RTar, 4 18.1]
balimadhyagataṃ kumudīnihitaṃ caṣakeṇa bhṛśaṃ pidadhīta tataḥ | [RTar, 4 18.2]
kṛtasandhivilepanam ambumṛdā khalu khādirakokilakairjvalanam | [RTar, 4 19.1]
paridīpya bhṛśaṃ supaced gaditaṃ kila kacchapasaṃjñakayantram idam | [RTar, 4 19.2]
balijāraṇasiddhyarthaṃ yantraṃ kacchapasaṃjñakam | [RTar, 4 20.1]
samākhyātaṃ rasācāryai rasasiddhapradāyakam | [RTar, 4 20.2]
vālukācitasarvāṅgāṃ kumudīṃ kuṇḍagāṃ pacet | [RTar, 4 21.1]
ācchādya dīptairupalair yantraṃ bhūdharasaṃjñakam | [RTar, 4 21.2]
mṛdaṅgasadṛśākāraṃ śūnyagarbhaṃ ca saṃdṛḍham | [RTar, 4 22.1]
pātraṃ nirmāpayed yuktyā rasatantravicakṣaṇaḥ | [RTar, 4 22.2]
vyāvartanapidhānena saṃyuktaṃ tvekapārśvataḥ | [RTar, 4 23.1]
paribhramaṇaśīlau ca vāraṅgau pārśvayostathā | [RTar, 4 23.2]
kārayecca tato yuktyā sūtaṃ gandhaṃ ca nikṣipet | [RTar, 4 24.1]
vyāvartanapidhānaṃ ca sudṛḍhaṃ saṃniveśayet | [RTar, 4 24.2]
tato narotsedhamitau stambhau bhūmau tu vinyaset | [RTar, 4 25.1]
sammukhīnatayā tatra vidhānajño bhiṣagvaraḥ | [RTar, 4 25.2]
tataḥ pralambayed yantraṃ stambhayordaṇḍasaṃśritam | [RTar, 4 26.1]
mṛdaṅgayantrakam idaṃ rasajñaiḥ parikīrtitam | [RTar, 4 26.2]
nirmātuṃ kṛtrimaṃ mlecchaṃ rasatantravicakṣaṇaiḥ | [RTar, 4 27.1]
mṛdaṅgayantram adhunā viśeṣeṇa yujyate | [RTar, 4 27.2]
sthālyāṃ saṃsthāpya lohādi mallenāvṛṇuyānmukham | [RTar, 4 28.1]
sthālyadho jvālayedagniṃ sthālīyantramidaṃ smṛtam | [RTar, 4 28.2]
savastrakuṭṭitamṛdā liptāṅgīṃ ca viśoṣitām | [RTar, 4 29.1]
rasādipūrṇajaṭharāṃ kācakūpīṃ tu vinyaset | [RTar, 4 29.2]
sthālyāṃ mṛttalaliptāyāṃ sudṛḍhāyāṃ prayatnataḥ | [RTar, 4 30.1]
ākaṇṭhaṃ kūpikāṃ tatra vālukābhiḥ prapūrayet | [RTar, 4 30.2]
bhāṇḍādho jvālayed agniṃ yathākālaṃ yathākramam | [RTar, 4 31.1]
etad budhaiḥ samākhyātaṃ vālukāyantrasaṃjñakam | [RTar, 4 31.2]
lavaṇasya ca nikṣepādevaṃ lavaṇayantrakam | [RTar, 4 32.1]
prakīrtitaṃ bhiṣagvaryairmṛgāṅkādirasārthakam | [RTar, 4 32.2]
puṭanīyaṃ tu kumbhādau vinyasyāvṛṇuyātpunaḥ | [RTar, 4 33.1]
pidhānena dṛḍhenātha vidadhyātsandhibandhanam | [RTar, 4 33.2]
karīṣāgnau cullikāyāṃ vā pacedagnimānavit | [RTar, 4 34.1]
lohādīnāṃ māraṇārthaṃ puṭayantraṃ praśasyate | [RTar, 4 34.2]
nīrapūritagarbhe tu pātre pātraṃ niveśayet | [RTar, 4 35.1]
pārśvayoḥ kaṇikāpetaṃ dravyakvāthaprapūritam | [RTar, 4 35.2]
cullikāyāṃ nidhāyātha vahniṃ prajvālayedadhaḥ | [RTar, 4 36.1]
saṃśoṣayettataḥ kvāthaṃ yāvadāyāti cūrṇatām | [RTar, 4 36.2]
bāṣpena svedanaṃ yasmād rasatantraviśāradaiḥ | [RTar, 4 37.1]
tasmādyantramidaṃ khyātaṃ bāṣpasvedanasaṃjñakam | [RTar, 4 37.2]
vanyauṣadhiviśeṣāṇāṃ sattvanirmāṇasādhakam | [RTar, 4 38.1]
yantrametatsamākhyātaṃ bhiṣajāṃ sukhahetave | [RTar, 4 38.2]
caṣakaṃ darvikākalpaṃ dīrghahastakasaṃyutam | [RTar, 4 39.1]
darvikāyantram etaddhi gandhaśodhanasādhakam | [RTar, 4 39.2]
etadeva hi yantraṃ tu natahastakasaṃyutam | [RTar, 4 40.1]
pālikāyantram uddiṣṭaṃ rasatantravicakṣaṇaiḥ | [RTar, 4 40.2]
sthālikopari vinyasya sthālīṃ nyubjatayāparām | [RTar, 4 41.1]
pacedyathākramaṃ tvetadyantraṃ ḍamarukāhvayam | [RTar, 4 41.2]
ghaṭe tu cullikāsaṃsthe nikṣipetsalilādikam | [RTar, 4 42.1]
adhomukhaṃ ghaṭaṃ tvanyaṃ mukhe tasya nidhāpayet | [RTar, 4 42.2]
ubhayor mukham ālipya mṛdā saṃśoṣayettataḥ | [RTar, 4 43.1]
uparisthe tato bhāṇḍe nāḍikāṃ tu niveśayet | [RTar, 4 43.2]
etāṃ tu nāḍikāṃ prājñā yatnataḥ kuṇḍalīkṛtām | [RTar, 4 44.1]
jaladroṇyāṃ vinikṣipya bhittvā cātha niveśayet | [RTar, 4 44.2]
kācakūpīmukhe samyak vahniṃ prajvālayettataḥ | [RTar, 4 45.1]
yāvad ghaṭasthitadravyasāro yātīha bāṣpatām | [RTar, 4 45.2]
etaddhi nāḍikāyantraṃ bhiṣagbhiḥ parikīrtitam | [RTar, 4 46.1]
parisrutāmbunirmāṇe viśeṣeṇa prayujyate | [RTar, 4 46.2]
bhūmau hastamitaṃ nimnaṃ vidadhyād garttamuttamam | [RTar, 4 47.1]
tasmin pātaṃ nidhāyātha tadrūpaṃ pātramanyakam | [RTar, 4 47.2]
ādadīta tatastasminnauṣadhāni nidhāpayet | [RTar, 4 48.1]
āsyamasya śarāveṇa chidragarbheṇa rodhayet | [RTar, 4 48.2]
pātrametattu gartasthe pātre yatnena vinyaset | [RTar, 4 49.1]
vidadhyādanayor yatnāt sudṛḍhaṃ sandhibandhanam | [RTar, 4 49.2]
mṛdā sampūrya gartaṃ tu vahniṃ dadyātprayogavit | [RTar, 4 50.1]
svāṃgaśītaṃ tato jñātvā rasatantravicakṣaṇaḥ | [RTar, 4 50.2]
uparisthaṃ tu vai pātraṃ śanaiḥ samavatārayet | [RTar, 4 51.1]
adhaḥpātragataṃ tailaṃ gṛhṇīyāttu vidhānataḥ | [RTar, 4 51.2]
etad budhaiḥ samākhyātaṃ yantraṃ pātālasaṃjñakam | [RTar, 4 52.1]
āhartuṃ gandhakādīnāṃ tailametatprayujyate | [RTar, 4 52.2]
caṣakopamam atyacchaṃ sudṛḍhaṃ picchilopamam | [RTar, 4 53.1]
sacchilāvihitaṃ pātraṃ khalvayantramihocyate | [RTar, 4 53.2]
rasoparasalohādeḥ peṣaṇādikakarmaṇi | [RTar, 4 54.1]
rasatantrakriyādakṣaiḥ khalvayantraṃ prayujyate | [RTar, 4 54.2]
khalvayantraṃ dvidhā proktaṃ rasatantre viśeṣataḥ | [RTar, 4 55.1]
prathamaṃ vartulākāraṃ droṇīrūpaṃ dvitīyakam | [RTar, 4 55.2]
vistāre tapanāṃgulaḥ samatalo nīlābjatulyaprabhaḥ nimnatve ca navāṃgulaḥ sumasṛṇo rudrāṅgulocchrāyavān | [RTar, 4 56.1]
bhittyā dvyaṃgulasaṃmitaḥ khalu yathā cendrāṅgulo gharṣakaḥ khalvo'yaṃ khalu vartulo nigaditaḥ sūtādisiddhipradaḥ | [RTar, 4 56.2]
utsedhe turagāṃgulaḥ khalu kalātulyāṃgulaścāyatau vistāre tapanāṃgulaśca masṛṇo bhittyā ca vai dvyaṃgulaḥ | [RTar, 4 57.1]
gharṣaḥ sūryasamāṃgulaḥ suviśado lohādibhirnirmitaḥ khalvo'yaṃ rasasiddhikṛnnigadito droṇīnibho'tyuttamaḥ | [RTar, 4 57.2]
daśāṃgulaṃ tu vistāre tūtsedhe ṣoḍaśāṃgulam | [RTar, 4 58.1]
trayodaśāṃgulaṃ caiva nimnatvena ca saṃdṛḍham | [RTar, 4 58.2]
ayasā nirmitaṃ caiva madhye'timasṛṇīkṛtam | [RTar, 4 59.1]
viṃśatyaṃguladīrghaśca lohadaṇḍaḥ suśobhanaḥ | [RTar, 4 59.2]
ulūkhalābhidhaṃ yantraṃ budhairetatprakīrtitam | [RTar, 4 60.1]
tāpyādīnāṃ kuṭṭanārthaṃ yantrametatprayujyate | [RTar, 4 60.2]
laghūni cātha dīrghāṇi yuktyā yantrāṇi kārayet | [RTar, 4 61.1]
dravyamānānukūlyena vidhānajño bhiṣagvaraḥ | [RTar, 4 61.2]
yantrāṇyetāni proktāni digdarśanatayā mayā | [RTar, 4 62.1]
adhyetṝṇāṃ śiśūnāṃ tu sukhabodhāya satvaram | [RTar, 4 62.2]
