{ṚVKh, 1, 1}
samaikṣiṣyordhvamahasa ādityena sahīyasā | [ṚVKh, 1, 1 1.1]
ahaṃ yaśasvināṃ yaśo viśvā rūpāṇy ā dade | [ṚVKh, 1, 1 1.2]
udyann adya vi no bhaja pitā putrebhyo yathā | [ṚVKh, 1, 1 2.1]
dīrghāyutvasya heśiṣe tasya no dhehi sūrya | [ṚVKh, 1, 1 2.2]
udyantaṃ tvā mitramaha ārohantaṃ vicakṣaṇa | [ṚVKh, 1, 1 3.1]
paśyema śaradaḥ śataṃ jīvema śaradaḥ śatam | [ṚVKh, 1, 1 3.2]
abhi tyaṃ meśaṃ puruhūtam ṛgmiyam | [ṚVKh, 1, 1 4.1]
{ṚVKh, 1, 2}
śaśvan nāsatyā yuvayor mahitvaṃ gāvo arcanti sadam it purukṣū | [ṚVKh, 1, 2 1.1]
yad ūhathur aśvinā bhujyum astam anārambhaṇe adhvani taugryam astam | [ṚVKh, 1, 2 1.2]
yad aśvaṃ śvetaṃ dadhato abhighnan nāsatyā bhujyū sumatāya pedave | [ṚVKh, 1, 2 2.1]
taṃ vāṃ ratiṃ vidatheṣu viprā rebhanto dasrāv agaman manasyum | [ṚVKh, 1, 2 2.2]
ā no vipanyū savanaṃ juṣethām ā vāṃ haṃsāḥ suyujo vahantu | [ṚVKh, 1, 2 3.1]
yuvāṃ stomāso janayo na maryā uśanto dasrā vṛṣaṇā sacante | [ṚVKh, 1, 2 3.2]
ā no yātaṃ trivṛtā somapeyaṃ rathena dyukṣāsavanaṃ madāya | [ṚVKh, 1, 2 4.1]
stīrṇaṃ vāṃ barhiḥ suṣutā madhūni yuktā hotāro rathināḥ suhastāḥ | [ṚVKh, 1, 2 4.2]
vāsātyau citrau jagato nidhānau dyāvābhūmī śṛṇutaṃ rodasī me | [ṚVKh, 1, 2 5.1]
tāv aśvinā rāsabhāśvā havam me śubhaspatī āgataṃ sūryayā saha | [ṚVKh, 1, 2 5.2]
perṣaḥ santu madhuno ghṛtasya tīvraṃ somaṃ ni vapantu śuṣmiṇaḥ | [ṚVKh, 1, 2 6.1]
evaṃ tathā yuvaty aśvinau bāhū ūrjaṃ duhatu madhunā ghṛtena | [ṚVKh, 1, 2 6.2]
agne mandantu yatayaḥ stomaḥ pra ṇu tyaṃ divaṃ yānti gharmam | [ṚVKh, 1, 2 7.1]
caturdaśaṃ tridivaṃ yuvānam ojo mimāte draviṇaṃ sumeke | [ṚVKh, 1, 2 7.2]
hariṃ hinomi dayamāno aṃśuṃ purumīḍham ṛṣabhaṃ jayan | [ṚVKh, 1, 2 8.1]
haryaśvaṃ haritaḥ saptāśvaṃ yuktanemiṃ trinābhiṃ varuṇaṃ svastaye | [ṚVKh, 1, 2 8.2]
somo vaiṣṇavaṃ mahimānam ojaḥ sapta ṛṣayaḥ suvīrā narāḥ prīṇayanti | [ṚVKh, 1, 2 9.1]
saudhanvanāsaḥ suhastāḥ śamībhis tvaṣṭam aṅgirasam ṛbhavaṃ svastaye | [ṚVKh, 1, 2 9.2]
iheha vo maghavan ni dadhāmi dhruvaṃ tīvraṃ ca taṃ hṛdiyantaṃ bṛhaspatim | [ṚVKh, 1, 2 10.1]
sate dadhāmi draviṇaṃ haviṣmate gharmaś cit taptaḥ pravṛje vahanti | [ṚVKh, 1, 2 10.2]
śaśvat sauparṇau viṣitastukaṃ vāyasaṃ viśvabhujaḥ pathirakṣī nṛcakṣasau | [ṚVKh, 1, 2 11.1]
iyaṃ hitvā dayamānaṃ pṛñcadbhir māṃ vāyaso doṣād dayamāno abūbudhat | [ṚVKh, 1, 2 11.2]
tam ekanemiṃ trivṛtaṃ ṣoḍaśāraṃ śatāvāraṃ viṃśatipratyarābhiḥ | [ṚVKh, 1, 2 12.1]
aṣṭakaiḥ ṣaḍbhir viśvarūpaikapāśaṃ trimārgabhedaṃ dvinimittaikamoham | [ṚVKh, 1, 2 12.2]
sadaṃ ekamekaṃ tasthuṣaḥ pañcatriṃśād daśaparam | [ṚVKh, 1, 2 13.1]
triṃśataṃ śivaṃ navaguhyaṃ yajñam aṣṭaṣaṣṭhaṃ vidat | [ṚVKh, 1, 2 13.2]
atiṣṭhad vajraṃ vṛṣaṇaṃ suvīraṃ dadhanvān devaṃ harim indrakeśam | [ṚVKh, 1, 2 14.1]
āyāṃ indraḥ ṣoḍaśī śarma yacchatu ṣaḍvarmiṇam ekaṃ dhruvaṃ te sākam | [ṚVKh, 1, 2 14.2]
{ṚVKh, 1, 3}
pra dhārā yantu madhuno ghṛtasya yad avindataṃ sūrī usriyāyām | [ṚVKh, 1, 3 1.1]
mitrāvaruṇau bhuvanasya kārū tā me aśvinā juṣatāṃ savanā | [ṚVKh, 1, 3 1.2]
sukhaṃ rathaṃ śatayāvānam āśuṃ prātaryāvāṇaṃ suṣadaṃ hiraṇyayam | [ṚVKh, 1, 3 2.1]
ā tiṣṭhad yatra duhitā vivasvatas tam evārvāñcam avase karāmahe | [ṚVKh, 1, 3 2.2]
ye vām aśvāso rathirā vipaścito vātadhrājiṣaḥ suyujo ghṛtaścutaḥ | [ṚVKh, 1, 3 3.1]
yebhir yātha upa sūryāṃ vareyaṃ tebhir no dasrā vardhataṃ samatsu | [ṚVKh, 1, 3 3.2]
yad vāṃ reto aśvinā poṣayitnu yad rāsabho vadhrimatyaiḥ sudānū | [ṚVKh, 1, 3 4.1]
yasmājjajñe devakāmaḥ sudakṣas tad asyai dattaṃ bhiṣajāv abhidyū | [ṚVKh, 1, 3 4.2]
yan nāsatyā bheṣajaṃ citrabhānu yenāvathus tokakāmām u nu ghoṣām | [ṚVKh, 1, 3 5.1]
tad asyai dattaṃ triṣu puṃsu vadhvai yenāvindatu nayaṃ sā suhastyam | [ṚVKh, 1, 3 5.2]
vaṣaḍ vāṃ dasrāv asmin sute nāsatyā hotā kṛṇotu vedhāḥ | [ṚVKh, 1, 3 6.1]
sisratāṃ nāry ṛtaprajātā vi parvāṇi jihatāṃ sūtavā u | [ṚVKh, 1, 3 6.2]
evā niṣac copaniṣac ca viprā yuvāṃ rebhatyau sayujā suparṇyau | [ṚVKh, 1, 3 7.1]
brāhmaṇyakratū vidatheṣu śakrā dhattaṃ tayos tanayaṃ tokam agryam | [ṚVKh, 1, 3 7.2]
{ṚVKh, 1, 4}
jyotiṣmantaṃ ketumantaṃ tricakraṃ sukhaṃ rathaṃ suṣadaṃ bhūrimāyam | [ṚVKh, 1, 4 1.1]
citrāmaghā yasya yoge idhi jajñe taṃ vāṃ huve atiriktaṃ pibadhyai | [ṚVKh, 1, 4 1.2]
yuvaṃ devā kratunā pūrvyeṇa yuktā rathena taviṣaṃ yajatrā | [ṚVKh, 1, 4 2.1]
ā gacchataṃ nāsatyā śacībhir idaṃ tṛtīyaṃ savanaṃ pibāthaḥ | [ṚVKh, 1, 4 2.2]
yuvāṃ devās traya ekādaśāsaḥ satyā satyasya dadhire purastāt | [ṚVKh, 1, 4 3.1]
asmākaṃ yajñaṃ savanaṃ juṣāṇā pātaṃ somam aśvinā dīdyagnī | [ṚVKh, 1, 4 3.2]
panāyyaṃ tad aśvinākṛtaṃ vāṃ vṛṣabho divo rajasaḥ pṛthivyāḥ | [ṚVKh, 1, 4 4.1]
sahasraṃ śaṃsā uta ye gaviṣṭhau sarvān it tāṁ upa yātaṃ pibadhyai | [ṚVKh, 1, 4 4.2]
ayaṃ vāṃ bhāgo nihito yajatremā giro nāsatyopa yātam | [ṚVKh, 1, 4 5.1]
pibataṃ somaṃ madhumantam aśvinā pra dāśvāṃsam avataṃ śacībhiḥ | [ṚVKh, 1, 4 5.2]
jyotiṣmantaṃ supratīkam ajasreṇa bhānunā dīdyagnī | [ṚVKh, 1, 4 6.1]
śivaṃ prajānāṃ kṛṇuṣva mā hiṃsīḥ puruṣaṃ jagat | [ṚVKh, 1, 4 6.2]
dhātā rātiḥ savitedaṃ juṣantāṃ tvaṣṭā yad dūto abhavad vivasvataḥ | [ṚVKh, 1, 4 7.1]
saṃ vām aśvibhyām uṣasā sajūs tam ūrvaṃ gavyaṃ mahi gṛṇāna indra | [ṚVKh, 1, 4 7.2]
bharadvājasya sunvato yaviṣṭhā yāhy agne madhumattamaḥ sutaḥ | [ṚVKh, 1, 4 8.1]
somasya mā tavaso dīdhyāno acchā kośaṃ janayitvāvato bhuvat | [ṚVKh, 1, 4 8.2]
agniḥ pṛthur brahmaṇaspatiḥ somo deveṣv ā yamat | [ṚVKh, 1, 4 9.1]
indrasyādhipatyam me bṛhaspate havīṃṣi te | [ṚVKh, 1, 4 9.2]
rucaṃ brāhmyaṃ janayanto devā agre yad abruvan | [ṚVKh, 1, 4 10.1]
yas tvedam brāhmaṇo vidyāt tasya devā asan vaśe | [ṚVKh, 1, 4 10.2]
{ṚVKh, 1, 5}
kṛśas tvaṃ bhuvanapate pāti devānām adbhutaḥ | [ṚVKh, 1, 5 1.1]
aśvinā pātam asmayū nāsatyā tiroahnyam | [ṚVKh, 1, 5 1.2]
tvaṃ taṃ suparṇa ā bhara divas putrā niṣedire | [ṚVKh, 1, 5 2.1]
agniḥ prajānām abhavaj jātavedo vicarṣaṇe | [ṚVKh, 1, 5 2.2]
agnir hotā vibhūr vasur devānām uttamaṃ yaśaḥ | [ṚVKh, 1, 5 3.1]
punar agniḥ prajāpatir vaiśvānaro hiraṇyayaḥ | [ṚVKh, 1, 5 3.2]
agnis trātā śivo bhavad varūthyo viśvadevyoḥ | [ṚVKh, 1, 5 4.1]
draviṇaṃ pāhi viśvataḥ somapā abhayaṅkaraḥ | [ṚVKh, 1, 5 4.2]
agne ni jahi varmāṇy arātīṇāṃ ca marmaṇām | [ṚVKh, 1, 5 5.1]
dīrghāyutvasya heśiṣe tasya no dhehi sūrya | [ṚVKh, 1, 5 5.2]
udyantaṃ tvā mitramaha ārohantaṃ vicakṣaṇa | [ṚVKh, 1, 5 6.1]
paśyema śaradaḥ śataṃ jīvema śaradaḥ śatam | [ṚVKh, 1, 5 6.2]
kṛśaṃ cyavānam ṛṣim andham aśvinā jujurvāṃsaṃ kṛṇuthaḥ karvarebhiḥ | [ṚVKh, 1, 5 7.1]
akṣaṇvantaṃ sthūlavapuṣkam ugrā punar yuvānaṃ patim it kanīnām | [ṚVKh, 1, 5 7.2]
yo vāṃ somair haviṣā yo ghṛtena vedena yo manasā vāśa śakrā | [ṚVKh, 1, 5 8.1]
sa dhatte ratnaṃ dyumad indravantam puruspṛhaṃ pṛtanājyaṃ suvīram | [ṚVKh, 1, 5 8.2]
pra vāṃ narā saptavadhrir manīṣā giraṃ hinvat prativābhyām idānīm | [ṚVKh, 1, 5 9.1]
vṛkṣe sambaddham uśanā yuvānam atha taṃ kṛṇutam mā virapśinam | [ṚVKh, 1, 5 9.2]
ajohavīt saptavadhriḥ suhasto druṇi baddho 'ryasamānaḥ kakudmān | [ṚVKh, 1, 5 10.1]
arūrujataṃ yuvam asya vṛkṣam adriṃ na vajrī suvṛṣāyamāṇaḥ | [ṚVKh, 1, 5 10.2]
evā kṛśaś cakamānam anā...ḥ suhavā rātisūrāḥ | [ṚVKh, 1, 5 11.1]
brahmacakre yuvayor vardhanāni dhattaṃ tasmai sadam arātidabdhim | [ṚVKh, 1, 5 11.2]
{ṚVKh, 1, 6}
imāni vāṃ bhāgadheyāni sisrata indrāvaruṇā pra mahe suteṣu vām | [ṚVKh, 1, 6 1.1]
yajñe yajñe hi savanā bhuraṇyatho yat sunvate yajamānāya śikṣathaḥ | [ṚVKh, 1, 6 1.2]
niṣṣidhvarīr oṣadhīr āpa ābhyām indrāvaruṇā mahimānam āśata | [ṚVKh, 1, 6 2.1]
yā tasthatū rajasas pāre adhvano yayoḥ śatrur nakir ādeva ohate | [ṚVKh, 1, 6 2.2]
satyaṃ tad indrāvaruṇā ghṛtaścutam madhva ūrmiṃ duhate sapta vāṇīḥ | [ṚVKh, 1, 6 3.1]
tābhir dāśvāṃsam avataṃ śubhaspatī yo vām adabdho abhipāti cittibhiḥ | [ṚVKh, 1, 6 3.2]
ghṛtapruṣaḥ saumyā jīradānavaḥ sapta svasāraḥ sadana ṛtasya | [ṚVKh, 1, 6 4.1]
yā ha vām indrāvaruṇā ghṛtaścutā tābhir dakṣaṃ yajamānāya śikṣatam | [ṚVKh, 1, 6 4.2]
avocāma mahate saubhagāya satyaṃ tveṣābhyām mahimānam indriyam | [ṚVKh, 1, 6 5.1]
asmān sv indrāvaruṇā ghṛtaścutā tribhiḥ saptebhir avataṃ śubhaspatī | [ṚVKh, 1, 6 5.2]
indrāvaruṇā yad ṛṣibhyo manīṣā vāco matiṃ śrutam ādhattam agre | [ṚVKh, 1, 6 6.1]
tāni chandāṃsy asṛjanta dhīrā yajñaṃ tanvānās tapasābhyapaśyan | [ṚVKh, 1, 6 6.2]
indrāvaruṇā saumanasam adṛptaṃ rāyas poṣaṃ yajamāneṣu dhattam | [ṚVKh, 1, 6 7.1]
prajāṃ puṣṭiṃ rayim asmāsu dhattaṃ dīrghāyutvāya pra tirataṃ na āyuḥ | [ṚVKh, 1, 6 7.2]
{ṚVKh, 1, 7}
ayaṃ somaḥ suśamī adribudhnaḥ pariṣkṛto matibhir ukthaśastaḥ | [ṚVKh, 1, 7 1.1]
gobhiḥ śrīto matsaraḥ sāmagīto makṣū parvate pari vāṃ suśiprā | [ṚVKh, 1, 7 1.2]
asya pājasaḥ pibataṃ sutasya vāreṣṭhāvyāḥ paripūtasya vṛṣṇaḥ | [ṚVKh, 1, 7 2.1]
tāv aśvinā jaṭharam āpṛṇethām athā mano vasudheyāya dhattam | [ṚVKh, 1, 7 2.2]
eha yātaṃ tanvā śāśadānā madhūni naś cakamānā nu medhām | [ṚVKh, 1, 7 3.1]
vi svā mandrā pururejamānā yuvāyatī havate vām manīṣā | [ṚVKh, 1, 7 3.2]
sukhaṃ nāsatyā ratham aṃśumantaṃ syonaṃ suvahnim adhi tiṣṭhataṃ yuvam | [ṚVKh, 1, 7 4.1]
yaṃ vāṃ vahanti harito vahiṣṭhā śatam aśvā yadi vā sapta devāḥ | [ṚVKh, 1, 7 4.2]
yaṃ venaṃ tāgacchatam mānavasya śāryātasya śadanaṃ śasyamānā | [ṚVKh, 1, 7 5.1]
abībhayuḥ sadhamādaṃ cakānaś cyavano devān yuvayoḥ sa eṣaḥ | [ṚVKh, 1, 7 5.2]
ā no aśvinā trivṛtā rathenārvāñcaṃ rayiṃ vahataṃ suvīram | [ṚVKh, 1, 7 6.1]
śṛṇvantā vām avase johavīmi vṛdhe ca no bhavataṃ vājasātau | [ṚVKh, 1, 7 6.2]
{ṚVKh, 1, 8}
yadā yuñjāthe maghavānam āśum puruspṛhaṃ pṛtanājyaṃ suvīram | [ṚVKh, 1, 8 1.1]
svaśvaṃ dasrā ratham ā haveṣu tadā yutīr yeti rasan tanūnām | [ṚVKh, 1, 8 1.2]
bhandiṣṭhā ime kavayaś caranti bhareṣu na grathitā turvaśāsaḥ | [ṚVKh, 1, 8 2.1]
vācaṃ hinvānāḥ purupeśasaṃ vāṃ haviṣmatīṃ savane mandayadhyai | [ṚVKh, 1, 8 2.2]
śrutaṃ havaṃ tarpayatam makhasyuṃ kāmam eṣām ā vahatho havīṃṣi | [ṚVKh, 1, 8 3.1]
adha stotṝn yajamānaṃ ca pātam ūtibhir nṛpatī yā abhīke | [ṚVKh, 1, 8 3.2]
{ṚVKh, 1, 9}
yaṃ gacchathaḥ sutapā devavantaṃ haviṣkṛtaṃ vṛṣaṇā rātahavyam | [ṚVKh, 1, 9 1.1]
sa puṣyaty annaṃ śatam āvirukthyam manā piban prayatam ādayitnu | [ṚVKh, 1, 9 1.2]
yā daṃsāṃsi jaritā duṣṭarā vāṃ yā śaṃsanti jaritāraḥ suteṣu | [ṚVKh, 1, 9 2.1]
yānīha puṣyantu vidhā janeṣu yer aśnatho vidathe somapeyam | [ṚVKh, 1, 9 2.2]
yad uśantā vṛṣaṇā yā dadhīce śiro bhiṣajā samadhattam arvāk | [ṚVKh, 1, 9 3.1]
tad vāṃ matī madhunā taṃ yuvānā vaṣaṭkṛtaṃ bhasatho mandasānā | [ṚVKh, 1, 9 3.2]
mā voca ātharvaṇa yad bravīmi madhu te 'nyair vīratarair acittam | [ṚVKh, 1, 9 4.1]
yad anv aśāsan maghavā dadhīcaṃ tad vām avakṣacchirasā hayasya | [ṚVKh, 1, 9 4.2]
yad āgacchād vīḍito vajrabāhur dhatte pitṛbhyo madhu no dadhīcā | [ṚVKh, 1, 9 5.1]
ā tireyaṃ duḥśute mā vadeti yadā vadat sā yuvayoḥ sukīrtiḥ | [ṚVKh, 1, 9 5.2]
yābhiḥ śacībhir vṛṣaṇā dadhīcaṃ yābhis turaṃ kāvaśeyaṃ makhasya | [ṚVKh, 1, 9 6.1]
yābhir dhiyaṃ jinvathāke nipānā tābhir no 'vataṃ vidathe gabhīrā | [ṚVKh, 1, 9 6.2]
{ṚVKh, 1, 10}
ayaṃ somo devayā vāṃ sumedhā hṛdispṛg yāti dhiṣaṇāṃ miyānaḥ | [ṚVKh, 1, 10 1.1]
svādiṣṭho havyān madhuno ghṛtād vā nūtno vāṃ stomo aśvināham emi | [ṚVKh, 1, 10 1.2]
pra vāṃ mahī mandate devakāmā yayer ayāso vayunāni viśvā | [ṚVKh, 1, 10 2.1]
tāv aśvinā purubhujā suśastī ṛṣihitā maṃhataṃ viśvadhenām | [ṚVKh, 1, 10 2.2]
yo vāṃ gomān aśvavān sūnṛtāvān puruścandra spārhāṇi spārhayiṣṇuḥ | [ṚVKh, 1, 10 3.1]
yaṃ johavīmi rathiro gaviṣṭhau tam ahve ratham ā viśvarūpam | [ṚVKh, 1, 10 3.2]
suvṛd ratho vāṃ vṛṣaṇā suvahniḥ puruspṛho vasuvid yo vayodhāḥ | [ṚVKh, 1, 10 4.1]
yena vājān vahataṃ spārhavīrān uruśriyaḥ śurudho 'śvāṃś ca mādhvī | [ṚVKh, 1, 10 4.2]
{ṚVKh, 1, 11}
idaṃ devā bhāgadheyaṃ purāṇaṃ yad āśire hṛṣitā yajñiyāsaḥ | [ṚVKh, 1, 11 1.1]
eṣasya gharmaḥ paripūta ṛgbhis taṃ bapsatho rathirā vidravantā | [ṚVKh, 1, 11 1.2]
vṛkṇaṃ śiro vṛṣaṇā yan makhasya śiro bhiṣajā samadhattam arvāk | [ṚVKh, 1, 11 2.1]
tad vāṃ naraḥ sariraṃ cāru citraṃ sadā gṛṇanti kavayaḥ suteṣu | [ṚVKh, 1, 11 2.2]
yena devā aghnata saṃ rapāṃsi yenāsahanta pṛtanā adevīḥ | [ṚVKh, 1, 11 3.1]
yenābhavann amṛtāḥ somadhānaṃ tam arpayataṃ śirasā hayasya | [ṚVKh, 1, 11 3.2]
purā viśīrṣṇā vidathena devā nāvāśiṣorundhata nāpi nākam | [ṚVKh, 1, 11 4.1]
ījānā bahvīr u samā yadāsya śiro dattaṃ samadhānvāruhan svaḥ | [ṚVKh, 1, 11 4.2]
yad vām mātā upa ātiṣṭhad ugraṃ suvṛdratham avyatheyaṃ saraṇyūḥ | [ṚVKh, 1, 11 5.1]
tatra vām mādhvī madhvāhitaṃ sunīthaṃ pratnam aśvinā mayobhu | [ṚVKh, 1, 11 5.2]
yuvaṃ stribhiś citayatho 'pi nākaṃ yuvaṃ payāṃsi śakvarīṣu dhattam | [ṚVKh, 1, 11 6.1]
yuvaṃ vīrudbhiḥ sṛjatam mahīmaṃ yuvaṃ sartave sṛjataṃ vi sindhūn | [ṚVKh, 1, 11 6.2]
yuvaṃ mādhvī madhubhiḥ sāraghebhir yuvaṃ bheṣajā stho bhiṣajā supāṇī | [ṚVKh, 1, 11 7.1]
yuvaṃ rathebhī rathirai stha ugrā sumaṅgalāv amīvacātanebhiḥ | [ṚVKh, 1, 11 7.2]
tan me dattaṃ cakṣur akṣṇor vicakṣe paśyāmo yena svar imā diśaś ca | [ṚVKh, 1, 11 8.1]
yenābhikhyāya vidhavāma śakraṃ durhaṇād vām aśvinā śūrasātau | [ṚVKh, 1, 11 8.2]
{ṚVKh, 1, 12}
āśvinā vahataṃ pīvarīḥ svadhāśvāvatīr dāsapatnīr irāvatīḥ | [ṚVKh, 1, 12 1.1]
yuvor dānāso divi nāditeyo yuvoḥ payāṃsi rurucire suśukrā | [ṚVKh, 1, 12 1.2]
yad rebhaṃ dasrā vinigūḍham apsu yuvāyantaṃ vājayantaṃ ṛbīsāt | [ṚVKh, 1, 12 2.1]
un ninyathur aśvinā vadhrim āśuṃ tad vāṃ vrataṃ mahayanty ukthaśāsaḥ | [ṚVKh, 1, 12 2.2]
yā vāṃ nu sarire yā pṛthivyāṃ yā vīrutsu grāvasu yāntarikṣe | [ṚVKh, 1, 12 3.1]
yā vīreṣu sūriṣu yāpi nāke tebhir naḥ śarma yacchataṃ yuvānā | [ṚVKh, 1, 12 3.2]
yo vāṃ bharitrā stuvato maghāni prayantrīṇi dviṣato barhaṇāni | [ṚVKh, 1, 12 4.1]
trātrīṇi śaśvatāṃ sātā tapanti tebhir naḥ śarma yacchataṃ yuvānā | [ṚVKh, 1, 12 4.2]
yo vāṃ tricakraḥ supaviḥ suṣaptis trivandhuraḥ ketumān vātaraṃhāḥ | [ṚVKh, 1, 12 5.1]
yoge yasya vitanoty abhīśuṃ vibhāvarīḥ sadatho yan mayobhu | [ṚVKh, 1, 12 5.2]
yuvam ūhathur vimadāya jāyāṃ yuvaṃ vaśāṃ śayave dhenum akratām | [ṚVKh, 1, 12 6.1]
yuvam āyuṣā tārayataṃ pra bandhanam attrim amuktaṃ yuvam aṁhaso vi | [ṚVKh, 1, 12 6.2]
havantam meṣān vṛkye śivāyai pitā cakāra ṛṣim andham aśvinā | [ṚVKh, 1, 12 7.1]
tasminn ṛjrāśve cakṣuṣī adhattam āviṣkṛṇutaṃ punar asya lokam | [ṚVKh, 1, 12 7.2]
yad vāṃ cakṣur divi yat suparṇo yena paśyatho bhuvanāny amartyā | [ṚVKh, 1, 12 8.1]
tan me dattaṃ cakṣuṣī devabandhū namasyāṃ vindethe purudhā cakānām | [ṚVKh, 1, 12 8.2]
upaprayanto adhvaram | [ṚVKh, 1, 12 8.3]
{ṚVKh, 2, 1}
mā bibheḥ | [ṚVKh, 2, 1 657316_1]
na mariṣyasi | [ṚVKh, 2, 1 657316_2]
pari tvā pāmi sarvatas | [ṚVKh, 2, 1 657316_3]
ghanena hanmi vṛścikam ahim daṇḍena āgatam tvam agne dyubhiḥ | [ṚVKh, 2, 1 657317_1]
tvam āśuśukṣaṇiḥ | [ṚVKh, 2, 1 657318_1]
āditya ratha vegena viṣṇoḥ bāhu balena ca garuﾱa pakṣa nipātena bhūmim gaccha mahā yaśāḥ | [ṚVKh, 2, 1 657320_1]
garuﾱasya jāta mātreṇa trayaḥ lokāḥ prakampitāḥ | [ṚVKh, 2, 1 657321_1]
prakampitā mahī sarvā sa śaila vana kānanā | [ṚVKh, 2, 1 657322_1]
gaganam naṣṭa candra arkam | [ṚVKh, 2, 1 657323_1]
jyotiṣam na prakāśate | [ṚVKh, 2, 1 657323_2]
devatāḥ bhaya bhītāḥ ca | [ṚVKh, 2, 1 657324_1]
mārutaḥ na plavāyati | [ṚVKh, 2, 1 657324_2]
mārutaḥ na plavāyati om namaḥ | [ṚVKh, 2, 1 657324_3]
bho sarpa bhadra bhadram te | [ṚVKh, 2, 1 657325_1]
dūram gaccha mahā yaśāḥ | [ṚVKh, 2, 1 657325_2]
janamejayasya yajña ante āstīka vacanam smara | [ṚVKh, 2, 1 657326_1]
āstīka vacanam śrutvā yaḥ sarpaḥ na nivartate śatadhā bhidyate mūrdhni śiṃśa vṛkṣa phalam yathā | [ṚVKh, 2, 1 657328_1]
agastyaḥ mādhavaḥ ca eva mucukundaḥ mahā muniḥ kapilaḥ muniḥ āstīkaḥ pañca ete sukha śāyinaḥ | [ṚVKh, 2, 1 657330_1]
narmadāyai namaḥ prātar | [ṚVKh, 2, 1 657331_1]
narmadāyai namaḥ niśi | [ṚVKh, 2, 1 657331_2]
namaḥ astu narmade tubhyam | [ṚVKh, 2, 1 657332_1]
trāhi mām viṣa sarpataḥ | [ṚVKh, 2, 1 657332_2]
yaḥ jaratkāruṇā jātaḥ jarat kanyām mahā yaśāḥ tasya sarpaḥ api bhadram te dūram gaccha mahā yaśāḥ | [ṚVKh, 2, 1 657334_1]
tasya sarpasya sarpa tvam | [ṚVKh, 2, 1 657335_1]
tasmai sarpa namaḥ astu te | [ṚVKh, 2, 1 657335_2]
{ṚVKh, 2, 2}
bhadraṃ vada dakṣiṇato bhadram uttarato vada | [ṚVKh, 2, 2 1.1]
bhadraṃ purastān no vada bhadram paścāt kapiñjala | [ṚVKh, 2, 2 1.2]
bhadraṃ vada putrair bhadraṃ vada gṛheṣu ca | [ṚVKh, 2, 2 2.1]
bhadram asmākaṃ vada bhadraṃ no abhayaṃ vada | [ṚVKh, 2, 2 2.2]
bhadram adhastān no vada bhadram upariṣṭān no vada | [ṚVKh, 2, 2 3.1]
bhadraṃ bhadraṃ na ā vada bhadraṃ naḥ sarvato vada | [ṚVKh, 2, 2 3.2]
asapatnaṃ purastān naḥ śivaṃ dakṣiṇatas kṛdhi | [ṚVKh, 2, 2 4.1]
abhayaṃ satataṃ paścād bhadram uttarato gṛhe | [ṚVKh, 2, 2 4.2]
yauvanāni mahayasi jigyuṣām iva dundubhiḥ | [ṚVKh, 2, 2 5.1]
śakuntaka pradakṣiṇaṃ śatapattrābhi no vada | [ṚVKh, 2, 2 5.2]
āvadaṃstvaṃ śakune bhadram ā vada | [ṚVKh, 2, 2 5.3]
{ṚVKh, 2, 3}
jāgarṣi tvaṃ bhuvane jātavedo jāgarṣi yatra yajate haviṣmān | [ṚVKh, 2, 3 1.1]
idaṃ haviḥ śraddadhāno juhomi tena pāsi guhyaṃ nāma gonām | [ṚVKh, 2, 3 1.2]
vidā divo viṣyann adrim ukthaiḥ | [ṚVKh, 2, 3 1.3]
{ṚVKh, 2, 4}
svastyayanaṃ tārkṣyam ariṣṭanemim mahadbhūtaṃ vāyasaṃ devatānām | [ṚVKh, 2, 4 1.1]
asuraghnam indrasakhaṃ samatsu bṛhad yaśo nāvam ivā ruhema | [ṚVKh, 2, 4 1.2]
aṁhomucam āṅgirasaṃ gayaṃ ca svasty ātreyam manasā ca tārkṣyam | [ṚVKh, 2, 4 2.1]
prayatapāṇiḥ śaraṇaṃ pra padye svasti sambādheṣv abhayaṃ no astu | [ṚVKh, 2, 4 2.2]
pra śyāvāśva dhṛṣṇuyā | [ṚVKh, 2, 4 2.3]
{ṚVKh, 2, 5}
varṣantu te vibhāvari divo abhrasya vidyutaḥ | [ṚVKh, 2, 5 1.1]
rohantu sarvabījāny ava brahmadviṣo jahi | [ṚVKh, 2, 5 1.2]
pra saṃrāje bṛhad arcā gabhīram | [ṚVKh, 2, 5 1.3]
{ṚVKh, 2, 6}
hiraṇya varṇām hariṇīm suvarṇa rajata srajām candrām hiraṇmayīm lakṣmīm jātavedaḥ mama ā vaha | [ṚVKh, 2, 6 657359_1]
tām me ā vaha jātavedaḥ lakṣmīm an apagāminīm yasyām hiraṇyam vindeyam gām aśvam puruṣān aham | [ṚVKh, 2, 6 657360_1]
aśva pūrvām ratha madhyām hasti nāda pramodinīm śriyam devīm upa hvaye | [ṚVKh, 2, 6 657363_1]
śrīḥ mā devī juṣatām | [ṚVKh, 2, 6 657363_2]
kāṃsī asmi | [ṚVKh, 2, 6 657364_1]
tām | [ṚVKh, 2, 6 657364_2]
tām hiraṇya prāvārām ārdrām jvalantīm tṛptām tarpayantīm padme sthitām padma padma varṇām varṇām tām iha upa hvaye śriyam | [ṚVKh, 2, 6 657365_1]
candrām prabhāsām yaśasā jvalantīm śriyam loke deva juṣṭām udārām tām padma nemim śaraṇam pra padye | [ṚVKh, 2, 6 657367_1]
alakṣmīḥ me naśyatām | [ṚVKh, 2, 6 657367_2]
tvām vṛṇomi | [ṚVKh, 2, 6 657367_3]
āditya varṇe tapasaḥ adhi jātaḥ vanaspatiḥ | [ṚVKh, 2, 6 657368_1]
tava vṛkṣaḥ | [ṚVKh, 2, 6 657368_2]
atha bilvaḥ | [ṚVKh, 2, 6 657368_3]
tasya phalāni tapasā nudantu māyā antarāḥ yāḥ ca bāhyāḥ alakṣmīḥ | [ṚVKh, 2, 6 657369_1]
upaitu mām deva sakhaḥ kīrtiḥ ca maṇinā saha | [ṚVKh, 2, 6 657370_1]
prādurbhūtaḥ asmi rāṣṭre asmin | [ṚVKh, 2, 6 657371_1]
kīrtim vṛddhim dadātu me | [ṚVKh, 2, 6 657371_2]
kṣudh pipāsā malā jyeṣṭhām alakṣmīm nāśayāmi aham abhūtim asamṛddhim ca | [ṚVKh, 2, 6 657372_1]
sarvān niḥ nuda me gṛhāt | [ṚVKh, 2, 6 657373_1]
gandha dvārām durādharṣām nitya puṣṭām karīṣiṇīm īśvarīm sarva bhūtānām tām iha upa hvaye śriyam | [ṚVKh, 2, 6 657375_1]
manasaḥ kāmam ākūtim vācaḥ satyam aśīmahi | [ṚVKh, 2, 6 657376_1]
paśūnām rūpam annasya yaśaḥ | [ṚVKh, 2, 6 657377_1]
mayi śrīḥ śrayatām | [ṚVKh, 2, 6 657377_2]
kardamena prajāḥ bhūtāḥ | [ṚVKh, 2, 6 657378_1]
mayi sam bhava kardama | [ṚVKh, 2, 6 657378_2]
śriyam vāsaya me kule mātaram padma mālinīm | [ṚVKh, 2, 6 657379_1]
āpaḥ sravantu snigdhāni | [ṚVKh, 2, 6 657380_1]
ciklīta vasa me gṛhe ni ni ca ca devīm devīm mātaram mātaram śriyam śriyam vāsaya vāsaya me me kule kule | [ṚVKh, 2, 6 657380_2]
pakvām puṣkariṇīm puṣṭām piṅgalām padma mālinīm sūryām hiraṇmayīm lakṣmīm jātavedaḥ mama ā vaha | [ṚVKh, 2, 6 657383_1]
ārdrām puṣkariṇīm yaṣṭīm su varṇām hema mālinīm candrām hiraṇmayīm lakṣmīm jātavedaḥ mama ā vaha | [ṚVKh, 2, 6 657385_1]
tām me ā vaha jātavedaḥ lakṣmīm an apagāminīm yasyām hiraṇyam prabhūtam gāvaḥ dāsyaḥ vindeyam puruṣān aham | [ṚVKh, 2, 6 657386_1]
yaḥ ānandam samāviśat upādhāvan vibhāvasum śriyaḥ sarvāḥ upāśiṣva | [ṚVKh, 2, 6 657389_1]
ciklīta vasa me gṛhe | [ṚVKh, 2, 6 657389_2]
kardamena prajā sraṣṭā | [ṚVKh, 2, 6 657390_1]
kardamena prajā sraṣṭā sambhūtim gamayāmasi | [ṚVKh, 2, 6 657390_2]
adadhāt upāgāt yeṣām kāmam sasṛjmahe | [ṚVKh, 2, 6 657391_1]
upāgāt | [ṚVKh, 2, 6 657391_2]
jātavedaḥ punīhi mā rāyaspoṣam ca dhāraya | [ṚVKh, 2, 6 657392_1]
agniḥ mā tasmāt enasaḥ viśvāt muñcatu aṃhasaḥ | [ṚVKh, 2, 6 657393_1]
acchā naḥ mitra mahas deva devān agne vocaḥ sumatim rodasyoḥ | [ṚVKh, 2, 6 657394_1]
vīhi svastim su kṣitim divaḥ nṝn | [ṚVKh, 2, 6 657395_1]
dviṣaḥ aṃhāṃsi duritā tarema | [ṚVKh, 2, 6 657395_2]
tā tarema | [ṚVKh, 2, 6 657395_3]
tava avasā tarema | [ṚVKh, 2, 6 657395_4]
{ṚVKh, 2, 7}
ciklīto yasya nāma tad divā naktaṃ ca sukrato | [ṚVKh, 2, 7 1.1]
asmān didāsa yujyāya jīvase jātavedaḥ punantu māṃ devajanāḥ | [ṚVKh, 2, 7 1.2]
punantu manasā dhiyaḥ punantu viśvā bhūtāni | [ṚVKh, 2, 7 2.1]
jātavedo yad astutam | [ṚVKh, 2, 7 2.2]
viśve devāḥ punīta mā jātavedaḥ punīhi mā | [ṚVKh, 2, 7 3.1]
sambhūtā asmākaṃ vīrā dhruvā dhruveṣu tiṣṭhati | [ṚVKh, 2, 7 3.2]
dhruvā dyaur dhruvā pṛthivī dhruvā dhruveṣu tiṣṭhati | [ṚVKh, 2, 7 4.1]
agne acchā yad astutaṃ rāyaspoṣaṃ ca dhāraya | [ṚVKh, 2, 7 4.2]
acchā no mittramaho deva devān agne vocaḥ sumatiṃ rodasyoḥ | [ṚVKh, 2, 7 5.1]
vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema | [ṚVKh, 2, 7 5.2]
{ṚVKh, 2, 8}
mayi śleṣo mā vadhīḥ pra saṃrājaṃ ca sukrato | [ṚVKh, 2, 8 1.1]
asmān pṛṇīṣva yujyāya jīvase jātavedaḥ punīhi mā | [ṚVKh, 2, 8 1.2]
marto yo no didāsaty adhirasthā na nīnaśat | [ṚVKh, 2, 8 2.1]
davidhvato vibhāvaso jāgāram uta te dhiyam | [ṚVKh, 2, 8 2.2]
anamīvā bhavantv aghnyā su san garbho vi mocatu | [ṚVKh, 2, 8 3.1]
arātīyanti ye kecit sūrayaś cābhi majmanā | [ṚVKh, 2, 8 3.2]
rāyaspoṣaṃ vi dhāraya jātavedaḥ punīhi mā | [ṚVKh, 2, 8 4.1]
usrā bhavantu no mayo bahvīr goṣṭhe ghṛtācyaḥ | [ṚVKh, 2, 8 4.2]
acchā no mitramaho deva devān agne vocaḥ sumatiṃ rodasyoḥ | [ṚVKh, 2, 8 5.1]
vīhi svastiṃ sukṣitiṃ divo nṝn dviṣo aṃhāṃsi duritā tarema tā tarema tavāvasā tarema | [ṚVKh, 2, 8 5.2]
{ṚVKh, 2, 9}
saṃsravantu marutaḥ sam aśvāḥ sam u pūruṣāḥ | [ṚVKh, 2, 9 1.1]
saṃ dhānyasya yā sphātiḥ saṃsrāvyeṇa haviṣā juhomi | [ṚVKh, 2, 9 1.2]
eha yanti paśavo ye pareyur vāyur yeṣāṃ sahacāraṃ jujoṣa | [ṚVKh, 2, 9 2.1]
tvaṣṭā yeṣāṃ rūpadheyāni vedāsmiṃs tāṁ loke savitābhirakṣatu | [ṚVKh, 2, 9 2.2]
imaṃ goṣṭhaṃ paśavaḥ saṃsravantu bṛhaspatir ānayatu prajānan | [ṚVKh, 2, 9 3.1]
sinīvālī nayaty agra eṣām ājagmuṣo 'numate niyaccha | [ṚVKh, 2, 9 3.2]
saṃsiñcāmi gavāṃ kṣīraṃ sam ājyena balaṃ rasam | [ṚVKh, 2, 9 4.1]
saṃsiktā asmākaṃ vīrā dhruvā gāvaḥ santu gopatau | [ṚVKh, 2, 9 4.2]
āharāmi gavāṃ kṣīram āharāmi dhānya3ṃ rasam | [ṚVKh, 2, 9 5.1]
āhṛtā asmākaṃ vīrā ā patnīr idam astakam | [ṚVKh, 2, 9 5.2]
{ṚVKh, 2, 10}
ā te garbho yonim etu pumān bāṇa iveṣudhim | [ṚVKh, 2, 10 1.1]
ā vīro atra jāyatāṃ putras te daśamāsyaḥ | [ṚVKh, 2, 10 1.2]
karomi te prājāpatyam ā garbho yonim etu te | [ṚVKh, 2, 10 2.1]
anūnaḥ pūrṇo jāyatām anandhośroṇopiśācadhītaḥ | [ṚVKh, 2, 10 2.2]
pumāṃs te putro jāyatāṃ pumān anujāyatām | [ṚVKh, 2, 10 3.1]
yāni bhadrāni bījāny ṛṣabhā janayanti naḥ | [ṚVKh, 2, 10 3.2]
tāni bhadrāṇi bījāny ṛṣabhā janayantu te | [ṚVKh, 2, 10 4.1]
tais tvaṃ putraṃ janayeḥ sa jāyatāṃ vīratamaḥ svānām | [ṚVKh, 2, 10 4.2]
yo vaśāyāṃ garbho yo 'pi vehatīndras tan nidadhe vanaspatau | [ṚVKh, 2, 10 5.1]
tais tvaṃ putrān vindasva sā prasūr dhenukā bhava | [ṚVKh, 2, 10 5.2]
saṃ vo manāṃsi jānātāṃ saṃ nābhiḥ saṃ tato 'sat | [ṚVKh, 2, 10 6.1]
saṃ tvā kāmasya yoktreṇa yuñjāny avimocanāya | [ṚVKh, 2, 10 6.2]
kāmaḥ samṛdhyatāṃ mahyam aparājitam eva me | [ṚVKh, 2, 10 7.1]
yaṃ kāmaṃ kāmaye deva tam me vāyo samardhaya | [ṚVKh, 2, 10 7.2]
{ṚVKh, 2, 11}
agnir etu prathamo devatānāṃ so 'syāḥ prajāṃ muñcatu mṛtyupāśāt | [ṚVKh, 2, 11 1.1]
tad ayaṃ rājā varuṇo 'numanyatāṃ yatheyaṃ strī pautram aghaṃ na rodāt | [ṚVKh, 2, 11 1.2]
imām agnis trāyatāṃ gārhapatyaḥ prajām asyai tiratu dīrgham āyuḥ | [ṚVKh, 2, 11 2.1]
aśūnyopasthā jīvatām astu mātā pautram ānandam abhivibudhyatām iyam | [ṚVKh, 2, 11 2.2]
mā te gṛhe niśi ghora utthād anyatra tvad rudatyaḥ saṃviśantu | [ṚVKh, 2, 11 3.1]
mā tvaṃ vikeśy ura āvadhiṣṭhā jīvaputrā patiloke virāja prajāṃ paśyantī sumanasyamānā | [ṚVKh, 2, 11 3.2]
aprajasyam pautramartyaṃ pāpmānam uta vāgham | [ṚVKh, 2, 11 4.1]
prajām ivonmucyasva dviṣadbhyaḥ pratimuñcāmi pāśān | [ṚVKh, 2, 11 4.2]
devakṛtaṃ brāhmaṇaṃ kalpamānaṃ tena hanmi yoniṣadaḥ piśācān | [ṚVKh, 2, 11 5.1]
kravyādo mṛtyūn adharān pātayāmi dīrgham āyus tava jīvantu putrāḥ | [ṚVKh, 2, 11 5.2]
tvaṃ hy agne prathamo manotā | [ṚVKh, 2, 11 5.3]
{ṚVKh, 2, 12}
cakṣuś ca śrotraṃ ca manaś ca vāk ca prāṇāpānau deha idaṃ śarīram | [ṚVKh, 2, 12 1.1]
dvau pratyañcāvanulomau visargāv edaṃ tam manye daśayantram utsam | [ṚVKh, 2, 12 1.2]
ya ānayat parāvataḥ | [ṚVKh, 2, 12 2.1]
uraś ca pṛṣṭhaś ca karau ca bāhū jaṅghe corū udaraṃ śiraś ca | [ṚVKh, 2, 12 3.1]
romāṇi māṃsaṃ rudhirāsthimajjam etaccharīraṃ jalabudbudopamam | [ṚVKh, 2, 12 3.2]
bhruvau lalāṭe ca tathā ca karṇau hanū kapolau chubukas tathā ca | [ṚVKh, 2, 12 4.1]
oṣṭhau ca dantāś ca tathaiva jihvā me taccharīraṃ mukharatnakośam | [ṚVKh, 2, 12 4.2]
{ṚVKh, 2, 13}
śaṃvatīḥ pārayanty etedaṃ pṛcchasva vaco yathā | [ṚVKh, 2, 13 1.1]
abhyāran taṃ samāketaṃ ya evedam iti bravat | [ṚVKh, 2, 13 1.2]
jāyāketaṃ parisrutam bhāratī brahmavādinī | [ṚVKh, 2, 13 2.1]
saṃjānānā mahī jātā ya evedam iti bravat | [ṚVKh, 2, 13 2.2]
indras taṃ kiṃ vibhuṃ prabhuṃ bhānunā yaṃ jujoṣati | [ṚVKh, 2, 13 3.1]
tena sūryam arocayad yeneme rodasī ubhe | [ṚVKh, 2, 13 3.2]
juṣasvāgne aṅgiraḥ kāṇvam medhyātithim | [ṚVKh, 2, 13 4.1]
mā tvā somasya barbṛhat sutasya madhumattamaḥ | [ṚVKh, 2, 13 4.2]
tvām agne aṅgiraḥ śocasva devavītamaḥ | [ṚVKh, 2, 13 5.1]
ā śantama śantamābhir abhiṣṭibhiḥ śāntiṃ svastim akurvata | [ṚVKh, 2, 13 5.2]
śaṃ naḥ kanikradad devaḥ parjanyo abhivarṣatv oṣadhayaḥ sampravardhantam | [ṚVKh, 2, 13 6.1]
śaṃ no dyāvāpṛthivī śaṃ prajābhyaḥ śaṃ no astu dvipade śaṃ catuṣpade | [ṚVKh, 2, 13 6.2]
śaṃ na indrāgnī bhavatām avobhiḥ | [ṚVKh, 2, 13 6.3]
{ṚVKh, 2, 14}
svapnaḥ svapnādhikaraṇe sarvaṃ niṣvāpayā janam | [ṚVKh, 2, 14 1.1]
ā sūryam anyān svāpayāvyuṣaṃ jāgṛyām aham | [ṚVKh, 2, 14 1.2]
ka īṃ vyaktā naraḥ sanīḍhaḥ | [ṚVKh, 2, 14 1.3]
ajagaro nāma sarpaḥ sarpiraviṣo mahān | [ṚVKh, 2, 14 2.1]
tasmin hi sarpaḥ sudhitas tena tvā svāpayāmasi | [ṚVKh, 2, 14 2.2]
sarpaḥ sarpo ajagaraḥ sarpiraviṣo mahān | [ṚVKh, 2, 14 3.1]
tasya sarpāt siṃdhavaḥ | [ṚVKh, 2, 14 657477_1]
tasya gādham aśīmahi | [ṚVKh, 2, 14 657477_2]
kāﾱiko nāma sarpo navanāgasahasrabalaḥ | [ṚVKh, 2, 14 4.1]
yamunahrade ha so jāto3 yo nārāyaṇavāhanaḥ | [ṚVKh, 2, 14 4.2]
yadi kāﾱikadūtasya yadi kāḥkāﾱikād bhayam | [ṚVKh, 2, 14 5.1]
janmabhūmim atikrānto nirviṣo yāti kāﾱikaḥ | [ṚVKh, 2, 14 5.2]
ā yāhīndra pathibhir iﾱitebhir yajñam imaṃ no bhāgadheyaṃ juṣasva | [ṚVKh, 2, 14 6.1]
tṛptāṃ juhur mātuﾱasyeva yoṣā bhāgas te paitṛṣvaseyī vapām iva | [ṚVKh, 2, 14 6.2]
yaśaskaraṃ balavantaṃ prabhutvaṃ tam eva rājādhipatir babhūva | [ṚVKh, 2, 14 7.1]
saṃkīrṇanāgāśvapatir narāṇāṃ sumaṅgalyaṃ satataṃ dīrgham āyuḥ | [ṚVKh, 2, 14 7.2]
karkoṭako nāma sarpo yo dṛṣṭīviṣa ucyate | [ṚVKh, 2, 14 8.1]
tasya sarpasya sarpatvaṃ tasmai sarpa namo 'stu te | [ṚVKh, 2, 14 8.2]
ati kāﾱikaraudrasya viṣṇuḥ saumyena bhāminā | [ṚVKh, 2, 14 9.1]
yamunanadī kāﾱikaṃ te viṣṇustotram anusmaram | [ṚVKh, 2, 14 9.2]
ye 'do rocane divo ye vā sūryasya raśmiṣu | [ṚVKh, 2, 14 10.1]
teṣām apsu sadas kṛtaṃ tebhyaḥ sarpebhyo namaḥ | [ṚVKh, 2, 14 10.2]
namo astu sarpebhyo ye ke ca pṛthivīm anu | [ṚVKh, 2, 14 11.1]
ye antarikṣe ye divi tebhyaḥ sarpebhyo namaḥ | [ṚVKh, 2, 14 11.2]
ugrāyudhāḥ pramathinaḥ pravīrā māyāvino balino micchamānāḥ | [ṚVKh, 2, 14 12.1]
ye devā asurān parābhavan tāṃs tvaṃ vajreṇa maghavan nivāraya | [ṚVKh, 2, 14 12.2]
{ṚVKh, 2, 15}
yasya vratam upatiṣṭhanta āpo yasya vrate paśavo yanti sarve | [ṚVKh, 2, 15 1.1]
yasya vrate puṣṭipatir niviṣṭas taṃ sarasvantam avase johavīmi | [ṚVKh, 2, 15 1.2]
yajñe divo nṛṣadane pṛthivyāḥ | [ṚVKh, 2, 15 1.3]
{ṚVKh, 2, 16}
upapravada maṇḍūki | [ṚVKh, 2, 16 657499_1]
varṣam āvada tāduri | [ṚVKh, 2, 16 657499_2]
madhye hradasya plavasva nigṛhya caturaḥ padaḥ | [ṚVKh, 2, 16 657500_1]
indrāsomā tapatam | [ṚVKh, 2, 16 657501_1]
rakṣaḥ ubjatam | [ṚVKh, 2, 16 657501_2]
{ṚVKh, 3, 1}
abhi pra vaḥ surādhasam indram arca yathā vide | [ṚVKh, 3, 1 1.1]
yo jaritṛbhyo maghavā purūvasuḥ sahasreṇeva śikṣati | [ṚVKh, 3, 1 1.2]
śatānīkeva prajigāti dhṛṣṇuyā hanti vṛtrāṇi dāśuṣe | [ṚVKh, 3, 1 2.1]
girer iva pra rasā asya pinvire datrāṇi purubhojasaḥ | [ṚVKh, 3, 1 2.2]
ā tvā sutāsa indavo madā ya indra girvaṇaḥ | [ṚVKh, 3, 1 3.1]
āpo na vajrinn anv okyaṃ3 saraḥ pṛṇanti śūra rādhase | [ṚVKh, 3, 1 3.2]
anehasaṃ prataraṇaṃ vivakṣaṇaṃ madhvaḥ svādiṣṭham īṃ piba | [ṚVKh, 3, 1 4.1]
ā yathā mandasānaḥ kirāsi naḥ pra kṣudreva tmanā dhṛṣat | [ṚVKh, 3, 1 4.2]
ā naḥ stomam upadravat hiyānaḥ aśvaḥ na sotṛbhiḥ yam te svadhāvan svadayanti dhenavaḥ indra kaṇveṣu rātayaḥ | [ṚVKh, 3, 1 657510_1]
ugraṃ na vīraṃ namasopasedima vibhūtim akṣitāvasum | [ṚVKh, 3, 1 6.1]
udrīva vajrinn avato na siñcate kṣarantīndra dhītayaḥ | [ṚVKh, 3, 1 6.2]
yaddha nūnaṃ yad vā yajñe yad vā pṛthivyām adhi | [ṚVKh, 3, 1 7.1]
ato no yajñam āśubhir mahemata ugra ṛṣvebhir āgahi | [ṚVKh, 3, 1 7.2]
ajirāso harayo ye ta āśavo vātā iva prasakṣiṇaḥ | [ṚVKh, 3, 1 8.1]
yebhir apatyaṃ manuṣaḥ parīyase yebhir viśvaṃ svar dṛśe | [ṚVKh, 3, 1 8.2]
etāvatas ta īmaha indra sumnasya gomataḥ | [ṚVKh, 3, 1 9.1]
yathā prāva etaśaṃ kṛtvye dhane yathā vaśan daśavraje | [ṚVKh, 3, 1 9.2]
yathā kaṇve maghavan trasadasyavi yathā pakthe daśavraje | [ṚVKh, 3, 1 10.1]
yathā gośarye asanor ṛjiśvanīndra gomaddhiraṇyavat | [ṚVKh, 3, 1 10.2]
{ṚVKh, 3, 2}
pra su śrutaṃ surādhasam arcā śakram abhiṣṭaye | [ṚVKh, 3, 2 1.1]
yaḥ sunvate stuvate kāmyaṃ vasu sahasreṇeva maṃhate | [ṚVKh, 3, 2 1.2]
śatānīkā hetayo asya duṣṭarā indrasya samiṣo mahīḥ | [ṚVKh, 3, 2 2.1]
śinir na bhujmā maghavatsu pinvate yad īṃ sutā amandiṣuḥ | [ṚVKh, 3, 2 2.2]
yad īṃ sutāsa indavo 'bhi priyam amandiṣuḥ | [ṚVKh, 3, 2 3.1]
āpo na dhāyi savanam ma ā vaso dughā ivopa dāśuṣe | [ṚVKh, 3, 2 3.2]
anehasaṃ vo havamānam ūtaye madhvaḥ kṣaranti dhītayaḥ | [ṚVKh, 3, 2 4.1]
ā tvā vaso havamānāsaḥ indavaḥ upa stotreṣu dadhire | [ṚVKh, 3, 2 657529_1]
ā naḥ some su adhvaraḥ iyānaḥ atyaḥ na tośate yam svadhāvan svadhayanti gūrtayaḥ | [ṚVKh, 3, 2 657530_1]
paure chandayase havam | [ṚVKh, 3, 2 657531_1]
pra vīram ugraṃ viviciṃ dhanaspṛtaṃ vibhūtiṃ rādhaso mahaḥ | [ṚVKh, 3, 2 6.1]
udrīva vajrinn avato vasutvanā sadā pīpetha dāśuṣe | [ṚVKh, 3, 2 6.2]
yaddha nūnaṃ parāvati yad vā pṛthviyāṃ divi | [ṚVKh, 3, 2 7.1]
yujāna indra haribhir mahemata ugra ṛṣvebhir āgahi | [ṚVKh, 3, 2 7.2]
rathirāso harayo ye te asridha ojo vātasya piprati | [ṚVKh, 3, 2 8.1]
yebhir ni dasyuṃ manuṣo nighoṣayo yebhiḥ svaḥ parīyase | [ṚVKh, 3, 2 8.2]
etāvatas te vaso vidyāma śūra navyasaḥ | [ṚVKh, 3, 2 9.1]
yathā prāvo maghavan medhyātithiṃ yathā nīpātithiṃ dhane | [ṚVKh, 3, 2 9.2]
yathā kaṇve maghavan medhe adhvare dīrghanīthe damūnasi | [ṚVKh, 3, 2 10.1]
yathā gośarye asiṣāso adrivo mayi gotraṃ hariśriyam | [ṚVKh, 3, 2 10.2]
{ṚVKh, 3, 3}
yathā manau sāṃvaraṇaṃ somam indrāpibaḥ sutam | [ṚVKh, 3, 3 1.1]
nīpātithau maghavan medhyātithau puṣṭigau śruṣṭigau sacā | [ṚVKh, 3, 3 1.2]
pārṣadvānaḥ praskaṇvaṃ samasādayacchayānaṃ jivrim uddhitam | [ṚVKh, 3, 3 2.1]
sahasrāṇy āsiṣāsad gavām ṛṣis tvoto dasyave vṛkaḥ | [ṚVKh, 3, 3 2.2]
ya ukthebhir na vindhate cikid ya ṛṣicodanaḥ | [ṚVKh, 3, 3 3.1]
indraṃ tam acchāvada navyasyā maty aviṣyantaṃ na bhojase | [ṚVKh, 3, 3 3.2]
yasmā arkaṃ saptaśīrṣāṇam ānṛcus tridhātum uttame pade | [ṚVKh, 3, 3 4.1]
sa tv imā viśvā bhuvanāni cikradad ād ij janiṣṭa pauṃsyam | [ṚVKh, 3, 3 4.2]
yo no dātā vasūnām indraṃ taṃ hūmahe vayam | [ṚVKh, 3, 3 5.1]
vidmā hy asya sumatiṃ navīyasīṃ gamema gomati vraje | [ṚVKh, 3, 3 5.2]
yasmai tvaṃ vaso dānāya śikṣasi sa rāyaspoṣam aśnute | [ṚVKh, 3, 3 6.1]
taṃ tvā vayaṃ maghavann indra girvaṇaḥ sutāvanto havāmahe | [ṚVKh, 3, 3 6.2]
kadā cana starīr asi nendra saścasi dāśuṣe | [ṚVKh, 3, 3 7.1]
upopennu maghavan bhūya in nu te dānaṃ devasya pṛcyate | [ṚVKh, 3, 3 7.2]
pra yo nanakṣe abhy ojasā kriviṃ vadhaiḥ śuṣṇaṃ nighoṣayan | [ṚVKh, 3, 3 8.1]
yaded astambhīt prathayann amūṃ divam ād ijjaniṣṭa pārthivaḥ | [ṚVKh, 3, 3 8.2]
yasyāyaṃ viśva āryo dāsaḥ śevadhipā ariḥ | [ṚVKh, 3, 3 9.1]
tiras cid arye ruśame pavīravi tubhyet so ajyate rayiḥ | [ṚVKh, 3, 3 9.2]
turaṇyavo madhumanto ghṛtaścuto viprāso arkam ānṛcuḥ | [ṚVKh, 3, 3 10.1]
asme rayiḥ paprathe vṛṣṇyaṃ śavo 'sme suvānāsa indavaḥ | [ṚVKh, 3, 3 10.2]
{ṚVKh, 3, 4}
yathā manau vivasvati somaṃ śakrāpibaḥ sutam | [ṚVKh, 3, 4 1.1]
yathā trite chanda indra jujoṣasy āyau mādayase sacā | [ṚVKh, 3, 4 1.2]
pṛṣadhre medhye mātariśvanīndra suvāne amandathāḥ | [ṚVKh, 3, 4 2.1]
yathā somaṃ daśaśipre daśoṇye syūmaraśmāv ṛjīnasi | [ṚVKh, 3, 4 2.2]
ya ukthā kevalā dadhe yaḥ somaṃ dhṛṣatāpibat | [ṚVKh, 3, 4 3.1]
yasmai viṣṇus trīṇi padā vicakrama upa mitrasya dharmabhiḥ | [ṚVKh, 3, 4 3.2]
yasya tvam indra stomeṣu cākano vāje vājiñchatakrato | [ṚVKh, 3, 4 4.1]
taṃ tvā vayaṃ sudughām iva goduhe juhūmasi śravassu ca | [ṚVKh, 3, 4 4.2]
yo no dātā sa naḥ pitā mahāṁ ugra īśānakṛt | [ṚVKh, 3, 4 5.1]
ayāmann ugro maghavā purūvasur gor aśvasya pradāti naḥ | [ṚVKh, 3, 4 5.2]
yasmai tvaṃ vaso dānāya maṃhase sa rāyaspoṣam invati | [ṚVKh, 3, 4 6.1]
vasūyavo vasupatiṃ śatakratuṃ stomair indraṃ havāmahe | [ṚVKh, 3, 4 6.2]
kadā cana prayucchasy ubhe nipāsi janmanī | [ṚVKh, 3, 4 7.1]
turīyāditya savanaṃ ta indriyam ātasthāv amṛtaṃ divi | [ṚVKh, 3, 4 7.2]
yasmai tvaṃ maghavann indra girvaṇaḥ śikṣo śikṣasi dāśuṣe | [ṚVKh, 3, 4 8.1]
asmākaṃ gira uta suṣṭutiṃ vaso kaṇvavacchṛṇudhī havam | [ṚVKh, 3, 4 8.2]
astāvi manma pūrvyam brahmendrāya vocata | [ṚVKh, 3, 4 9.1]
pūrvīr ṛtasya bṛhatīr anūṣata stotur medhā asṛkṣata | [ṚVKh, 3, 4 9.2]
sam indro rāyo bṛhatīr adhūnuta saṃ kṣoṇī sam u sūryam | [ṚVKh, 3, 4 10.1]
saṃ śukrāsaḥ śucayaḥ saṃ gavāśiraḥ somā indram amandiṣuḥ | [ṚVKh, 3, 4 10.2]
{ṚVKh, 3, 5}
upamaṃ tvā maghonāṃ jyeṣṭhaṃ ca vṛṣabhāṇām | [ṚVKh, 3, 5 1.1]
pūrbhittamaṃ maghavann indra govidam īśānaṃ rāya īmahe | [ṚVKh, 3, 5 1.2]
ya āyuṃ kutsam atithigvam ardayo vāvṛdhāno dive dive | [ṚVKh, 3, 5 2.1]
taṃ tvā vayaṃ haryaśvaṃ śatakratuṃ vājayanto havāmahe | [ṚVKh, 3, 5 2.2]
ā no viśveṣāṃ rasaṃ madhvaḥ siñcanty adrayaḥ | [ṚVKh, 3, 5 3.1]
ye parāvati sunvire janeṣv ā ye arvāvatīndavaḥ | [ṚVKh, 3, 5 3.2]
viśvā dveṣāṃsi jahi cāva cā kṛdhi viśve sunvantv ā vasu | [ṚVKh, 3, 5 4.1]
śīrṣṭeṣu cit te madirāso aṃśavo yatrā somasya tṛmpasi | [ṚVKh, 3, 5 4.2]
indra nedīya ed ihi mitamedhābhir ūtibhiḥ | [ṚVKh, 3, 5 5.1]
ā śantama śantamābhir abhiṣṭibhir ā svāpe svāpibhiḥ | [ṚVKh, 3, 5 5.2]
ājituraṃ satpatiṃ viśvacarṣaṇiṃ kṛdhi prajāsv ābhagam | [ṚVKh, 3, 5 6.1]
pra sū tirā śacībhir ye ta ukthinaḥ kratuṃ punata ānuṣak | [ṚVKh, 3, 5 6.2]
yas te sādhiṣṭho 'vase te syāma bhareṣu te | [ṚVKh, 3, 5 7.1]
vītihotrābhir uta devahūtibhiḥ sasavāṃso viśṛṇvire | [ṚVKh, 3, 5 7.2]
ahaṃ hi te harivo brahma vājayur ājiṃ yāmi sadotibhiḥ | [ṚVKh, 3, 5 8.1]
tvām id eva tam ame sam aśvayur gavyur agre matīnām | [ṚVKh, 3, 5 8.2]
{ṚVKh, 3, 6}
etat ta indra vīryaṃ gīrbhir gṛṇanti kāravaḥ | [ṚVKh, 3, 6 1.1]
te stobhanta ūrjam āvan ghṛtaścutaṃ paprāso nakṣan dhītibhiḥ | [ṚVKh, 3, 6 1.2]
nakṣanta indram avase ṣukṛtyayā yeṣāṃ suteṣu mandase | [ṚVKh, 3, 6 2.1]
yathā saṃvarte amado yathā kṛśa evāsme indra matsva | [ṚVKh, 3, 6 2.2]
ā no viśve sajoṣaso devāso gantanopa naḥ | [ṚVKh, 3, 6 3.1]
vasavo rudrā avase na āgamaṁ śṛṇvantu maruto havam | [ṚVKh, 3, 6 3.2]
pūṣā viṣṇur havanaṃ me sarasvaty avantu sapta sindhavaḥ | [ṚVKh, 3, 6 4.1]
āpo vātaḥ parvatāso vanaspatiḥ śṛṇotu pṛthivī havam | [ṚVKh, 3, 6 4.2]
yad indra rādho asti te māghonaṃ maghavattama | [ṚVKh, 3, 6 5.1]
tena no bodhi sadhamādyo vṛdhe bhago dānāya vṛtrahan | [ṚVKh, 3, 6 5.2]
ājipate nṛpate tvam iddhi no vāja ābhakṣi sukrato | [ṚVKh, 3, 6 6.1]
vayaṃ hotrābhir uta devahūtibhiḥ sasavāṃso manāmahe | [ṚVKh, 3, 6 6.2]
santi hy arya āśiṣa indra āyur janānām | [ṚVKh, 3, 6 7.1]
asmān nakṣasva maghavann upāvase dhukṣasva pipyuṣīm iṣam | [ṚVKh, 3, 6 7.2]
vayaṃ ta indra stomebhir vidhema tvam asmākaṃ śatakrato | [ṚVKh, 3, 6 8.1]
mahi sthūraṃ śaśayaṃ rādho ahrayaṃ praskaṇvāya nitośaya | [ṚVKh, 3, 6 8.2]
{ṚVKh, 3, 7}
bhūrīd indrasya vīryaṃ vyakhyam abhyājati | [ṚVKh, 3, 7 1.1]
rādhas te dasyave vṛka | [ṚVKh, 3, 7 1.2]
śataṃ śvetāsa ukṣaṇo divi tāro na rocante | [ṚVKh, 3, 7 2.1]
mahnā divaṃ na tastabhuḥ | [ṚVKh, 3, 7 2.2]
śataṃ veṇūñchataṃ śunaḥ śataṃ carmāṇi mlātāni | [ṚVKh, 3, 7 3.1]
śatam me balbajastukā aruṣīṇāṃ catuḥśatam | [ṚVKh, 3, 7 3.2]
su devāḥ stha kaṇvāyanāḥ vayaḥ vayaḥ vicarantaḥ | [ṚVKh, 3, 7 657620_1]
aśvāsaḥ na caṅkṣamata | [ṚVKh, 3, 7 657621_1]
ād it sāptasya carkirann ānūnaṃ ca mahi śravaḥ | [ṚVKh, 3, 7 5.1]
śyāvīr atidhvasan pathaś cakṣuṣā cana saṃnaśe | [ṚVKh, 3, 7 5.2]
{ṚVKh, 3, 8}
prati te dasyave vṛka rādho adarśy ahrayam | [ṚVKh, 3, 8 1.1]
dyaur na prathinā śavaḥ | [ṚVKh, 3, 8 1.2]
daśa mahyaṃ pūtakratuḥ sahasrā dasyave vṛkaḥ | [ṚVKh, 3, 8 2.1]
nityād rāyo amaṃhata | [ṚVKh, 3, 8 2.2]
śatam me gardabhānāṃ śatam ūrṇāvatīnām | [ṚVKh, 3, 8 3.1]
śataṃ dāsāṁ adhi srajaḥ | [ṚVKh, 3, 8 3.2]
tatro api prāṇīyata pūtakratāyī vyaktā | [ṚVKh, 3, 8 4.1]
aśvānām in na yūthyam | [ṚVKh, 3, 8 4.2]
acety agniś cikitir havyavāṭ sa sumadrathaḥ | [ṚVKh, 3, 8 5.1]
agniḥ śukreṇa śociṣā bṛhat sūryo arocata divi sūryo arocata | [ṚVKh, 3, 8 5.2]
agna āyāhy agnibhiḥ | [ṚVKh, 3, 8 5.3]
{ṚVKh, 3, 9}
tvaṃ drapsaṃ dhanuṣā yudhyamānam upātiṣṭho maghavann aṃśumatyāḥ | [ṚVKh, 3, 9 1.1]
pra śūra āpaḥ sanitā dhanānīndra tāni te purukṛt sahāṃsi | [ṚVKh, 3, 9 1.2]
tvaṃ ha tyat saptabhyo jāyamānaḥ | [ṚVKh, 3, 9 1.3]
{ṚVKh, 3, 10}
pāvamānīḥ svastyayanīḥ sudughā hi ghṛtaścutaḥ | [ṚVKh, 3, 10 1.1]
ṛṣibhiḥ saṃbhṛto raso brāhmaṇeṣv amṛtaṃ hitam | [ṚVKh, 3, 10 1.2]
pāvamānīr diśantu na imaṃ lokam atho amum | [ṚVKh, 3, 10 2.1]
kāmān samardhayantu no devair devīḥ samāhṛtāḥ | [ṚVKh, 3, 10 2.2]
yena devāḥ pavitreṇātmānam punate sadā | [ṚVKh, 3, 10 3.1]
tena sahasradhāreṇa pāvamānyaḥ punantu mā | [ṚVKh, 3, 10 3.2]
prājāpatyaṃ pavitraṃ śatodyāmaṃ hiraṇmayam | [ṚVKh, 3, 10 4.1]
tena brahmavido vayaṃ pūtam brahma punīmahe | [ṚVKh, 3, 10 4.2]
indraḥ sunītī saha mā punātu somaḥ svastyā varuṇaḥ samīcyā | [ṚVKh, 3, 10 5.1]
yamo rājā pramṛṇābhiḥ punātu māṃ jātavedā morjayantyā punātu | [ṚVKh, 3, 10 5.2]
pāvamānīḥ svastyayanīr yābhir gacchati nāndanam | [ṚVKh, 3, 10 6.1]
puṇyāṃś ca bhakṣān bhakṣayaty amṛtatvaṃ ca gacchati | [ṚVKh, 3, 10 6.2]
pra devam acchā madhumanta | [ṚVKh, 3, 10 6.3]
yan me garbhe vasataḥ pāpam ugram yaj jāyamānasya ca kiṃcid anyat | [ṚVKh, 3, 10 7.1]
jātasya ca yac cāpi ca vardhato me tat pāvamānībhir aham punāmi | [ṚVKh, 3, 10 7.2]
mātāpitror yan na kṛtaṃ vaco me yat sthāvaraṃ jaṃgamam ābabhūva | [ṚVKh, 3, 10 8.1]
viśvasya yat prahṛṣitaṃ vaco me tat pāvamānībhir ahaṃ punāmi | [ṚVKh, 3, 10 8.2]
krayavikrayād yonidoṣād bhakṣād bhojyāt pratigrahāt | [ṚVKh, 3, 10 9.1]
asaṃbhojanāc cāpi nṛśaṃsaṃ tat pāvamānībhir aham punāmi | [ṚVKh, 3, 10 9.2]
goghnāt taskaratvāt strīvadhād yac ca kilbiṣam | [ṚVKh, 3, 10 10.1]
pāpakaṃ ca caraṇebhyas tat pāvamānībhir aham punāmi | [ṚVKh, 3, 10 10.2]
brahmavadhāt surāpānāt suvarṇasteyād vṛṣalimithunasaṃgamāt | [ṚVKh, 3, 10 11.1]
guror dārābhigamanāc ca tat pāvamānībhir aham punāmi | [ṚVKh, 3, 10 11.2]
bālaghnān mātṛpitṛvadhād bhūmitaskarāt sarvavarṇamithunasaṃgamāt | [ṚVKh, 3, 10 12.1]
pāpebhyaś ca pratigrahāt sadyaḥ praharanti sarvaduṣkṛtaṃ tat pāvamānībhir aham punāmi | [ṚVKh, 3, 10 12.2]
amantram annam yat kiṃciddhūyate ca hutāśane | [ṚVKh, 3, 10 13.1]
saṃvatsarakṛtaṃ pāpaṃ tat pāvamānībhir aham punāmi | [ṚVKh, 3, 10 13.2]
duryaṣṭaṃ duradhītaṃ pāpam yaccājñānatokṛtam | [ṚVKh, 3, 10 14.1]
ayājitāś cāsaṃyājyās tat pāvamānībhir aham punāmi | [ṚVKh, 3, 10 14.2]
ṛtasya yonayo 'mṛtasya dhāma sarvā devebhyaḥ puṇyagandhā | [ṚVKh, 3, 10 15.1]
tā na āpaḥ pravahantu pāpaṃ śraddhā gacchāmi sukṛtām ulokaṃ tat pāvamānībhir aham punāmi | [ṚVKh, 3, 10 15.2]
indraḥ sunītī saha mā punātu somaḥ svastyā varuṇaḥ samīcyā | [ṚVKh, 3, 10 16.1]
yamo rājā pramṛṇābhiḥ punātu māṃ jātavedā morjayantyā punātu | [ṚVKh, 3, 10 16.2]
pāvamānīḥ svastyayanīḥ sudughā hi ghṛtaścutaḥ | [ṚVKh, 3, 10 17.1]
ṛṣibhiḥ saṃbhṛto raso brāhmaṇeṣv amṛtaṃ hitam | [ṚVKh, 3, 10 17.2]
pāvamānīr diśantu na imaṃ lokam atho amum | [ṚVKh, 3, 10 18.1]
kāmān samardhayantu no devair devīḥ samāhṛtāḥ | [ṚVKh, 3, 10 18.2]
yena devāḥ pavitreṇātmānam punate sadā | [ṚVKh, 3, 10 19.1]
tena sahasradhāreṇa pāvamānyaḥ punantu mā | [ṚVKh, 3, 10 19.2]
prājāpatyaṃ pavitraṃ śatodyāmaṃ hiraṇmayam | [ṚVKh, 3, 10 20.1]
tena brahmavido vayaṃ pūtam brahma punīmahe | [ṚVKh, 3, 10 20.2]
pāvamānīḥ svastyayanīr yābhir gacchati nāndanam | [ṚVKh, 3, 10 21.1]
puṇyāṃś ca bhakṣān bhakṣayaty amṛtatvaṃ ca gacchati | [ṚVKh, 3, 10 21.2]
pāvamānīṃ pitṝn devān dhyāyed yaś ca sarasvatīṃ | [ṚVKh, 3, 10 22.1]
pitṝṃs tasyopatiṣṭheta kṣīraṃ sarpir madhūdakaṃ | [ṚVKh, 3, 10 22.2]
ṛṣayas tu tapas tepuḥ sarve svargajigīṣavaḥ | [ṚVKh, 3, 10 23.1]
tapasas tapasogryaṃ tu pāvamānīr ṛco japet | [ṚVKh, 3, 10 23.2]
pāvamānaṃ paraṃ brahma ye paṭhanti manīṣiṇaḥ | [ṚVKh, 3, 10 24.1]
saptajanma bhaved vipro dhanāḍhyo vedapāragaḥ | [ṚVKh, 3, 10 24.2]
daśottarāṇy ṛcāṃ caitatpāvamānīḥ śatāni ṣaṭ | [ṚVKh, 3, 10 25.1]
etaj juhvaṃ japaṃś caiva ghoraṃ mṛtyubhayaṃ jayet | [ṚVKh, 3, 10 25.2]
pāvamānaṃ paraṃ brahma śukrajyotiḥ sanātanam | [ṚVKh, 3, 10 26.1]
ṛṣīṃs tasyopatiṣṭheta kṣīraṃ sarpir madhūdakam | [ṚVKh, 3, 10 26.2]
{ṚVKh, 3, 11}
iḍaiva vām anuvastāṃ ghṛtena yasyāḥ pade punate devayantaḥ | [ṚVKh, 3, 11 1.1]
ghṛtapadī śakvarī somapṛṣṭhopa yajñam asthita vaiśvadevī | [ṚVKh, 3, 11 1.2]
vaiśvadevī punatī devy āgād yasyām imā bahvyas tanvo vītapṛṣṭhāḥ | [ṚVKh, 3, 11 2.1]
tayā madantaḥ sadhamādyeṣu vayaṃ syāma patayo rayīṇām | [ṚVKh, 3, 11 2.2]
pra tu drava pari kośaṃ niṣīda | [ṚVKh, 3, 11 2.3]
{ṚVKh, 3, 12}
yatra lokyās tanutyajāḥ śraddhayā tapasā jitāḥ | [ṚVKh, 3, 12 1.1]
tejaś ca yatra brahma ca tatra mām amṛtaṃ kṛdhīndrāyendo parisrava | [ṚVKh, 3, 12 1.2]
yatra devā mahātmanaḥ sendraḥ samarudgaṇāḥ | [ṚVKh, 3, 12 2.1]
brahmā ca yatra viṣṇuś ca tatra mām amṛtaṃ kṛdhīndrāyendo parisrava | [ṚVKh, 3, 12 2.2]
yatra tat paramaṃ padaṃ viṣṇor loke mahīyate | [ṚVKh, 3, 12 3.1]
devaiḥ sukṛtakarmabhis tatra mām amṛtaṃ kṛdhīndrāyendo parisrava | [ṚVKh, 3, 12 3.2]
yatrānandāś ca modāś ca | [ṚVKh, 3, 12 3.3]
{ṚVKh, 3, 13}
sasruṣīs tad apaso divā naktaṃ ca sasruṣīḥ | [ṚVKh, 3, 13 1.1]
vareṇyakratur aham ā devīr avasā huve | [ṚVKh, 3, 13 1.2]
o cit sakhāyaṃ sakhyā vavṛtyām | [ṚVKh, 3, 13 1.3]
{ṚVKh, 3, 14}
ehīndra vasumatā rathena sākaṃ somam apiban madāya | [ṚVKh, 3, 14 1.1]
hṛtsu pītvā mandasāno marudbhiḥ stīrṇaṃ yāhi vṛtrahatyāya vajrī | [ṚVKh, 3, 14 1.2]
indra somam imam piba | [ṚVKh, 3, 14 1.3]
{ṚVKh, 3, 15}
mama vrate hṛdayam te dadhāmi | [ṚVKh, 3, 15 657709_1]
mama cittam anu cittam te astu | [ṚVKh, 3, 15 657709_2]
mama vācam eka vratā juṣasva | [ṚVKh, 3, 15 657710_1]
bṛhaspatiḥ tvā niyunaktu mahyam | [ṚVKh, 3, 15 657710_2]
dhātā tvā mahyam adadan mahyam dhātā dadhātu tvā | [ṚVKh, 3, 15 2.1]
pra dhātā tvā mahyaṃ prāyacchan mahyaṃ tvānumatir dadau | [ṚVKh, 3, 15 2.2]
anumate 'numanyasva svānumate 'numanyasva | [ṚVKh, 3, 15 3.1]
mahyam enaṃ samākuru vācā cakṣuṣā manasā mayi saṃyatam | [ṚVKh, 3, 15 3.2]
āharayat te hṛdayaṃ tad astu hṛdayaṃ mama | [ṚVKh, 3, 15 4.1]
atho yan mama hṛdayaṃ tad astu hṛdayaṃ tava | [ṚVKh, 3, 15 4.2]
hṛdayena hṛdayaṃ prāṇena prāṇam agṛbham2 | [ṚVKh, 3, 15 5.1]
gṛbhṇāmi cakṣuṣā cakṣur gṛbhṇāmi manasā manaḥ | [ṚVKh, 3, 15 5.2]
ākūtaṃ cittaṃ cakṣuḥ śrotram atho balam | [ṚVKh, 3, 15 6.1]
śriyaṃ yāṃ devā jagmus tayā badhnāmi te manaḥ | [ṚVKh, 3, 15 6.2]
annamayena maṇinā prāṇasūtreṇa pṛṣṇinā | [ṚVKh, 3, 15 7.1]
badhnāmi satyagranthinā hṛdayaṃ ca manaś ca te | [ṚVKh, 3, 15 7.2]
āvartanaṃ nivartanaṃ mayā saṃvananaṃ tava | [ṚVKh, 3, 15 8.1]
indrāgnī aśvinobhā tvaṣṭā dhātā ca cakratuḥ | [ṚVKh, 3, 15 8.2]
yena cittena vadasi yena tvānyo 'bhidāsati | [ṚVKh, 3, 15 9.1]
sarvaṃ tad agna ābhara mahyaṃ dāsāya rādhyaḥ | [ṚVKh, 3, 15 9.2]
anuvanaṃ suvanam udvanaṃ vanam | [ṚVKh, 3, 15 10.1]
gharmasya paśya rūpāṇi tena badhnāmi te manaḥ | [ṚVKh, 3, 15 10.2]
saṃ mā viśantu paśavaḥ saṃ mā viśantv oṣadhīḥ | [ṚVKh, 3, 15 11.1]
saṃ mā viśantu rājāno yathāhaṃ kāmaye tathā | [ṚVKh, 3, 15 11.2]
antaraṃ ca nedīyaś ca mano devā upāsate | [ṚVKh, 3, 15 12.1]
anantaro 'haṃ tubhyaṃ bhūyāsaṃ hṛdayam me bhūyāsam anantaram | [ṚVKh, 3, 15 12.2]
sabhā sam āsāvituś cāvatām ubhe prajāpater duhitārau sacetasau | [ṚVKh, 3, 15 13.1]
saṃgatheṣu pade cāru namo vaiśvānarāya adhi | [ṚVKh, 3, 15 13.2]
ya padena ta ā te prāṇān samādade | [ṚVKh, 3, 15 14.1]
atho etat samādade yad anyeṣu janeṣu ca | [ṚVKh, 3, 15 14.2]
ahaṃ te cakṣuṣā cakṣur ahaṃ te manasā manaḥ | [ṚVKh, 3, 15 15.1]
ahaṃ gandharvarūpeṇa san āvartayāmi te | [ṚVKh, 3, 15 15.2]
hatacitto hatamano hato anyeṣu te manaḥ | [ṚVKh, 3, 15 16.1]
sarveṣu kṛṣṇakeśeṣu hato anyeṣu te manaḥ | [ṚVKh, 3, 15 16.2]
sarvāsu śuddhadantīṣu hato anyāsu te manaḥ | [ṚVKh, 3, 15 17.1]
māṃ caiva paśya sūryaṃ ca mā tṛtīyaṃ kadācana | [ṚVKh, 3, 15 17.2]
smṛtir asi kāmasañjananī mayi te kāmo astu | [ṚVKh, 3, 15 18.1]
yat te mano vareṇyaṃ lokeṣu bahudhā kṛtam | [ṚVKh, 3, 15 18.2]
samudram iva saritaḥ sarvaṃ tvānuvartayāmasi | [ṚVKh, 3, 15 19.1]
ādīpayāmi te hṛdayam agnā me 'vapradīpayāmasi | [ṚVKh, 3, 15 19.2]
eṣa te hṛdaye 'ṅgāro dīptas te asmi dahyase | [ṚVKh, 3, 15 20.1]
mayā te dahyamānasyāgnir dāṃsena na tṛpyatu bhūmir dāṃsena tṛpyatu | [ṚVKh, 3, 15 20.2]
cittaṃ ca te manaś ca te mayi dhātā niyacchatu | [ṚVKh, 3, 15 21.1]
mayi te cittam āyattam manas te mayi samaśnute | [ṚVKh, 3, 15 21.2]
āvṛtās te mayā prā... | [ṚVKh, 3, 15 22.1]
naṣṭaṃ te kṛpam anyasmin mayi te ramatām manaḥ | [ṚVKh, 3, 15 26.1]
anu ... manaḥ | [ṚVKh, 3, 15 26.2]
cakṣuḥ śrotraṃ cādhītaṃ ca sarvaṃ te aham ādade | [ṚVKh, 3, 15 27.1]
hṛdya ṛṣir ajāyata de... | [ṚVKh, 3, 15 27.2]
tad evaiṣv adadhur hṛdayeṣv arthadarśinam | [ṚVKh, 3, 15 28.1]
sarvajñaṃ sarvadarśinaṃ sa naḥ karmāṇi sādhaya | [ṚVKh, 3, 15 28.2]
ye ...stava jātavedaḥ praviṣṭā agnir durhṛdayasya karma | [ṚVKh, 3, 15 29.1]
teṣām aham bhāgadheyaṃ juhomi tāṃ mā devāḥ sarvaiḥ kāmais tarpayantām | [ṚVKh, 3, 15 29.2]
bhṛgūṇām aṅgirasāṃ tapaso gṛṇa saṃyatam | [ṚVKh, 3, 15 30.1]
kuśikābhyavarāṇāṃ ca mana āvartayāmi te | [ṚVKh, 3, 15 30.2]
yat te mano vareṇyaṃ lokeṣu bahudhā kṛtam | [ṚVKh, 3, 15 31.1]
tat ta āvartayāmasy adhriś cāhaś ca brāhmaṇaḥ | [ṚVKh, 3, 15 31.2]
yat kakṣīvān saṃvananaṃ putro aṅgirasām avet | [ṚVKh, 3, 15 32.1]
tena no 'dya viśve devāḥ saṃ priyaṃ samavīvanan | [ṚVKh, 3, 15 32.2]
{ṚVKh, 3, 16}
uttudainaṃ gṛhapate jñātebhyaḥ śayanād adhi | [ṚVKh, 3, 16 1.1]
grīvā gṛhītvottiṣṭha pādato na viveśaya | [ṚVKh, 3, 16 1.2]
ut khād udantu maruta ut samudrām ato dadhi | [ṚVKh, 3, 16 2.1]
kratvāyam agnir dahatu kratvā tapatu sūryaḥ | [ṚVKh, 3, 16 2.2]
kāmaśayyārthe 'bhitaptāṃ yathā striyaṃ śoṣayasi | [ṚVKh, 3, 16 3.1]
evaṃ śoṣaya no 'rātīr divā naktaṃ daśasyatam | [ṚVKh, 3, 16 3.2]
imām me mitrāvaruṇau kṛdhi cittena vyasyatām | [ṚVKh, 3, 16 4.1]
dattvā pītvāgrataḥ kṛtvā yathāsyāṃ devaśo vaśe | [ṚVKh, 3, 16 4.2]
parān kṛṇuṣva dāsān devīvaśān anvavāyinaḥ | [ṚVKh, 3, 16 5.1]
adhiṣṭhāya padā mūrdhni sānvayāñchāśvatīḥ samā | [ṚVKh, 3, 16 5.2]
ṛtubhiṣṭvārtavebhir āyuṣā saha varcasā | [ṚVKh, 3, 16 6.1]
saṃvatsarasya tejasā tena mā saha śundhata | [ṚVKh, 3, 16 6.2]
anena brahmaṇāgne tvam ayaṃ cendro na īḍitaḥ | [ṚVKh, 3, 16 7.1]
saṃrājaṃ cādhipatyaṃ ca svānāṃ kṛṇu tam uttamam | [ṚVKh, 3, 16 7.2]
agne nijahi saṃhitān iṣūn marmaṇi marmaṇi | [ṚVKh, 3, 16 8.1]
khādiraṃ hṛdi śaṅkuṃ no dviṣato na viveśaya | [ṚVKh, 3, 16 8.2]
satyenottabhītā bhūmiḥ | [ṚVKh, 3, 16 8.3]
{ṚVKh, 3, 17}
dhruvaidhi poṣyā mayi mahyaṃ tvādād bṛhaspatiḥ | [ṚVKh, 3, 17 1.1]
mayā patyā prajāvatī saṃjīva śaradaḥ śatam | [ṚVKh, 3, 17 1.2]
vi hi sotor asṛkṣata | [ṚVKh, 3, 17 1.3]
avidhavā bhava varṣāṇi śataṃ sāgraṃ tu suvratā | [ṚVKh, 3, 17 2.1]
tejasvī ca yaśasvī ca dharmapatnī pativratā | [ṚVKh, 3, 17 2.2]
janayad bahuputrāṇi mā ca duḥkhaṃ labhet kvacit | [ṚVKh, 3, 17 3.1]
bhartā te somapā nityaṃ bhaved dharmaparāyaṇaḥ | [ṚVKh, 3, 17 3.2]
aṣṭaputrā bhava tvaṃ ca subhagā ca pativratā | [ṚVKh, 3, 17 4.1]
bhartuś caiva pitur bhrātur hṛdayānandinī sadā | [ṚVKh, 3, 17 4.2]
indrasya tu yathendrāṇī śrīdharasya yathā śriyā | [ṚVKh, 3, 17 5.1]
śaṃkarasya yathā gaurī tad bhartur api bhartari | [ṚVKh, 3, 17 5.2]
atrer yathānusūyā syād vasiṣṭhasyāpy arundhatī | [ṚVKh, 3, 17 6.1]
kauśikasya yathā satī tathā tvam api bhartari | [ṚVKh, 3, 17 6.2]
{ṚVKh, 3, 18}
eka evāgnir bahudhā samiddha ekaḥ sūryo viśvam anu prabhūtam | [ṚVKh, 3, 18 1.1]
ekaivoṣāḥ sarvam idaṃ vibhāty ekaivā idaṃ vibabhūva sarvam | [ṚVKh, 3, 18 1.2]
yam ṛtvijo bahudhā kalpayantaḥ sacetaso yajñam imaṃ vahanti | [ṚVKh, 3, 18 2.1]
yo anūcāno brāhmaṇo yukta āste kā svit yajamānasya saṃvit | [ṚVKh, 3, 18 2.2]
yāvanmātram uṣaso na pratīkam | [ṚVKh, 3, 18 2.3]
{ṚVKh, 3, 19}
udapaptama vasater vayo yathā riṇantv ā bhṛgavo manyamānāḥ | [ṚVKh, 3, 19 1.1]
purūravaḥ punar astam parehi yāme mano devajanā ayāt svaḥ | [ṚVKh, 3, 19 1.2]
pra te mahe vidathe śaṃsiṣaṃ harī | [ṚVKh, 3, 19 1.3]
{ṚVKh, 3, 20}
yad yad akṛtaṃ yad enaś cakṛmā vayam | [ṚVKh, 3, 20 1.1]
oṣadhayas tasmāt pāntu duritād enasas pari | [ṚVKh, 3, 20 1.2]
bṛhaspate prati me devatām ihi | [ṚVKh, 3, 20 1.3]
{ṚVKh, 3, 21}
asau yā senā marutaḥ pareṣām abhyaiti na ojasā spardhamānā | [ṚVKh, 3, 21 1.1]
tāṃ gūhata tamasāpavratena yathāmīṣām anyo anyaṃ na janāt | [ṚVKh, 3, 21 1.2]
andhā amitrā bhavatāśīrṣāṇo 'haya iva | [ṚVKh, 3, 21 2.1]
teṣāṃ vo agnidagdhānām indro hantu varaṃ varam | [ṚVKh, 3, 21 2.2]
{ṚVKh, 3, 22}
brahma jajñānaṃ prathamaṃ purastāt vi sīmataḥ suruco vena āvaḥ | [ṚVKh, 3, 22 1.1]
sa budhnyā upamā asya viṣṭhāḥ sataś ca yonim asataś ca vivaḥ | [ṚVKh, 3, 22 1.2]
iyam pitre rāṣṭry ety agre prathamāya januṣe bhūmaneṣṭhāḥ | [ṚVKh, 3, 22 2.1]
tasmā etaṃ surucaṃ hvāramahyaṃ gharmaṃ śrīṇanti prathamāya dhāseḥ | [ṚVKh, 3, 22 2.2]
mahān mahī astabhāyad vijāto dyāṃ pitā sadma pārthivaṃ ca rajaḥ | [ṚVKh, 3, 22 3.1]
sa budhnyād āṣṭa januṣābhy ugram bṛhaspatir devatā tasya samrāṭ | [ṚVKh, 3, 22 3.2]
abhi tyaṃ devaṃ savitāram oṇyoḥ kavikratum arcāmi satasavaṃ ratnadhām abhi priyaṃ matiṃ kavim | [ṚVKh, 3, 22 4.1]
ūrdhvā yasyāmatir bhā adidyutat savīmani hiraṇyapāṇir amimīta sukratuḥ kṛpā svaḥ | [ṚVKh, 3, 22 4.2]
tā sūryācandramasā gātuvittamā mahat tejo vasumad bhrājato divi | [ṚVKh, 3, 22 5.1]
sāmātmanā carataḥ sāmācāriṇā yayor vrataṃ na vase jātu devayoḥ | [ṚVKh, 3, 22 5.2]
ubhāv antau pariyāta armyā divo na raśmīṃs tanuto vy arṇave | [ṚVKh, 3, 22 6.1]
ubhā bhuvantī bhuvanā kavikratū sūryā na candrā carato hatāmatī | [ṚVKh, 3, 22 6.2]
patī dyumad viśvavidā ubhā divaḥ sūryā ubhā candramasā vicakṣaṇā | [ṚVKh, 3, 22 7.1]
viśvavārā varivobhā vareṇyā tā no 'vataṃ matimantā mahivratā | [ṚVKh, 3, 22 7.2]
viśvavaparī prataraṇā tarantā suvarvidā dṛśaye bhūriraśmī | [ṚVKh, 3, 22 8.1]
sūryā hi candrā vasu tveṣadarśatā manasvinobhānu carato nu saṃ divam | [ṚVKh, 3, 22 8.2]
asya śravo nadyaḥ sapta bibhrati dyāvā kṣāmā pṛthivī darśataṃ vapuḥ | [ṚVKh, 3, 22 9.1]
asme sūryācandramasābhicakṣe śraddhe kam indra carato vitarturam | [ṚVKh, 3, 22 9.2]
pūrvāparaṃ carato māyayaitau śiśū krīḍantau pariyāto adhvaram | [ṚVKh, 3, 22 10.1]
viśvāny anyo bhuvanābhicaṣṭa ṛtūṃr anyo vidadhaj jāyate punaḥ | [ṚVKh, 3, 22 10.2]
asāvi somaḥ puruhūta tubhyam | [ṚVKh, 3, 22 10.3]
{ṚVKh, 4, 1}
aham rudrebhiḥ vasubhiḥ carāmi | [ṚVKh, 4, 1 657834_1]
{ṚVKh, 4, 2}
ā rātri pārthivam rajaḥ pituḥ aprāyi dhāmabhiḥ | [ṚVKh, 4, 2 657835_1]
divaḥ sadāṃsi bṛhatī vi tiṣṭhase | [ṚVKh, 4, 2 657836_1]
ā tveṣam vartate tamaḥ | [ṚVKh, 4, 2 657836_2]
ye te rātri nṛ cakṣasaḥ yuktāsaḥ navatiḥ nava aśītiḥ santu aṣṭau uta u sapta saptatiḥ | [ṚVKh, 4, 2 657838_1]
rātrim pra padye jananīm sarva bhūta niveśanīm bhadrām bhagavatīm kṛṣṇām viśvasya jagataḥ niśām | [ṚVKh, 4, 2 657839_1]
saṃveśanīm saṃyamanīm graha nakṣatra mālinīm prapannaḥ aham śivām rātrīm | [ṚVKh, 4, 2 657842_1]
bhadre pāram aśīmahi | [ṚVKh, 4, 2 657842_2]
mama agne varcaḥ vihaveṣu astu | [ṚVKh, 4, 2 657843_1]
stoṣyāmi prayataḥ devīm śaraṇyām bahvṛca priyām sahasra saṃmitām durgām | [ṚVKh, 4, 2 657844_1]
jātavedase sunavāma somam śānti artham tat dvijātīnām ṛṣibhiḥ samupāśritāḥ | [ṚVKh, 4, 2 657845_1]
ṛgvede tvam samutpannā | [ṚVKh, 4, 2 657847_1]
arātīyataḥ ni dahāti vedaḥ | [ṚVKh, 4, 2 657847_2]
ye tvām devi prapadyanti brāhmaṇāḥ havya vāhanīm avidyāḥ bahu vidyāḥ vā sa naḥ parṣat ati durgāṇi viśvā | [ṚVKh, 4, 2 657849_1]
ye agni varṇām śubhām saumyām kīrtayiṣyanti ye dvijāḥ tām tārayati durgāni duritā ati agniḥ | [ṚVKh, 4, 2 657851_1]
durgeṣu viṣame ghore saṃgrāme ripu saṃkaṭe agni cora nipāteṣu duṣṭa graha nivāraṇe duṣṭa graha nivāraṇi om namaḥ | [ṚVKh, 4, 2 657853_1]
durgeṣu viṣameṣu tvam saṃgrāmeṣu vaneṣu ca | [ṚVKh, 4, 2 657854_1]
mohayitvā prapadyante | [ṚVKh, 4, 2 657855_1]
teṣām me abhayam kuru | [ṚVKh, 4, 2 657855_2]
teṣām me abhayam kuru om namaḥ | [ṚVKh, 4, 2 657855_3]
keśinīm sarva bhūtānām pañcamī iti ca nāma ca | [ṚVKh, 4, 2 657856_1]
sā mām samām diśām devī sarvatas parirakṣatu | [ṚVKh, 4, 2 657857_1]
sarvatas parirakṣatu om namaḥ | [ṚVKh, 4, 2 657857_2]
tām agni varṇām tapasā jvalantīm vairocanīm karma phaleṣu juṣṭām durgām devīm śaraṇam aham pra padye su tarasi tarase namaḥ su tarasi tarase namaḥ | [ṚVKh, 4, 2 657859_1]
rātriḥ kuśikaḥ saubharo rātrir vā bhāradvājī rātristavaṃ gāyatram | [ṚVKh, 4, 2 14.1]
rātrisūktaṃ japen nityaṃ tatkāla upapadyate | [ṚVKh, 4, 2 14.2]
{ṚVKh, 4, 3}
arvāñcam indram amutas havāmahe yaḥ go jit dhana jit aśva jit yaḥ | [ṚVKh, 4, 3 657864_1]
imam naḥ yajñam vihave juṣasva iha | [ṚVKh, 4, 3 657865_1]
kurmaḥ harivas vedinam tvā | [ṚVKh, 4, 3 657865_2]
{ṚVKh, 4, 4}
namas te astu vidyute namas te stanayitnave | [ṚVKh, 4, 4 1.1]
namas te astv aśmane yo mā dūṇāso asyasi | [ṚVKh, 4, 4 1.2]
namas te pravato napād yattas tapaḥ samūhasi | [ṚVKh, 4, 4 2.1]
mṛḍayā nas tanubhyo bhayaṃ naḥ paśubhyaḥ | [ṚVKh, 4, 4 2.2]
pravato napān nama evāstu tubhyam namas te hetaye tapuṣe ca kṛṇmaḥ | [ṚVKh, 4, 4 3.1]
vidmā te nāma paramaṃ guhā yat samudre antar nihitāpi nāsi | [ṚVKh, 4, 4 3.2]
yāṃ tvā devā ajaniṣṭa dhiṣva dhiyaṃ kṛṇvānā asanāya vājam | [ṚVKh, 4, 4 4.1]
sā no mṛḍa vidathe gṛṇānā tasyai te namo astu devi | [ṚVKh, 4, 4 4.2]
{ṚVKh, 4, 5}
yāṃ kalpayanti no 'rayaḥ krūrāṃ kṛtyāṃ vadhūm iva | [ṚVKh, 4, 5 1.1]
tāṃ brahmaṇā pari nijmaḥ pratyak kartāram ṛcchatu | [ṚVKh, 4, 5 1.2]
śīrṣaṇvatīṃ karṇavatīṃ viśvarūpāṃ bhayaṅkarīm | [ṚVKh, 4, 5 2.1]
yaḥ pra hiṇomi hādya tvā vi tat tvaṃ yojayāśubhi | [ṚVKh, 4, 5 2.2]
yena cittena vadasi pratikūlam aghāyūni | [ṚVKh, 4, 5 3.1]
tam evaṃ te ni kṛtye ha māsmāṁ ṛṣyo anāgasaḥ | [ṚVKh, 4, 5 3.2]
abhi vartasva kartāraṃ nirastāsmābhir ojasā | [ṚVKh, 4, 5 4.1]
āyur asya ni vartasva prajāṃ ca puruṣādini | [ṚVKh, 4, 5 4.2]
yas tvā kṛtye cakāreha taṃ tvaṃ gaccha punarnave | [ṚVKh, 4, 5 5.1]
arātīḥ kṛtyāṃ nāśaya sarvāś ca yātudhānyaḥ | [ṚVKh, 4, 5 5.2]
kṣipraṃ kṛtye ni vartasva kartur eva gṛhān prati | [ṚVKh, 4, 5 6.1]
paśūṃś cāvāsya nāśaya vīrāṃś cāsya ni bārhaya | [ṚVKh, 4, 5 6.2]
yas tvā kṛtye pra jigāti ... | [ṚVKh, 4, 5 7.1]
yas te parūṃṣi saṃdadhau rathasyeva ṛbhur dhiyā | [ṚVKh, 4, 5 10.1]
taṃ gṛccha tatra te janam ajñātas te 'yaṃ janaḥ | [ṚVKh, 4, 5 10.2]
... kaścid vā ny abhi hiṃsati | [ṚVKh, 4, 5 11.1]
tasya tvaṃ dror iveddho 'gnis tanuḥ pṛcchasva heḍitaḥ | [ṚVKh, 4, 5 11.2]
bh ...sya te pāpakṛtvane | [ṚVKh, 4, 5 12.1]
harasvatīs tvaṃ ca kṛtye nocchiṣas tasya kiṃcana | [ṚVKh, 4, 5 12.2]
ye no śivāsaḥ panthānaḥ parāyānti parāvatam | [ṚVKh, 4, 5 13.1]
tair devyarātīḥ kṛtyā no gamayasvā ni vartaya | [ṚVKh, 4, 5 13.2]
yo naḥ kaścid druho 'rātir manasāpy abhidāsati | [ṚVKh, 4, 5 14.1]
dūrastho vāntikastho vā tasya hṛdyam asṛk piba | [ṚVKh, 4, 5 14.2]
yenāsi kṛtye prahitā dūḍhyenāsmajjighāṃsayā | [ṚVKh, 4, 5 15.1]
tasya vyanac cāvyanac ca hinastu śaradāśaniḥ | [ṚVKh, 4, 5 15.2]
yady u vaiṣi dvipady asmān yadi vaiṣi catuṣpadī | [ṚVKh, 4, 5 16.1]
anirastāto 'vratāsmābhiḥ kartur aṣṭāpadī gṛham | [ṚVKh, 4, 5 16.2]
yo naḥ śapād aśapato yaś ca naḥ śapataḥ śapāt | [ṚVKh, 4, 5 17.1]
vṛkṣa iva vidyutā hata ā mūlād anuśuṣyatu | [ṚVKh, 4, 5 17.2]
yaṃ dviṣmo yaś ca no dveṣṭy aghāyur yaś ca naḥ śapāt | [ṚVKh, 4, 5 18.1]
śune peṣṭram ivāvakṣāmaṃ taṃ praty asyāmi mṛtyave | [ṚVKh, 4, 5 18.2]
yaś ca sāpatnaḥ śapatho yaś ca jāmyāḥ śapathaḥ | [ṚVKh, 4, 5 19.1]
brahmā ca yat kruddhaḥ śapāt sarvaṃ tat kṛdhy adhaspadam | [ṚVKh, 4, 5 19.2]
sabandhuś cāsabandhuś ca yo asmāṁ abhidāsati | [ṚVKh, 4, 5 20.1]
tasya tvam bhinddhy adhiṣṭhāya padā viṣpūryate śiraḥ | [ṚVKh, 4, 5 20.2]
abhi prehi sahasrākṣaṃ yuktvāśuṃ śapatha ratham | [ṚVKh, 4, 5 21.1]
śatrūṃr anvicchatī kṛtye vṛkīvāvivṛto gṛhān | [ṚVKh, 4, 5 21.2]
pari ṇo vṛṅdhi śapathān dahann agnir iva vrajam | [ṚVKh, 4, 5 22.1]
śatrūṃr evā vi no jahi divyā vṛkṣam ivāśaniḥ | [ṚVKh, 4, 5 22.2]
śatrūn me proṣṭa śapathān kṛtyāś ca suhṛdo ahṛdyāḥ | [ṚVKh, 4, 5 23.1]
jihmāḥ ślakṣṇāś ca durhṛdaḥ samiddhaṃ jātavedasam | [ṚVKh, 4, 5 23.2]
asapatnaṃ purastān naḥ śivaṃ dakṣiṇatas kṛdhi | [ṚVKh, 4, 5 24.1]
abhayaṃ satataṃ paścād bhadram uttarato gṛhe | [ṚVKh, 4, 5 24.2]
parehi kṛtye mā tiṣṭha vṛddhasyeva padān naya | [ṚVKh, 4, 5 25.1]
mṛgasya hi mṛgāris tvaṃ taṃ tvaṃ nikartum arhasi | [ṚVKh, 4, 5 25.2]
aghnyāsye ghorarūpe vararūpe vināśani | [ṚVKh, 4, 5 26.1]
jambhitāḥ pratyāgṛbhṇīṣva svayamādāyādbhutam | [ṚVKh, 4, 5 26.2]
tvam indro yamo varuṇas tvam āpo agnir athānilaḥ | [ṚVKh, 4, 5 27.1]
brahmā caiva rudraś ca tvaṣṭā caiva prajāpatiḥ | [ṚVKh, 4, 5 27.2]
āvartadhvaṃ nivartadhvam ṛtavaḥ parivatsarāḥ | [ṚVKh, 4, 5 28.1]
ahorātrāś cābdāś ca tvaṃ diśaḥ pradiśaś ca me | [ṚVKh, 4, 5 28.2]
tvam indro yamo varuṇas tvam āpo agnir athānilaḥ | [ṚVKh, 4, 5 29.1]
atyāhṛtya paśūn devān utpātayasvādbhutam | [ṚVKh, 4, 5 29.2]
abhyaktās tāḥ svalaṃkṛtāḥ sarvaṃ no duritaṃ jahi | [ṚVKh, 4, 5 30.1]
jānīthāś caiva kṛtyānāṃ kartṝn nṝn pāpacetasaḥ | [ṚVKh, 4, 5 30.2]
yathā hanti pūrvāsinaṃ tayaiveṣvāśukṛj janaḥ | [ṚVKh, 4, 5 31.1]
tathā tvayā yujā vayaṃ tasya nikṛṇma sthās tu jaṅgamam | [ṚVKh, 4, 5 31.2]
uttiṣṭhaiva parehīto3ghnyāsye kim ihecchasi | [ṚVKh, 4, 5 32.1]
grīvās te kṛtye padā cāpi kartsyāmi nirdrava | [ṚVKh, 4, 5 32.2]
svāyasā santi no 'sayo vidmaś caiva parūṃṣi te | [ṚVKh, 4, 5 33.1]
tai stha nikṛṇma sthāny ugre yadi no jīvayasva īm | [ṚVKh, 4, 5 33.2]
māsyoc chiṣo dvipadaṃ mo ca kiṃcic catuṣpadam | [ṚVKh, 4, 5 34.1]
mā jñātīr anujāsvanvā mā veśaṃ prativeśinā | [ṚVKh, 4, 5 34.2]
śatrūyatā prahitām imāṃ yenābhi yathāyathā | [ṚVKh, 4, 5 35.1]
tatas tathā tvā nudatu yo 'yam antar mayi śritaḥ | [ṚVKh, 4, 5 35.2]
evaṃ tvaṃ nikṛtāsmābhir brahmaṇā devi sarvaśaḥ | [ṚVKh, 4, 5 36.1]
yathā tam āśritaṃ kartvā pāpadhīr eva no jahi | [ṚVKh, 4, 5 36.2]
yo naḥ svo araṇo yaś ca niṣṭyo jighāṃsati | [ṚVKh, 4, 5 37.1]
devās taṃ sarve dhūrvantu brahma varma mamāntaram | [ṚVKh, 4, 5 37.2]
yathā vidyuddhato vṛkṣa ā mūlād anuśuṣyati | [ṚVKh, 4, 5 38.1]
evaṃ sa pratiśuṣyatu yo me pāpaṃ cikīrṣati | [ṚVKh, 4, 5 38.2]
yathā pratihitā bhūtvā tām eva pratidhāvati | [ṚVKh, 4, 5 39.1]
pāpaṃ tam eva dhāvatu yo me pāpaṃ cikīrṣati | [ṚVKh, 4, 5 39.2]
kuvīrān te sukhaṃ rudraṃ nandīmānaṃ vimatha ha | [ṚVKh, 4, 5 40.1]
brahma varma mamāntaraṃ śarma varma mamāntaraṃ gharma varma mamāntaram | [ṚVKh, 4, 5 40.2]
{ṚVKh, 4, 6}
āyuṣyaṃ varcasyaṃ rāyaspoṣam audbhidam | [ṚVKh, 4, 6 1.1]
idaṃ hiraṇyaṃ varcasvaj jaitrāyā viśatād u mām | [ṚVKh, 4, 6 1.2]
uccair vāji pṛtanāṣāṭ sabhāsāhaṃ dhanañjayam | [ṚVKh, 4, 6 2.1]
sarvāḥ samagrā ṛddhayo hiraṇye 'smin samāhṛtāḥ | [ṚVKh, 4, 6 2.2]
śunam ahaṃ hiraṇyasvapitur nāmeva jagrabha | [ṚVKh, 4, 6 3.1]
tena māṃ sūryatvacam akaram puruṣapriyam | [ṚVKh, 4, 6 3.2]
samrājaṃ ca virājaṃ cābhiṣṭir yā ca me dhruvā | [ṚVKh, 4, 6 4.1]
lakṣmī rāṣṭrasya yā mukhe tayā mām indra saṃ sṛja | [ṚVKh, 4, 6 4.2]
agneḥ prajātaṃ pari yaddhiraṇyam amṛtaṃ jajñe adhi martyeṣu | [ṚVKh, 4, 6 5.1]
ya enad veda sa id enad arhati jarāmṛtyur bhavati yo bibharti | [ṚVKh, 4, 6 5.2]
yad veda rājā varuṇo yad u devī sarasvatī | [ṚVKh, 4, 6 6.1]
indro yad vṛtrahā veda tan me varcasa āyuṣe | [ṚVKh, 4, 6 6.2]
na tad rakṣāṃsi na piśācās taranti devānām ojaḥ prathamajaṃ hyetat | [ṚVKh, 4, 6 7.1]
yo bibharti dākṣāyaṇā hiraṇyaṃ sa deveṣu kṛṇute dīrgham āyuḥ sa manuṣyeṣu kṛṇute dīrgham āyuḥ | [ṚVKh, 4, 6 7.2]
yad ābadhnan dākṣāyaṇā hiraṇyaṃ śatānīkāya sumanasyamānāḥ | [ṚVKh, 4, 6 8.1]
tan ma ā badhnāmi śataśāradāyāyuṣmān jaradaṣṭir yathāsat | [ṚVKh, 4, 6 8.2]
ghṛtād ulluptaṃ madhumat suvarṇam dhanañjayaṃ dharuṇaṃ dhārayiṣṇu | [ṚVKh, 4, 6 9.1]
ṛṇak sapatnān adharāṃś ca kṛṇvad ā roha māṃ mahate saubhagāya | [ṚVKh, 4, 6 9.2]
priyam mā kuru deveṣu priyaṃ rājasu mā kuru | [ṚVKh, 4, 6 10.1]
priyaṃ viśveṣu goptreṣu mayi dhehi rucā rucam | [ṚVKh, 4, 6 10.2]
{ṚVKh, 4, 7}
bhūmir mātā nabhaḥ pitāryamā te pitāmahaḥ | [ṚVKh, 4, 7 1.1]
ghṛtācī nāma vā asi sā devānām asi svasā | [ṚVKh, 4, 7 1.2]
yas tvā pibati jīvati trāyase puruṣaṃ tvam | [ṚVKh, 4, 7 2.1]
atrātriṇī śaśvatām asi śaśvatāṃ saṃyañcanī | [ṚVKh, 4, 7 2.2]
yad daṇḍena yad iṣuṇā yad vārur harasā kṛtam | [ṚVKh, 4, 7 3.1]
tasya tvam asi niṣkṛtis sānau niṣkṛtya oṣadhīḥ | [ṚVKh, 4, 7 3.2]
vṛkṣaṃ vṛkṣaṃ saṃ patasi vṛṣāyantīva kanyanā | [ṚVKh, 4, 7 4.1]
jayantī pratyātiṣṭhantī saṃjeyā nāma vā asi | [ṚVKh, 4, 7 4.2]
bhadrāt plakṣe nis tiṣṭhāśvatthe khadire dhave | [ṚVKh, 4, 7 5.1]
bhadrāt parṇe nyagrodhe sā māṃ rautsīd arundhatī | [ṚVKh, 4, 7 5.2]
aśvasyāsṛk saṃpatasi tat parṇam abhi tiṣṭhasi | [ṚVKh, 4, 7 6.1]
sarat patatyarṇasi sā māṃ rautsīd arundhatī | [ṚVKh, 4, 7 6.2]
hiraṇyaparṇe subhage sokṣme lomaśavakṣaṇe | [ṚVKh, 4, 7 7.1]
apām asi svasā lākṣe vāto hātmā babhūva te | [ṚVKh, 4, 7 7.2]
{ṚVKh, 4, 8}
medhāṃ mahyam aṅgiraso medhāṃ saptarṣayo daduḥ | [ṚVKh, 4, 8 1.1]
medhām indraś cāgniś ca medhāṃ dhātā dadhātu me | [ṚVKh, 4, 8 1.2]
medhāṃ me varuṇo rājā medhāṃ devī sarasvatī | [ṚVKh, 4, 8 2.1]
medhām me aśvinau devāv ā dhattaṃ puṣkarasrajā | [ṚVKh, 4, 8 2.2]
yā medhāpsarassu gandharveṣu ca yan manaḥ | [ṚVKh, 4, 8 3.1]
daivī yā mānuṣī medhā sā mām ā viśatād iha | [ṚVKh, 4, 8 3.2]
yan me 'nūktaṃ tad ramatāṃ śakeyaṃ yad anubruve | [ṚVKh, 4, 8 4.1]
niśāmitaṃ ni śāmaye mayi śrutam | [ṚVKh, 4, 8 4.2]
saha vratena bhūyāsaṃ brahmaṇā saṃ gamemahi | [ṚVKh, 4, 8 4.3]
śarīram me vicakṣaṇa vāṅ me madhumad duhe | [ṚVKh, 4, 8 5.1]
avṛdham aham asau sūryo brahmaṇa āṇīs stha | [ṚVKh, 4, 8 5.2]
śrutaṃ me mā pra hāsīḥ | [ṚVKh, 4, 8 5.3]
medhāṃ devīṃ manasā rejamānāṃ gandharvajuṣṭāṃ prati no juṣasva | [ṚVKh, 4, 8 6.1]
mahyaṃ medhāṃ vada mahyaṃ śriyaṃ vada medhāvī bhūyāsam ajirācariṣṇuḥ | [ṚVKh, 4, 8 6.2]
sadaspatim adbhutaṃ priyam indrasya kāmyam | [ṚVKh, 4, 8 7.1]
saniṃ medhām ayāsiṣam | [ṚVKh, 4, 8 7.2]
medhāvy ahaṃ sumanās supratīkaś śraddhāmanās satyamatis suśevaḥ | [ṚVKh, 4, 8 8.1]
mahāyaśā dhārayiṣṇuḥ pravaktā bhūyāsam asyeśvarayā prayoge | [ṚVKh, 4, 8 8.2]
yāṃ medhāṃ devagaṇāḥ pitaraś copāsate | [ṚVKh, 4, 8 9.1]
tayā mām adya medhayāgne medhāvinaṃ kuru | [ṚVKh, 4, 8 9.2]
{ṚVKh, 4, 9}
ā sūr etu parāvato 'gnir gṛhapatis supratīko vibhāvasuḥ | [ṚVKh, 4, 9 1.1]
agnir jyotir nicāyyaḥ pṛthivyām adhy ābhara | [ṚVKh, 4, 9 1.2]
yam āgatya vājy adhvānaṃ sarvā mṛdho vi dhūnute | [ṚVKh, 4, 9 1.3]
ākramyā vājin pṛthivīm agnim iccha rucā tvam | [ṚVKh, 4, 9 1.4]
senāṃ jigāti suṣṭutiṃ sudīdhitir vibhāvasum | [ṚVKh, 4, 9 1.5]
dhruvam agnir no dūto rodasī havyavāḍ devāṁ ā vakṣad adhvare | [ṚVKh, 4, 9 2.1]
vipro dūtaḥ pariṣkṛto yakṣaś ca yajñiyaḥ kaviḥ | [ṚVKh, 4, 9 2.2]
apnavānavad aurvavad bhṛguvaj jamadagnivad ... | [ṚVKh, 4, 9 2.3]
yadi te mātrā ... havyavāḍ agnir no dūto rodasī utottareṇa duhitā juhota madhumattamam agnaye jātavedase | [ṚVKh, 4, 9 3.1]
prajāṃ me yaccha dvipadaṃ catuṣpadam agnim ahiṃsantam aṅgirasvat | [ṚVKh, 4, 9 3.2]
ud asthād ūrdhva īyate dyumanto dīdyato bṛhacchukrāś śocanto arcayaḥ | [ṚVKh, 4, 9 3.3]
mahiṣī vo agnir dhūmaketur uṣarbudho vaiśvānara uṣasām agram akhyad aty akramīd draviṇodā vājy arvākas su lokaṃ sukṛtaḥ pṛthivyāṃ tataḥ khanema supratīkam agniṃ vaiśvānaraṃ svo ruhāṇā adhi nāke asminn adhā poṣasva poṣeṇa punar no naṣṭam ā kṛdhi punar no rayim ā kṛdhi | [ṚVKh, 4, 9 4.1]
na vai devān pīvaro saṃyatātmā rorūyamāṇaḥ kakubhām acodate 'gne u manya tvam agne vratabhṛc chucir agne devāṁ ihā vahopa yajñaṃ haviś ca naḥ | [ṚVKh, 4, 9 5.1]
vratāni bibhrad vratapā adabdho yajā no devāṁ ajaras suvīraḥ | [ṚVKh, 4, 9 5.2]
dadhad ratnāni sumṛḍīko agne gopāya no jīvase jātavedaḥ | [ṚVKh, 4, 9 5.3]
devo agnis sviṣṭakṛt sudraviṇā mandraḥ kavis satyamanmāyajī hotā hotur āyajīyān agne yān devān ayāḍ yāṁ apiprer ye te hotre amatsata tāṃ sasanuṣīṃ hotrāṃ devaṅgamāṃ divi deveṣu yajñam erayemaṃ sviṣṭakṛc cāgnir hotābhūd vasuvane vasudheyasya namovāke vīhi | [ṚVKh, 4, 9 6.1]
sarvaṃ vahantu duṣkṛtam agniṃ gīrbhir havāmahe | [ṚVKh, 4, 9 7.1]
agniś śukreṇa śociṣā bṛhat sūryo arocata divi sūryo arocata | [ṚVKh, 4, 9 7.2]
ghṛtair havyebhir āhutaṃ dyumat sūryo na rocan te 'gnau havyāni dhattanāgnau brahmāṇi kevalāgne bṛhantam adhvare | [ṚVKh, 4, 9 7.3]
saścato dāśuṣo gṛham evā tvām agne sahobhir gīrbhir vatso avīvṛdhat | [ṚVKh, 4, 9 7.4]
{ṚVKh, 4, 10}
venas tat paśyad bhuvanasya vidvān yatra viśvaṃ bhuvaty ekanīḍam | [ṚVKh, 4, 10 1.1]
idaṃ dhenur aduhaj jāyamānā svarvidam abhyanūṣata vrāḥ | [ṚVKh, 4, 10 1.2]
pra tad voced amṛtaṃ nu vidvān gandharvo nāma nihitaṃ guhā yat | [ṚVKh, 4, 10 2.1]
trīṇi padāni nihitā guhāsya yas tāni veda sa pituṣ pitāsat | [ṚVKh, 4, 10 2.2]
sato bandhur janitā sa vidhātā dhāmāni veda bhuvanāni viśvā | [ṚVKh, 4, 10 3.1]
yatra devā amṛtam ānaśānās tṛtīye dhāmann abhy airayanta | [ṚVKh, 4, 10 3.2]
akṣībhyāṃ te nāsikābhyām | [ṚVKh, 4, 10 3.3]
{ṚVKh, 4, 11}
yenedam bhūtam bhuvanaṃ bhaviṣyat parigṛhītam amṛtena sarvam | [ṚVKh, 4, 11 1.1]
yena yajñas tāyate saptahotā tan me manaḥ śivasaṅkalpam astu | [ṚVKh, 4, 11 1.2]
yena karmāṇy apaso manīṣiṇo yajñe kṛṇvanti vidatheṣu dhīrāḥ | [ṚVKh, 4, 11 2.1]
yad apūrvaṃ yakṣam antaḥ prajānān tan me manaḥ śivasaṅkalpam astu | [ṚVKh, 4, 11 2.2]
yat prajñānam uta ceto dhṛtiś ca yaj jyotir antar amṛtaṃ prajāsu | [ṚVKh, 4, 11 3.1]
yasmānna ṛte kiṃcana karma kriyate tan me manaḥ śivasaṅkalpam astu | [ṚVKh, 4, 11 3.2]
yaj jāgrato dūram udaiti daivaṃ tad u suptasya tathaivaiti | [ṚVKh, 4, 11 4.1]
dūraṅgamaṃ jyotiṣāṃ jyotir ekaṃ tan me manaḥ śivasaṅkalpam astu | [ṚVKh, 4, 11 4.2]
yasmin ṛcaḥ sāma yajūṃṣi yasmin pratiṣṭhitā rathanābhāvivārāḥ | [ṚVKh, 4, 11 5.1]
yasmiṃś cittaṃ sarvam otam prajānān tan me manaḥ śivasaṅkalpam astu | [ṚVKh, 4, 11 5.2]
suṣārathir aśvān iva yan manuṣyān nenīyate 'bhīśubhir vājina iva | [ṚVKh, 4, 11 6.1]
hṛtpratiṣṭhaṃ yad ajiraṃ javiṣṭhaṃ tan me manaḥ śivasaṅkalpam astu | [ṚVKh, 4, 11 6.2]
yad atra ṣaṣṭhaṃ triśataṃ śarīraṃ yajñasya ...hyaṃ navanābham ādyam | [ṚVKh, 4, 11 7.1]
daśapañca triṃśataṃ yat paraṃ ca tan me manaḥ śivasaṅkalpam astu | [ṚVKh, 4, 11 7.2]
ye pañcapañcā daśataṃ śataṃ ca sahasraṃ ca niyutaṃ nyarbudaṃ ca | [ṚVKh, 4, 11 8.1]
te yajñacitteṣṭakāt taṃ śarīraṃ tan me manaḥ śivasaṅkalpam astu | [ṚVKh, 4, 11 8.2]
vedāham etaṃ puruṣaṃ mahāntam ādityavarṇaṃ tamasaḥ parastāt | [ṚVKh, 4, 11 9.1]
... u ... nt ... dhīrās tan me manaḥ śivasaṅkalpam astu | [ṚVKh, 4, 11 9.2]
yena karmāṇi pracaranti dhīrā viprā vācā manasā karmaṇā ca | [ṚVKh, 4, 11 10.1]
saṃvidam anusaṃyanti prāṇinas tan me manaḥ śivasaṅkalpam astu | [ṚVKh, 4, 11 10.2]
ye mano hṛdayaṃ ye ca devā ye antarikṣe bahudhā caranti | [ṚVKh, 4, 11 11.1]
ye śrotraṃ cakṣuṣī saṃcaranti tan me manaḥ śivasaṅkalpam astu | [ṚVKh, 4, 11 11.2]
yena dyaur ugrā pṛthivī cāntarikṣaṃ ye parvatāḥ pradiśo diśaś ca | [ṚVKh, 4, 11 12.1]
yenedaṃ jagaty āptaṃ prajānān tan me manaḥ śivasaṅkalpam astu | [ṚVKh, 4, 11 12.2]
yenedaṃ sarvaṃ jagato babhūvur ye devā api mahato jātavedāḥ | [ṚVKh, 4, 11 13.1]
tad ivāgnis tapaso jyotir ekaṃ tan me manaḥ śivasaṅkalpam astu | [ṚVKh, 4, 11 13.2]
tubhyedam indra pariṣicyate madhu | [ṚVKh, 4, 11 13.3]
{ṚVKh, 4, 12}
yāsām ūdhaś caturbilaṃ madhoḥ pūrṇaṃ ghṛtasya ca | [ṚVKh, 4, 12 1.1]
tā naḥ santu payasvatīr bahvīr goṣṭhe ghṛtācyaḥ | [ṚVKh, 4, 12 1.2]
upa maitu mayobhuvam ūrjaṃ caujaś ca pipratīḥ | [ṚVKh, 4, 12 2.1]
duhānā akṣitim payo mama gotre niviśadhvaṃ yathā bhavāmy uttamaḥ | [ṚVKh, 4, 12 2.2]
vibhrāḍ bṛhat pibatu somyam madhu | [ṚVKh, 4, 12 2.3]
{ṚVKh, 4, 13}
nejameṣa parā pata suputraḥ punar ā pata | [ṚVKh, 4, 13 1.1]
asyai me putrakāmāyai garbham ā dhehi yaḥ pumān | [ṚVKh, 4, 13 1.2]
yatheyaṃ pṛthivī mahy uttānā garbham ā dadhe | [ṚVKh, 4, 13 2.1]
evaṃ taṃ garbham ā dhehi daśame māsi sūtave | [ṚVKh, 4, 13 2.2]
viṣṇoḥ śraiṣṭhyena rūpeṇāsyāṃ nāryāṃ gavīnyām | [ṚVKh, 4, 13 3.1]
pumāṃsaṃ putram ā dhehi daśame māsi sūtave | [ṚVKh, 4, 13 3.2]
{ṚVKh, 4, 14}
anīkavantam ūtaye agnim gīrbhiḥ havāmahe | [ṚVKh, 4, 14 658068_1]
sa naḥ parṣat ati dviṣaḥ | [ṚVKh, 4, 14 658069_1]
pra nūnam jātavedasam | [ṚVKh, 4, 14 658070_1]
